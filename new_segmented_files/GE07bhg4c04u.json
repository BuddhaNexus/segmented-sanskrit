{
    "GE07bhg4c04u:0": " BhG 4.1",
    "GE07bhg4c04u:1": " śrī-bhagavān uvāca",
    "GE07bhg4c04u:2": " imaṃ vivasvate yogaṃ proktavān aham avyayam /",
    "GE07bhg4c04u:3": " vivasvān manave prāha manur ikṣvākave 'bravīt //1//",
    "GE07bhg4c04u:4": " śrīdharaḥ :",
    "GE07bhg4c04u:5": " āvirbhāva-tirobhāvāv āviṣkartuṃ svayaṃ hariḥ /",
    "GE07bhg4c04u:6": " tattvaṃ pada-vivekārthaṃ karma-yogaṃ praśaṃsati //",
    "GE07bhg4c04u:7": " evaṃ tāvad adhyāya-dvayena karma-yogopāyaka-jñāna-yogo mokṣa-sādhanatvenoktaḥ /",
    "GE07bhg4c04u:8": " tad evaṃ brahmārpaṇādi-guṇa-vidhānena tattvaṃ padārtha-vivekādinā ca prapañciṣyan prathamaṃ tāvat parasparāprāptatvena stuvan bhagavān uvāca imam iti tribhiḥ /",
    "GE07bhg4c04u:9": " avyaya-phalatvād avyayam /",
    "GE07bhg4c04u:10": " imaṃ yogaṃ purāham vivasvata ādityāya kathitavān /",
    "GE07bhg4c04u:11": " sa ca sva-putrāya manave śrāddha-devāya /",
    "GE07bhg4c04u:12": " sa ca manuḥ sva-putrāyekṣvākave 'bravīt //1//",
    "GE07bhg4c04u:13": " madhusūdanaḥ :",
    "GE07bhg4c04u:14": " yadyapi pūrvam upeyatvena jñāna-yogas tad-upāyatvena ca karma-yoga iti dvau yogau",
    "GE07bhg4c04u:15": " kathitau tathāpi ekaṃ sāṅkhyaṃ ca yogaṃ ca paśyati sa paśyati [Gītā 5.6] ity anayā",
    "GE07bhg4c04u:16": " diśā sādhya-sādhanayoḥ phalaikyād aikyam upacarya sādhana-bhūtaṃ karma-yogaṃ sādhya-bhūtaṃ",
    "GE07bhg4c04u:17": " ca jñāna-yogam aneka-vidha-guṇa-vidhānāya stauti vaṃśa-kathanena bhagavān /",
    "GE07bhg4c04u:18": " imam adhyāya-dvayenoktaṃ yogaṃ jñāna-niṣṭhā-lakṣaṇaṃ karma-niṣṭhopāya-labhyaṃ vivasvate",
    "GE07bhg4c04u:19": " sarva-kṣatriya-vaṃśa-bīja-bhūtāyādityāya proktavān prakarṣeṇa sarva-sandehocchedādi-rūpeṇoktavān",
    "GE07bhg4c04u:20": " ahaṃ bhagavān vāsudevaḥ sarva-jagat-paripālakaḥ sargādi-kāle rājñāṃ balādhānena tad-adhīnaṃ",
    "GE07bhg4c04u:21": " sarvaṃ jagat pālayitum /",
    "GE07bhg4c04u:22": " katham anena balādhānam iti viśeṣeṇena darśayati -- avyayam avyaya-veda-mūlatvād avyaya-phalatvāc ca na vyeti sva-phalād ity avyayam avyabhicāri-phalam",
    "GE07bhg4c04u:23": " tathā caitādṛśena balādhānaṃ śakyam iti bhāvaḥ /",
    "GE07bhg4c04u:24": " sa ca mama śiṣyo vivasvān manave vaivasvatāya sva-putrāya prāha /",
    "GE07bhg4c04u:25": " sa ca manur ikṣvākave sva-putrāyādi-rājāyābravīt /",
    "GE07bhg4c04u:26": " yadyapi prati manvantaraṃ svāyambhuvādi-sādhāraṇo 'yaṃ bhāgavad-updeśas tathāpi sāmpratika-vaivasvata-manvantarābhi-prāyeṇādityam ārabhya sampradāyo gaṇitaḥ //1//",
    "GE07bhg4c04u:27": " viśvanāthaḥ :",
    "GE07bhg4c04u:28": " turye svāvirbhāva-hetor nityatvaṃ janma-karmaṇoḥ /",
    "GE07bhg4c04u:29": " svasyoktiṃ brahma-yajñādi-jñānotkarṣa-prapañcam //",
    "GE07bhg4c04u:30": " adhyāya-dvayenoktaṃ niṣkāma-karma-sādhyaṃ jñāna-yogaṃ stauti imam iti //1//",
    "GE07bhg4c04u:31": " baladevaḥ :",
    "GE07bhg4c04u:32": " turye svābhivyakti-hetuṃ sva-līlā-",
    "GE07bhg4c04u:33": " nityatvaṃ sat-karmasu jñāna-yogam /",
    "GE07bhg4c04u:34": " jñānasyāpi prāy yan-māhātmyam uccaiḥ",
    "GE07bhg4c04u:35": " prākhyad devo devakīnandano 'sau //",
    "GE07bhg4c04u:36": " pūrvādhyāyābhyām uktaṃ jñāna-yogaṃ karma-yogaṃ caika-phalatvād ekīkṛtya tad-vaṃśaṃ kīrtayan stauti imam iti /",
    "GE07bhg4c04u:37": " imaṃ tvāṃ sūryāyāhaṃ proktavān /",
    "GE07bhg4c04u:38": " avyayaṃ nityaṃ vedārtahtvān naveyeti sva-phalādityavyabhicāri-phalatvāc ca /",
    "GE07bhg4c04u:39": " sa ca mac-chiṣyo vivasvān sva-putrāya manave vaivasvatāya prāha /",
    "GE07bhg4c04u:40": " sa ca manur ikṣvākave sva-putrāyābravīt //1//",
    "GE07bhg4c04u:41": " BhG 4.2",
    "GE07bhg4c04u:42": " evaṃ paramparā-prāptam imaṃ rājarṣayo viduḥ /",
    "GE07bhg4c04u:43": " sa kāleneha mahatā yogo naṣṭaḥ parantapa //2//",
    "GE07bhg4c04u:44": " śrīdharaḥ : evam iti /",
    "GE07bhg4c04u:45": " evaṃ rājānaś ca te ṛṣayaś ceti /",
    "GE07bhg4c04u:46": " anye 'pi rājarṣayo nimi-pramukhāḥ /",
    "GE07bhg4c04u:47": " sva-pitrādibhir ikṣvāku-pramukhaiḥ protkam imaṃ yogam vidur jānanti sma /",
    "GE07bhg4c04u:48": " adyatanānām ajñāne kāraṇam āha he parantapa śatru-pātana /",
    "GE07bhg4c04u:49": " sa yogaḥ kāla-vaśād iha loke naṣṭo vicchinnaḥ //2//",
    "GE07bhg4c04u:50": " madhusūdanaḥ :",
    "GE07bhg4c04u:51": " evam ādityam ārabhya guru-śiṣya-paramparayā prāptam imaṃ yogaṃ rājānaś ca ta ṛṣayaś",
    "GE07bhg4c04u:52": " ceti rājarṣayaḥ prabhutve sati sūkṣmārtha-nirīkṣaṇa-kṣamā nimi-pramukhāḥ sva-pitrādi-proktaṃ viduḥ /",
    "GE07bhg4c04u:53": " tasmād anādi-veda-mūlatvenānanta-phalatvenānādi-guru-śiṣya-paramparā-prāptatvena ca kṛtrimatva-śaṅkānāspadatvān mahā-prabhāvo 'yaṃ yoga iti śraddhātiśayāya stūyate /",
    "GE07bhg4c04u:54": " sa evaṃ mahā-prayojano 'pi yogaḥ kālena mahatā dīrgheṇa dharma-hrāsa-kareṇehedānīm",
    "GE07bhg4c04u:55": " āvayor vyavahāra-kāle dvāparānte durbalān ajitendriyān anadhikāriṇaḥ prāpya kāma-krodhādibhir",
    "GE07bhg4c04u:56": " abhibhūyamāno naṣṭo vicchinna-sampradāyo jātaḥ /",
    "GE07bhg4c04u:57": " taṃ vinā puruṣārthāprāpter aho daurbhāgyaṃ lokasyeti śocati bhagavān /",
    "GE07bhg4c04u:58": " he parantapa /",
    "GE07bhg4c04u:59": " paraṃ kāma-krodhādi-rūpaṃ śatru-gaṇaṃ śauryeṇa balavatā vivekena tapasā ca bhānur iva tāpayatīti parantapaḥ śatru-tāpano jitendriya ity arthaḥ",
    "GE07bhg4c04u:60": " urvaśy-upekṣaṇādy-adbhuta-karma-darśanāt /",
    "GE07bhg4c04u:61": " tasmāt tvaṃ jitendriyatvād atrādhikārīti sūcayati //2//",
    "GE07bhg4c04u:62": " viśvanāthaḥ : Nothing.",
    "GE07bhg4c04u:63": " baladevaḥ : evaṃ vivasvantam ārabhya guru-śiṣya-paramparayā prāptam iimaṃ yogaṃ rājarṣayaḥ sva-pitrādibhir ikṣvāku-prabhṛtibhir upadiṣṭaṃ viduḥ",
    "GE07bhg4c04u:64": " iha loke naṣṭo vicchinna-sampradāyaḥ //2//",
    "GE07bhg4c04u:65": " BhG 4.3",
    "GE07bhg4c04u:66": " sa evāyaṃ mayā te 'dya yogaḥ proktaḥ purātanaḥ /",
    "GE07bhg4c04u:67": " bhakto 'si me sakhā ceti rahasyaṃ hy etad uttamam //3//",
    "GE07bhg4c04u:68": " śrīdharaḥ : sa evāyam iti /",
    "GE07bhg4c04u:69": " sa evāyaṃ yogo 'dya vicchinne sampradāye sati punaś ca te tubhyam uktaḥ /",
    "GE07bhg4c04u:70": " yatas tvaṃ mama bhakto 'si sakhā ca /",
    "GE07bhg4c04u:71": " anyasmai mayā nocyate /",
    "GE07bhg4c04u:72": " hi yasmād etad uttamaṃ rahasyam //3//",
    "GE07bhg4c04u:73": " madhusūdanaḥ :",
    "GE07bhg4c04u:74": " ya evaṃ pūrvam upadiṣṭo 'py adhikārya-bhāvād vicchinna-sampradāyo 'bhūt /",
    "GE07bhg4c04u:75": " yaṃ vinā ca puruṣārtho na labhyate /",
    "GE07bhg4c04u:76": " sa evāyaṃ purātano 'nādi-guru-paramparā-gato yogo 'dya sampradāya-viccheda-kāle mayātisnigdhena te tubhyaṃ prakarṣeṇoktaḥ /",
    "GE07bhg4c04u:77": " na tv anyasmai kasmaicit /",
    "GE07bhg4c04u:78": " kasmāt ? bhakto 'si me sakhā ceti /",
    "GE07bhg4c04u:79": " iti-śabdo hetau /",
    "GE07bhg4c04u:80": " yasmāt tvaṃ mama bhaktaḥ śaraṇāgatatve saty atyanta-prītimān sakhā ca samāna-vayāḥ snigdha-sahāyo 'si sarvadā bhavasi atas tubhyam ukta ity arthaḥ anyasmai kuto nocyate tatrāha /",
    "GE07bhg4c04u:81": " hi yasmād etaj jñānam uttamaṃ rahasyam atigopyam //3//",
    "GE07bhg4c04u:82": " viśvanāthaḥ :",
    "GE07bhg4c04u:83": " tvāṃ praty evāsya proktatve hetuḥ :",
    "GE07bhg4c04u:84": " bhakto dāsaḥ sakhā ceti bhāva-dvayam /",
    "GE07bhg4c04u:85": " anyas tu arvācīnaṃ praty eva avaktavyatve hetū rahasyam iti //3//",
    "GE07bhg4c04u:86": " baladevaḥ : sa eva tadānupūrvika-vacana-vācyo yogo mayā tvat-sakhenātisnigdhena te",
    "GE07bhg4c04u:87": " tubhyaṃ mat-sakhāyeti snigdhāya proktas tvaṃ me bhaktaḥ prapannaḥ sakhā cāsīti hetor",
    "GE07bhg4c04u:88": " na tv anyasmai kasmaicit /",
    "GE07bhg4c04u:89": " tatra hetuḥ rahasyam iti /",
    "GE07bhg4c04u:90": " hi yasmād uttamaṃ rahasyam iti gopyam etat //3//",
    "GE07bhg4c04u:91": " BhG 4.4",
    "GE07bhg4c04u:92": " arjuna uvāca",
    "GE07bhg4c04u:93": " aparaṃ bhavato janma paraṃ janma vivasvataḥ /",
    "GE07bhg4c04u:94": " katham etad vijānīyāṃ tvam ādau proktavān iti //4//",
    "GE07bhg4c04u:95": " śrīdharaḥ : bhagavato vivasvantaṃ prati yogopadeśāsambhavaṃ paśyann arjuna uvāca aparam iti /",
    "GE07bhg4c04u:96": " aparam arvācīnaṃ tava janma /",
    "GE07bhg4c04u:97": " paraṃ prāk kālīnaṃ vivasvato janma /",
    "GE07bhg4c04u:98": " tasmāt tavādhunātanatvāt cirantanāya vivasvate tvam ādau yogaṃ proktavān iti etat katham ahaṃ jānīyāṃ jñātuṃ śaknuyām //4//",
    "GE07bhg4c04u:99": " madhusūdanaḥ :",
    "GE07bhg4c04u:100": " yā bhagavati vāsudeve manuṣyatvenāsarvajñatvānityatvāśaṅkā mūrkhāṇāṃ tām apanetum anuvadann arjuna āśaṅkate - aparam iti /",
    "GE07bhg4c04u:101": " aparam alpa-kālīnam idānantanaṃ vasudeva-gṛhe bhavato janma śarīra-grahaṇaṃ vihīnaṃ ca manuṣyatvāt /",
    "GE07bhg4c04u:102": " paraṃ bahu-kālīnaṃ sargādi-bhavam utkṛṣṭaṃ ca devatvāt,",
    "GE07bhg4c04u:103": " vivasvato janma /",
    "GE07bhg4c04u:104": " atrātmano janmābhāvasya prāg-vyutpāditatvād dehābhiprāyeṇaivārjunasya praśnaḥ /",
    "GE07bhg4c04u:105": " ataḥ katham etad vijānīyām aviruddhārthatayā /",
    "GE07bhg4c04u:106": " etac chabdārtham eva vivṛṇoti /",
    "GE07bhg4c04u:107": " tvam ādau yogaṃ proktavān iti /",
    "GE07bhg4c04u:108": " tvam idānīṃtano manuṣyo 'sarvajñaḥ sargādau pūrvatanāya sarvajñāyādityāya proktavān iti viruddhārtham etad iti bhāvaḥ /",
    "GE07bhg4c04u:109": " atrāyaṃ nirgalito 'rthaḥ /",
    "GE07bhg4c04u:110": " etad dehānavacchinnasya tava dehāntarāvacchedena vādityaṃ pratyupadeṣṭṛtvam etad-dehena vā /",
    "GE07bhg4c04u:111": " nādyaḥ /",
    "GE07bhg4c04u:112": " janmāntarānubhūtasyāsarvajñena smartum aśakyatvāt /",
    "GE07bhg4c04u:113": " anyathā mamāpi janmāntarānubhūta-smaraṇa-prasaṅgaḥ /",
    "GE07bhg4c04u:114": " tava mama ca manuṣyatvenāsarvajñatvāviśeṣāt /",
    "GE07bhg4c04u:115": " tad uktam abhiyuktaiḥ janmāntarānubhūtaṃ ca na smaryate iti /",
    "GE07bhg4c04u:116": " nāpi dvitīyaḥ sargādāv idānīṃtanasya dehasyāsad-bhāvāt /",
    "GE07bhg4c04u:117": " tad evaṃ dehāntareṇa sargādau sad-bhāvānupappattir ity asarvajñatvānityatvābhyāṃ dvāv arjunasya pūrva-pakṣau //4//",
    "GE07bhg4c04u:118": " viśvanāthaḥ :",
    "GE07bhg4c04u:119": " uktam artham asambhavaṃ pṛcchati aparam idānīntanam /",
    "GE07bhg4c04u:120": " paraṃ purātanam ataḥ katham etat pratyemīti bhāvaḥ //4//",
    "GE07bhg4c04u:121": " baladevaḥ : kṛṣṇasya sanātanatve sārvajñe ca śaṅkamānān anabhijñān nirākartum arjuna uvāca aparam iti /",
    "GE07bhg4c04u:122": " aparam arvācīnaṃ paraṃ parācīnaṃ tasmād ādhunikas tvaṃ prācīnāya vivasvate yogam uktavān ity etat katham ahaṃ vijānīyāṃ pratīyām /",
    "GE07bhg4c04u:123": " ayam arthaḥ :",
    "GE07bhg4c04u:124": " na khalu sarveśvaratvena kṛṣṇam arjuno na vetti tasya narākhya-tad-avatāratvena tādrūpyāt,",
    "GE07bhg4c04u:125": " paraṃ dhāma paraṃ dhāma ity ādi tad-ukteś ca /",
    "GE07bhg4c04u:126": " na tv atat-sarvajña-viṣayām ajña-śaṅkām apākartum aparam ity ādi pṛcchati /",
    "GE07bhg4c04u:127": " sarveśvaraḥ sa yathā sva-tattvaṃ vetti na tathānyaḥ /",
    "GE07bhg4c04u:128": " tatas tan-mukhāmbujād eva tad-rūpa-taj-janmādi parkāśanīyaṃ loka-maṅgalāya /",
    "GE07bhg4c04u:129": " tad-arthaṃ sva-mahimānaṃ pravadan vikatthanatayā sa nākṣepyaḥ,",
    "GE07bhg4c04u:130": " kintu stavanīya eva kṛpālutayā /",
    "GE07bhg4c04u:131": " tac ca manuṣākṛti-para-brahmaṇas tava rūpaṃ janmādi ca loka-vilakṣaṇaṃ",
    "GE07bhg4c04u:132": " kiṃ-vidhaṃ kim-arthakaṃ kiṃ-kālam iti vijñasyāpy ājñavat praśno 'yam ajña-śaṅkā-nirāsaka-prativacanārthaḥ //4//",
    "GE07bhg4c04u:133": " BhG 4.5",
    "GE07bhg4c04u:134": " śrī-bhagavān uvāca",
    "GE07bhg4c04u:135": " bahūni me vyatītāni janmāni tava cārjuna /",
    "GE07bhg4c04u:136": " tāny ahaṃ veda sarvāṇi na tvaṃ vettha parantapa //5//",
    "GE07bhg4c04u:137": " śrīdharaḥ : rūpāntareṇopadiṣṭavān ity abhiprāyeṇottaraṃ śrī-bhagavān uvāca bahūnīti /",
    "GE07bhg4c04u:138": " tāny ahaṃ veda vedmi /",
    "GE07bhg4c04u:139": " alupta-vidyā-śaktitvāt /",
    "GE07bhg4c04u:140": " tvaṃ tu na vettha na vetsi avidyāvṛttatvāt //5//",
    "GE07bhg4c04u:141": " madhusūdanaḥ :",
    "GE07bhg4c04u:142": " tatra sarvajñatvena prathamasya parihāram āha bahūnīti /",
    "GE07bhg4c04u:143": " janmāni līlā-deha-grahaṇāni loka-dṛṣṭy-abhiprāyeṇādityasyodayavan me mama bahūni vyatītāni tava cājñāninaḥ karmārjitāni deha-grahaṇāni /",
    "GE07bhg4c04u:144": " tava cety upalakṣaṇam itareṣām api jīvānāṃ,",
    "GE07bhg4c04u:145": " jīvaikyābhiprāyeṇa vā /",
    "GE07bhg4c04u:146": " he 'rjuna /",
    "GE07bhg4c04u:147": " ślokenārjuna-vṛkṣa-nāmnā sambodhayann āvṛta-jñānatvaṃ sūcayati /",
    "GE07bhg4c04u:148": " tāni janmāny ahaṃ sarvajñaḥ sarva-śaktir īśvaro veda jānāmi sarvāṇi madīyāni tvadīyāny anyadīyāni ca /",
    "GE07bhg4c04u:149": " na tvam ajño jīvas tirobhūta-jñāna-śaktir vettha na jānāsi svīyāny api kiṃ punaḥ parakīyāṇi /",
    "GE07bhg4c04u:150": " he parantapa /",
    "GE07bhg4c04u:151": " paraṃ śatruṃ bheda-dṛṣṭyā parikalpya hantuṃ pravṛtto 'sīti viparīta-darśitatvād bhrānto 'sīti sūcayati /",
    "GE07bhg4c04u:152": " tad anena sambodhana-dvayenāvaraṇa-vikṣepau dvāv apy ajñāna-dharmau darśitau //5//",
    "GE07bhg4c04u:153": " viśvanāthaḥ :",
    "GE07bhg4c04u:154": " avatārāntareṇopadiṣṭavān ity abhiprāyeṇāha bahūnīti /",
    "GE07bhg4c04u:155": " tava ceti yadā yadaiva mamāvatāras tadā mat-pārṣadatvāt tavāpy āvirbhāvo 'bhūd evety arthaḥ /",
    "GE07bhg4c04u:156": " veda vedmi sarveśvaratvena sarvajñatvāt /",
    "GE07bhg4c04u:157": " tvaṃ na vettha mayaiva sva-līlā-siddhy-arthaṃ tvaj-jñānāvaraṇād iti bhāvaḥ /",
    "GE07bhg4c04u:158": " ataeva he parantapa /",
    "GE07bhg4c04u:159": " sāmpratika-kuntī-putratvābhimāna-mātreṇaiva parān śatrūṃs tāpayasi //5//",
    "GE07bhg4c04u:160": " baladevaḥ : eka evāhaṃ eko 'pi san bahudhā yo 'vabhāti ity ādi śruty-uktāni nitya-siddhāni",
    "GE07bhg4c04u:161": " bahūni rūpāṇi vaidūryavad ātmani dadhānaḥ purā rūpāntareṇa taṃ pratyupadiṣṭavān iti",
    "GE07bhg4c04u:162": " bhāvenāha bhagavān bahūnīti /",
    "GE07bhg4c04u:163": " tava ceti mat-sakhatvāt tāvanti janmāni tavāpy abhūvann ity arthaḥ /",
    "GE07bhg4c04u:164": " na tvaṃ vettheti /",
    "GE07bhg4c04u:165": " idānīṃ mayaivācintya-śaktyā sva-līlā-siddhaye tvaj-jñānācchādanād iti bhāvaḥ /",
    "GE07bhg4c04u:166": " etena sārvajñyaṃ svasya darśitam /",
    "GE07bhg4c04u:167": " atra bhagavaj-janmanāṃ vāstavatvaṃ bodhyam /",
    "GE07bhg4c04u:168": " bahūnītyādi śrī-mukhoktes tava ceti dṛṣṭāntāc ca /",
    "GE07bhg4c04u:169": " na ca janmākhyo vikāras tasyāgrima-vyākhyayā pratyākhyānāt //5//",
    "GE07bhg4c04u:170": " BhG 4.6",
    "GE07bhg4c04u:171": " ajo 'pi sann avyayātmā bhūtānām īśvaro 'pi san /",
    "GE07bhg4c04u:172": " prakṛtiṃ svām adhiṣṭhāya saṃbhavāmy ātma-māyayā //6//",
    "GE07bhg4c04u:173": " śrīdharaḥ : nanu anādes tava kuto janma ?",
    "GE07bhg4c04u:174": " avināśinaś ca kathaṃ punar janma yena bahūni me vyatītānity ucyate /",
    "GE07bhg4c04u:175": " īśvarasya tava puṇya-pāpa-vihīnasya kathaṃ jīvavaj janmeti ?",
    "GE07bhg4c04u:176": " ata āha ajo 'pīti /",
    "GE07bhg4c04u:177": " satyam evam /",
    "GE07bhg4c04u:178": " tathāpi ajo 'pi janma-śūnyo 'pi sann aham /",
    "GE07bhg4c04u:179": " tathāvyayātmāpy anaśvara-svabhāvo 'pi san /",
    "GE07bhg4c04u:180": " tathā - īśvaro 'pi karma-pāratantrya-rahito 'pi san /",
    "GE07bhg4c04u:181": " sva-māyayā sambhavāmi samyag apracyuta-jñāna-bala-vīryādi-śaktyaiva bhavāmi /",
    "GE07bhg4c04u:182": " nanu tathāpi ṣoḍaśa-kalātamka-liṅga-deha-śūnyasya ca tava kuto janmeti ?",
    "GE07bhg4c04u:183": " ata uktaṃ svāṃ śuddha-sattvātmikāṃ prakṛtiṃ adhiṣṭhāya svīkṛtya /",
    "GE07bhg4c04u:184": " viśuddhorjita-sattva-mūrtyā svecchayāvatarāmīty arthaḥ //6//",
    "GE07bhg4c04u:185": " madhusūdanaḥ :",
    "GE07bhg4c04u:186": " nanv atītāneka-janma-vattvam ātmanaḥ smarasi cet tarhi jāti-smaro jīvas tvaṃ para-janma-jñānam",
    "GE07bhg4c04u:187": " api yoginaḥ sārvātmyābhimānena śāstra-dṛṣṭyā tūpadeśo vāma-devavat [Vs 1.1.30] iti",
    "GE07bhg4c04u:188": " nyāyena sambhavati /",
    "GE07bhg4c04u:189": " tathā cāha vāmadevo jīvo 'pi ahaṃ manur abhavaṃ sūryaś cāhaṃ kakṣīvānṛpir asmi vipraḥity ādi dāśatayyām /",
    "GE07bhg4c04u:190": " ataeva na mukhyaḥ sarvajñas tvam /",
    "GE07bhg4c04u:191": " tathā ca katham ādityaṃ sarvajñam upadiṣṭavān asy anīśvaraḥ san /",
    "GE07bhg4c04u:192": " na hi jīvasya mukhyaṃ sārvajñyaṃ sambhavati vyaṣṭy-upādheḥ paricchinnatvena sarva-sambandhitvābhāvāt /",
    "GE07bhg4c04u:193": " samaṣṭy-upādher api virājaḥ sthūla-bhūtopādhitvena sūkṣma-bhūta-pariṇāma-viṣayaṃ māyā-pariṇāma-viṣayaṃ ca jñānaṃ na sambhavati /",
    "GE07bhg4c04u:194": " evaṃ sūkṣma-bhūtopādher api hiraṇyagarbhasya",
    "GE07bhg4c04u:195": " tat-kāraṇa-māyā-pariṇāmākāśādi-sarga-kramādi-viṣaya-jñānābhāvaḥ siddha eva /",
    "GE07bhg4c04u:196": " tasmād īśvara eva kāraṇopāditvād atītān āgata-vartamāna-sarvārtha-viṣaya-jñānavān mukhyaḥ sarvajñaḥ /",
    "GE07bhg4c04u:197": " atītān āgata-vartamāna-viṣayaṃ māyā-vṛtti-trayam ekaiva vā sarva-viṣayā māyā-vṛttir ity anyat /",
    "GE07bhg4c04u:198": " tasya ca nityeśvarasya sarvajñasya dharmādharmādy-abhāvena janmaivānupapannam atītāneka-janmavattvaṃ tu dūrotsāritam eva /",
    "GE07bhg4c04u:199": " tathā ca jīvatve sārvajñyānupapattir īśvaratve ca deha-grahaṇānupapattir iti śaṅkā-dvayaṃ pariharann anityatva-pakṣasyāpi parihāram āha ajo 'pīti /",
    "GE07bhg4c04u:200": " apūrva-dehendriyādi-grahaṇaṃ janma /",
    "GE07bhg4c04u:201": " pūrva-ghīta-dehendriyādi-viyogo vyayaḥ /",
    "GE07bhg4c04u:202": " yad ubhayaṃ tārkikaiḥ prety abhāva ity ucyate /",
    "GE07bhg4c04u:203": " tad uktaṃ jātasya hi dhruvo mṛtyur dhruvaṃ janma mṛtasya ca [Gītā 2.27] iti /",
    "GE07bhg4c04u:204": " tad ubhayaṃ ca dharmādharma-vaśād bhavati /",
    "GE07bhg4c04u:205": " dharmādharma-vaśatvaṃ cājñasya jīvasaya dehābhimāninaḥ karmādhikāritvād bhavati /",
    "GE07bhg4c04u:206": " tatra yad ucyate sarvajñasyeśvarasya sarva-kāraṇasyedṛg-deha-grahaṇaṃ nopapadyata iti tat tathaiva /",
    "GE07bhg4c04u:207": " katham ? yadi tasya śarīraṃ sthūla-bhūta-kāryaṃ syāt tadā vyaṣṭi-rūpatve jāgrad-avasthāsmad-ādi-tulyatvam /",
    "GE07bhg4c04u:208": " samaṣṭi-rūpatve ca virāḍ-jīvatvaṃ tasya tad-upādhitvāt /",
    "GE07bhg4c04u:209": " atha sūkṣma-bhūta-kāryaṃ tadā vyaṣṭi-rūpatve svapnāvasthāsmad-ādi-tulyatvam /",
    "GE07bhg4c04u:210": " samaṣṭi-rūpatve ca hiraṇya-garbha-jīvatvaṃ tasya tad-upādhitvāt /",
    "GE07bhg4c04u:211": " tathā ca bhautikaṃ śarīraṃ jīvānāviṣṭaṃ",
    "GE07bhg4c04u:212": " parameśvarasya na sambhavaty eveti siddham /",
    "GE07bhg4c04u:213": " na ca jīvāviṣṭa eva tādṛśe śarīre tasya bhūtāveśavat praveśa iti vācyam /",
    "GE07bhg4c04u:214": " tac-charīrāvacchedena taj-jīvasya bhogābhyupagame 'ntaryāmi-rūpeṇa sarva-śarīra-praveśasya vidyamānatvena śarīra-viśeṣābhyupagama-vaiyarthyāt",
    "GE07bhg4c04u:215": " bhogābhāve ca jīva-śarīratvānupapatteḥ /",
    "GE07bhg4c04u:216": " ato na bhautikaṃ śarīram īśvarasyeti pūrvārdhenāṅgīkaroti -- ajo 'pi sann avyayātmā bhūtānām īśvaro 'pi sann iti /",
    "GE07bhg4c04u:217": " ajo 'pi sann ity apūrva-deha-grahaṇam avyayātmāpi sann iti pūrva-deha-vicchedaṃ bhūtānāṃ",
    "GE07bhg4c04u:218": " bhagava-dharmāṇāṃ sarveṣāṃ brahmādi-stamba-paryantānām īśvaro 'pi sann iti dharmādharma-vaśatvaṃ nivārayati /",
    "GE07bhg4c04u:219": " kathaṃ tarhi deha-grahaṇam ity uttarārdhenāha prakṛtiṃ svām adhiṣṭhāya sambhavāmi /",
    "GE07bhg4c04u:220": " prakṛtiṃ māyākhyāṃ vicitrāneka-śaktim aghaṭamāna-ghaṭanāpaṭīyasīṃ svāṃ svopādi-bhūtām",
    "GE07bhg4c04u:221": " adhiṣṭhāya cid-ābhāsena vaśīkṛtya sambhavāmi tat-pariṇāma-viśeṣair eva jagat-kāraṇatva-sampādikā",
    "GE07bhg4c04u:222": " mad-icchayaiva pravartamānā viśuddha-sattva-mayatvena mama mūrtis tad-viśiṣṭasya",
    "GE07bhg4c04u:223": " cājatvam avyayatvam īśvaratvaṃ copapannam /",
    "GE07bhg4c04u:224": " ato 'nena nityenaiva dehena vivasvantaṃ ca tvāṃ ca pratīmaṃ yogam upadiṣṭavān aham ity upapannam /",
    "GE07bhg4c04u:225": " tathā ca śrutiḥ - ākāśa-śarīraṃ brahma iti / ākāśo",
    "GE07bhg4c04u:226": " 'nnāvyākṛtam /",
    "GE07bhg4c04u:227": " ākāśa eva tad otaṃ ca protaṃ ca [BAU 3.8.7] ity ādau tathā darśanāt /",
    "GE07bhg4c04u:228": " ākāśas tal-liṅgāt [Vs. 1.1.22] iti nyāyāc ca /",
    "GE07bhg4c04u:229": " tarhi bhautika-vigrahābhāvāt tad-dharma-manuṣyatvādi-pratītiḥ katham iti cet tatrāha ātma-māyayeti /",
    "GE07bhg4c04u:230": " man-māyayaiva mayi manuṣyatvādi-pratītir lokānugrahāya na tu vastu-vṛttyeti bhāvaḥ /",
    "GE07bhg4c04u:231": " tathā coktaṃ mokṣa-dharme -",
    "GE07bhg4c04u:232": " māyā hy eṣā mayā sṛṣṭā yan māṃ paśyasi nārada /",
    "GE07bhg4c04u:233": " sarva-bhūta-guṇair yuktaṃ na tu māṃ draṣṭum arhasi // [Mbh 12.326.43] iti /",
    "GE07bhg4c04u:234": " sarva-bhūta-guṇair yuktaṃ kāraṇopādhiṃ māṃ carma-cakṣuṣā draṣṭuṃ nārhasīty arthaḥ /",
    "GE07bhg4c04u:235": " uktaṃ ca bhagavatā bhāṣyakāreṇa - sa ca bhagavān jñānaiśvarya-śakti-bala-vīrya-tejobhiḥ",
    "GE07bhg4c04u:236": " sadā sampannas triguṇātmikāṃ vaiṣṇavīṃ svāṃ māyāṃ prakṛtiṃ vaśīkṛtyājo 'vyayo bhūtānām",
    "GE07bhg4c04u:237": " īśvaro nitya-śuddha-buddha-mukta-svabhāvo 'pi san sva-māyayā dehavān iva jāta iva",
    "GE07bhg4c04u:238": " ca lokānugrahaṃ kurvan lakṣyate sva-prayojanābhāve 'pi bhūtānujighṛkṣayā iti /",
    "GE07bhg4c04u:239": " vyākhyātṛbhiś coktaṃ svecchā-vinirmitena māyāmayena divyena rūpeṇa sambabhūveti /",
    "GE07bhg4c04u:240": " nityo yaḥ kāraṇopādhir māyākhyo 'neka-śaktimān /",
    "GE07bhg4c04u:241": " sa eva bhagavad-deha iti bhāṣya-kṛtāṃ matam //",
    "GE07bhg4c04u:242": " anye tu parameśvare deha-dehi-bhāvaṃ na manyante /",
    "GE07bhg4c04u:243": " kiṃ yaś ca nityo vibhuḥ sac-cid-ānanda-ghano bhagavān vāsudevaḥ paripūrṇo nirguṇaḥ paramātmā sa eva tad-vigraho nānyaḥ kaścid bhautiko māyiko veti /",
    "GE07bhg4c04u:244": " asmin pakṣe yojanā - ākāśavat sarva-gataś ca nityaḥ,",
    "GE07bhg4c04u:245": " avināśī vā are 'yam ātmānucchitti-dharmā ity ādi śruteḥ,",
    "GE07bhg4c04u:246": " asaṃbhavas tu sato 'nupaptteḥ [Vs. 2.3.8],",
    "GE07bhg4c04u:247": " nātmāśruter nityatvāc ca tābhyaḥ [Vs. 2.3.16] ity ādi nyāyāc ca vastu-gatyā janma-vināśa-rahitaḥ",
    "GE07bhg4c04u:248": " sarva-bhāsakaḥ sarva-kāraṇa-māyādhiṣṭhānatvena sarva-bhūteśvaro 'pi sann ahaṃ prakṛtiṃ",
    "GE07bhg4c04u:249": " svabhāvaṃ sac-cid-ānanda-ghanaika-rasam /",
    "GE07bhg4c04u:250": " māyāṃ vyāvartayati svām iti /",
    "GE07bhg4c04u:251": " nija-svarūpam ity arthaḥ /",
    "GE07bhg4c04u:252": " sa bhagavaḥ kasmin pratiṣṭhitaḥ sve mahimni [ChāU 7.24.1] iti śruteḥ /",
    "GE07bhg4c04u:253": " sva-svarūpam adhiṣṭhāya svarūpāvasthita eva san sambhavāmi deha-dehi-bhāvam antareṇaiva dehivad vyavaharāmi /",
    "GE07bhg4c04u:254": " kathaṃ tarhy adehe sac-cid-ānanda-ghane dehatva-pratītir ata āha ātma-māyayeti /",
    "GE07bhg4c04u:255": " nirguṇe śuddhe sac-cid-ānanda-ghane mayi bhagavati vāsudeve deha-dehi-bhāva-śūnye tad-rūpeṇa pratītir māyā-mātram ity arthaḥ / tad uktam -",
    "GE07bhg4c04u:256": " kṛṣṇam enam avehi tvam ātmānam akhilātmanām /",
    "GE07bhg4c04u:257": " jagad-dhitāya so 'py atra dehīvābhāti māyayā // iti [BhP 10.14.55]",
    "GE07bhg4c04u:258": " aho bhāgyam aho bhāgyaṃ nanda-gopa-vrajaukasām",
    "GE07bhg4c04u:259": " yan-mitraṃ paramānandaṃ pūrṇaṃ brahma sanātanam // [BhP 11.14.32] iti ca /",
    "GE07bhg4c04u:260": " kecit tu nityasya niravayavasya nirvikārasyāpi paramānandasyāvayavāya-vibhāvaṃ vāstavam evecchanti te niryuktikaṃ bruvāṇas tu nāsmābhir vinivāryate iti nyāyena nāpavādyāḥ /",
    "GE07bhg4c04u:261": " yadi sambhavet tathaivāstu kim atipallavitenety uparamyate //5//",
    "GE07bhg4c04u:262": " viśvanāthaḥ :",
    "GE07bhg4c04u:263": " svasya janma-prakāram āha - ajo 'pi janma-rahito 'pi san sambhavāmi,",
    "GE07bhg4c04u:264": " deva-manuṣya-tiryag-ādiṣu āvirbhavāmi /",
    "GE07bhg4c04u:265": " nanu kim atra citram ?",
    "GE07bhg4c04u:266": " jīvo 'pi vastuto 'ja eva sthūla-deha-nāśānantaraṃ jāyata eva ?",
    "GE07bhg4c04u:267": " tatrāha savyayātmānaśvara-śarīraḥ /",
    "GE07bhg4c04u:268": " kiṃ ca, jīvasya sva-deha-bhinna-sva-svarūpeṇājatvam eva,",
    "GE07bhg4c04u:269": " āvidyakena deha-sambandhenaiva tasya janmavattvam,",
    "GE07bhg4c04u:270": " mama tv īśvaratvāt sva-dehābhinnasyājatvaṃ janmavattvam ity ubhayam api svarūpa-siddham /",
    "GE07bhg4c04u:271": " tac ca durghaṭatvāt citram atarkyam eva /",
    "GE07bhg4c04u:272": " ataḥ puṇya-pāpādimato jīvasyeva sad-asad-yoniṣu na me janmāśaṅkety āha - bhūtānām īśvaro 'pi san karma-pāratantrya-rahito 'pi bhūtvety arthaḥ",
    "GE07bhg4c04u:273": " nanu jīvo hi liṅga-śarīreṇa sva-bandhakena karma-prāpyān devādi-dehān prāpnoti /",
    "GE07bhg4c04u:274": " tvaṃ parameśvaro liṅga-rahitaḥ sarva-vyāpakaḥ karma-kālādi-niyantā /",
    "GE07bhg4c04u:275": " bahu syām iti śruteḥ sarva-jagad-rūpo bhavaty eva /",
    "GE07bhg4c04u:276": " tad api yad viśeṣata evambhūto 'py ahaṃ sambhavāmīti brūṣe,",
    "GE07bhg4c04u:277": " tan manye sarva-jagad-vilakṣaṇān deha-viśeṣān nityān eva loke prakāśayituṃ tvaj-janmety avagamyate /",
    "GE07bhg4c04u:278": " tat khalu katham ity ata āha prakṛtiṃ svām adhiṣṭhāyeti /",
    "GE07bhg4c04u:279": " atra prakṛti-śabdena yadi bahiraṅgā māyā-śaktir ucyate,",
    "GE07bhg4c04u:280": " tadā tad-adhiṣṭhātā parameśvaras tad-dvārā jagad-rūpo bhavaty eveti na viśeṣopalabdhiḥ /",
    "GE07bhg4c04u:281": " tasmāt saṃsiddhi-prakṛtī tv ime svarūpaṃ ca svabhāvaś ca ity abhidhānād atra prakṛti-śabdena svarūpam evocyate /",
    "GE07bhg4c04u:282": " na tat svarūpa-bhūtā māyā-śaktiḥ /",
    "GE07bhg4c04u:283": " svarūpaṃ ca tasya sac-cid-ānanda eva /",
    "GE07bhg4c04u:284": " ataveva tvāṃ śuddha-sattvātmikāṃ",
    "GE07bhg4c04u:285": " prakṛtim iti śrī-svāmi-caraṇāḥ /",
    "GE07bhg4c04u:286": " prakṛtiṃ svabhāvaṃ svam eva svabhāvam adhiṣṭhāya svarūpeṇa svecchayā sambhavāmīty arthaḥ iti śrī-rāmānujācārya-caraṇāḥ /",
    "GE07bhg4c04u:287": " prakṛtiṃ svabhāvaṃ sac-cid-ānanda-ghanaika-rasam /",
    "GE07bhg4c04u:288": " māyāṃ vyāvartayati svām iti nija-svarūpam ity arthaḥ /",
    "GE07bhg4c04u:289": " sa bhagavaṃ kasmin pratiṣṭhitaḥ sva-mahimni iti śruteḥ /",
    "GE07bhg4c04u:290": " sva-svarūpam adhiṣṭhāya svarūpāvasthita eva sambhavāmi deha-dehi-bhāvam antareṇaiva dehivad vyavaharāmi iti śrī-madhusūdana-sarasvatī-pādāḥ",
    "GE07bhg4c04u:291": " nanu yady avyayātmā anaśvara-matsya-kūrmādi-svarūpa eva bhavasi,",
    "GE07bhg4c04u:292": " tarhi tava prādurbhavat-svarūpaṃ pūrva-prādurbhūta-svarūpāṇi ca yugapad eva kiṃ nopalabhyanta ?",
    "GE07bhg4c04u:293": " tatrāha ātma-bhūtā yā māyā tayā sva-svarūpāvaraṇa-prakāśana-karma ca yayā cic-chakti-vṛttyāyoga-māyayety arthaḥ /",
    "GE07bhg4c04u:294": " tayā hi pūrva-kālāvatīrṇa-svarūpāṇi pūrvam evāvṛtya vartamāna-svarūpaṃ prakāśya sambhavāmi /",
    "GE07bhg4c04u:295": " ātma-māyayā samyag apracyuta-jñāna-bala-vīryādi-śaktyaiva bhavāmi iti śrī-svāmi-caraṇāḥ /",
    "GE07bhg4c04u:296": " ātma-māyayātma-jñānena māyā vayunaṃ jñānam iti jñāna-paryāyo 'tra māyā-śabdaḥ /",
    "GE07bhg4c04u:297": " tathā cābhiyukta-prayogaḥ māyayā satataṃ vetti prācīnānāṃ śubhāśubham iti śrī-rāmānujācārya-caraṇāḥ /",
    "GE07bhg4c04u:298": " mayi bhagavati vāsudeve deha-dehi-bhāva-śūnye tad-rūpeṇa pratītiḥ māyā-mātram iti śrī-madhusūdana-sarasvatī-pādāḥ //6//",
    "GE07bhg4c04u:299": " baladevaḥ : loka-vilakṣaṇatayā svarūpaṃ sva-janma ca vadan sanātanatvaṃ svasyāha ajo 'pīti /",
    "GE07bhg4c04u:300": " atra svarūpa-svabhāva-paryāyaḥ prakṛti-śabdaḥ /",
    "GE07bhg4c04u:301": " svāṃ prakṛtiṃ svaṃ svarūpaṃ adhiṣṭhāyālambya sambhavāmi āvirbhavāmi /",
    "GE07bhg4c04u:302": " saṃsiddhi-prakṛtī tv ime /",
    "GE07bhg4c04u:303": " svarūpaṃ ca svabhāvaś ca ity amaraḥ /",
    "GE07bhg4c04u:304": " svarūpeṇaiva sambhavāmīti /",
    "GE07bhg4c04u:305": " etam arthaṃ vicarituṃ viśinaṣṭi ajo 'pīty ādinā /",
    "GE07bhg4c04u:306": " api avadhāraṇe /",
    "GE07bhg4c04u:307": " apūrva-deha-yogo janma /",
    "GE07bhg4c04u:308": " tad-rahita eva san /",
    "GE07bhg4c04u:309": " avyayātmāpi san avyayaḥ pariṇāma-śūnya ātmā buddhyādir yasya tādṛśa eva san /",
    "GE07bhg4c04u:310": " ātmā puṃsi ity ādy ukteḥ /",
    "GE07bhg4c04u:311": " bhūtānām īśvaro 'pi san svetareṣāṃ jīvānāṃ niyantaiva san ity arthaḥ /",
    "GE07bhg4c04u:312": " ajatvādi-guṇakaṃ yad vibhu-jñāna-sukha-ghanaṃ rūpaṃ tenaivāvatarāmīti svarūpeṇaiva sambhavāmīty asya vivaraṇaṃ tādṛśasya svarūpasya raver ivābhiyakti-mātram",
    "GE07bhg4c04u:313": " eva janmeti tat-svarūpasya taj-janmanaś ca loka-vilakṣaṇatvaṃ tena sanātanatvaṃ ca vyaktam /",
    "GE07bhg4c04u:314": " karma-tantratvaṃ nirastam /",
    "GE07bhg4c04u:315": " śrutiś caivam āha ajāyamāno bahudhā vijāyate iti /",
    "GE07bhg4c04u:316": " smṛtiś ca pratyakṣaṃ ca harer janma na vikāraḥ kathaṃcana ity ādyā /",
    "GE07bhg4c04u:317": " ataeva sūtikā-gṛhe divyāyudha-bhūṣaṇasya divya-rūpasya ṣaḍ-aiśvarya-sampannasya tasya vīkṣaṇaṃ smaryate /",
    "GE07bhg4c04u:318": " prayojanam āha ātma-māyayeti /",
    "GE07bhg4c04u:319": " bhajaj-jīvānukampayā hetunā tad-uddhārāyety arthaḥ /",
    "GE07bhg4c04u:320": " māyā dambhe kṛpāyāṃ ca iti viśvaḥ /",
    "GE07bhg4c04u:321": " ātma-māyayā sva-sārvajñena sva-saṅkalpeneti kecit /",
    "GE07bhg4c04u:322": " māyā vayunaṃ jñānaṃ ca iti nirghaṇṭu-koṣāt /",
    "GE07bhg4c04u:323": " lokaḥ khalu rājādiḥ pūrva-dehādīni vihāyāpūrva-dehādīni bhajan niranusandhir ajño janmībhavati tad-vailakṣaṇyaṃ harer janminaḥ prasphuṭam /",
    "GE07bhg4c04u:324": " bhūtānām īśvaro 'pi sann ity anena labdha-siddhayo yogi-prabhṛtayo",
    "GE07bhg4c04u:325": " 'pi vyāvṛttāḥ /",
    "GE07bhg4c04u:326": " sukha-cid-ghano harir deha-dehi-bhedena guṇa-guṇi-bhedena ca śūnyo 'pi viśeṣa-balāt tat-tad-bhāvena viduṣāṃ pratītir āsīd iti //6//",
    "GE07bhg4c04u:327": " BhG 4.7",
    "GE07bhg4c04u:328": " yadā yadā hi dharmasya glānir bhavati bhārata /",
    "GE07bhg4c04u:329": " abhyutthānam adharmasya tadātmānaṃ sṛjāmy aham //7//",
    "GE07bhg4c04u:330": " śrīdharaḥ : kadā sambhavasīty apekṣāyām āha yadā yadeti /",
    "GE07bhg4c04u:331": " glānir hāniḥ /",
    "GE07bhg4c04u:332": " abhyutthānam ādhikyam //7//",
    "GE07bhg4c04u:333": " madhusūdanaḥ :",
    "GE07bhg4c04u:334": " evaṃ sac-cid-ānanda-ghanasya tava kadā kim-arthaṃ vā dehivad vyavahāra iti tatrocyate yadā yadeti /",
    "GE07bhg4c04u:335": " dharmasya veda-vihitasya prāṇinām abhyudaya-niḥśreyasa-sādhanasya pravṛtti-nivṛtti-lakṣaṇasya",
    "GE07bhg4c04u:336": " varṇāśrama-tad-ācāra-vyaṅgyasya yadā yadā glānir hānir bhavati he bhārata bharata-vaṃśodbhavatvena",
    "GE07bhg4c04u:337": " bhā jñānaṃ tatra ratatvena vā tvaṃ na dharma-hāniṃ soḍhuṃ śaknoṣīti sambodhanārthaḥ /",
    "GE07bhg4c04u:338": " evaṃ yadā yadābhyutthānam udbhavo 'dharmasya veda-niṣiddhasya nānā-vidha-duḥkha-sādhanasya",
    "GE07bhg4c04u:339": " dharma-virodhinas tadā tadātmānaṃ dehaṃ sṛjāmi nitya-siddham eva sṛṣṭam iva darśayāmi māyayā //7 //",
    "GE07bhg4c04u:340": " viśvanāthaḥ :",
    "GE07bhg4c04u:341": " kadā sambhavāmīty apekṣāyām āha yadeti /",
    "GE07bhg4c04u:342": " dharmasya glānir hānir adharmasyābhyutthānaṃ vṛddhis te dve soḍhum aśaknuvan tayor vaiparītyaṃ kartum iti bhāvaḥ /",
    "GE07bhg4c04u:343": " ātmānaṃ dehaṃ sṛjāmi nity siddham eva taṃ sṛṣṭam iva darśayāmi māyayā iti śrī-madhusūdana-sarasvatī-pādāḥ //7//",
    "GE07bhg4c04u:344": " baladevaḥ : atha sambhava-kālam āha yadeti /",
    "GE07bhg4c04u:345": " dharmasya vedoktasya glānir vināśaḥ adharmasya tad-viruddhasyābhyutthānam abhuyudayas tadāham ātmānaṃ sṛjāmi prakaṭayāmi /",
    "GE07bhg4c04u:346": " na tu nirmame tasya pūrva-siddhatvād iti nāsti mat-sambhava-kāla-niyamaḥ //7//",
    "GE07bhg4c04u:347": " BhG 4.8",
    "GE07bhg4c04u:348": " paritrāṇāya sādhūnāṃ vināśāya ca duṣkṛtām /",
    "GE07bhg4c04u:349": " dharma-saṃsthāpanārthāya saṃbhavāmi yuge yuge //8//",
    "GE07bhg4c04u:350": " śrīdharaḥ : kim-artham ?",
    "GE07bhg4c04u:351": " ity apekṣāyām āha paritrāṇāyeti /",
    "GE07bhg4c04u:352": " sādhūnāṃ sva-dharma-vartināṃ rakṣaṇāya /",
    "GE07bhg4c04u:353": " duṣṭaṃ karma kurvantīti duṣkṛtaḥ /",
    "GE07bhg4c04u:354": " teṣāṃ vadhāya ca /",
    "GE07bhg4c04u:355": " evaṃ dharma-saṃsthāpanārthāya sādhu-rakṣaṇena duṣṭa-vadhena ca dharmaṃ sthirīkartum /",
    "GE07bhg4c04u:356": " yuge yuge tat-tad-avasare sambhavāmīty arthaḥ /",
    "GE07bhg4c04u:357": " na caivaṃ duṣṭa-nigrahaṃ kurvato 'pi nairghṛṇyaṃ śaṅkanīyam /",
    "GE07bhg4c04u:358": " yathāhuḥ - lālane tāḍane mātur nākāruṇyaṃ yathārbhake /",
    "GE07bhg4c04u:359": " tat tad eva maheśasya niyantur guṇa-doṣayoḥ //8//",
    "GE07bhg4c04u:360": " madhusūdanaḥ :",
    "GE07bhg4c04u:361": " tat kiṃ dharmasya hānir adharmasya ca vṛddhis tava paritoṣa-kāraṇaṃ yena tasminn eva kāla āvirbhavasīti tathā cānarthāvaha eva tavāvatāraḥ syāt",
    "GE07bhg4c04u:362": " iti nety āha paritrāṇāyeti /",
    "GE07bhg4c04u:363": " dharma-hānyā hīyamānānāṃ sādhūnāṃ puṇya-kāriṇāṃ veda-mārga-sthānāṃ paritrāṇāya paritaḥ sarvato rakṣaṇāya /",
    "GE07bhg4c04u:364": " tathādharma-vṛddhyā vardhamānānāṃ duṣkṛtāṃ pāpa-kāriṇāṃ veda-mārga-virodhināṃ vināśāya ca /",
    "GE07bhg4c04u:365": " tad ubhayaṃ kathaṃ syād iti tad āha dharma-saṃsthāpanārthāya dharmasya samyag-adharma-nivāraṇena",
    "GE07bhg4c04u:366": " sthāpanaṃ veda-mārga-parirakṣaṇaṃ dharma-saṃsthāpanaṃ tad-arthaṃ sambhavāmi pūrvavat /",
    "GE07bhg4c04u:367": " yuge yuge pratiyugam //8//",
    "GE07bhg4c04u:368": " viśvanāthaḥ :",
    "GE07bhg4c04u:369": " nanu tvad-bhaktā rājarṣayo brahmarṣayo 'pi vā dharma-hāny-adharma-vṛddhī dūrīkartuṃ śaknuvanty eva /",
    "GE07bhg4c04u:370": " etāvad artham eva kiṃ tavāvatāreṇa ?",
    "GE07bhg4c04u:371": " iti cet, satyam /",
    "GE07bhg4c04u:372": " anyad api anya-duṣkaraṃ karma kartuṃ sambhavāmīty āha parīti /",
    "GE07bhg4c04u:373": " sādhūnāṃ paritrāṇāya mad-ekānta-bhaktānāṃ mad-darśanotkaṇṭhā-sphuṭa-cittānāṃ yad vaiyāgrya-rūpaṃ duḥkham /",
    "GE07bhg4c04u:374": " tasmāt trāṇāya /",
    "GE07bhg4c04u:375": " tathā duṣkṛtāṃ mad-bhakta-loka-duḥkha-dāyināṃ mad-anyair avadhyānāṃ rāvaṇa-kaṃsa-keśy-ādīnāṃ vināśāya /",
    "GE07bhg4c04u:376": " tathā dharma-saṃsthāpanārthāya madīya-dhyāna-yajana-paricaryā-saṅkīrtana-lakṣaṇaṃ parama-dharmaṃ mad-anyaiḥ pravartayitum aśakyaṃ samyak prakāreṇa sthāpayitum ity arthaḥ /",
    "GE07bhg4c04u:377": " yuge yuge prati-yugaṃ pratikalpaṃ vā /",
    "GE07bhg4c04u:378": " na caivaṃ duṣṭa-nigraha-kṛto bhagavato vaiṣamyam",
    "GE07bhg4c04u:379": " āśaṅkanīyam /",
    "GE07bhg4c04u:380": " duṣṭānām apy asurāṇāṃ sva-kartṛ-vadhena vividha-duṣkṛta-phalān naraka-saha-praṇipātāt saṃsārāc ca paritrāṇatas tasya sa khalu nigraho 'py anugraha eva nirṇītaḥ //8//",
    "GE07bhg4c04u:381": " baladevaḥ : nanu tvad-bhaktā rājarṣayo 'pi dharma-glānim adharmābhyutthānaṃ cāpanetuṃ prabhavanti tāvate 'rthāya kiṃ sambhavāmīty āha parīti",
    "GE07bhg4c04u:382": " sādhūnāṃ mad-rūpa-guṇa-niratānāṃ mat-sākṣāt-kāram ākāṅkṣyatāṃ tena vinātivyagrāṇāṃ tad-vaiyagrya-rūpād duḥkhāt paritrāṇāyātimanojña-svarūpa-sākṣāt-kāreṇa",
    "GE07bhg4c04u:383": " tathā duṣkṛtāṃ duṣṭa-karma-kāriṇāṃ mad-anyair avadhyānāṃ daśagrīva-kaṃsādīnāṃ tādṛg-bhakta-drohiṇāṃ",
    "GE07bhg4c04u:384": " vināśāya dharmasya mad-ekārcana-dhyānādi-lakṣaṇasya śuddha-bhakti-yogasya vaidikasyāpi",
    "GE07bhg4c04u:385": " mad-itaraiḥ pracārayitum aśakyasya saṃsthāpanārthāya sampracārāyety etat trayaṃ mat-sambhavasya kāraṇam iti /",
    "GE07bhg4c04u:386": " yuge yuge tat-tat-samayena ca duṣṭa-vadhena harau vaiṣamyaṃ,",
    "GE07bhg4c04u:387": " tena duṣṭānāṃ mokṣānanda-lābhe sati tasyānugraha-rūpatvena",
    "GE07bhg4c04u:388": " pariṇāmāt //8//",
    "GE07bhg4c04u:389": " BhG 4.9",
    "GE07bhg4c04u:390": " janma karma ca me divyam evaṃ yo vetti tattvataḥ /",
    "GE07bhg4c04u:391": " tyaktvā dehaṃ punar janma naiti mām eti so 'rjuna //9//",
    "GE07bhg4c04u:392": " śrīdharaḥ : evaṃ-vidhānām īśvara-janma-karmaṇāṃ jñāne phalam āha janmeti /",
    "GE07bhg4c04u:393": " svecchayā kṛtaṃ mama janma karma ca dharma-pālana-rūpaṃ divyam alaukikaṃ tattvataḥ parānugrahārtham eveti yo vetti sa dehābhimānaṃ tyaktvā punar janma saṃsāraṃ naiti na prāpnoti /",
    "GE07bhg4c04u:394": " kintu mām eva prāpnoti //9//",
    "GE07bhg4c04u:395": " madhusūdanaḥ :",
    "GE07bhg4c04u:396": " janma nitya-siddhasyaiva mama sac-cid-ānanda-ghanasya līlayā tathānukaraṇam /",
    "GE07bhg4c04u:397": " karma ca dharma-saṃsthāpanena jagat-paripālanaṃ me mama nitya-siddheśvarasya divyam aprākṛtam anyaiḥ kartum aśakyam īśvarasyaivāsādharaṇam /",
    "GE07bhg4c04u:398": " evam ajo 'pi sann ity ādinā pratipāditaṃ yo vetti tattvato bhrama-nivartanena /",
    "GE07bhg4c04u:399": " mūḍhair hi mauṣyatva-bhrāntyā bhagavato 'pi garbha-vāsādi-rūpam eva janma sva-bhogārtham eva karmety āropitam /",
    "GE07bhg4c04u:400": " paramārthataḥ śuddha-sac-cid-ānanda-rūpatva-jñānena tad-apanudyājasyāpi māyayā janmānukaraṇam",
    "GE07bhg4c04u:401": " akartur api parānugrahāya karmānukaraṇam iy evaṃ yo vetti sa ātmano 'pi tattva-sphuraṇāt",
    "GE07bhg4c04u:402": " tyaktvā deham imaṃ punar janma naiti /",
    "GE07bhg4c04u:403": " kintu māṃ bhagavantaṃ vāsudevam eva sac-cid-ānanda-ghanam eti saṃsārān mucyata ity arthaḥ //9//",
    "GE07bhg4c04u:404": " viśvanāthaḥ :",
    "GE07bhg4c04u:405": " ukta-lakṣaṇasya maj-janmanas tathā janmānantaraṃ mat-karmaṇaś ca tattvato jñāna-mātreṇaiva kṛtārthaḥ syād ity āha janmeti /",
    "GE07bhg4c04u:406": " divyam aprākṛtaṃ iti śrī-rāmānujācārya-caraṇāḥ śrī-madhusūdana-sarasvatī-pādāś ca /",
    "GE07bhg4c04u:407": " divyam alaukikaṃ iti śrī-svāmi-caraṇāḥ /",
    "GE07bhg4c04u:408": " lokānāṃ prakṛti-sṛṣṭatvād alaukika-śabdasya aprākṛtatvam evārthas teṣām apy abhipretaḥ /",
    "GE07bhg4c04u:409": " ataevāprākṛtatvena guṇātītatvād bhagavaj-janma-karmaṇo nityatvam /",
    "GE07bhg4c04u:410": " tac ca bhagavat-sandarbhe na vidyate yasya ca janma karma vā [BhP 8.3.8] ity atra śloke śrī-jīva-gosvāmi-caraṇair upapāditam /",
    "GE07bhg4c04u:411": " yad vā yukty-anupapannam api śruti-smṛti-vākya-balād atarkam evedaṃ mantavyam /",
    "GE07bhg4c04u:412": " tatra pippalāda-śākhāyāṃ puruṣa-bodhinī-śrutiḥ - eko devo nitya-līlānurakto bhakta-vyāpī bhakta-hṛdayāntarātmā iti /",
    "GE07bhg4c04u:413": " tathā janma-karmaṇo",
    "GE07bhg4c04u:414": " nityatvaṃ śrī-bhāgavatāmṛte bahuśa eva prapañcitam /",
    "GE07bhg4c04u:415": " evaṃ yo vetti tattvata iti ajo 'pi sann avyayatātmā ity asmiṃs tathā janma karma ca me divyam ity asmiṃś ca mad-vākya evāstikatayā maj-janma-karmaṇor nityatvam eva yo jānāti,",
    "GE07bhg4c04u:416": " na tu tayor nityatve kāñcid yuktim apy apekṣamāṇo bhavatīty arthaḥ /",
    "GE07bhg4c04u:417": " yad vā tattvataḥ oṃ tat sad iti nirdeśo brahmaṇas trividhaḥ smṛtaḥ [Gītā 17.18] ity",
    "GE07bhg4c04u:418": " agrimoktes tac-chabdena brahmocyate tasya bhāvas tattvaṃ tena brahma-svarūpatvena yo vettīty arthaḥ /",
    "GE07bhg4c04u:419": " sa vartamānaṃ dehaṃ tyaktvā punar janma naiti kintu mām evaiti /",
    "GE07bhg4c04u:420": " atra dehaṃ tyaktvā ity asyādhikyād evaṃ vyācakṣate sma /",
    "GE07bhg4c04u:421": " sa dehaṃ tyaktvā punar janma naiti kintu deham atyaktvaiva mām eti /",
    "GE07bhg4c04u:422": " madīya-divya-janma-ceṣṭita-yāthātmya-vijñānena vidhvasta-samasta-mat-samāśrayaṇa-virodhi-pāpmāsminn eva janmani yathodita-prakāreṇa mām",
    "GE07bhg4c04u:423": " āśritya mad-eka-priyo mad-eka-citto mām eva prāpnoti iti śrī-rāmānujācārya-caraṇāḥ //9//",
    "GE07bhg4c04u:424": " baladevaḥ : bahulāyāsaiḥ sādhana-sahasrair api durlabho mokṣo maj-janma-carita-śravaṇena",
    "GE07bhg4c04u:425": " mad-ekānti-pathānuvartināṃ sulabho 'stv ity etad arthaṃ ca sambhavāmīty āśayā bhagavān āha janmeti /",
    "GE07bhg4c04u:426": " mama sarveśvarasya satyecchasya vaidūryavan nitya-siddha-nṛsiṃha-raghunāthādi-bahula-rūpasya",
    "GE07bhg4c04u:427": " tatra tatrokta-lakṣṇaṃ janma tathā karma ca tat-tad-bhakta-sambandhaṃ caritaṃ tad",
    "GE07bhg4c04u:428": " ubhayaṃ divyam aprākṛtaṃ nityaṃ bhavatīty evam evaitad iti yas tattvato vetti yad",
    "GE07bhg4c04u:429": " gataṃ bhavac ca bhaviṣyac ca eko devo nitya-līlānurakto bhakta-vyāpī bhakta-hṛdy",
    "GE07bhg4c04u:430": " antarātmā iti śrutyā divyam iti mad-uktyā ca dṛḍha-śraddho yukti-nirapekṣaḥ san /",
    "GE07bhg4c04u:431": " he arjuna /",
    "GE07bhg4c04u:432": " sa vartamānaṃ dehaṃ tyaktvā punaḥ prāpañcikaṃ janma naiti /",
    "GE07bhg4c04u:433": " kintu mām eva tat-tat-karma-manojñam eti mukto bhavatīty arthaḥ /",
    "GE07bhg4c04u:434": " yad vā mocakatva-liṅgena tat tvam asi iti śruteś ca me janma-karmaṇī",
    "GE07bhg4c04u:435": " tattvato brahmatvena yo vettīti vyākhyeyam /",
    "GE07bhg4c04u:436": " itarathā tam eva viditvātimṛtyum eti nānyaḥ panthā vidyate 'yanāya [ŚvetU 3.8] iti śrutir vyākupyet /",
    "GE07bhg4c04u:437": " samānam anyat /",
    "GE07bhg4c04u:438": " janmādi-nityatāyāṃ yuktayas tv anyatra vistṛtā draṣṭavyāḥ //9//",
    "GE07bhg4c04u:439": " BhG 4.10",
    "GE07bhg4c04u:440": " vīta-rāga-bhaya-krodhā man-mayā mām upāśritāḥ /",
    "GE07bhg4c04u:441": " bahavo jñāna-tapasā pūtā mad-bhāvam āgatāḥ //10//",
    "GE07bhg4c04u:442": " śrīdharaḥ : kathaṃ janma-karma-jñānena tvat-prāptiḥ syād iti ?",
    "GE07bhg4c04u:443": " ata āha vīta-rāgeti /",
    "GE07bhg4c04u:444": " ahaṃ śuddha-sattvāvatāraiḥ dharma-pālanaṃ karomīti madīyaṃ parama-kāruṇikatvaṃ jñātvā /",
    "GE07bhg4c04u:445": " mām evopāśritāḥ santaḥ /",
    "GE07bhg4c04u:446": " mat-prasāda-labdhaṃ yadātma-jñānaṃ ca tapaś ca /",
    "GE07bhg4c04u:447": " tat-paripāka-hetuḥ sva-dharmaḥ /",
    "GE07bhg4c04u:448": " tayor dvandvaikavad bhāvaḥ /",
    "GE07bhg4c04u:449": " tena jñāna-tapasā pūtāḥ śuddhā nirastājñāna-tat-kārya-malāḥ /",
    "GE07bhg4c04u:450": " mad-bhāvaṃ mat-sāyujyaṃ prāptā bahavaḥ /",
    "GE07bhg4c04u:451": " na tv adhunaiva pravṛtto 'yaṃ mad-bhakti-mārga ity arthaḥ /",
    "GE07bhg4c04u:452": " tad evaṃ tāny ahaṃ veda sarvāṇīty ādinā vidyāvidyopādhibhyāṃ tat-tvaṃ-padārthāv īśvara-jīvau",
    "GE07bhg4c04u:453": " pradarśyeśvarasya cāvidyābhāvena nitya-śuddhatvāj jīvasya ceśvara-prasāda-labdha-jñānenājñāna-nivṛtteḥ",
    "GE07bhg4c04u:454": " śuddhasya sataś cid-aṃśena tadaikyam uktam iti draṣṭavyam //10 //",
    "GE07bhg4c04u:455": " madhusūdanaḥ :",
    "GE07bhg4c04u:456": " mām eti so 'rjunety uktaṃ tatra svasya sarva-mukta-prāpyatayā puruṣārthatvam asya mokṣa-mārgasyānādi-parasparāgatatvaṃ ca darśayati vīta-rāgeti",
    "GE07bhg4c04u:457": " rāgas tat-tat-phala-tṛṣṇā /",
    "GE07bhg4c04u:458": " sarvān viṣayān parityajya jñāna-mārge kathaṃ jīvitavyam iti trāso bhayam /",
    "GE07bhg4c04u:459": " sarva-viṣayocchedako 'yaṃ jñāna-mārgaḥ kathaṃ hitaḥ syād iti dveṣaḥ krodhaḥ /",
    "GE07bhg4c04u:460": " ta ete rāga-bhaya-krodhā vītā vivekena vigatā yebhyas te vīta-rāga-bhaya-krodhāḥ śuddha-sattvāḥ /",
    "GE07bhg4c04u:461": " man-mayā māṃ paramātmānaṃ tat-padārthatvaṃ gatāḥ /",
    "GE07bhg4c04u:462": " bahavo 'neke jñāna-tapasā jñānam eva tapaḥ sarva-karma-kṣaya-hetutvāt /",
    "GE07bhg4c04u:463": " na hi jñānena sadṛśaṃ pavitram iha vidyate iti hi vakṣyati /",
    "GE07bhg4c04u:464": " tena pūtāḥ kṣīṇa-sarva-pāpāḥ santo nirastājñāna-tat-kārya-malāḥ /",
    "GE07bhg4c04u:465": " mad-bhāvaṃ mad-rūpatvaṃ viśuddha-sac-cid-ānanda-ghanaṃ mokṣam",
    "GE07bhg4c04u:466": " āgatā ajñāna-mātrāpanayena mokṣaṃ prāptāḥ /",
    "GE07bhg4c04u:467": " jñāna-tapasā pūtā jīvan-muktāḥ santo mad-bhāvaṃ mad-viṣayaṃ bhāvaṃ raty-ākhyaṃ premāṇam āgatā iti vā /",
    "GE07bhg4c04u:468": " teṣāṃ jñānī nitya-yuktā eka-bhaktir viśiṣyate iti hi vakṣyati //10//",
    "GE07bhg4c04u:469": " viśvanāthaḥ :",
    "GE07bhg4c04u:470": " na kevalam eka evādhunika eva,",
    "GE07bhg4c04u:471": " maj-janma-karma-tattva-jñāna-mātreṇaiva māṃ prāpnoty api tu prāktanā api pūrva-pūrva-kalpāvatīrṇasya mama janma-karma-tattva-jñānavanto mām āpur evety āha vīteti /",
    "GE07bhg4c04u:472": " jñānam ukta-lakṣaṇaṃ maj-janma-karmaṇos tattvato 'nubhava-rūpam eva tapas tena pūtāḥ iti śrī-rāmānujācārya-caraṇāḥ /",
    "GE07bhg4c04u:473": " yad vā, jñāne maj-janma-karmaṇor nityatva-niścayānubhave yan-nānā-kumata-kutarka-yukti-sarpī-viṣa-dāha-sahana-rūpaṃ tapas tena pūtāḥ /",
    "GE07bhg4c04u:474": " tathā ca śrī-rāmānuja-dhṛta-śrutiḥ - tasya dhīrāḥ parijānanti yoniṃ iti dhīrā dhīmanta eva tasya yoniṃ janma-prakāraṃ jānantīty arthaḥ /",
    "GE07bhg4c04u:475": " vītās tyaktāḥ kumata-prajalpiteṣu janeṣu rāgādyā yais te na teṣu rāgaḥ prītir nāpi tebhyo bhayaṃ nāpi teṣu krodho mad-bhaktānām ity arthaḥ /",
    "GE07bhg4c04u:476": " kuto man-mayā maj-janma-karmānudhyāna-manana-śravaṇa-kīrtanādi-pracurāḥ /",
    "GE07bhg4c04u:477": " mad-bhāvaṃ mayi premāṇam //10//",
    "GE07bhg4c04u:478": " baladevaḥ : idānīm iva purāpi maj-janmādi-nityatā-jñānena bahūnāṃ vimuktir abhūd iti tan-nityatāṃ draḍhayitum āha vīteti /",
    "GE07bhg4c04u:479": " bahavo janā jñāna-tapasā pūtāḥ santaḥ purā mad-bhāvam āgatā ity anuṣaṅgaḥ /",
    "GE07bhg4c04u:480": " maj-janmādi-nityatva-viṣayakaṃ yaj jñānaṃ tad eva duradhigama-śruti-yukti-sampādyatvāt",
    "GE07bhg4c04u:481": " tapas tasmin jñāne vā yad vividha-kumata-kutarkādi-nivāraṇa-rūpaṃ tapas tena pūtā",
    "GE07bhg4c04u:482": " nirdhūtāvidyā ity arthaḥ /",
    "GE07bhg4c04u:483": " mayi bhāvaṃ premāṇaṃ vidyamānatāṃ vā mat-sākṣāt-kṛtim /",
    "GE07bhg4c04u:484": " kīdṛśās te ity āha vīteti /",
    "GE07bhg4c04u:485": " vītāḥ parityaktās tan-nityatva-virodhiṣu rāgādayo yais te,",
    "GE07bhg4c04u:486": " na teṣu rāgaṃ na bhayaṃ na ca krodhaṃ prakāśayantīty arthaḥ /",
    "GE07bhg4c04u:487": " tatra hetuḥ - man-mayā mad-eka-niṣṭhā upāśritāḥ saṃsevamānāḥ //10//",
    "GE07bhg4c04u:488": " BhG 4.11",
    "GE07bhg4c04u:489": " ye yathā māṃ prapadyante tāṃs tathaiva bhajāmy aham /",
    "GE07bhg4c04u:490": " mama vartmānuvartante manuṣyāḥ pārtha sarvaśaḥ //11//",
    "GE07bhg4c04u:491": " śrīdharaḥ : nanu tarhi kiṃ tvayy api vaiṣamyam asti ?",
    "GE07bhg4c04u:492": " yad evaṃ tvad-eka-śaraṇānām evātmābhāvaṃ dadāsi nānyeṣāṃ sakāmānām iti /",
    "GE07bhg4c04u:493": " ata āha ya iti /",
    "GE07bhg4c04u:494": " yathā yena prakāreṇa sakāmatayā niṣkāmatayā vā ye māṃ bhajante tān ahaṃ tathaiva tad-apekṣita-phala-dānena bhajāmi anugṛhṇāmi,",
    "GE07bhg4c04u:495": " na tu sakāmā māṃ vihāyendrādīn eva ye bhajante tān aham upekṣa iti mantavyam /",
    "GE07bhg4c04u:496": " yataḥ sarvaśaḥ sarva-prakārair indrādi-sevakā api mamaiva vartma bhajana-mārgam anuvartante /",
    "GE07bhg4c04u:497": " indrādi-rūpeṇāpi mamaiva sevyatvāt //11//",
    "GE07bhg4c04u:498": " madhusūdanaḥ :",
    "GE07bhg4c04u:499": " nanu ye jñāna-tapasā pūtā niṣkāmās te tvad-bhāvaṃ gacchanti,",
    "GE07bhg4c04u:500": " ye tv apūtāḥ sakāmās te na gacchantīti phala-dātus tava vaiṣamya-nairghṛṇye syātām iti nety āha ye yatheti /",
    "GE07bhg4c04u:501": " ya ārtā arthārthino jijñāsavo jñāninaś ca yathā yena prakāreṇa sakāmatayā niṣkāmatayā",
    "GE07bhg4c04u:502": " ca mām īśvaraṃ sarva-phala-dātāraṃ prapadyante bhajanti tāṃs tathaiva tad-apekṣita-phala-dānenaiva",
    "GE07bhg4c04u:503": " bhajāmy anugṛhṇāmy ahaṃ na viparyayeṇa /",
    "GE07bhg4c04u:504": " tatrāmumukṣūn ārtān arthārthinaś cārti-haraṇenārtha-dānena cānugṛhṇāmi /",
    "GE07bhg4c04u:505": " jiijñāsūn vividiṣanti yajñenety ādi-śruti-vihita-niṣkāma-karmānuṣṭhātṝn jñāna-dānena jñāninaś ca mumukṣūn mokṣa-dānena na tv anya-kāmāyānyad dadāmīty arthaḥ /",
    "GE07bhg4c04u:506": " nanu tathāpi sva-bhaktānām eva phalaṃ dadāsi na tv anya-deva-bhaktānām iti vaiṣamyaṃ",
    "GE07bhg4c04u:507": " sthitam eveti nety āha mama sarvātmano vāsudevasya vartma bhajana-mārgaṃ karma-jñāna-lakṣaṇam",
    "GE07bhg4c04u:508": " anuvartante he pārtha sarvajñaḥ sarva-prakārair indrādīn apy anuvartamānā manuṣyā",
    "GE07bhg4c04u:509": " iti karmādhikāriṇaḥ /",
    "GE07bhg4c04u:510": " indraṃ mitraṃ varuṇam agnim āhuḥ ity ādi-mantra-varṇāt phalam ata upapatteḥ [Vs. 3.2.38] iti nyāyāc ca sarva-rūpeṇāpi phala-dātā bhagavān eka evety arthaḥ /",
    "GE07bhg4c04u:511": " tathā ca vakṣyati ye 'py anya-devatā-bhaktā [Gītā 9.23] ity ādi //11//",
    "GE07bhg4c04u:512": " viśvanāthaḥ :",
    "GE07bhg4c04u:513": " nanu tvad-ekānta-bhaktāḥ kilataj-janma-karmaṇor nityatvaṃ manyanta eva /",
    "GE07bhg4c04u:514": " kecit tu jñānādi-siddhy-arthaṃ tvāṃ prapannā jñāni-prabhṛtayas tvaj-janma-karmaṇor nityatvaṃ nāpi manyanta iti tatrāha ya iti /",
    "GE07bhg4c04u:515": " yathā yena prakāreṇa māṃ prapadyante bhajante aham api tāṃs tenaiva prakāreṇa bhajāmi /",
    "GE07bhg4c04u:516": " bhajana-phalaṃ dadāmi /",
    "GE07bhg4c04u:517": " ayam arthaḥ - ye mat-prabhor janma-karmaṇī nitye eveti manasi kurvāṇās tat-tal-līlāyām",
    "GE07bhg4c04u:518": " eva kṛta-manoratha-viśeṣā māṃ bhajantaḥ sukhayanty aham apīśvaratvāt kartum akartum",
    "GE07bhg4c04u:519": " anyathā kartum api samarthas teṣām api janma-karmaṇor nityatvaṃ kartuṃ tān sva-pārṣadīkṛtya",
    "GE07bhg4c04u:520": " taiḥ sārdham eva yathā-samayam avatarann antar dadhānaś ca tān pratikṣaṇam anugṛhṇann",
    "GE07bhg4c04u:521": " eva tad-bhajana-phalaṃ premāṇam eva dadāmi /",
    "GE07bhg4c04u:522": " ye jñāni-prabhṛtayo maj-janma-karmaṇor naśvaratvaṃ mad-vigrahasya māyā-mayatvaṃ ca",
    "GE07bhg4c04u:523": " manyamānā māṃ prapadyante aham api tān punaḥ punar naśvara-janma-karmavato māyā-pāśa-patitān",
    "GE07bhg4c04u:524": " eva kurvāṇas tat-pratiphalaṃ janma-mṛtyu-duḥkham eva dadāmi /",
    "GE07bhg4c04u:525": " ye tu maj-janma-karmaṇor nityatvaṃ mad-vigrahasya ca sac-cid-ānandatvaṃ manyamānā jñāninaḥ sva-jñāna-siddhy-arthaṃ māṃ",
    "GE07bhg4c04u:526": " prapadyante,",
    "GE07bhg4c04u:527": " teṣāṃ sva-deha-dvaya-bhaṅgam evecchatāṃ mumukṣūṇām anaśvaraṃ brahmānandam eva sampādayan bhajana-phalam āvidyaka-janma-mṛtyu-dhvaṃsam eva dadāmi",
    "GE07bhg4c04u:528": " tasmān na kevalaṃ mad-bhaktā eva māṃ prapadyante,",
    "GE07bhg4c04u:529": " api tu sarvaśaḥ sarve 'pi manuṣyā jñāninaḥ karmiṇo yoginaś ca devatāntaropāsakāś",
    "GE07bhg4c04u:530": " ca mama vartmānuvartante mama sarva-svarūpatvāt jñāna-karmādikaṃ sarvaṃ māmakam eva",
    "GE07bhg4c04u:531": " vartmeti bhāvaḥ //11 //",
    "GE07bhg4c04u:532": " baladevaḥ : nanu nitya-janmādi-manojñaḥ sarveśvaras tvaṃ mayāvagata-kvacittvaṅguṣṭha-mātrādir apīśvaro janmādi-śūnyaḥ śrūyate /",
    "GE07bhg4c04u:533": " tat kiṃ tava tvad-upāsanasya ca vaividhyaṃ bhaved iti ced om ity āha ye yatheti /",
    "GE07bhg4c04u:534": " ye bhaktā mām ekaṃ vaidūryam iva bahu-rūpaṃ sarveśvaraṃ yathā yena prakāreṇa bhāveneti yāvat prapadyante bhajanti,",
    "GE07bhg4c04u:535": " tān ahaṃ tādṛśas tathaiva tad-bhāvānusāriṇā rūpeṇa bhāvena ca bhajāmi sākṣāt bhavann anugṛhṇāmi /",
    "GE07bhg4c04u:536": " nūnatām eva-kāro nivartayati /",
    "GE07bhg4c04u:537": " ato mamaikasyaiva bahu-rūpasya vartma-bahu-vidham upāsana-mārgam anādi-pravṛtta-tad-upāsaka-paramparānukampitā manuṣyāḥ sarve 'nuvartante anusaranti",
    "GE07bhg4c04u:538": " BhG 4.12",
    "GE07bhg4c04u:539": " kāṅkṣantaḥ karmaṇāṃ siddhiṃ yajanta iha devatāḥ /",
    "GE07bhg4c04u:540": " kṣipraṃ hi mānuṣe loke siddhir bhavati karmajā //12//",
    "GE07bhg4c04u:541": " śrīdharaḥ : tarhi mokṣārtham eva kim iti sarve tvāṃ na bhajantīti /",
    "GE07bhg4c04u:542": " ata āha kāṅkṣanta iti /",
    "GE07bhg4c04u:543": " karmaṇāṃ siddhiṃ karma-phalaṃ kāṅkṣantaḥ prāyeneha mānuṣya-loke indrādi-devatā eva yajante /",
    "GE07bhg4c04u:544": " na tu sākṣān mām eva /",
    "GE07bhg4c04u:545": " hi yasmāt karmajā siddhiḥ karmajaṃ phalaṃ śīghraṃ bhavati /",
    "GE07bhg4c04u:546": " na tu jñāna-phalaṃ kaivalyaṃ,",
    "GE07bhg4c04u:547": " duṣprāpyatvāj jñānasya //12//",
    "GE07bhg4c04u:548": " madhusūdanaḥ :",
    "GE07bhg4c04u:549": " nanu tvām eva bhagavantaṃ vāsudevaṃ kim iti sarve na prapadyanta iti tatrāha kāṅkṣanta iti /",
    "GE07bhg4c04u:550": " karmaṇāṃ siddhiṃ phala-niṣpattiṃ kāṅkṣanta iha loke devatā devān indrāgny-ādyān yajante pūjayanti ajñāna-pratihatatvān na tu niṣkāmāḥ santo māṃ bhagavantaṃ vāsudevam iti śeṣaḥ /",
    "GE07bhg4c04u:551": " kasmāt ? hi yasmād indrādi-devatā-yājināṃ tat-phala-kāṅkṣiṇāṃ karmajā siddhiḥ karma-janyaṃ phalaṃ kṣipraṃ śīghram eva bhavati mānuṣe loke /",
    "GE07bhg4c04u:552": " jñāna-phalaṃ tv antaḥkaraṇa-śuddhi-sāpekṣatvān na kṣipraṃ bhavati /",
    "GE07bhg4c04u:553": " mānuṣe loke karma-phalaṃ śīghraṃ bhavatīti viśeṣaṇād anya-loke 'pi varṇāśrama-dharma-vyatirikta-karma-phala-siddhir bhagavatā sūcitā /",
    "GE07bhg4c04u:554": " yatas tat tat kṣudra-phala-siddhy-arthaṃ sa-kāmā mokṣa-vimukhā anyā devatā yajante 'to na mumukṣava iva māṃ vāsudevaṃ sākṣāt te prapadyanta ity arthaḥ //12//",
    "GE07bhg4c04u:555": " viśvanāthaḥ :",
    "GE07bhg4c04u:556": " tatrāpi manuṣyeṣu madhye kāminas tu mama sākṣād-bhūtam api bhakti-mārgaṃ parihāya śīghra-phala-sādhakaṃ karma-vartmaivānuvartanta ity āha kāṅkṣanta iti /",
    "GE07bhg4c04u:557": " karmajā siddhiḥ svargādimayī //12//",
    "GE07bhg4c04u:558": " baladevaḥ : evaṃ prāsaṅgikaṃ procya prakṛtasya niṣkāma-karmaṇo jñānākāratvaṃ vadiṣyaṃs tad anuṣṭhātuṃ viralatvam āha kāṅkṣanta iti /",
    "GE07bhg4c04u:559": " iha loke 'nādi-bhoga-vāsanā-niyantritāḥ prāṇinaḥ karmaṇāṃ siddhiṃ paśuputrādi-phala-niṣpattiṃ",
    "GE07bhg4c04u:560": " kāṅkṣanto 'nityālpa-dān apīndrādi-devān yajante sakāmaiḥ karmabhir na tu sarva-deveśvaraṃ",
    "GE07bhg4c04u:561": " nityānanda-phala-pradam api māṃ niṣkāmais tair yajante /",
    "GE07bhg4c04u:562": " hi yasmād asmin mānuṣe loke karmajā siddhiḥ kṣipraṃ bhavati /",
    "GE07bhg4c04u:563": " niṣkāma-karmārādhitān matto jñānato mokṣa-lakṣaṇā siddhis tu cireṇaiva bhavatīti /",
    "GE07bhg4c04u:564": " sarve lokā bhoga-vāsanā-grasta-sad-asad-vivekāḥ śīghra-bhogecchavas tad-arthaṃ mad-bhṛtyān devān bhajanti /",
    "GE07bhg4c04u:565": " na tu kaścit sad-asad-vivekī saṃsāra-duḥkha-vitrasta-duḥkha-nivṛttaye niṣkāma-karmabhiḥ sarva-deveśaṃ māṃ",
    "GE07bhg4c04u:566": " bhajatīti viralas tad-adhikārīti bhāvaḥ //12//",
    "GE07bhg4c04u:567": " BhG 4.13",
    "GE07bhg4c04u:568": " cātur-varṇyaṃ mayā sṛṣṭaṃ guṇa-karma-vibhāgaśaḥ /",
    "GE07bhg4c04u:569": " tasya kartāram api māṃ viddhy akartāram avyayam //13//",
    "GE07bhg4c04u:570": " śrīdharaḥ : nanu kecit sakāmatayā pravartante,",
    "GE07bhg4c04u:571": " kecit niṣkāmatayā iti karma-vaicitryam /",
    "GE07bhg4c04u:572": " tat-kartṛṇā ca brāhmaṇādīnām uttama-madhyamādi-vaicitryaṃ kurvatas tava kathaṃ vaiṣamyaṃ nāsti ?",
    "GE07bhg4c04u:573": " ity āśaṅkyāha cāturvarṇyam iti /",
    "GE07bhg4c04u:574": " catvāro varṇā eveti cāturvarṇyaṃ svārthe ṣyañ-pratyayaḥ /",
    "GE07bhg4c04u:575": " ayam arthaḥ -- sattva-pradhānā brāhmaṇās teṣāṃ śama-damādīni karmāṇi /",
    "GE07bhg4c04u:576": " sattva- rajaḥ-pradhānāḥ kṣatriyās teṣāṃ śaurya-yuddhādīni karmāṇi /",
    "GE07bhg4c04u:577": " rajas- tamaḥ-pradhānā vaiśyās teṣāṃ kṛṣi-vāṇijyādīni karmāṇi /",
    "GE07bhg4c04u:578": " tamaḥ-pradhānāḥ śūdrās teṣāṃ traivarṇika-śuśrūṣādīni karmāṇi /",
    "GE07bhg4c04u:579": " ity evaṃ guṇānāṃ karmaṇāṃ ca vibhāgaiś cāturvarṇyaṃ mayaiva sṛṣṭam iti satyam,",
    "GE07bhg4c04u:580": " tathāpy evaṃ tasya kartāram api phalato 'kartāram eva māṃ viddhi /",
    "GE07bhg4c04u:581": " tatra hetuḥ -- avyayam",
    "GE07bhg4c04u:582": " āsakti-rāhityena śrama-rahitaṃ nāśādi-rahitaṃ vā //13//",
    "GE07bhg4c04u:583": " madhusūdanaḥ :",
    "GE07bhg4c04u:584": " śarīrārambhaka-guṇa-vaiṣamyād api na sarve samāna-svabhāvā ity āha cāturvarṇyam iti /",
    "GE07bhg4c04u:585": " catvāro varṇā eva cāturvarṇyaṃ svārthe ṣyañ /",
    "GE07bhg4c04u:586": " mayeśvareṇa sṛṣṭam utpāditaṃ guṇa-karma-vibhāgaśo guṇa-vibhāgaśaḥ karma-vibhāgaśaś ca /",
    "GE07bhg4c04u:587": " tathā hi sattva-pradhānā brāhmaṇās teṣāṃ ca sāttvikāni śama-damādīni karmāṇi /",
    "GE07bhg4c04u:588": " sattvopasarjana-rajaḥ-pradhānāḥ kṣatriyās teṣāṃ ca tādṛśāni śaurya-tejaḥ-prabhṛtīni karmāṇi /",
    "GE07bhg4c04u:589": " tama-upasarjana-rajaḥ-pradhānā vaiśyās teṣāṃ ca kṛṣy-ādīni tādṛśāni karmāṇi /",
    "GE07bhg4c04u:590": " tamaḥ-pradhānāḥ śūdrās teṣāṃ ca tāmasāni traivarṇika-śuśrūṣādīni karmāṇīti mānuṣe loke vyavasthitāni /",
    "GE07bhg4c04u:591": " evaṃ tarhi viṣama-svabhāva-cāturvarṇya-sraṣṭṛtena tava vaiṣamyaṃ durvāram ity āśaṅkya",
    "GE07bhg4c04u:592": " nety āha tasya viṣama-svabhāvasya cāturvarṇyasya vyavahāra-dṛṣṭyā kartāram api māṃ",
    "GE07bhg4c04u:593": " paramārtha-dṛṣṭyā viddhy akartāram avyayaṃ nirahaṅkāratvenākṣīṇa-mahimānam //13 //",
    "GE07bhg4c04u:594": " viśvanāthaḥ :",
    "GE07bhg4c04u:595": " nanu bhakti-jñāna-mārgau mocakau,",
    "GE07bhg4c04u:596": " karma-mārgas tu bandhaka iti sarva-mārga-sraṣṭari tvayi parameśvare vaiṣamyaṃ prasaktam /",
    "GE07bhg4c04u:597": " tatra nahi nahīty āha cāturvarṇyam iti /",
    "GE07bhg4c04u:598": " catvāro varṇā eva cāturvarṇyam /",
    "GE07bhg4c04u:599": " svārthe ṣyañ /",
    "GE07bhg4c04u:600": " atra sattva-pradhānā brāhmaṇās teṣāṃ śama-damādīni karmāṇi /",
    "GE07bhg4c04u:601": " rajaḥ-sattva-pradhānāḥ kṣatriyās teṣāṃ śaurya-yuddhādīni karmāṇi /",
    "GE07bhg4c04u:602": " tamo-rajaḥ-pradhānā vaiśyās teṣāṃ kṛṣi-go-rakṣādīni karmāṇi /",
    "GE07bhg4c04u:603": " tamaḥ-pradhānāḥ śūdrās teṣāṃ paricaryātmakaṃ karmety evaṃ guṇa-karma-vibhāgaśo guṇānāṃ karmaṇāṃ ca vibhāgaiś catvāro varṇā mayā dharma-mārgāśritatvena sṛṣṭāḥ /",
    "GE07bhg4c04u:604": " kintu teṣāṃ kartāraṃ sraṣṭāram api mām akartāram asraṣṭāram eva viddhi /",
    "GE07bhg4c04u:605": " teṣāṃ prakṛti-guṇa-sṛṣṭatvāt prakṛteś",
    "GE07bhg4c04u:606": " ca mac-chaktitvāt /",
    "GE07bhg4c04u:607": " sraṣṭāram api māṃ vastutas tv asraṣṭāram /",
    "GE07bhg4c04u:608": " mama prakṛti-guṇātīta-svarūpatvād iti bhāvaḥ /",
    "GE07bhg4c04u:609": " ataevāvyayam /",
    "GE07bhg4c04u:610": " sraṣṭṛtve 'pi na sāmyaṃ kiṃcid evety arthaḥ //13//",
    "GE07bhg4c04u:611": " baladevaḥ : atha niṣkāma-karmānuṣṭhāna-virodhi-bhoga-vāsanā-vināśa-hetum āha cāturvarṇyam iti dvābhyām /",
    "GE07bhg4c04u:612": " catvāro varṇāś cāturvarṇyaṃ svārthikaḥ ṣyañ /",
    "GE07bhg4c04u:613": " sattva-pradhānāḥ viprās teṣāṃ śamādīni karmāṇi /",
    "GE07bhg4c04u:614": " rajaḥ-sattva-pradhānāḥ kṣatriyās teṣāṃ yuddhādīni /",
    "GE07bhg4c04u:615": " tamo-rajaḥ-pradhānā vaiśyās teṣāṃ kṛṣy-ādīni /",
    "GE07bhg4c04u:616": " tamaḥ-pradhānāḥ śūdrās teṣāṃ viprādi-trika-paricaryādīnīti guṇa-vibhāgaiḥ karma-vibhāgaiś ca vibhaktāś catvāro varṇāḥ sarveśvareṇa mayā sṛṣṭāḥ sthiti-saṃhṛtyor upalakṣaṇam etat /",
    "GE07bhg4c04u:617": " brahmādi-stambāntasya prapañcasyāham eva sargādi-karteti /",
    "GE07bhg4c04u:618": " yad āha sūtrakāraḥ - janmādy asya yataḥ [Vs 1.1.2] iti /",
    "GE07bhg4c04u:619": " tasya sargādeḥ kartāram api māṃ tat tat karmāntaritatvād akartāraṃ viddhīti svasmin vaiṣamyādikaṃ parihṛtam",
    "GE07bhg4c04u:620": " / etat prāhāvyayaym iti sraṣṭṛtve 'pi sāmyān na vyemīty arthaḥ //13//",
    "GE07bhg4c04u:621": " BhG 4.14",
    "GE07bhg4c04u:622": " na māṃ karmāṇi limpanti na me karma-phale spṛhā /",
    "GE07bhg4c04u:623": " iti māṃ yo 'bhijānāti karmabhir na sa badhyate //14//",
    "GE07bhg4c04u:624": " śrīdharaḥ : tad eva darśayann āha na mām iti /",
    "GE07bhg4c04u:625": " karmāṇi viśva-sṛṣṭy-ādīny api māṃ na limpanty āsaktaṃ na kurvanti /",
    "GE07bhg4c04u:626": " nirahaṅkāratvān mama karma-phale spṛhābhāvāc ca /",
    "GE07bhg4c04u:627": " māṃ limpantīti kiṃ kartavyam ?",
    "GE07bhg4c04u:628": " yataḥ karma-lepa-rahitatvena māṃ yo 'bhijānāti so 'pi karmabhir na badhyate /",
    "GE07bhg4c04u:629": " mama nirlepatve kāraṇaṃ nirahaṅkāratva-niḥspṛhatvādikaṃ jānatas tasyāpy ahaṅkārādi-śaithilyāt //14//",
    "GE07bhg4c04u:630": " madhusūdanaḥ :",
    "GE07bhg4c04u:631": " karmāṇi viśva-sargādīni māṃ nirahaṅkāratvena kartṛtvena kartṛtvābhimāna-hīnaṃ bhagavantaṃ na limpanti dehārambhakatvena na badhnanti /",
    "GE07bhg4c04u:632": " evaṃ kartṛtvaṃ nirākṛtya bhoktṛtvaṃ nirākaroti na me mamāpta-kāmasya karma-phale spṛhā tṛṣṇā āpta-kāmasya kā spṛhā iti śruteḥ /",
    "GE07bhg4c04u:633": " kartṛtvābhimāna-phala-spṛhābhyāṃ hi karmāṇi limpanti tad-abhāvān na māṃ karmāṇi limpantīti /",
    "GE07bhg4c04u:634": " evaṃ yo 'nyo 'pi mām akartāram abhoktāraṃ cātmatvenābhijānāti karmabhir na sa badhyate 'kartrātma-jñānena mucyata ity arthaḥ //14//",
    "GE07bhg4c04u:635": " viśvanāthaḥ :",
    "GE07bhg4c04u:636": " nanv etat tāvad āstām,",
    "GE07bhg4c04u:637": " samprati tvaṃ kṣatriya-kule 'vatīrṇaḥ /",
    "GE07bhg4c04u:638": " kṣatriya-jāty-ucitāni karmāṇi pratyahaṃ karoṣy eva /",
    "GE07bhg4c04u:639": " tatra kā vārtā ity ata āha na mām iti /",
    "GE07bhg4c04u:640": " na limpanti jīvam iva na liptīkurvanti /",
    "GE07bhg4c04u:641": " nāpi jīvasyeva karma-phale svargādau spṛhā /",
    "GE07bhg4c04u:642": " parameśvaratvena svānanda-pūrṇatve 'pi loka-pravartanārtham eva me karmādi-karaṇam iti bhāvaḥ /",
    "GE07bhg4c04u:643": " iti mām iti /",
    "GE07bhg4c04u:644": " yas tu na jānāti sa karmabhir badhyata iti bhāvaḥ //14//",
    "GE07bhg4c04u:645": " baladevaḥ : etad viśadayati na mām iti /",
    "GE07bhg4c04u:646": " karmāṇi viśva-sargādīni māṃ na limpanti vaiṣamyādi-doṣeṇa jīvam iva liptaṃ na kurvanti,",
    "GE07bhg4c04u:647": " yat tāni sṛjya-jīva-karma-prayuktāni na ca mat-prayuktāni na ca sargādi-karma-phale mama spṛhāsty ato na limpantīti /",
    "GE07bhg4c04u:648": " phala-spṛhayā yaḥ karmāṇi karoti sa tat-phalair lipyate /",
    "GE07bhg4c04u:649": " ahaṃ tu svarūpānanda-pūrṇaḥ prakṛti-vilīna-kṣetrajña-bubhukṣābhyudita-dayaḥ /",
    "GE07bhg4c04u:650": " parjanyavan nimitta-mātraḥ san tat-karmāṇi pravartayāmīti / smṛtiś ca -",
    "GE07bhg4c04u:651": " nimitta-mātram evāsau sṛjyānāṃ sarga-karmaṇi /",
    "GE07bhg4c04u:652": " pradhāna-kāraṇībhūtā yato vai sṛjya-śaktayaḥ // ity ādyā /",
    "GE07bhg4c04u:653": " sṛjyānāṃ deva-mānavādi-bhāva-bhājāṃ kṣetrajñānāṃ sarga-kriyāyām asau pareśo nimitta-mātram",
    "GE07bhg4c04u:654": " eva devādi-bhāva-vaicitryāṃ kāraṇībhūtās tu sṛjyānāṃ teṣāṃ prācīna-karma-śaktaya",
    "GE07bhg4c04u:655": " eva bhavantīti tad-arthaḥ /",
    "GE07bhg4c04u:656": " evam āha sūtrakṛt - vaiṣamya-nairghṛṇyena [Vs. 2.1.35] ity ādinā /",
    "GE07bhg4c04u:657": " evaṃ jñānasya phalam āha iti mām iti /",
    "GE07bhg4c04u:658": " itthambhūtaṃ māṃ yo 'bhijānāti,",
    "GE07bhg4c04u:659": " sa tad-virodhibhis tad-dhetubhiḥ prācīna-karmabhir na badhyate /",
    "GE07bhg4c04u:660": " tair vimucyata ity arthaḥ //14//",
    "GE07bhg4c04u:661": " BhG 4.15",
    "GE07bhg4c04u:662": " evaṃ jñātvā kṛtaṃ karma pūrvair api mumukṣubhiḥ /",
    "GE07bhg4c04u:663": " kuru karmaiva tasmāt tvaṃ pūrvaiḥ pūrvataraṃ kṛtam //15//",
    "GE07bhg4c04u:664": " śrīdharaḥ : ye yathā mām ity ādi caturbhiḥ ślokaiḥ prāsaṅgikam īśvarasya vaiṣamyaṃ parihṛtya pūrvoktam eva karma-yogaṃ prapañcayitum anusmārayati evam iti /",
    "GE07bhg4c04u:665": " ahaṅkārādi-rāhityena kṛtaṃ karma bandhakaṃ na bhavati /",
    "GE07bhg4c04u:666": " ity evaṃ jñātvā pūrvair janakādibhir api mumukṣubhiḥ sattva-śuddhy-arthaṃ pūrvataraṃ yugāntareṣv api kṛtam /",
    "GE07bhg4c04u:667": " tasmāt tvam api prathamaṃ karmaiva kuru //15//",
    "GE07bhg4c04u:668": " madhusūdanaḥ :",
    "GE07bhg4c04u:669": " yato nāhaṃ kartā na me karma-phala-spṛheti jñānāt karmabhir na badhyate 'ta āha evam iti /",
    "GE07bhg4c04u:670": " evam ātmano 'kartuḥ karmālepaṃ jñātvā kṛtaṃ karma pūrvair atikrāntair api asmin yuge yayāti-yadu-prabhṛtibhir mumukṣubhiḥ /",
    "GE07bhg4c04u:671": " tasmāt tvam api karmaiva kuru na tūṣṇīm āsanaṃ nāpi saṃnyāsam /",
    "GE07bhg4c04u:672": " yady atattvavit tadātma-śuddhy-arthaṃ tattva-vic cel loka-saṅgrahārtham /",
    "GE07bhg4c04u:673": " pūrvair janakādibhiḥ pūrvataram atipūrvaṃ yugāntare kṛtam /",
    "GE07bhg4c04u:674": " etenāsmin yuge 'nya-yuge ca pūrva-pūrvataraiḥ kṛtatvād avaśyaṃ tvayā kartavyaṃ karmeti darśayati //15//",
    "GE07bhg4c04u:675": " viśvanāthaḥ :",
    "GE07bhg4c04u:676": " evambhūtam eva māṃ jñātvā pūrvair janakādibhir api loka-pravartanārtham eva karma kṛtam //15//",
    "GE07bhg4c04u:677": " baladevaḥ : evam iti /",
    "GE07bhg4c04u:678": " mām eva jñātvā tad-anusāribhir mac-chiṣyaiḥ pūrvair vivasvad-ādibhir mumukṣubhir niṣkāmaṃ karma kṛtam /",
    "GE07bhg4c04u:679": " tasmāt tvam api karmaiva tat kuru /",
    "GE07bhg4c04u:680": " na karma-saṃnyāsam /",
    "GE07bhg4c04u:681": " aśuddha-cittaś cej jñāna-garbhāyai citta-śuddhyai śuddha-cittaś cel loka-saṅgrahāyety arthaḥ /",
    "GE07bhg4c04u:682": " kīdṛśaṃ pūrvais taiḥ kṛtaṃ ?",
    "GE07bhg4c04u:683": " pūrvataraṃ atiprācīnam //15//",
    "GE07bhg4c04u:684": " BhG 4.16",
    "GE07bhg4c04u:685": " kiṃ karma kim akarmeti kavayo 'py atra mohitāḥ /",
    "GE07bhg4c04u:686": " tat te karma pravakṣyāmi yaj jñātvā mokṣyase 'śubhāt //16//",
    "GE07bhg4c04u:687": " śrīdharaḥ : tac ca tattvavidbhiḥ saha vicārya kartavyam /",
    "GE07bhg4c04u:688": " na loka-paramparā-mātreṇety āha kiṃ karmeti /",
    "GE07bhg4c04u:689": " kiṃ karma ? kīdṛśaṃ karma-karaṇam /",
    "GE07bhg4c04u:690": " kim akarma ? kīdṛśaṃ karmākaraṇam /",
    "GE07bhg4c04u:691": " ity asminn arthe vivekino 'pi mohitāḥ /",
    "GE07bhg4c04u:692": " ato yaj jñātā yad-anuṣṭhāyāśubhāt saṃsārān mokṣyase mukto bhaviṣyasi tat karmākarma ca tubhyam ahaṃ pravakṣyāmi tac chṛṇu //16//",
    "GE07bhg4c04u:693": " madhusūdanaḥ :",
    "GE07bhg4c04u:694": " nanu karma-viṣaye kiṃ kaścit saṃśayo 'py asti yena pūrvaiḥ pūrvataraṃ kṛtam ity atinirbadhnāsi ?",
    "GE07bhg4c04u:695": " asty evety āha kiṃ karmeti /",
    "GE07bhg4c04u:696": " nau-sthasya niṣkriyeṣv api taṭastha-vṛkṣeṣu gamana-bhrama-darśanāt tathā dūrāc cakṣuḥ-saṃnikṛṣṭeṣu",
    "GE07bhg4c04u:697": " gacchatsv api puruṣeṣv agamana-bhrama-darśanāt paramārthataḥ kiṃ karma kiṃ vā paramārthato",
    "GE07bhg4c04u:698": " 'karmeti kavayo medhāvino 'py atrāsmin viṣaye mohitā mohaṃ nirṇayāsāmarthyaṃ prāptā",
    "GE07bhg4c04u:699": " atyanta-durnirūpatvād ity arthaḥ /",
    "GE07bhg4c04u:700": " tat tasmāt te tubhyam ahaṃ karma,",
    "GE07bhg4c04u:701": " a-kāra-praśleṣeṇa cchedād akarma ca pravakṣyāmi prakarṣeṇa sandehocchedena vakṣyāmi /",
    "GE07bhg4c04u:702": " yat karmākarma-svarūpaṃ jñātvā mokṣyase mukto bhaviṣyasy aśubhāt saṃsārāt //16//",
    "GE07bhg4c04u:703": " viśvanāthaḥ :",
    "GE07bhg4c04u:704": " kiṃ ca karmāpi na gatānugatika-nyāyenaiva kevalaṃ vivekinā kartavyam /",
    "GE07bhg4c04u:705": " kintu tasya prakāra-viśeṣaṃ jñātvaivety atas tasya prathamaṃ durjñeyatvam āha //16//",
    "GE07bhg4c04u:706": " baladevaḥ : nanu kiṃ karma-viṣayakaḥ kaścit sandeho 'py asti yataḥ pūrvaiḥ pūrvataraṃ kṛtam ity atinirbandhād bravīṣīti ced asty evety āha kiṃ karmeti /",
    "GE07bhg4c04u:707": " mumukṣubhir anuṣṭheyaṃ karma kiṃ rūpaṃ syād akarma ca karmānyat tad-antargataṃ jñānaṃ ca kiṃ rūpam ity arthaḥ /",
    "GE07bhg4c04u:708": " tad-anyatve enaṃ ca /",
    "GE07bhg4c04u:709": " atrārthe kavayo dhīmanto 'pi mohitās tad-yāthātmya-nirṇayāsāmarthyān mohaṃ prāpuḥ /",
    "GE07bhg4c04u:710": " ahaṃ sarveśaḥ sarvajñas te tubhyaṃ tat karma a-kāra-praśleṣād akarma ca pravakṣyāmi yaj jñātvānuṣṭhāya prāpya cāśubhāt saṃsārān mokṣyase //16//",
    "GE07bhg4c04u:711": " BhG 4.17",
    "GE07bhg4c04u:712": " karmaṇo hy api boddhavyaṃ boddhavyaṃ ca vikarmaṇaḥ /",
    "GE07bhg4c04u:713": " akarmaṇaś ca boddhavyaṃ gahanā karmaṇo gatiḥ //17//",
    "GE07bhg4c04u:714": " śrīdharaḥ : nanu loka-prasiddham eva karma dehādi-vyāpārātmakam /",
    "GE07bhg4c04u:715": " akarma tad-avyāpārātmakam /",
    "GE07bhg4c04u:716": " ataḥ katham ucyate kavayo 'py atra mohaṃ prāptā iti ?",
    "GE07bhg4c04u:717": " tatrāha karmaṇa iti /",
    "GE07bhg4c04u:718": " karmaṇo vihita-vyāpārasyāpi tattvaṃ boddhavyam asti /",
    "GE07bhg4c04u:719": " na tu loka-prasiddha-mātram eva /",
    "GE07bhg4c04u:720": " akarmaṇo 'vihita-vyāpārasyāpi tattvaṃ boddhavyam asti /",
    "GE07bhg4c04u:721": " vikarmaṇo niṣiddha-vyāpārasyāpi tattvaṃ boddhavyam asti /",
    "GE07bhg4c04u:722": " yataḥ karmaṇo gatir gahanā /",
    "GE07bhg4c04u:723": " karmaṇa ity upalakṣaṇārtham /",
    "GE07bhg4c04u:724": " karmākarma-vikarmaṇāṃ tattvaṃ durvijñeyam ity arthaḥ //17//",
    "GE07bhg4c04u:725": " madhusūdanaḥ :",
    "GE07bhg4c04u:726": " nanu sarva-loka-prasiddhatvād aham evaitaj jānāmi dehendriyādi-vyāpāraḥ karma tūṣṇīm āsanam akarmeti tatra kiṃ tvayā vaktavyam iti tatrāha karmaṇa iti /",
    "GE07bhg4c04u:727": " hi yasmāt karmaṇaḥ śāstra-vihitasyāpi tattvaṃ boddhavyam asti,",
    "GE07bhg4c04u:728": " vikarmaṇaś ca pratiṣiddhasya,",
    "GE07bhg4c04u:729": " akarmaṇaś ca tūṣṇīmbhāvasya /",
    "GE07bhg4c04u:730": " atra vākya-traye 'pi tattvam asīty adhyāhāraḥ /",
    "GE07bhg4c04u:731": " yasmād gahanā durjñānā /",
    "GE07bhg4c04u:732": " karmaṇa ity upalakṣaṇaṃ karmākarma-vikarmaṇām /",
    "GE07bhg4c04u:733": " gatis tattvam ity arthaḥ //18//",
    "GE07bhg4c04u:734": " viśvanāthaḥ :",
    "GE07bhg4c04u:735": " niṣiddhācaraṇaṃ durgati-prāpakam iti tattvam /",
    "GE07bhg4c04u:736": " tathākarmaṇaḥ karmākaraṇasyāpi sannyāsinaḥ kīdṛśaṃ karmākaraṇaṃ śubhadam iti /",
    "GE07bhg4c04u:737": " anyathā niḥśreyasaṃ kathaṃ hasta-gataṃ syād iti bhāvaḥ /",
    "GE07bhg4c04u:738": " karmaṇa ity upalakṣaṇaṃ karmākarma-vikarmaṇām /",
    "GE07bhg4c04u:739": " gatis tattvam /",
    "GE07bhg4c04u:740": " gahanā durgamā //17//",
    "GE07bhg4c04u:741": " baladevaḥ : nanu kavayo 'pi mohaṃ prāpur iti cet tatrāha karmaṇo hīti /",
    "GE07bhg4c04u:742": " karmaṇo niṣkāmasya mumukṣubhir anuṣṭhātavyasya svarūpaṃ boddhavyam /",
    "GE07bhg4c04u:743": " vikarmaṇo jñāna-viruddhasya kāmya-karmaṇaḥ svarūpaṃ boddhavyam /",
    "GE07bhg4c04u:744": " akarmaṇaś ca karma-bhinnasya jñānasya ca svarūpaṃ boddhavyam /",
    "GE07bhg4c04u:745": " tat-tat-svarūpavidbhiḥ sārdhaṃ vicāryam ity arthaḥ /",
    "GE07bhg4c04u:746": " karmaṇo 'karmaṇaś ca gatir gahanā durgamā /",
    "GE07bhg4c04u:747": " ataḥ kavayo 'pi tatra mohitāḥ //17//",
    "GE07bhg4c04u:748": " BhG 4.18",
    "GE07bhg4c04u:749": " karmaṇy akarma yaḥ paśyed akarmaṇi ca karma yaḥ /",
    "GE07bhg4c04u:750": " sa buddhimān manuṣyeṣu sa yuktaḥ kṛtsna-karma-kṛt //18//",
    "GE07bhg4c04u:751": " śrīdharaḥ : tad evaṃ karmādīnāṃ durvijñeyatvaṃ darśayann āha karmaṇīti /",
    "GE07bhg4c04u:752": " parameśvarārādhana-lakṣaṇe karmaṇi karma-viṣaye akarma karmedaṃ na bhavatīti yaḥ paśyet /",
    "GE07bhg4c04u:753": " tasya jñāna-hetutvena bandhakatvābhāvāt /",
    "GE07bhg4c04u:754": " akarmaṇi ca vihitākaraṇe karma yaḥ paśyet pratyavāyotpādakatvena bandha-hetutvāt /",
    "GE07bhg4c04u:755": " manuṣyeṣu karma kurvāṇeṣu sa buddhimān vyavasāyātmaka-buddhimattvāc chreṣṭhaḥ /",
    "GE07bhg4c04u:756": " taṃ stauti sa yukto yogī /",
    "GE07bhg4c04u:757": " tena karmaṇā jñāna-yogāvāpteḥ /",
    "GE07bhg4c04u:758": " sa eva kṛtsna-karma-kartā ca /",
    "GE07bhg4c04u:759": " sarvataḥ samplutodaka-sthānīye ca tasmin karmaṇi sarva-karma-phalānām antarbhāvāt",
    "GE07bhg4c04u:760": " tad evam ārurukṣoḥ karma-yogādhikārāvasthāyāṃ na karmaṇām anārambhād ity ādinokta",
    "GE07bhg4c04u:761": " eva karma-yogaḥ spaṣṭīkṛtaḥ /",
    "GE07bhg4c04u:762": " tat-prapañca-rūpatvāc cāsya prakaraṇasya na paunaruktya-doṣaḥ /",
    "GE07bhg4c04u:763": " anenaiva yogārūḍhāvasthāyāṃ",
    "GE07bhg4c04u:764": " yas tv ātma-ratir eva syād ity ādinā yaḥ karmānupayoga uktas tasyāpy arthāt prapañcaḥ kṛto veditavyaḥ /",
    "GE07bhg4c04u:765": " yad ārurukṣor api karma bandhakaṃ na bhavati tad-ārūḍhasya kuto bandhakaṃ syāt ity atrāpi śloko yujyate /",
    "GE07bhg4c04u:766": " yad vā, karmaṇi dehendriyādi-vyāpāre vartamāne 'py ātmano dehādi-vyatirekānubhavena",
    "GE07bhg4c04u:767": " akarma svābhāvikaṃ niaṣkarmyam eva yaḥ paśyet tathā akarmaṇi ca jñāna-rahite duḥkha-buddhyā",
    "GE07bhg4c04u:768": " karmaṇāṃ tyāge karma yaḥ paśyet tasya prayatna-sādhyatvena mithyācāratvāt /",
    "GE07bhg4c04u:769": " tad uktaṃ karmendriyāṇi saṃyamyety ādinā /",
    "GE07bhg4c04u:770": " ya evambhūtaḥ sa tu sarveṣu manuṣyeṣu buddhimān paṇḍitaḥ /",
    "GE07bhg4c04u:771": " tatra hetuḥ - yataḥ kṛtsnāni sarvāṇi yadṛcchayā prāptāny āhārādīni karmāṇi kurvann api sa yukta eva akartrātma-jñānena samādhistha evety arthaḥ",
    "GE07bhg4c04u:772": " anenanaiva jñāninaḥ svabhāvād āpannaṃ kalañja-bhakṣaṇādikaṃ na doṣāya /",
    "GE07bhg4c04u:773": " ajñasya tu rāgataḥ kṛtaṃ doṣāya iti vikarmaṇo 'pi tattvaṃ nirūpitaṃ draṣṭavyam //18//",
    "GE07bhg4c04u:774": " madhusūdanaḥ :",
    "GE07bhg4c04u:775": " kīdṛśaṃ tarhi karmādīnāṃ tattvam iti tad āha karmaṇīti /",
    "GE07bhg4c04u:776": " karmaṇi dehendriyādi-vyāpāre vihite pratiṣiddhe cāhaṃ karomīti dharmy-adhyāsenātmany āropit /",
    "GE07bhg4c04u:777": " nau-sthenācalatsu taṭastha-vṛkṣādiṣu samāropite calana ivākartātma-svarūpālocanena vastutaḥ karmābhāvaṃ taṭastha-vṛkṣādiṣv iva yaḥ paśyet paśyati",
    "GE07bhg4c04u:778": " tathā dehendriyādiṣu triguṇa-māyā-pariṇāmatvena sarvadā savyāpāreṣu nirvyāpāras tūṣṇīṃ",
    "GE07bhg4c04u:779": " sukham āsa ity abhimānena samāropite 'karmaṇi vyāpāroparame dūrastha-cakṣuḥ-saṃnikṛṣṭa-puruṣeṣu",
    "GE07bhg4c04u:780": " gacchatsv apy agamana iva sarvadā sa-vyāpāra-dehendriyādi-svarūpa-paryālocanena vastu-gatyā",
    "GE07bhg4c04u:781": " karma nivṛttyākhya-prayatna-rūpaṃ vyāpāraṃ yaḥ paśyed udāhṛta-puruṣeṣu gamanam iva /",
    "GE07bhg4c04u:782": " audāsīnyāvasthāyām apy udāsīno 'ham āsa ity",
    "GE07bhg4c04u:783": " abhimāna eva karma /",
    "GE07bhg4c04u:784": " etādṛśaḥ paramārtha-darśī sa buddhimān ity ādinā buddhimattva-yoga-yuktatva-sarva-karma-kṛttvais tribhir dharmaiḥ stūyate /",
    "GE07bhg4c04u:785": " atra prathama-pādena karma-vikarmaṇos tattvaṃ karma-śabdasya vihita-pratiṣiddha-paratvāt /",
    "GE07bhg4c04u:786": " dvitīya-pādena cākarmaṇas tattvaṃ darśitam iti draṣṭavyam /",
    "GE07bhg4c04u:787": " tatra yat tvaṃ manyase karmaṇo bandha-hetutvāt tūṣṇīm eva mayā sukhena sthātavyam iti tan mṛṣā /",
    "GE07bhg4c04u:788": " asati kartṛtvābhimāne vihitasya pratiṣiddhasya vā karmaṇo bandha-hetutvābhāvāt /",
    "GE07bhg4c04u:789": " tathā ca vyākhyātaṃ na māṃ karmāṇi limpanti [Gītā 4.14] ity ādinā /",
    "GE07bhg4c04u:790": " satica kartṛtvābhimāne tūṣṇīm aham āsa ity audāsīnyābhimānātmakaṃ yat karma tad api bandha-hetur eva vastu-tattvāparijñānāt /",
    "GE07bhg4c04u:791": " tasmāt karma-vikarmākarmaṇāṃ tattvam īdṛśaṃ jñātvā vikarmākarmaṇī parityajya kartṛtvābhimāna-phalābhisandhi-hānena vihitaṃ karmaiva kurv ity abhiprāyaḥ /",
    "GE07bhg4c04u:792": " aparā vyākhyā karmaṇi jñāna-karmaṇi dṛśye jaḍe sad-rūpeṇa sphuraṇa-rūpeṇa cānusyūtaṃ sarva-bhramādhiṣṭhānam akarmāvedyaṃ sva-prakāśa-caitanyaṃ paramārtha-dṛṣṭyā yaḥ paśyet /",
    "GE07bhg4c04u:793": " tathākarmaṇi ca sva-prakāśe dṛg-vastuni kalpitaṃ karma dṛśyaṃ māyā-mayaṃ na paramārtha-sat /",
    "GE07bhg4c04u:794": " dṛg-dṛśyayoḥ sambandhānupapatteḥ -",
    "GE07bhg4c04u:795": " yas tu sarvāṇi bhūtāni ātmany evānupaśyati /",
    "GE07bhg4c04u:796": " sarva-bhūteṣu cātmānaṃ tato na vijugupsate //",
    "GE07bhg4c04u:797": " [ĪśaU 6] iti śruteḥ /",
    "GE07bhg4c04u:798": " evaṃ parasparādhyāse 'pi śuddhaṃ vastu yaḥ paśyati manuṣyeṣu madhye sa eva buddhimān nānyaḥ /",
    "GE07bhg4c04u:799": " asya paramārtha-darśitvād anyasya cāparamārtha-darśitvāt /",
    "GE07bhg4c04u:800": " sa ca buddhi-sādhana-yogya-yukto 'ntaḥ-karaṇa-śuddhy-aikāgra-cittaḥ /",
    "GE07bhg4c04u:801": " ataḥ sa evāntaḥkaraṇa-śuddhi-sādhana-kṛtsna-karma-kṛd iti vāstava-dharmair eva stūyate /",
    "GE07bhg4c04u:802": " yasmād evaṃ tasmāt tvam api paramārtha-darśī bhava tāvataiva kṛtsna-karma-kāritvopapatter ity abhiprāyaḥ /",
    "GE07bhg4c04u:803": " ato yad uktaṃ yaj jñātvā mokṣyase 'śubhād iti /",
    "GE07bhg4c04u:804": " yac coktaṃ karmādīnāṃ tattvaṃ boddhavyam astīti sa buddhimān ity ādi-stutiś ca /",
    "GE07bhg4c04u:805": " tat sarvaṃ paramārtha-darśane saṃgacchate /",
    "GE07bhg4c04u:806": " anya-jñānād aśubhāt saṃsārān mokṣānupapatteḥ /",
    "GE07bhg4c04u:807": " atattvaṃ cānyan na boddhavyaṃ na vā yaj-jñāne buddhimattvam iti yuktaiva paramārtha-darśināṃ vyākhyā /",
    "GE07bhg4c04u:808": " yat tu vyākhyānaṃ karmaṇi nitye parameśvarārthe 'nuṣṭhīyamāne bandha-hetutvābhāvād akarmedam iti yaḥ paśyet /",
    "GE07bhg4c04u:809": " tathākarmaṇi ca nitya-karmākaraṇe pratyavāya-hetutvena karmedam iti yaḥ paśyet sa buddhimān ity ādi tad asaṅgatam eva /",
    "GE07bhg4c04u:810": " nitya-karmaṇy akarmedam iti jñānasyāśubha-mokṣa-hetutvābhāvāt,",
    "GE07bhg4c04u:811": " mithyājñānatvena tasyivāśubhatvāc ca /",
    "GE07bhg4c04u:812": " na caitādṛśaṃ mithyā-jñānaṃ boddhavyaṃ tattvaṃ nāpy etādṛśa-jñāne buddhimattvādi-stuty-upapattir bhrāntitvāt /",
    "GE07bhg4c04u:813": " nitya-karmānuṣṭhānaṃ hi svarūpato 'ntaḥkaraṇa-śuddhi-dvāropayujyate na tatrākarma-buddhiḥ kutrāpy upayujyate śāstreṇa nāmādiṣu brahma-dṛṣṭivad avihitatvāt /",
    "GE07bhg4c04u:814": " nāpīdam eva vākyaṃ tad-vidhāyakam upakramādi-virodhasyokteḥ /",
    "GE07bhg4c04u:815": " evaṃ nitya-karmākaraṇam api svarūpato nitya-karma-viruddha-karma-lakṣakatayopayujyate na tu",
    "GE07bhg4c04u:816": " tatra karma-dṛṣṭiḥ kvāpy upayujyate /",
    "GE07bhg4c04u:817": " nāpi nitya-karmākaraṇāt pratyavāyaḥ /",
    "GE07bhg4c04u:818": " abhāvād bhāvotpatty-ayogāt /",
    "GE07bhg4c04u:819": " anyathā tad-aviśeṣeṇa sarvadā kāryotpatti-prasaṅgāt /",
    "GE07bhg4c04u:820": " bhāvārthāḥ karma-śabdās tebhyaḥ kriyā pratīyetaiṣa hy artho vidhīyata iti nyāyena bhāvārthasyaivāpūrva-janakatvāt /",
    "GE07bhg4c04u:821": " atirātre ṣoḍaśinaṃ na gṛhṇāti ity ādāv api saṅkalpa-viśeṣasyaivāpūrva-janakatvābhyupagamāt /",
    "GE07bhg4c04u:822": " nekṣetodyantam ādityam ity ādi-prajāpati-vratavat /",
    "GE07bhg4c04u:823": " ato nitya-karmānuṣṭhānārhe kāle tad-viruddhatayā yad-upaveśanādi karma tad eva nitya-karmākaraṇopalakṣitaṃ pratyavāya-hetur iti vaidikānāṃ siddhāntaḥ",
    "GE07bhg4c04u:824": " ataevākurvan vihitaṃ karmety atra lakṣaṇārthe śatā vyākhyātaḥ /",
    "GE07bhg4c04u:825": " lakṣaṇa-hetvoḥ kriyāyā ity aviśeṣa-smaraṇe 'py atra hetutvānupapatteḥ /",
    "GE07bhg4c04u:826": " tasmān mithyā-darśanāpanode prastute mithyā-darśana-vyākhyānaṃ",
    "GE07bhg4c04u:827": " na śobhatetarām /",
    "GE07bhg4c04u:828": " nāpi nityānuṣṭhāna-param evaitad vākyaṃ nityāni kuryād ity arthe karmaṇy akarma yaḥ",
    "GE07bhg4c04u:829": " paśyed ity ādi tad-abodhakaraṃ vākyaṃ prayuñjānasya bhagavataḥ pratārakatvāpatter",
    "GE07bhg4c04u:830": " ity ādi bhāṣya eva vistareṇa vyākhyātam ity uparamyate //18 //",
    "GE07bhg4c04u:831": " viśvanāthaḥ :",
    "GE07bhg4c04u:832": " tatra karmākarmaṇos tattva-bodham āha karmaṇīti /",
    "GE07bhg4c04u:833": " śuddhāntaḥ-karaṇasya jñānavattve 'pi janakāder ivākṛta-sannyāsasya karmaṇy anuṣṭhīyamāne niṣkāma-karma-yoge akarma /",
    "GE07bhg4c04u:834": " karmedaṃ na bhavatīti yaḥ paśyet tat-karmaṇo bandhakatvābhāvāt iti bhāvaḥ /",
    "GE07bhg4c04u:835": " tathāśuddhāntaḥkaraṇasya jñānābhāve 'pi śāstrajñatvāt jñāna-vāvadūkasya sannyāsino 'karmaṇi karmākaraṇe karma paśyet durgati-prāpakaṃ karma-bandham evopalabhate /",
    "GE07bhg4c04u:836": " sa eva buddhimān /",
    "GE07bhg4c04u:837": " sa tu kṛtsna-karmāṇy eva karoti,",
    "GE07bhg4c04u:838": " na tu tasya jñāna-vāvadūkasya jñāni-māninaḥ saṅgenāpi tad-vacasāpi sannyāsaṃ na karotīti bhāvaḥ /",
    "GE07bhg4c04u:839": " tathā ca bhagavad-vākyam -",
    "GE07bhg4c04u:840": " yas tv asaṃyata-ṣaḍ-vargaḥ pracaṇḍendriya-sārathiḥ /",
    "GE07bhg4c04u:841": " jñāna-vairāgya-rahitas tri-daṇḍam upajīvati //",
    "GE07bhg4c04u:842": " surān ātmānam ātma-sthaṃ nihnute māṃ ca dharma-hā /",
    "GE07bhg4c04u:843": " avipakva-kaṣāyo 'smād amuṣmāc ca vihīyate // [BhP 11.18.40-1] iti //18//",
    "GE07bhg4c04u:844": " baladevaḥ : karmākarmaṇor boddhavyaṃ svarūpam āha karmaṇīti /",
    "GE07bhg4c04u:845": " anuṣṭhīyamāne niṣkāme karmaṇi yo 'karma prastutatvāt karmaṇy ātma-jñānaṃ paśyet,",
    "GE07bhg4c04u:846": " akarmaṇy ātma-jñāne yaḥ karma paśyet /",
    "GE07bhg4c04u:847": " etad uktaṃ bhavati - yo mumukṣur hṛd-viśuddhaye kriyamāṇaṃ karmātma-jñānānusandhi-garbhatvāj jñānākāraṃ,",
    "GE07bhg4c04u:848": " tac ca jñānaṃ karma-dvārakatvāt karmākāraṃ paśyet /",
    "GE07bhg4c04u:849": " ubhayor ekātmoddeśyatvād ubhayam ekaṃ vidyād ity arthaḥ /",
    "GE07bhg4c04u:850": " evam eva vakṣyate sāṅkhya-yogau pṛthag bālāḥ ity ādineti /",
    "GE07bhg4c04u:851": " evam anuṣṭhīyamāne karmaṇi ātma-yāthātmyaṃ yo 'nusandhatte sa manuṣyeṣu buddhimān paṇḍitaḥ /",
    "GE07bhg4c04u:852": " yukto mokṣa-yogyaḥ /",
    "GE07bhg4c04u:853": " kṛtsna-karma-kṛt sarveṣāṃ karma-phalānām ātma-jñāna-sukhāntarbhūtatvāt //18//",
    "GE07bhg4c04u:854": " BhG 4.19",
    "GE07bhg4c04u:855": " yasya sarve samārambhāḥ kāma-saṃkalpa-varjitāḥ /",
    "GE07bhg4c04u:856": " jñānāgni-dagdha-karmāṇaṃ tam āhuḥ paṇḍitaṃ budhāḥ //19//",
    "GE07bhg4c04u:857": " śrīdharaḥ : karmaṇy akarma yaḥ paśyed ity anena śruty-arthārthāpattibhyāṃ yad uktam artha-dvandvaṃ tad eva spaṣṭayati yasyeti pañcabhiḥ /",
    "GE07bhg4c04u:858": " samyag ārabhyanta iti samārambhāḥ karmāṇi /",
    "GE07bhg4c04u:859": " kāmyata iti kāmaḥ phalam /",
    "GE07bhg4c04u:860": " tat-saṅkalpena varjitā yasya bhavanti taṃ paṇḍitam āhuḥ /",
    "GE07bhg4c04u:861": " tatra hetur yatas taiḥ samārambhaiḥ śuddhe citte sati jātena jñānāgninā dagdhāny akarmatāṃ nītāni karmāṇi yasya tam /",
    "GE07bhg4c04u:862": " ārūḍhāvasthāyāṃ tu kāmaḥ phala-hetu-viṣayaḥ /",
    "GE07bhg4c04u:863": " tad-artham idaṃ kartavyam iti kartavya-viṣayaḥ saṅkalpaḥ /",
    "GE07bhg4c04u:864": " tābhyāṃ varjitāḥ /",
    "GE07bhg4c04u:865": " śeṣaṃ spaṣṭam //19//",
    "GE07bhg4c04u:866": " madhusūdanaḥ :",
    "GE07bhg4c04u:867": " tad etat paramārtha-darśinaḥ kartṛtvābhimānābhāvena karmāliptatvaṃ prapañcyate yasya sarva ity ādi brahma-karma-samādhinety antena /",
    "GE07bhg4c04u:868": " yasya pūrvokta-paramārtha-darśinaḥ sarve yāvanto vaidikā laukikā vā samārambhāḥ samārabhyanta",
    "GE07bhg4c04u:869": " iti vyutpattyā karmāṇi kāma-saṅkalpa-varjitāḥ kāmaḥ phala-tṛṣṇā saṅkalpo 'haṃ karomīti",
    "GE07bhg4c04u:870": " kartṛtvābhimānas tābhyāṃ varjitāḥ /",
    "GE07bhg4c04u:871": " loka-saṅgrahāthaṃ vā jīvana-mātrārthaṃ vā prārabdha-karma-vegād vṛthā-ceṣṭā-rūpā bhavanti /",
    "GE07bhg4c04u:872": " taṃ karmādāv akarmādi-darśanaṃ jñānaṃ tad evāgnis tena dagdhāni śubhāśubha-lakṣaṇāni",
    "GE07bhg4c04u:873": " karmāṇi yasya tad-adhigama uttara-pūrvārdhayor aśleṣa-vināśau tad-vyapadeśāt [Vs",
    "GE07bhg4c04u:874": " 4.1.13] iti nyāyāt /",
    "GE07bhg4c04u:875": " jñānāgni-dagdha-karmāṇaṃ taṃ budhā brahma-vidaḥ paramārthataḥ paṇḍitam āhuḥ",
    "GE07bhg4c04u:876": " / samyag-darśī hi paṇḍita ucyate na tu bhrānta ity arthaḥ //19//",
    "GE07bhg4c04u:877": " viśvanāthaḥ :",
    "GE07bhg4c04u:878": " uktam arthaṃ vivṛṇoti yasyeti pañcabhiḥ /",
    "GE07bhg4c04u:879": " samyag ārabhyanta iti samārambhāḥ karmāṇi /",
    "GE07bhg4c04u:880": " kāmaḥ phalaṃ,",
    "GE07bhg4c04u:881": " tat-saṅkalpena varjitāḥ /",
    "GE07bhg4c04u:882": " jñānam evāgnis tena dagdhāni karmāṇi kriyamāṇāni vihitāni niṣiddhāni ca yasya saḥ /",
    "GE07bhg4c04u:883": " etena vikarmaṇaś ca boddhavyam ity api vivṛtam /",
    "GE07bhg4c04u:884": " etādṛśādhikāriṇi karma yathā akarma paśyet,",
    "GE07bhg4c04u:885": " tathaiva vikarmāpy akarmaiva paśyed iti pūrva-ślokasyaiva saṅgatiḥ /",
    "GE07bhg4c04u:886": " yad agre vakṣyate -",
    "GE07bhg4c04u:887": " api ced asi pāpebhyaḥ sarvebhyaḥ pāpa-kṛttamaḥ /",
    "GE07bhg4c04u:888": " sarvaṃ jñāna-plavenaiva vṛjinaṃ santariṣyasi //",
    "GE07bhg4c04u:889": " yathaidhāṃsi samiddho 'gnir bhasmasāt kurute 'rjuna /",
    "GE07bhg4c04u:890": " jñānāgniḥ sarva-karmāṇi bhasmasāt kurute tathā // [Gītā 4.36-37] iti //19//",
    "GE07bhg4c04u:891": " baladevaḥ : karmaṇo jñānākāram āha yasyeti pañcabhiḥ /",
    "GE07bhg4c04u:892": " samārambhāḥ karmāṇi kāmyanta iti kāmāḥ phalāni tat-saṅkalpena varjitāḥ śūnyā yasya karmabhir ātmoddeśino bhavanti /",
    "GE07bhg4c04u:893": " taṃ budhāḥ paṇḍitam ātmajñam āhuḥ /",
    "GE07bhg4c04u:894": " tatra hetuḥ - jñāneti /",
    "GE07bhg4c04u:895": " taiḥ samārambhair hṛd-viśuddhau satyām āvirbhūtenātma-jñānāgninā dagdhāni saṃcitāni karmāṇi yasya tam //19//",
    "GE07bhg4c04u:896": " BhG 4.20",
    "GE07bhg4c04u:897": " tyaktvā karma-phalāsaṅgaṃ nitya-tṛpto nirāśrayaḥ /",
    "GE07bhg4c04u:898": " karmaṇy abhipravṛtto 'pi naiva kiṃcit karoti saḥ //20//",
    "GE07bhg4c04u:899": " śrīdharaḥ : kiṃ ca tyaktveti /",
    "GE07bhg4c04u:900": " karmaṇi tat-phale cāsaktiṃ tyaktvā nityena nijānandena tṛptaḥ /",
    "GE07bhg4c04u:901": " ataeva yoga-kṣemārtham āśrayaṇīya-rahitaḥ /",
    "GE07bhg4c04u:902": " evambhūto yaḥ svābhāvike vihite vā karmaṇy abhitaḥ pravṛtto 'pi kiṃcid eva naiva karoti /",
    "GE07bhg4c04u:903": " tasya karmākarmatām āpadyata ity arthaḥ //20//",
    "GE07bhg4c04u:904": " madhusūdanaḥ :",
    "GE07bhg4c04u:905": " bhavatu jñānāgninā prāktanānām aprārabdha-karmaṇāṃ dāha āgāmināṃ cānutpattiḥ /",
    "GE07bhg4c04u:906": " jñānotpatti-kāle kriyamāṇaṃ tu pūrvottarayor anantar-bhāvāt phalāya bhaved iti bhavet kasyacid āśaṅkā tām apanudaty āha tyaktveti /",
    "GE07bhg4c04u:907": " karmaṇi phale cāsaṅgaṃ kartṛtvābhimānaṃ bhogābhilāṣaṃ ca tyaktvākartr-abhoktr-ātma-samyag-darśanena bādhitvā nitya-tṛptaḥ paramānanda-svarūpa-lābhena sarvatra nirākāṅkṣaḥ /",
    "GE07bhg4c04u:908": " nirāśraya āśrayo dehendriyādir advaita-darśanena nirgato yasmāt sa nirāśrayo dehendriyādy-abhimāna-śūnyaḥ /",
    "GE07bhg4c04u:909": " phala-kāmanāyāḥ kartṛtvābhimānasya ca nivṛttau hetu-garbhaṃ krameṇa viśeṣaṇa-dvayam /",
    "GE07bhg4c04u:910": " evambhūto jīvanmukto vyutthāna-daśāyāṃ karmaṇi vaidike laukike vābhipravṛtto 'pi prārabdha-karma-vaśāl loka-dṛṣṭyābhitaḥ sāṅgopāṅgānuṣṭhānāya",
    "GE07bhg4c04u:911": " pravṛtto 'pi sva-dṛṣṭyā naiva kiṃcit karoti sa niṣkriyātma-darśanena bādhitatvād ity arthaḥ //20//",
    "GE07bhg4c04u:912": " viśvanāthaḥ :",
    "GE07bhg4c04u:913": " nitya-tṛpto nityaṃ nijānandaena tṛptaḥ /",
    "GE07bhg4c04u:914": " nirāśrayaḥ svayoga-kṣemārthaṃ na kam apy āśrayate //20//",
    "GE07bhg4c04u:915": " baladevaḥ : uktam arthaṃ viśadayati tyaktveti /",
    "GE07bhg4c04u:916": " karma-phale saṅgaṃ tyaktvā nityenātmanānubhūtena tṛpto nirāśrayo yoga-kṣemaārtahm apy āśraya-rahita īdṛśo yo 'dhikārī sa karmaṇy abhitaḥ pravṛtto 'pi naiva kiṃcit karoti /",
    "GE07bhg4c04u:917": " karmānuṣṭhānāpadeśena jñāna-niṣṭhām eva sampādayatīty ārurukṣor daśeyam /",
    "GE07bhg4c04u:918": " etena vikarmaṇaḥ svarūpaṃ bandhakatvaṃ boddhavyam ity uktaṃ bhavati //20//",
    "GE07bhg4c04u:919": " BhG 4.21",
    "GE07bhg4c04u:920": " nirāśīr yata-cittātmā tyakta-sarva-parigrahaḥ /",
    "GE07bhg4c04u:921": " śārīraṃ kevalaṃ karma kurvan nāpnoti kilbiṣam //21//",
    "GE07bhg4c04u:922": " śrīdharaḥ : kiṃ ca nirāśīr iti /",
    "GE07bhg4c04u:923": " nirgatā āśiṣaḥ kāmanā yasmāt /",
    "GE07bhg4c04u:924": " yataṃ niyataṃ cittam ātmā śarīraṃ ca yasya /",
    "GE07bhg4c04u:925": " tyaktāḥ sarve parigraho yena /",
    "GE07bhg4c04u:926": " sa śarīraṃ śarīra-mātra-nirvartyaṃ kartṛtvābhiniveśa-rahitaṃ kurvann api kilbiṣam bandhanaṃ na prāpnoti /",
    "GE07bhg4c04u:927": " yogārūḍha-pakṣe śārīra-nirvāha-mātropayogi svābhāvikaṃ bhikṣāṭanādi kurvann api kilbiṣaṃ vihitākaraṇa-nimitta-doṣaṃ na prāpnoti //21//",
    "GE07bhg4c04u:928": " madhusūdanaḥ :",
    "GE07bhg4c04u:929": " yadātyanta-vikṣepa-hetor api jyotiṣṭomādeḥ samyag-jñāna-vaśān na tat-phala-janakatvaṃ",
    "GE07bhg4c04u:930": " tadā śarīra-sthiti-mātra-hetor avikṣepakasya bhikṣāṭanāder nāsty eva bandha-hetutvam",
    "GE07bhg4c04u:931": " iti kaimutya-nyāyenāha nirāśīr iti /",
    "GE07bhg4c04u:932": " nirāśīr gata-tṛṣṇo yata-cittātmā cittam antaḥkaraṇam ātmā bāhyendriya-sahito dehas tau saṃyatau pratyāhāreṇa nigṛhītau yena saḥ /",
    "GE07bhg4c04u:933": " yato jitendriyo 'to vigata-tṛṣṇatvāt tyakta-sarva-parigrahas tyaktāḥ sarve parigrahā bhogopakaraṇāni yena saḥ /",
    "GE07bhg4c04u:934": " etādṛśo 'pi prārabdha-karma-vaśāc chārīraṃ śarīra-sthiti-mātra-prayojanaṃ kaupīnācchādanādi-grahaṇa-bhikṣāṭanādi-rūpaṃ",
    "GE07bhg4c04u:935": " yatiṃ prati śāstrābhyanujñātaṃ karma kāyikaṃ vācikaṃ mānasaṃ ca,",
    "GE07bhg4c04u:936": " tad api kevalaṃ kartṛtvābhimāna-śūnyaṃ parādhyāropita-kartṛtvena kurvan paramārthato 'kartrātma-darśanān",
    "GE07bhg4c04u:937": " nāpnoti na prāpnoti kilbiṣaṃ dharmādharma-phala-bhūtam aniṣṭaṃ saṃsāraṃ pāpavat puṇyasyāpy aniṣṭa-phalatvena kilbiṣatvam /",
    "GE07bhg4c04u:938": " ye tu śarīra-nirvartyaṃ śārīram iti vyācakṣate tan mate kevalaṃ karma kurvann ity ato 'dhikārthālābhād avyāvartakatvena śārīra-padasya vaiyarthyam",
    "GE07bhg4c04u:939": " atha vācika-mānasika-vyāvartanātham iti brūyāt tadā karma-padasya vihita-mātra-paratvena śārīraṃ vihitaṃ karma kurvan nāpnoti kilbiṣam ity aprasakta-pratiṣedho 'narthakaḥ /",
    "GE07bhg4c04u:940": " pratiṣiddha-sādhāraṇa-paratve 'py evam eva vyāghāta iti bhāṣya eva vistaraḥ //21//",
    "GE07bhg4c04u:941": " viśvanāthaḥ :",
    "GE07bhg4c04u:942": " ātmā sthūla-dehaḥ /",
    "GE07bhg4c04u:943": " śārīraṃ śārīra-nirvāhārthaṃ karmāsat-pratigrahādikaṃ kurvann api kilbiṣaṃ pāpaṃ nāpnotīty etad api vikarmaṇaś ca boddhavyam ity asya vivaraṇam",
    "GE07bhg4c04u:944": " baladevaḥ : athārūḍhasya daśām āha nirāśīr iti tribhiḥ /",
    "GE07bhg4c04u:945": " nirgatā āśīḥ phalecchā yasmāt sa /",
    "GE07bhg4c04u:946": " yata-cittātmā vaśīkṛta-citta-dehas tyakta-sarva-parigraha ātmaikāvalokanārthatvāt prākṛteṣu vastuṣu mamatva-varjitaḥ /",
    "GE07bhg4c04u:947": " śārīraṃ karma śarīra-nirvāhārthaṃ karmāsat-parigrahādi kurvann api kilbiṣaṃ pāpaṃ nāpnoti //21//",
    "GE07bhg4c04u:948": " BhG 4.22",
    "GE07bhg4c04u:949": " yadṛcchā-lābha-santuṣṭo dvandvātīto vimatsaraḥ /",
    "GE07bhg4c04u:950": " samaḥ siddhāv asiddhau ca kṛtvāpi na nibadhyate //22//",
    "GE07bhg4c04u:951": " śrīdharaḥ : kiṃ ca yadṛcchā-lābheti /",
    "GE07bhg4c04u:952": " aprārthitopasthito lābho yadṛcchā-lābhaḥ /",
    "GE07bhg4c04u:953": " tena santuṣṭaḥ /",
    "GE07bhg4c04u:954": " dvandvāni śītoṣṇādīny atīto 'tikrāntaḥ /",
    "GE07bhg4c04u:955": " tat-sahana-śīla ity arthaḥ /",
    "GE07bhg4c04u:956": " vimatsaro nirvairaḥ /",
    "GE07bhg4c04u:957": " yadṛcchā-lābhasyāpi siddhāv asiddhau ca samo harṣa-viṣāda-rahitaḥ /",
    "GE07bhg4c04u:958": " ya evambhūtaḥ sa pūrvottara-bhūmikayor yathāyathaṃ vihitaṃ svābhāvikaṃ vā karma kṛtvāpi bandhaṃ na prāpnoti //22//",
    "GE07bhg4c04u:959": " madhusūdanaḥ :",
    "GE07bhg4c04u:960": " tyakta-sarva-parigrahasya yateḥ śarīra-sthiti-mātra-prayojanaṃ karmābhyanujñātaṃ",
    "GE07bhg4c04u:961": " tatrānnācchādanādi-vyatirekeṇa śarīra-sthiter asaṃbhavād yācñādināpi sva-prayatnenānnādikaṃ",
    "GE07bhg4c04u:962": " sampādyam iti prāpte niyamāyāha yadṛcchā-lābheti /",
    "GE07bhg4c04u:963": " śāstrānanumata-prayatna-vyatireko yadṛcchā tayaiva yo lābho 'nnācchādanādeḥ śāstrānumatasya sa yadṛcchālābhas tena santuṣṭas tad-adhika-tṛṣṇā-rahitaḥ",
    "GE07bhg4c04u:964": " tathā ca śāstraṃ bhaikṣaṃ caret iti prakṛṣya ayācitam asaṃk ptam upapannaṃ yadṛcchayā iti yācñā-saṃkalpādi-prayatnaṃ vārayati / manur api -",
    "GE07bhg4c04u:965": " na cotpāta-nimittābhyāṃ na nakṣatrāṅgavidyayā /",
    "GE07bhg4c04u:966": " nānuśāsana-vādābhyāṃ bhikṣāṃ lipseta karhicit // [Manu 6.50] iti /",
    "GE07bhg4c04u:967": " yatayo bhikṣārthaṃ grāmaṃ viśantīty ādi-śāstrānumatas tu prayatnaḥ kartavya eva /",
    "GE07bhg4c04u:968": " evaṃ labdhavyam api śāstra-niyatam eva -",
    "GE07bhg4c04u:969": " kaupīna-yugalaṃ vāsaḥ kanthāṃ śīta-nivāriṇīm /",
    "GE07bhg4c04u:970": " pāduke cāpi gṛhṇīyāt kuryān nānyasya saṅgraham // ity ādi /",
    "GE07bhg4c04u:971": " evam anyad api vidhi-niṣedha-rūpaṃ śāstram ūhyam /",
    "GE07bhg4c04u:972": " nanu sva-prayatnam antareṇālābhe śītoṣṇādi-pīḍitaḥ kathaṃ jīved ata āha dvandvātīta dvandvāni kṣut-pipāsā-śītoṣṇa-varṣādīni atīto 'tikrāntaḥ samādhi-daśāyāṃ teṣām asphuraṇāt /",
    "GE07bhg4c04u:973": " vyutthāna-daśāyāṃ sphuraṇe 'pi paramānandādvitīyākartr-abhoktr-ātma-pratyayena bādhāt tair dvandvair upahanyamāno 'py akṣubhita-cittaḥ /",
    "GE07bhg4c04u:974": " ataeva parasya lābhe svasyālābhe ca vimatsaraḥ parotkarṣāsahana-pūrvikā svotkarṣa-vāñchā matsaras tad-rahito 'dvitīyātma-darśanena nirvaira-buddhiḥ",
    "GE07bhg4c04u:975": " ataeva samas tulyo yadṛcchā-lābhasya siddhāv asiddhau ca siddhau na hṛṣṭo nāpy asiddhau",
    "GE07bhg4c04u:976": " viṣaṇṇaḥ sa svānubhavenākartaiva parair āropita-kartṛtvaḥ śarīra-sthiti-mātra-prayojanaṃ",
    "GE07bhg4c04u:977": " bhikṣāṭanādi-rūpaṃ karma kṛtvāpi na nibadhyate bandha-hetoḥ sa-hetukasya karmaṇo",
    "GE07bhg4c04u:978": " jñānāgninā dagdhatvād",
    "GE07bhg4c04u:979": " iti pūrvoktānuvādaḥ //22//",
    "GE07bhg4c04u:980": " viśvanāthaḥ : Nothing.",
    "GE07bhg4c04u:981": " baladevaḥ : atha śarīra-nirvāhārtham annācchādanādikaṃ sva-prayatnena na sampādyam ity āha yadṛcchayeti /",
    "GE07bhg4c04u:982": " yācñāṃ vinaiva lābho yadṛcchā-lābhas tena santuṣṭas tṛptaḥ /",
    "GE07bhg4c04u:983": " dvandvāni śītoṣṇādīny atītas tat-sahiṣṇuḥ /",
    "GE07bhg4c04u:984": " vimatsaro 'nyair upadruto 'pi taiḥ saha vairam akurvan yadṛcchā-lābha-siddhau harṣasya",
    "GE07bhg4c04u:985": " tad-asiddhau viṣādasya cābhāvāt sama evaṃbhūtaḥ śārīraṃ karma kṛtvāpi tena tena na",
    "GE07bhg4c04u:986": " badhyate jñāna-niṣṭhā-prabhāvān na lipyate //22 //",
    "GE07bhg4c04u:987": " BhG 4.23",
    "GE07bhg4c04u:988": " gata-saṅgasya muktasya jñānāvasthita-cetasaḥ /",
    "GE07bhg4c04u:989": " yajñāyācarataḥ karma samagraṃ pravilīyate //23//",
    "GE07bhg4c04u:990": " śrīdharaḥ : kiṃ ca gata-saṅgasyeti /",
    "GE07bhg4c04u:991": " gata-saṅgasya niṣkāmasya rāgādibhir muktasya /",
    "GE07bhg4c04u:992": " jñāne 'vasthitaṃ ceto yasya tasya /",
    "GE07bhg4c04u:993": " yajñāya parameśvarārthaṃ karmācarataḥ sataḥ samagraṃ savāsanaṃ karma pravilīyate /",
    "GE07bhg4c04u:994": " akarma-bhāvam āpadyate /",
    "GE07bhg4c04u:995": " arūḍha-yoga-pakṣe yajñāyeti /",
    "GE07bhg4c04u:996": " yajñāya yajña-rakṣaṇārthaṃ loka-saṃgrahārtham eva karma kurvata ity arthaḥ //23//",
    "GE07bhg4c04u:997": " madhusūdanaḥ :",
    "GE07bhg4c04u:998": " tyakta-sarva-parigrahasya yadṛcchā-lābha-santuṣṭasya yater yac-charīra-sthiti-mātra-prayojanaṃ",
    "GE07bhg4c04u:999": " bhikṣāṭanādi-rūpaṃ karma tat kṛtvā na nibadhyata ity ukte gṛhasthasya brahma-vido",
    "GE07bhg4c04u:1000": " janakāder yajñādi-rūpaṃ yat karma tad-bandha-hetuḥ syād iti bhavet kasyacid āśaṅkā",
    "GE07bhg4c04u:1001": " tām apanetuṃ tyaktvā karma-phalāsaṅgam ity ādinoktaṃ vivṛṇoti gata-saṅgasyeti /",
    "GE07bhg4c04u:1002": " gata-saṅgasya phalāsaṅga-śūnyasya muktasya kartṛtva-bhoktṛtvādy-adhyāsa-śūnyasya",
    "GE07bhg4c04u:1003": " jñānāvasthita-cetaso nirvikalpaka-brahmātmaikya-bodha eva sthitaṃ cittaṃ yasya tasya",
    "GE07bhg4c04u:1004": " sthita-prajñasyety arthaḥ /",
    "GE07bhg4c04u:1005": " uttarottara-viśeṣaṇasya pūrva-pūrva-hetutvenānvayo draṣṭavyaḥ /",
    "GE07bhg4c04u:1006": " gata-saṅgatvaṃ kuto yato 'dhyāsa-hīnatvaṃ tat kuto yataḥ sthita-prajñatvam iti /",
    "GE07bhg4c04u:1007": " īdṛśasyāpi prārabdha-karma-vaśād yajñāya yajña-saṃrakṣaṇārthaṃ jyotiṣṭomādi-yajñe",
    "GE07bhg4c04u:1008": " śreṣṭhācāratvena loka-pravṛtty-arthaṃ yajñāya viṣṇave tat-prīty-artham iti vā /",
    "GE07bhg4c04u:1009": " ācarataḥ karma yajña-dānādikaṃ samagraṃ sahāgreṇa phalena vidyata iti samagraṃ pravilīyate prakarṣeṇa kāraṇocchedena tattva-darśanād vilīyate vinaśyatīty arthaḥ //23//",
    "GE07bhg4c04u:1010": " viśvanāthaḥ :",
    "GE07bhg4c04u:1011": " yajño vakṣyamāṇa-lakṣaṇas tad-arthaṃ karmācaratas tat karma pravilīyate akarma-bhāvam āpadyata ity arthaḥ //23//",
    "GE07bhg4c04u:1012": " baladevaḥ : gata-saṅgasya niṣkāmasya rāga-dveṣādibhir muktasya svātma-viṣayaka-jñāna-niviṣṭa-manaso",
    "GE07bhg4c04u:1013": " yajñāya viṣṇuṃ prasādayituṃ tac-cintanam ācarataḥ prācīnaṃ bandhakaṃ karma samagraṃ",
    "GE07bhg4c04u:1014": " kṛtsnaṃ pravilīyate //23 //",
    "GE07bhg4c04u:1015": " BhG 4.24",
    "GE07bhg4c04u:1016": " brahmārpaṇaṃ brahma havir brahmāgnau brahmaṇā hutam /",
    "GE07bhg4c04u:1017": " brahmaiva tena gantavyaṃ brahma-karma-samādhinā //24//",
    "GE07bhg4c04u:1018": " śrīdharaḥ : tad evaṃ parameśvarārādhana-lakṣaṇaṃ karma jñāna-hetutvena bandhakatvābhāvād akarmaiva /",
    "GE07bhg4c04u:1019": " āruḍhāvasthāyāṃ tu akartrātma-jñānena bādhitatvāt svābhāvikam api karma-karmaiveti karmaṇy akarma yaḥ paśyed ity anenoktaḥ karma-pravilayaḥ prapañcitaḥ /",
    "GE07bhg4c04u:1020": " idānīṃ karmaṇi tad-aṅgeṣu ca brahmaivānusyūtaṃ paśyataḥ karma-pravilayam āha brahmārpaṇam iti /",
    "GE07bhg4c04u:1021": " arpyate 'nenety arpaṇaṃ sruv-ādi /",
    "GE07bhg4c04u:1022": " tad api brahmaiva /",
    "GE07bhg4c04u:1023": " arpyamāṇaṃ havir api ghṛtādikaṃ brahmaiva /",
    "GE07bhg4c04u:1024": " brahmaivāgniḥ /",
    "GE07bhg4c04u:1025": " tasmin brahmaṇā kartrā hutaṃ homaḥ /",
    "GE07bhg4c04u:1026": " agniś ca kartā ca kriyā ca brahmaivety arthaḥ /",
    "GE07bhg4c04u:1027": " evaṃ brahmaṇy eva karmātmake samādhiś cittaikāgryaṃ yasya tena brahmaiva gantavyaṃ prāpyam /",
    "GE07bhg4c04u:1028": " na tu phalāntaram ity arthaḥ //24//",
    "GE07bhg4c04u:1029": " madhusūdanaḥ :",
    "GE07bhg4c04u:1030": " nanu kriyamāṇaṃ karma phalam ajanayitvaiva kuto naśyati brahma-bodhe tat-kāraṇocchedād ity āha brahmārpaṇam iti /",
    "GE07bhg4c04u:1031": " aneka-kāraka-sādhyā hi yajñādi-kriyā bhavati /",
    "GE07bhg4c04u:1032": " devatoddeśena hi dravya-tyāgo yāgaḥ /",
    "GE07bhg4c04u:1033": " sa eva tyajyamāna-dravyasyāgnau prakṣepād dhoma ity ucyate /",
    "GE07bhg4c04u:1034": " tatroddeśyā devatā sampradānaṃ,",
    "GE07bhg4c04u:1035": " tyajyamānaṃ dravyaṃ haviḥ-śabda-vācyaṃ sākṣād-dhātv-artha-karma,",
    "GE07bhg4c04u:1036": " tat phalaṃ tu svargādi vyavahitaṃ bhāvanā-karma /",
    "GE07bhg4c04u:1037": " evaṃ dhārakatvena haviṣo 'gnau prakṣepe sādhakatamatayā juhvādi karaṇaṃ prakāśakatayā mantrādīti karaṇam api kāraka-jñāpaka-bhedena dvividham",
    "GE07bhg4c04u:1038": " evaṃ tyāgo 'gnau prakṣepaś ca dve kriye /",
    "GE07bhg4c04u:1039": " tatrādyāyāṃ yajamānaḥ kartā /",
    "GE07bhg4c04u:1040": " prakṣepe tu yajamāna-parikrīto 'dhvaryuḥ prakṣepādhikaraṇaṃ cāgniḥ /",
    "GE07bhg4c04u:1041": " evaṃ deśa-kālādikam apy adhikaraṇaṃ sarva-kriyā-sādhāraṇaṃ",
    "GE07bhg4c04u:1042": " draṣṭavyam /",
    "GE07bhg4c04u:1043": " tad evaṃ sarveṣāṃ kriyā-kārakādi-vyavahārāṇāṃ brahma-jñāna-kalpitānāṃ rajjv-ajñāna-kalpitānāṃ",
    "GE07bhg4c04u:1044": " sarpa-dhārā-daṇḍādīnāṃ rajju-tattva-jñāneneva brahma-tattva-jñānena bādhe badhitānuvṛttyā",
    "GE07bhg4c04u:1045": " kriyākārakādi-vyavhārābhāso dṛśyamāno 'pi dagdha-paṭa-nyāyena na phalāya kalpata",
    "GE07bhg4c04u:1046": " ity anena ślokena pratipādyate /",
    "GE07bhg4c04u:1047": " brahma-dṛṣṭir eva ca sarva-yajñātmiketi stūyate /",
    "GE07bhg4c04u:1048": " tathā hi - arpyate 'neneti karaṇa-vyutpattyārpaṇaṃ juhvādi mantrādi ca /",
    "GE07bhg4c04u:1049": " evam arpyate 'smā iti vyutpattyārpaṇaṃ devatā-rūpaṃ sampradānam /",
    "GE07bhg4c04u:1050": " evam arpyate 'sminn iti vyutpattyārpaṇam adhikaraṇaṃ deśa-kālādi /",
    "GE07bhg4c04u:1051": " tat sarvaṃ brahmaṇi kalpitatvād brahmaiva rajju-kalpita-bhujaṅgavad adhiṣṭhāna-vyatirekeṇāsad ity arthaḥ /",
    "GE07bhg4c04u:1052": " evaṃ havis-tyāga-prakṣepa-kriyayoḥ sākṣāt karma kārakaṃ tad api brahmaiva /",
    "GE07bhg4c04u:1053": " evaṃ yatra prakṣipyate 'gnau so 'pi brahmaiva /",
    "GE07bhg4c04u:1054": " brahmāgnāv iti samastaṃ padam /",
    "GE07bhg4c04u:1055": " tathā yena kartrā yajamānenādhvaryuṇā ca tyajyate prakṣipyate ca tad ubhayam api kartṛ-kārakaṃ kartari vihitayā tṛtīyayānūdya brahmeti nidhīyae brahmaṇeti /",
    "GE07bhg4c04u:1056": " evaṃ hutam iti havanaṃ tyāga-kriyā prakṣepa-kriyā ca tad api brahmaiva /",
    "GE07bhg4c04u:1057": " tathā yena havanena yad gantavyaṃ svargādi vyavahitaṃ karma tad api brahmaiva /",
    "GE07bhg4c04u:1058": " atratya eva-kāraḥ sarvatra",
    "GE07bhg4c04u:1059": " sambadhyate /",
    "GE07bhg4c04u:1060": " hutam ity atrāpīta eva brahmety anuṣajyate /",
    "GE07bhg4c04u:1061": " vyavadhānābhāvāt sākāṅkṣatvāc ca cit-patis tvā punātu ity ādāv acchidreṇetyādi-para-vākya-śeṣavat /",
    "GE07bhg4c04u:1062": " anena rūpeṇa karmaṇi samādhir brahma-jñānaṃ yasya sa karma-samādhis tena brahma-vidā karmānuṣṭhātrāpi brahma paramānandādvayaṃ gantavyam ity anuṣajyate /",
    "GE07bhg4c04u:1063": " sākāṅkṣatvād avyavadhānāc ca yā te agne rajāśayety ādau tanūr varṣiṣṭheyādi-pūrva-vākya-śeṣavat /",
    "GE07bhg4c04u:1064": " athavārpyate 'smai phalāyeti vyutpattyārpaṇa-padenaiva svargādi-phalam api grāhyam /",
    "GE07bhg4c04u:1065": " tathā ca brahmaiva tena gantavyaṃ brahma-karma-samādhinā ity uttarārdhaṃ jñāna-phala-kathanāyaiveti samañjasam /",
    "GE07bhg4c04u:1066": " asmin pakṣe brahma-karma-samādhinety ekaṃ vā padam /",
    "GE07bhg4c04u:1067": " pūrvaṃ brahma-padaṃ hutam ity anena sambadhyate caramaṃ gantavya-padeneti bhinnaṃ vā padam /",
    "GE07bhg4c04u:1068": " evaṃ ca nānuṣaṅga-dvaya-kleśa iti draṣṭavyam /",
    "GE07bhg4c04u:1069": " brahma gantavyam ity abhedenaiva tat-prāptir upacārāt /",
    "GE07bhg4c04u:1070": " ataeva na svargādi tuccha-phalaṃ tena gantavyaṃ vidyayāvidyaka-kāraka-vyavahārocchedāt /",
    "GE07bhg4c04u:1071": " tad uktaṃ vārtika-kṛdbhiḥ -",
    "GE07bhg4c04u:1072": " kāraka-vyavahāre hi śuddhaṃ vastu na vīkṣyate /",
    "GE07bhg4c04u:1073": " śuddhe vastuni siddhe ca kāraka-vyāvṛttiḥ kutaḥ // iti /",
    "GE07bhg4c04u:1074": " arpaṇādi-kāraka-svarupānupamardenaiva tatra nāmādāv iva brahma-dṛṣṭiḥ kṣipyate sampan-mātreṇa",
    "GE07bhg4c04u:1075": " phala-viśeṣāyeti keṣāṃcid vyākhyānaṃ bhāṣyakṛdbhir eva nirākṛtam upakramādi-virodhād",
    "GE07bhg4c04u:1076": " brahma-vidyā-karaṇe sampan-mātrasyāprasaktatvād ity ādi yuktibhiḥ //24 //",
    "GE07bhg4c04u:1077": " viśvanāthaḥ :",
    "GE07bhg4c04u:1078": " . yajñāyācarata ity uktam /",
    "GE07bhg4c04u:1079": " sa yajña eva kīdṛśaḥ ?",
    "GE07bhg4c04u:1080": " ity apekṣāyām āha brahmeti /",
    "GE07bhg4c04u:1081": " arpyate 'nenety arpaṇaṃ juhv-ādi /",
    "GE07bhg4c04u:1082": " tad api brahmaiva /",
    "GE07bhg4c04u:1083": " arpyamāṇaṃ havir api brahmaiva /",
    "GE07bhg4c04u:1084": " brahmaivāgnāv iti havanādhikaraṇam agnir api brahmaiva /",
    "GE07bhg4c04u:1085": " evaṃ vivekatavatā puṃsā brahmaiva gantavyaṃ,",
    "GE07bhg4c04u:1086": " na tu phalāntaram /",
    "GE07bhg4c04u:1087": " kutaḥ ? brahmātmakaṃ yat karma tatraiva samādhiś cittaikāgryaṃ yasya tena //24//",
    "GE07bhg4c04u:1088": " baladevaḥ : evaṃ vivikta-jīvātmānusandhi-garbhatayā sva-vihitasya karmaṇo jñānākāratām abhidhāya sāṅgasya tasya parātma-rūpatānusandhinā tad-ākāratām āha brahmārpaṇam iti /",
    "GE07bhg4c04u:1089": " arpyate 'nenātmaiveti vyutpatter arpaṇaṃ sruvaṃ mantrādhidaivataṃ cendrādi tat tac ca brahmaiva /",
    "GE07bhg4c04u:1090": " arpyamāṇaṃ haviś cājyādi tad api brahmaiva /",
    "GE07bhg4c04u:1091": " tac ca havir homādhāre 'gnau brahmaṇi yajamānenādhvaryuṇā ca brahmaṇā hutaṃ tyaktaṃ prakṣiptaṃ ca /",
    "GE07bhg4c04u:1092": " agnir yajamāno 'dhvaryuś ca brahmaivety arthaḥ /",
    "GE07bhg4c04u:1093": " brahmāgnāv ity atra ṇi-kāra-lopaś chāndasaḥ /",
    "GE07bhg4c04u:1094": " na ca samastaṃ padam iti vācyam /",
    "GE07bhg4c04u:1095": " agnau brahma-dṛṣṭer vidheyatvād itthaṃ ca brahma-rūpe sāṅge karmaṇi samādhiś cittaikāgryaṃ",
    "GE07bhg4c04u:1096": " yasya tena mumukṣuṇā brahmaiva gantavyaṃ sva-svarūpaṃ para-svarūpaṃ ca labhyam avalokyam ity arthaḥ /",
    "GE07bhg4c04u:1097": " vijñānaṃ brahma ced veda ity ādau",
    "GE07bhg4c04u:1098": " jīve brahma-śabdaḥ /",
    "GE07bhg4c04u:1099": " vijñānam ānandaṃ brahma ity ādau paramātmani ca brahmārpaṇatvādi-guṇa-yogān nāsya prakaraṇasya paunaruktam /",
    "GE07bhg4c04u:1100": " sruv-ādīnāṃ brahmatvaṃ tad-āyatta-vṛttikatvāt tad-vāpyatvāc ca iti vyākhyātāraḥ /",
    "GE07bhg4c04u:1101": " tādṛśatayānusandhitaṃ karma-jñānākāraṃ sat tad avalokanāya kalpyate //24//",
    "GE07bhg4c04u:1102": " BhG 4.25",
    "GE07bhg4c04u:1103": " daivam evāpare yajñaṃ yoginaḥ paryupāsate /",
    "GE07bhg4c04u:1104": " brahmāgnāv apare yajñaṃ yajñenaivopajuhvati //25//",
    "GE07bhg4c04u:1105": " śrīdharaḥ : etad eva yajñatvena sampāditaṃ sarvatra brahma-darśana-lakṣaṇaṃ jñānaṃ",
    "GE07bhg4c04u:1106": " sarva-yajñopāya-prāpyatvāt sarva-yajñebhyaḥ śreṣṭham ity evaṃ stotum adhikāri-bhedena",
    "GE07bhg4c04u:1107": " jñānopāya-bhūtān bahūn yajñān āha daivam ity ādibhir aṣṭabhiḥ /",
    "GE07bhg4c04u:1108": " devā indra-varuṇādaya ijyante yasmin /",
    "GE07bhg4c04u:1109": " eva-kāreṇendrādiṣu brahma-buddhi-rāhityaṃ darśitam /",
    "GE07bhg4c04u:1110": " taṃ daivam eva yajñam apare karma-yoginaḥ paryupāsate śraddhayānutiṣṭhanti /",
    "GE07bhg4c04u:1111": " apare tu jñāna-yogino brahma-rūpe 'gnau apare yajñenaivopāyena brahmārpaṇam ity ādy ukta-prakāreṇa yajñam upajuhvati /",
    "GE07bhg4c04u:1112": " yajñādi-sarva-karmāṇi pravilāpayantīty arthaḥ /",
    "GE07bhg4c04u:1113": " so 'yaṃ jñāna-yajñaḥ //25//",
    "GE07bhg4c04u:1114": " madhusūdanaḥ :",
    "GE07bhg4c04u:1115": " adhunā samyag-darśanasya yajña-rūpatvena stāvakatayā brahmārpaṇa-mantre sthite punar api tasya stuty-artham itarāny ajñān upanyasyati daivam iti /",
    "GE07bhg4c04u:1116": " devā indrāgny-ādaya ijyante yena sa daivas tam eva yajñaṃ darśa-pūrṇamāsa-jyotiṣṭomādi-rūpam apare yoginaḥ paryupāsate sarvadā kurvanti na jñāna-yajñam",
    "GE07bhg4c04u:1117": " evaṃ karma-yajñam uktvāntaḥ-karaṇa-śuddhi-dvāreṇa tat-phala-bhūtaṃ jñāna-yajñam āha",
    "GE07bhg4c04u:1118": " brahmāgnau satya-jñānānantānanda-rūpaṃ nirasta-samasta-viśeṣaṃ brahma tat-padārthas",
    "GE07bhg4c04u:1119": " tasminn agnau yajñaṃ pratyag ātmānaṃ tva-padārthaṃ yajñenaiva /",
    "GE07bhg4c04u:1120": " yajña-śabda ātma-nāmasu yāskena paṭhitaḥ /",
    "GE07bhg4c04u:1121": " itthambhūta-lakṣaṇe tṛtīyā /",
    "GE07bhg4c04u:1122": " eva-kāro bhedābheda-vyāvṛtty-arthaḥ /",
    "GE07bhg4c04u:1123": " tvaṃ-padārthābhedenaivopajuhvati tat-svarūpatayā paśyantīty arthaḥ /",
    "GE07bhg4c04u:1124": " apare pūrva-vilakṣaṇās tattva-darśana-niṣṭhāḥ",
    "GE07bhg4c04u:1125": " saṃnyāsina ity arthaḥ /",
    "GE07bhg4c04u:1126": " jīva-brahmābheda-darśanaṃ yajñatvena sampādya tat-sādhana-yajña-madhye paṭhyate śreyān dravya-mayād yajñāj jñāna-yajñaa ity ādinā stotum //25//",
    "GE07bhg4c04u:1127": " viśvanāthaḥ :",
    "GE07bhg4c04u:1128": " yajñāḥ khalu bhedenānye 'pi bahavo vartante /",
    "GE07bhg4c04u:1129": " tāṃs tvaṃ śṛṇv ity āha daivam evety aṣṭabhiḥ /",
    "GE07bhg4c04u:1130": " devā indra-varuṇādaya ijyante yasmin taṃ daivam iti /",
    "GE07bhg4c04u:1131": " indrādiṣu brahma-buddhi-rāhityaṃ darśitam /",
    "GE07bhg4c04u:1132": " sāsya devatety aṇ /",
    "GE07bhg4c04u:1133": " yoginaḥ karma-yoginaḥ /",
    "GE07bhg4c04u:1134": " apare jñāna-yoginas tu brahma paramātmaivāgnis tasmiṃs tat-padārthe yajñaṃ haviḥ-sthānīyaṃ tvaṃ-padārthaṃ jīvaṃ yajñena praṇava-rūpeṇa mantreṇaiva juhvati /",
    "GE07bhg4c04u:1135": " ayam eva jñāna-yajño 'gre stoṣyate /",
    "GE07bhg4c04u:1136": " atra yajñaṃ yajñena iti śabdau karma-karaṇa-sādhanau prathamātiśayoktyā śuddha-jīva-praṇavāvāhatuḥ //25//",
    "GE07bhg4c04u:1137": " baladevaḥ : evaṃ brahmānusandhi-garbhatayā ca karmaṇo jñānākāratāṃ nirūpya karma-yoga-bhedān āha daivam iti /",
    "GE07bhg4c04u:1138": " daivam indrādi-devārcana-rūpaṃ yajñam apare yoginaḥ paryupāsate tatraiva niṣṭhāṃ kurvanti /",
    "GE07bhg4c04u:1139": " apare brahmārpaṇaṃ ity ādi-nyāyena brahma-bhūtāgnāv yajñena sruvādinā yajñaṃ ghṛtādi-havī-rūpaṃ juhvati homa eva niṣṭhāṃ kurvatīty arthaḥ //25//",
    "GE07bhg4c04u:1140": " BhG 4.26",
    "GE07bhg4c04u:1141": " śrotrādīnīndriyāṇy anye saṃyamāgniṣu juhvati /",
    "GE07bhg4c04u:1142": " śabdādīn viṣayān anya indriyāgniṣu juhvati //26//",
    "GE07bhg4c04u:1143": " śrīdharaḥ : śrotrādīnīti /",
    "GE07bhg4c04u:1144": " anye naiṣṭhikī brahmacāriṇas tat-tad-indriya-saṃyama-rūpeṣv agniṣu śrotrādīni juhvati pravilāpayanti /",
    "GE07bhg4c04u:1145": " indriyāṇi nirudhya saṃyama-pradhānās tiṣṭhantīty arthaḥ /",
    "GE07bhg4c04u:1146": " indriyāṇy evāgnayaḥ /",
    "GE07bhg4c04u:1147": " teṣu śabdādīn anye gṛhasthā juhvati /",
    "GE07bhg4c04u:1148": " viṣaya-bhoga-samaye 'py anāsaktāḥ santo 'gnitvena bhāviteṣv indriyeṣu haviṣṭvena bhāvitān śabdādīn prakṣipantīty arthaḥ //26//",
    "GE07bhg4c04u:1149": " madhusūdanaḥ :",
    "GE07bhg4c04u:1150": " śrotrādīnīndriyāṇy anye saṃyamāgniṣu juhvati śabdādīn viṣayān anya indriyāgniṣu juhvati //26//",
    "GE07bhg4c04u:1151": " viśvanāthaḥ :",
    "GE07bhg4c04u:1152": " anye naiṣṭhikāḥ śrotrādīnīndriyāṇi /",
    "GE07bhg4c04u:1153": " saṃyamaḥ saṃyataṃ mana evāgnayas teṣu juhvati /",
    "GE07bhg4c04u:1154": " śuddhe manasīndriyāṇi pravlāpayantīty arthaḥ /",
    "GE07bhg4c04u:1155": " anye tato nyūnā brahmacāriṇaḥ śabdādīn viṣayāni indriyāgniṣv indriyāṇy evāgnayas teṣu juhvati śabdādīnīndriyeṣu pravilāpayantīty arthaḥ //26//",
    "GE07bhg4c04u:1156": " baladevaḥ : śrotrādīnīty anye naiṣṭhika-brahmacāriṇaḥ saṃyamāgniṣu tat-tad-ndriya-saṃyama-rūpeṣv agniṣu śrotrādīni juhvati tāni nirudhya saṃyama-pradhānās tiṣṭhanti /",
    "GE07bhg4c04u:1157": " anye gṛhiṇa indriyāgniṣv agnitvena bhāviteṣu śrotrādiṣu śabdādīn upajuhvati anāsaktyā tān bhuñjānās tāni tat-pravaṇāni kurvanti //26//",
    "GE07bhg4c04u:1158": " BhG 4.27",
    "GE07bhg4c04u:1159": " sarvāṇīndriya-karmāṇi prāṇa-karmāṇi cāpare /",
    "GE07bhg4c04u:1160": " ātma-saṃyama-yogāgnau juhvati jñāna-dīpite //27//",
    "GE07bhg4c04u:1161": " śrīdharaḥ : kiṃ ca sarvāṇīti /",
    "GE07bhg4c04u:1162": " apare dhyāna-niṣṭhāḥ /",
    "GE07bhg4c04u:1163": " buddhīndriyāṇāṃ śrotrādīnāṃ karmāṇi śravaṇa-darśanādīni /",
    "GE07bhg4c04u:1164": " karmendriyāṇāṃ vāk-pāṇy-ādīnāṃ karmāṇi vacanopādānādīni /",
    "GE07bhg4c04u:1165": " prāṇānāṃ ca daśānāṃ karmāṇi /",
    "GE07bhg4c04u:1166": " prāṇasya bahir gamanam /",
    "GE07bhg4c04u:1167": " apānasyādho-nayanam /",
    "GE07bhg4c04u:1168": " vyānasya vyānayanam ākuñcana-prasāraṇādi /",
    "GE07bhg4c04u:1169": " samānasyāśitapītādīnāṃ samunnayanam /",
    "GE07bhg4c04u:1170": " udānasyordhva-nayanam -",
    "GE07bhg4c04u:1171": " udgāre nāga ākhyātaḥ kūrmas tūnmīlane smṛtaḥ /",
    "GE07bhg4c04u:1172": " kṛkaraḥ kṣut-karo jñeyo devadatto vijṛmbhaṇe /",
    "GE07bhg4c04u:1173": " na jahāti mṛte kvāpi sarvavyāpī dhanaṃjayaḥ //",
    "GE07bhg4c04u:1174": " [Gheraṇḍa-saṃhitā 5.64/",
    "GE07bhg4c04u:1175": " ity evaṃ rūpāṇi juhvati /",
    "GE07bhg4c04u:1176": " ātmani saṃyamo dhyānaikāgryam /",
    "GE07bhg4c04u:1177": " sa eva yogaḥ /",
    "GE07bhg4c04u:1178": " sa evāgniḥ /",
    "GE07bhg4c04u:1179": " tasmin jñānena dhyeya-viṣayeṇa dīpite prajvalite dhyeyaṃ samyag jñātvā tasmin manaḥ saṃyamya tāni sarvāṇi karmāṇy uparamayantīty arthaḥ //27//",
    "GE07bhg4c04u:1180": " madhusūdanaḥ :",
    "GE07bhg4c04u:1181": " tad ananyatvam ārambhaṇa-śabdādibhyaḥ [Vs. 2.1.14] apare śuddha-tvaṃ-padārtha-vijñāḥ /",
    "GE07bhg4c04u:1182": " sarvāṇīndriyāṇi tat-karmāṇi śravaṇa-darśanāni sarvāṇīndriya-karmāṇi prāṇa-karmāṇi cāpare ātma-saṃyama-yogāgnau juhvati jñāna-dīpite //27//",
    "GE07bhg4c04u:1183": " viśvanāthaḥ :",
    "GE07bhg4c04u:1184": " apare śuddha-tvaṃ-padārtha-vijñāḥ /",
    "GE07bhg4c04u:1185": " sarvāṇīndriyāṇi tat-karmāṇi śravaṇa-darśanādīni ca /",
    "GE07bhg4c04u:1186": " prāṇa-karmāṇi daśa-prāṇās tat-karmāṇi ca /",
    "GE07bhg4c04u:1187": " prāṇasya bahir gamanam /",
    "GE07bhg4c04u:1188": " apānasyādho-nayanam /",
    "GE07bhg4c04u:1189": " samānasya bhukta-pītādīnāṃ samīkaraṇam /",
    "GE07bhg4c04u:1190": " udānasyoccair nayanam /",
    "GE07bhg4c04u:1191": " vyānasya viṣvak-nayanam /",
    "GE07bhg4c04u:1192": " udgāre nāga ākhyātaḥ kūrmas tūnmīlane smṛtaḥ /",
    "GE07bhg4c04u:1193": " kṛkaraḥ kṣut-karo jñeyo devadatto vijṛmbhaṇe /",
    "GE07bhg4c04u:1194": " na jahāti mṛte kvāpi sarvavyāpī dhanaṃjayaḥ //",
    "GE07bhg4c04u:1195": " [Gheraṇḍa-saṃhitā 5.64/",
    "GE07bhg4c04u:1196": " ity evaṃ daśa-prāṇās tat-karmāṇi /",
    "GE07bhg4c04u:1197": " ātmanas tvaṃ-padārthasya saṃyamaḥ śuddhir evāgnis tasmin juhvati /",
    "GE07bhg4c04u:1198": " mano-buddhy-ādīndriyāṇi daśa-prāṇāṃś ca pravilāpayanti /",
    "GE07bhg4c04u:1199": " ekaḥ pratyag ātmaivāsti,",
    "GE07bhg4c04u:1200": " nānye mana ādāya iti bhāvayantīty arthaḥ //27//",
    "GE07bhg4c04u:1201": " baladevaḥ : sarvāṇīti /",
    "GE07bhg4c04u:1202": " apare indriya-karmāṇi prāṇa-karmāṇi cātma-saṃyama-yogāgnau ca juhvati /",
    "GE07bhg4c04u:1203": " ātmano manasaḥ saṃyamaḥ sa eva yogas tasminn agnitvena bhāvite juhvati /",
    "GE07bhg4c04u:1204": " manasā indriyāṇāṃ prāṇānāṃ ca karma-pravaṇatāṃ nivārayituṃ prayatante /",
    "GE07bhg4c04u:1205": " indriyāṇāṃ śrotrādīnāṃ karmāṇi śabda-grahaṇādīni prāṇa-karmāṇi prāṇasya bahir-gamanaṃ karma,",
    "GE07bhg4c04u:1206": " apānasyādhogamanaṃ,",
    "GE07bhg4c04u:1207": " vyānasya nikhila-deha-vyāpanam ākuñcana-prasāraṇādi,",
    "GE07bhg4c04u:1208": " samānasyāśita-pītādi-samīkaraṇam,",
    "GE07bhg4c04u:1209": " udānasyordhva-nayanaṃ cety evaṃ bodhyāni sarvāṇi sāmastyena jñāna-dīpite ātmānusandhānojjvalite //27//",
    "GE07bhg4c04u:1210": " BhG 4.28",
    "GE07bhg4c04u:1211": " dravya-yajñās tapo-yajñā yoga-yajñās tathāpare /",
    "GE07bhg4c04u:1212": " svādhyāya-jñāna-yajñāś ca yatayaḥ saṃśita-vratāḥ //28//",
    "GE07bhg4c04u:1213": " śrīdharaḥ : dravya-yajñā ity ādi /",
    "GE07bhg4c04u:1214": " dravya-dānam eva yajño yeṣāṃ te dravya-yajñāḥ /",
    "GE07bhg4c04u:1215": " kṛcchra-cāndrāyaṇādi tapa eva yajño yeṣāṃ te eva yajño yeṣāṃ te tapo-yajñāḥ /",
    "GE07bhg4c04u:1216": " yogo 'ṣṭāṅga eva yajño yeṣāṃ te yoga-yajñāḥ /",
    "GE07bhg4c04u:1217": " svādhyāyena vedena śravaṇa-mananādinā yat tad artha-jñānaṃ tad eva yajño yeṣāṃ te svādhyāya-jñāna-yajñāḥ /",
    "GE07bhg4c04u:1218": " yad vā veda-pāṭha-yajñās tad-artha-jñāna-yajñāś ceti dvividhāḥ /",
    "GE07bhg4c04u:1219": " yatayaḥ prayatna-śīlāḥ /",
    "GE07bhg4c04u:1220": " samyak śitaṃ tīkṣṇīkṛtaṃ vrataṃ yeṣāṃ te //28//",
    "GE07bhg4c04u:1221": " madhusūdanaḥ :",
    "GE07bhg4c04u:1222": " dravya-yajñās tapo-yajñā yoga-yajñās tathāpare svādhyāya-jñāna-yajñāś ca yatayaḥ saṃśita-vratāḥ //28//",
    "GE07bhg4c04u:1223": " viśvanāthaḥ :",
    "GE07bhg4c04u:1224": " dravya-dānam eva yajño yeṣāṃ te dravya-yajñāḥ /",
    "GE07bhg4c04u:1225": " tapaḥ kṛcchra-cāndrāyaṇādy eva yajño yeṣāṃ te tapo-yajñāḥ /",
    "GE07bhg4c04u:1226": " yogo 'ṣṭāṅga eva yajño yeṣāṃ te yoga-yajñāḥ /",
    "GE07bhg4c04u:1227": " svādhyāyo vedasya pāṭhas tad-arthasya jñānaṃ ca yajño yeṣāṃ te /",
    "GE07bhg4c04u:1228": " yatayo yatna-parāḥ /",
    "GE07bhg4c04u:1229": " sarva ete samyak śitaṃ tīkṣṇīkṛtaṃ vrataṃ yeṣāṃ te //28//",
    "GE07bhg4c04u:1230": " baladevaḥ : dravyeti /",
    "GE07bhg4c04u:1231": " kecit karma-yogino dravya-yajñā annādi-dāna-parāḥ /",
    "GE07bhg4c04u:1232": " kecit tapo-yajñāḥ kṛcchra-cāndrāyaṇādi-vrata-parāḥ /",
    "GE07bhg4c04u:1233": " kecit svādhyāya-jñāna-yajñā vedābhyāsa-parās tad-arthābhyāsa-parāś ca /",
    "GE07bhg4c04u:1234": " yatayas tatra prayatna-śīlāḥ /",
    "GE07bhg4c04u:1235": " saṃśita-vratās tīkṣṇa-tat-tad-ācaraṇāḥ //28//",
    "GE07bhg4c04u:1236": " BhG 4.29",
    "GE07bhg4c04u:1237": " apāne juhvati prāṇaṃ prāṇe 'pānaṃ tathāpare /",
    "GE07bhg4c04u:1238": " prāṇāpāna-gatī ruddhvā prāṇāyāma-parāyaṇāḥ //29//",
    "GE07bhg4c04u:1239": " śrīdharaḥ : kiṃ ca apāne iti /",
    "GE07bhg4c04u:1240": " apāne 'dho-vṛttau prāṇam ūrdhva-vṛttiṃ pūrakeṇa juhvati /",
    "GE07bhg4c04u:1241": " pūraka-kāle prāṇam apānenaikīkurvanti /",
    "GE07bhg4c04u:1242": " tathā kumbhakena prāṇāpānayor ūrdhvādho-gatī ruddhvā recaka-kāle 'pānaṃ prāṇe juhvati /",
    "GE07bhg4c04u:1243": " evaṃ pūraka-kumbhaka-recakaiḥ prāṇāyāma-parāyaṇā apara ity arthaḥ /",
    "GE07bhg4c04u:1244": " kiṃ ca apara iti /",
    "GE07bhg4c04u:1245": " apare tv āhāra-saṅkocam abhyasyantaḥ svayam eva jīryamāṇeṣv indriyeṣu tat-tad-indriya-vṛtti-layaṃ bhāvayantīty arthaḥ /",
    "GE07bhg4c04u:1246": " yad vā - apāne juhvati prāṇaṃ prāṇe 'pānaṃ tathāpara ity anena pūraka-recakayor āvartamānayor",
    "GE07bhg4c04u:1247": " haṃsaḥ so 'ham ity anulomataḥ pratilomataś ca abhivyajyamānenājapā-mantreṇa tat-ttvaṃ-padārthaikyaṃ",
    "GE07bhg4c04u:1248": " vyatīhāreṇa bhāvayantīty arthaḥ /",
    "GE07bhg4c04u:1249": " tad uktaṃ yoga-śāstre -",
    "GE07bhg4c04u:1250": " sa-kāreṇa bahir yāti haṃ-kāreṇa viśet punaḥ /",
    "GE07bhg4c04u:1251": " prāṇas tatra sa evāhaṃ haṃsa ity anucintayet // iti /",
    "GE07bhg4c04u:1252": " prāṇāpāna-gatī ruddhvety anena tu ślokena prāṇāyāma-yajñā aparaiḥ kathyante /",
    "GE07bhg4c04u:1253": " tatrāyam arthaḥ - dvau bhāgau pūrayed annair jalenaikaṃ prapūrayet /",
    "GE07bhg4c04u:1254": " pracārārthaṃ caturtham avaśeṣayed iti /",
    "GE07bhg4c04u:1255": " evam ādi-vacanokto niyata āhāro yeṣāṃ te /",
    "GE07bhg4c04u:1256": " kumbhakena prāṇāpāna-gatī ruddhvā prāṇāyāma-parāyaṇāḥ santaḥ prāṇān indriyāṇi prāṇeṣu juhvati /",
    "GE07bhg4c04u:1257": " kumbhake hi sarve prāṇā ekībhavantīti tatraiva layamāneṣv indriyeṣu homaṃ bhāvayantīty arthaḥ /",
    "GE07bhg4c04u:1258": " tad uktaṃ yoga-śāstre -",
    "GE07bhg4c04u:1259": " yathā yathā sadābhyāsān manasaḥ sthiratā bhavet /",
    "GE07bhg4c04u:1260": " vāyu-vāk-kāya-dṛṣṭīnāṃ sthiratā ca tathā tathā // iti //29//",
    "GE07bhg4c04u:1261": " madhusūdanaḥ :",
    "GE07bhg4c04u:1262": " apāne juhvati prāṇaṃ prāṇe 'pānaṃ tathāpare prāṇāpāna-gatī ruddhvā prāṇāyāma-parāyaṇāḥ //29//",
    "GE07bhg4c04u:1263": " viśvanāthaḥ :",
    "GE07bhg4c04u:1264": " apare prāṇāyāma-niṣṭhāḥ apāne 'dho-vṛttau prāṇam ūrdhva-vṛttaṃ juhvati pūraka-kāle prāṇam apānenaikīkurvanti /",
    "GE07bhg4c04u:1265": " tathā recaka-kāle 'pānaṃ prāṇe juhvati /",
    "GE07bhg4c04u:1266": " kumbhaka-kāle prāṇāpānayor gatī ruddhvā prāṇāyāma-parāyaṇā bhavanti /",
    "GE07bhg4c04u:1267": " apare indriya-jaya-kāmāḥ /",
    "GE07bhg4c04u:1268": " niyatāhārā alpāhārāḥ prāṇeṣv āhāra-saṅkocanenaiva jīvyamāneṣu prāṇān indriyāṇi juhvati /",
    "GE07bhg4c04u:1269": " indriyāṇāṃ prāṇādhīna-vṛttitvāt prāṇa-daurbalye sati svayam eva sva-sva-viṣaya-grahaṇāsamarthānīndriyāṇi prāṇeṣv evālpīyanta ity arthaḥ //29//",
    "GE07bhg4c04u:1270": " baladevaḥ : kiṃ cāpāne iti /",
    "GE07bhg4c04u:1271": " tathāpare prāṇāyāma- parāyaṇās te tridhā adho-vṛttāv apāne prāṇam ūrdhva-vṛttiṃ juhvati /",
    "GE07bhg4c04u:1272": " pūrakeṇa prāṇam apānena sahaikīkurvanti /",
    "GE07bhg4c04u:1273": " tathā prāṇe 'pānaṃ juhvati recakenāpānaṃ prāṇena sahaikīkṛtya bahir nirgamayanti /",
    "GE07bhg4c04u:1274": " yathā prāṇāpānayor gatī śvāsa-praśvāsau kumbhakena ruddhvā vartanta iti /",
    "GE07bhg4c04u:1275": " āntarasya vāyor nāsāsyena bahir nirgamaḥ śvāsaḥ prāṇasya gatiḥ /",
    "GE07bhg4c04u:1276": " vinirgatasya tasyāntaḥ-praveśaḥ praśvāso 'pānasya gatiḥ /",
    "GE07bhg4c04u:1277": " tayor nirodhaḥ kumbhakaḥ sa dvividhaḥ vāyum āpūrya śvāsa-praśvāsayor nirodho 'ntaḥ-kumbhakaḥ /",
    "GE07bhg4c04u:1278": " vāyuṃ virecya tayor nirodho bhaiḥ kumbhakaḥ /",
    "GE07bhg4c04u:1279": " apare nityatāhārāḥ bhojana-saṅkocaam abhyasyantaḥ prāṇān indriyāṇi prāṇeṣu juhvati /",
    "GE07bhg4c04u:1280": " teṣv alpāhāreṇa jīryamāṇeṣu tad-āyatta-vṛttikāni tāni viṣaya-grahaṇākṣamāṇi",
    "GE07bhg4c04u:1281": " taptāyoniṣiktoda-binduvat teṣv eva vilīyante //29//",
    "GE07bhg4c04u:1282": " BhG 4.30",
    "GE07bhg4c04u:1283": " apare niyatāhārāḥ prāṇān prāṇeṣu juhvati /",
    "GE07bhg4c04u:1284": " sarve 'py ete yajña-vido yajña-kṣapita-kalmaṣāḥ //30//",
    "GE07bhg4c04u:1285": " śrīdharaḥ : tad evam uktānāṃ dvādaśānāṃ yajña-vidāṃ phalam āha sarve 'pīti /",
    "GE07bhg4c04u:1286": " yajñān vindanti labhanta iti yajña-vidaḥ /",
    "GE07bhg4c04u:1287": " yajña-jñā iti vā /",
    "GE07bhg4c04u:1288": " yajñaiḥ kṣayitaṃ nāśitaṃ kalmaṣaṃ yais te //30//",
    "GE07bhg4c04u:1289": " madhusūdanaḥ :",
    "GE07bhg4c04u:1290": " tad evam uktānāṃ dvādaśadhā yajña-vidāṃ phalam āha sarve 'pīti /",
    "GE07bhg4c04u:1291": " yajñān vidanti jānanti vindanti labhante veti yajña-vido yajñānāṃ jñātāraḥ kartāraś ca /",
    "GE07bhg4c04u:1292": " yajñaiḥ pūrvoktaiḥ kṣapitaṃ nāśitaṃ kalmaṣaṃ pāpaṃ yeṣāṃ te yajña-kṣapita-kalmaṣāḥ /",
    "GE07bhg4c04u:1293": " yajñān kṛtvāvaśiṣṭe kāle 'nnam amṛta-śabda-vācyaṃ bhuñjata iti yajña-śiṣṭāmṛta-bhujaḥ /",
    "GE07bhg4c04u:1294": " te sarve 'pi sattva-śuddhi-jñāna-prāpti-dvāreṇa yānti brahma sanātanaṃ nityaṃ saṃsārān mucyanta ity arthaḥ //30//",
    "GE07bhg4c04u:1295": " viśvanāthaḥ :",
    "GE07bhg4c04u:1296": " sarve 'py ete yajña-vida ukta-lakṣaṇān yajñān vindamānāḥ santo jñāna-dvārā brahma yānti /",
    "GE07bhg4c04u:1297": " atrānanusaṃhitaṃ phalam āha yajña-śiṣṭaṃ yajñāvaśiṣṭaṃ yad amṛtaṃ bhogaiśvarya-siddhy-ādikaṃ tad bhuñjata iti //30//",
    "GE07bhg4c04u:1298": " baladevaḥ : ete khalv indirya-vijaya-kāmāḥ sarve 'pīti yajña-vidaḥ /",
    "GE07bhg4c04u:1299": " pūrvoktān devādi-yajñān vindamānā tair eva yajñaiḥ kṣapita-kalmaṣāḥ //30//",
    "GE07bhg4c04u:1300": " BhG 4.31",
    "GE07bhg4c04u:1301": " yajña-śiṣṭāmṛta-bhujo yānti brahma sanātanam /",
    "GE07bhg4c04u:1302": " nāyaṃ loko 'sty ayajñasya kuto 'nyaḥ kurusattama //31//",
    "GE07bhg4c04u:1303": " śrīdharaḥ : yajña-śiṣṭāmṛta-bhuja iti /",
    "GE07bhg4c04u:1304": " yajñān kṛtvā avaśiṣṭe kāle 'niṣiddham annam amṛta-rūpaṃ bhuñjata iti tathā /",
    "GE07bhg4c04u:1305": " te sanātanaṃ nityaṃ brahma jñāna-dvāreṇa prāpnuvanti /",
    "GE07bhg4c04u:1306": " tad-akaraṇe doṣam āha nāyam iti /",
    "GE07bhg4c04u:1307": " ayam alpa-sukho 'pi manuṣya-loko 'yajñasya yajñānuṣṭhāna-rahitasya nāsti /",
    "GE07bhg4c04u:1308": " kuto 'nyo bahu-sukhaḥ para-lokaḥ /",
    "GE07bhg4c04u:1309": " ato yajñāḥ sarvathā kartavyā ity arthaḥ //31//",
    "GE07bhg4c04u:1310": " madhusūdanaḥ :",
    "GE07bhg4c04u:1311": " evam anvaye guṇam uktvā vyatireke doṣam āha yejñety ardhena /",
    "GE07bhg4c04u:1312": " uktānāṃ yajñānāṃ madhye 'nyatamo 'pi yajño yasya nāsti so 'yajñas tasyāyam alpa-sukho 'pi manuṣya-loko nāsti sarva-nindyatvāt /",
    "GE07bhg4c04u:1313": " kuto 'nyo viśiṣṭa-sādhana-sādhyaḥ para-loko he kuru-sattama //31//",
    "GE07bhg4c04u:1314": " viśvanāthaḥ :",
    "GE07bhg4c04u:1315": " tathānusaṃhitaṃ phalam āha brahma yāntīti /",
    "GE07bhg4c04u:1316": " tad-akaraṇe pratyavāyam āha nāyam iti /",
    "GE07bhg4c04u:1317": " ayam alpa-sukho manuṣa-loko 'pi nāsti /",
    "GE07bhg4c04u:1318": " kuto 'nyo devādi-lokas tena prāptavya ity arthaḥ //31//",
    "GE07bhg4c04u:1319": " baladevaḥ : ananusaṃhitaṃ phalam āha yajña-śiṣṭeti /",
    "GE07bhg4c04u:1320": " yajña-śiṣṭaṃ yad amṛtam annādi bhogaiśvarya-siddhy-ādi ca tad-bhuñjānāḥ /",
    "GE07bhg4c04u:1321": " anusaṃhitaṃ phalam āha yāntīti /",
    "GE07bhg4c04u:1322": " tat-sādhyena jñānena brahmeti prāgvat //30//",
    "GE07bhg4c04u:1323": " BhG 4.32",
    "GE07bhg4c04u:1324": " evaṃ bahu-vidhā yajñā vitatā brahmaṇo mukhe /",
    "GE07bhg4c04u:1325": " karmajān viddhi tān sarvān evaṃ jñātvā vimokṣyase //32//",
    "GE07bhg4c04u:1326": " śrīdharaḥ : jñāna-yajñaṃ stotum uktān yajñān upasaṃharati evaṃ bahu-vidhā iti /",
    "GE07bhg4c04u:1327": " brahmaṇo vedasya mukhe vitatāḥ /",
    "GE07bhg4c04u:1328": " vedena sākṣād-vihitā ity arthaḥ /",
    "GE07bhg4c04u:1329": " tathāpi tān sarvān vāṅ-manaḥ-kāya-karma-janitān ātma-svarūpa-saṃsparśa-rahitān viddhi jānīhi /",
    "GE07bhg4c04u:1330": " ātmanaḥ karmāgocaratvāt /",
    "GE07bhg4c04u:1331": " evaṃ jñātvā jñāna-niṣṭhaḥ san saṃsārād vimukto bhaviṣyasi //32//",
    "GE07bhg4c04u:1332": " madhusūdanaḥ :",
    "GE07bhg4c04u:1333": " kiṃ tvayā svotprekṣā-mātreṇaivam ucyate na hi veda evātra pramāṇam ity āha evam iti /",
    "GE07bhg4c04u:1334": " evaṃ yathoktā bahu-vidhā bahu-prakārā yajñāḥ sarva-vaidika-śreyaḥ-sādhana-rūpā vitatā vistṛtā brahmaṇo vedasya mukhe dvāre veda-dvāreṇaivaite 'vagatā ity arthaḥ /",
    "GE07bhg4c04u:1335": " veda-vākyāni tu pratyekaṃ vistara-bhayān nodāhriyante /",
    "GE07bhg4c04u:1336": " karmajān kāyika-vācika-mānasa-karmodbhavān viddhi jānīhi tān sarvān yajñān nātmajān /",
    "GE07bhg4c04u:1337": " nirvyāpāro hy ātmā na tad-vyāpārā ete kintu nirvyāpāro 'ham udāsīna ity evaṃ jñātvā vimokṣyase 'smāt saṃsāra-bandhanād iti śeṣaḥ //32//",
    "GE07bhg4c04u:1338": " viśvanāthaḥ :",
    "GE07bhg4c04u:1339": " brahmaṇo vedasya mukhena vedena svamukhenaiva spaṣṭam uktā ity arthaḥ /",
    "GE07bhg4c04u:1340": " karmajān vāṅ-manaḥ-kāya-karma-janitān //32//",
    "GE07bhg4c04u:1341": " baladevaḥ : evam iti /",
    "GE07bhg4c04u:1342": " brahmaṇo vedasya mukhe vitatāḥ /",
    "GE07bhg4c04u:1343": " viviktātma-prāpty-upāyatayā sva-mukhenaiva tena sphuṭam uktāḥ /",
    "GE07bhg4c04u:1344": " karmajān vāṅ-manaḥ-kāya-karma-janitān ity arthaḥ /",
    "GE07bhg4c04u:1345": " evaṃ jñātvā tad-upāyatayā tenoktān tān avabudhyānuṣṭhāya tad-utpanna-vijñānenāvalokitātma-dvayaḥ saṃsārād vimokṣyase //32//",
    "GE07bhg4c04u:1346": " BhG 4.33",
    "GE07bhg4c04u:1347": " śreyān dravya-mayād yajñāj jñāna-yajñaḥ parantapa /",
    "GE07bhg4c04u:1348": " sarvaṃ karmākhilaṃ pārtha jñāne parisamāpyate //33//",
    "GE07bhg4c04u:1349": " śrīdharaḥ : karma-yajñāj jñāna-yajñas tu śreṣṭha ity āha śreyān iti /",
    "GE07bhg4c04u:1350": " dravya-mayād anātma-vyāpāra-janyād daivādi-yajñāj jñāna-yajñaḥ śreyān śreṣṭhaḥ /",
    "GE07bhg4c04u:1351": " yadyapi jñāna-yajñasyāpi mano-vyāpārādhīnatvam asty eva tathāpy ātma-svarūpasya jñānasya manaḥ-pariṇāme 'bhivyakti-mātram /",
    "GE07bhg4c04u:1352": " na taj-janyatvam iti dravya-mayād viśeṣaḥ /",
    "GE07bhg4c04u:1353": " śreṣṭhatve hetuḥ -- sarvaṃ karmākhilaṃ phala-sahitaṃ jñāne parisamāpyate /",
    "GE07bhg4c04u:1354": " antarbhavatīty arthaḥ /",
    "GE07bhg4c04u:1355": " sarvaṃ tad abhisameti yat kiṃ ca prajāḥ sādhu kurvantīti śruteḥ //33//",
    "GE07bhg4c04u:1356": " madhusūdanaḥ :",
    "GE07bhg4c04u:1357": " sarveṣāṃ tulyavan nirdeśātma-karma-jñānayoḥ sāmya-prāptāv āha śreyān iti /",
    "GE07bhg4c04u:1358": " śreyān praśasyataraḥ sākṣān mokṣa-phalatvāt /",
    "GE07bhg4c04u:1359": " dravya-mayāt tad-upalakṣitāj jñāna-śūnyāt sarvasmād api yajñāt saṃsāra-phalāj jñāna-yajña eka eva /",
    "GE07bhg4c04u:1360": " he parantapa /",
    "GE07bhg4c04u:1361": " kasmād evam ?",
    "GE07bhg4c04u:1362": " yasmāt sarvaṃ karmeṣṭi-paśu-soma-cayana-rūpaṃ śrautam akhilaṃ niravaśeṣaṃ smārtam",
    "GE07bhg4c04u:1363": " upāsanādi-rūpaṃ ca yat karma taj-jñāne brahmātmaikya-sākṣātkāre samāpyate pratibandha-kṣaya-dvāreṇa paryavasyati /",
    "GE07bhg4c04u:1364": " tam etaṃ vedānuvacanena brāhmaṇā vividiṣanti yajñena dāne tapasānāśakena iti dharmena pāpam apanudati iti ca śruteḥ /",
    "GE07bhg4c04u:1365": " sarvāpekṣā ca yajñādi-śruter aśvavat [Vs. 3.4.26] iti nyāyāc cety arthaḥ //33//",
    "GE07bhg4c04u:1366": " viśvanāthaḥ :",
    "GE07bhg4c04u:1367": " teṣāṃ madhye brahmārpaṇaṃ brahma-havir iti lakṣaṇād api dravya-mayād yajñād brahmāgnāv ity anenokto jñāna-yajñaḥ śreyān /",
    "GE07bhg4c04u:1368": " kutaḥ ? jñāne sati sarvaṃ karmākhilam avyarthaṃ sat parisamāpyate samāptībhavati /",
    "GE07bhg4c04u:1369": " jñānānantaraṃ karma na tiṣṭhatīty arthaḥ //33//",
    "GE07bhg4c04u:1370": " baladevaḥ : uktāḥ karma-yogā viviktātmānusandhi-garbhatvād araṇyād iva ubhaya-rūpās teṣu jñāna-rūpaṃ saṃstauti śreyān iti /",
    "GE07bhg4c04u:1371": " dvirūpe karmaṇi karma-dravya-bhayād aṃśāj jñāna-mayo 'ṃśaḥ śreyān praśastaraḥ /",
    "GE07bhg4c04u:1372": " dravya-mayād ity upalakṣaṇām indirya-saṃyamādīnāṃ teṣāṃ tad-upāyatvāt /",
    "GE07bhg4c04u:1373": " etad vivṛṇoti - he pārtha /",
    "GE07bhg4c04u:1374": " jñāne sati sarvaṃ karmākhilaṃ sāṅgaṃ parisamāpyate nivṛttim eti phale jāte sādhana-nivṛtter darśanāt //33//",
    "GE07bhg4c04u:1375": " BhG 4.34",
    "GE07bhg4c04u:1376": " tad viddhi praṇipātena paripraśnena sevayā /",
    "GE07bhg4c04u:1377": " upadekṣyanti te jñānaṃ jñāninas tattva-darśinaḥ //34//",
    "GE07bhg4c04u:1378": " śrīdharaḥ : evambhūtātma-jñāne sādhanam āha tad iti /",
    "GE07bhg4c04u:1379": " tad taj jñānaṃ viddhi jānīhi prāpnuhīty arthaḥ /",
    "GE07bhg4c04u:1380": " jñānināṃ praṇipātena daṇḍavan-namaskāreṇa /",
    "GE07bhg4c04u:1381": " tataḥ paripraśnena /",
    "GE07bhg4c04u:1382": " kuto 'yaṃ me saṃsāraḥ ?",
    "GE07bhg4c04u:1383": " kathaṃ vā nivarteta ?",
    "GE07bhg4c04u:1384": " iti paripraśnena /",
    "GE07bhg4c04u:1385": " sevayā guru-śuśrūṣayā ca /",
    "GE07bhg4c04u:1386": " jñāninaḥ śāstrajñāḥ /",
    "GE07bhg4c04u:1387": " tattva-darśino 'parokṣānubhava-sampannāś ca /",
    "GE07bhg4c04u:1388": " te tubhyaṃ jñānam upadeśena sampādayiṣyanti //34//",
    "GE07bhg4c04u:1389": " madhusūdanaḥ :",
    "GE07bhg4c04u:1390": " etādṛśa-jñāna-prāptau ko 'tipratyāsanna upāya ity ucyate tad viddhīti /",
    "GE07bhg4c04u:1391": " tat-sarva-karma-phala-bhūtaṃ jñānaṃ viddhi labhasva ācāryānabhigamya teṣāṃ praṇipātena",
    "GE07bhg4c04u:1392": " prakarṣeṇa nīcaiḥ patanaṃ praṇipāto dīrgha-namaskāras tena ko 'haṃ kathaṃ baddho",
    "GE07bhg4c04u:1393": " 'smi kenopāyena mucyeyam ity ādi paripraśnena bahu-viṣayeṇa praśnena /",
    "GE07bhg4c04u:1394": " sevayā sarva-bhāvena tad-anukūla-kāritayā /",
    "GE07bhg4c04u:1395": " evaṃ bhakti-śraddhātiśaya-pūrvakeṇāvanati-viśeṣeṇābhimukhāḥ santa upadekṣyanty upadeśena",
    "GE07bhg4c04u:1396": " sampādayiṣyanti te tubhyaṃ jñānaṃ paramātma-viṣayaṃ sākṣān mokṣa-phalaṃ jñāninaḥ",
    "GE07bhg4c04u:1397": " pada-vākya-nyāyādimāna-nipuṇās tattva-darśinaḥ kṛta-sākṣātkārāḥ /",
    "GE07bhg4c04u:1398": " sākṣātkāravadbhir upadiṣṭam eva jñānaṃ phala-paryavasāyi na tu tad-rahitaiḥ pada-vākya-nyāyādimāna-nipuṇair apīti bhagavato",
    "GE07bhg4c04u:1399": " matam / tad vijñānārthaṃ sa gurum evābhigacchet samit-pāṇiḥ śrotriyaṃ brahma-niṣṭham iti śruti-saṃvādi /",
    "GE07bhg4c04u:1400": " tatrāpi śrotriyam adhīta-vedaṃ brahma-niṣṭhaṃ kṛta-brahma-sākṣātkāram iti vyākhyānāt /",
    "GE07bhg4c04u:1401": " bahu-vacanaṃ cedam ācārya-viṣayam ekasminn api gauravātiśayārthaṃ na tu bahutva-vivakṣayā /",
    "GE07bhg4c04u:1402": " ekasmād eva tattva-sākṣātkāravata ācāryāt tattva-jñānodaye satyācāryāntara-gamanasya tad-artham ayogād iti draṣṭavyam //34//",
    "GE07bhg4c04u:1403": " viśvanāthaḥ :",
    "GE07bhg4c04u:1404": " taj-jñāna-prāptaye prakāram āha tad iti /",
    "GE07bhg4c04u:1405": " praṇipātena jñānopadeṣṭari gurau daṇḍavan-namaskāreṇa /",
    "GE07bhg4c04u:1406": " bhagavan /",
    "GE07bhg4c04u:1407": " kuto 'yaṃ me saṃsāraḥ ?",
    "GE07bhg4c04u:1408": " kathaṃ nivartiṣyate ?",
    "GE07bhg4c04u:1409": " iti paripraśnena ca /",
    "GE07bhg4c04u:1410": " sevayā tat-paricaryayā ca /",
    "GE07bhg4c04u:1411": " tad vijñānārthaṃ sa gurum evābhigacchet samit-pāṇiḥ śrotriyaṃ brahma-niṣṭham iti śruteḥ //34//",
    "GE07bhg4c04u:1412": " baladevaḥ : evaṃ jīva-svarūpa-jñānaṃ tat-sādhanaṃ ca sāṅgam upadiśya para-svarūpopāsana-jñānam upadśan sat-prasaṅga-labhyatvaṃ tasyāha tad iti",
    "GE07bhg4c04u:1413": " yad arthaṃ tad ubhayaṃ mayā tavopadiṣṭaṃ avināśi tu tad viddhi [Gītā 2.17] ity ādinā",
    "GE07bhg4c04u:1414": " tat parātma-sambandhi-jñānaṃ praṇipātādibhiḥ prasāditebhyo jñānibhyaḥ sadbhyas tvam",
    "GE07bhg4c04u:1415": " avagata-sva-svarūpo viddhi prāpnuhi /",
    "GE07bhg4c04u:1416": " tatra praṇipāto daṇḍavat-praṇatiḥ /",
    "GE07bhg4c04u:1417": " sevā bhṛtyavat teṣāṃ paricaryā /",
    "GE07bhg4c04u:1418": " paripraśnaḥ tat-svarūpa-tad-guṇa-tad-vibhūti-viṣayako vividhaḥ praśnaḥ /",
    "GE07bhg4c04u:1419": " nanūdāsīnās te na vakṣyantīti cet tatrāha upeti /",
    "GE07bhg4c04u:1420": " te jñānino 'dhigata-svarūpātmānaḥ praṇipātādinā taj-jijñāsutām ālakṣya te tubhyaṃ",
    "GE07bhg4c04u:1421": " tādṛśāya tat-sambandhi jñānam upadekṣyanti tattva-darśinas taj-jñāna-pracārakāḥ kāruṇikā iti yāvat /",
    "GE07bhg4c04u:1422": " nanv atra tad iti jīva-jñānaṃ vācyaṃ prakṛtatvād iti cen, na /",
    "GE07bhg4c04u:1423": " na tv evāhaṃ jātu nāsaṃ [Gītā 2.12],",
    "GE07bhg4c04u:1424": " yukta āsīta mat-paraḥ [Gītā 2.61],",
    "GE07bhg4c04u:1425": " ajo 'pi sann avyayātmā [Gītā 4.6] ity ādinā parātmano 'py aprākṛtatvāt /",
    "GE07bhg4c04u:1426": " evam āha sūtrakāraḥ - anyārthaś ca parāmarśaḥ [Vs. 1.3.20] iti /",
    "GE07bhg4c04u:1427": " anyathā śruti-sūtrārtha-saṃvādino 'grimasya jñāna-mahimno virodhaḥ syād uktam eva suṣṭhu //34//",
    "GE07bhg4c04u:1428": " BhG 4.35",
    "GE07bhg4c04u:1429": " yaj jñātvā na punar moham evaṃ yāsyasi pāṇḍava /",
    "GE07bhg4c04u:1430": " yena bhūtāny aśeṣeṇa drakṣyasy ātmany atho mayi //35//",
    "GE07bhg4c04u:1431": " śrīdharaḥ : jñāna-phalam āha yaj jñātveti sārdhais tribhiḥ /",
    "GE07bhg4c04u:1432": " yaj jñānaṃ jñātvā prāpya punar bandhu-vadhādi-nimittaṃ moham na prāpsyasi /",
    "GE07bhg4c04u:1433": " tatra hetuḥ - yena jñānena bhūtāni pitāputrādīni svāvidyā-vijṛmbhitāni svātmany evābhedena drakṣyasi /",
    "GE07bhg4c04u:1434": " atho anantaram ātmānaṃ mayi paramātmany abhedena drakṣyasīty arthaḥ //35//",
    "GE07bhg4c04u:1435": " madhusūdanaḥ :",
    "GE07bhg4c04u:1436": " evam atinirbandhena jñānotpādane kiṃsyāt ata āha yaj jñātveti /",
    "GE07bhg4c04u:1437": " yat pūrvoktaṃ jñānam ācāryair upadiṣṭaṃ jñātvā prāpya /",
    "GE07bhg4c04u:1438": " odana-pākaṃ pacatītivat tasyaiva dhātoḥ /",
    "GE07bhg4c04u:1439": " sāmānya-vivakṣayā prayogaḥ /",
    "GE07bhg4c04u:1440": " na punar moham evaṃ bandhu-vadhādi-nimittaṃ bhramaṃ yāsyasi /",
    "GE07bhg4c04u:1441": " he parantapa /",
    "GE07bhg4c04u:1442": " kasmād evaṃ yasmād eva jñānena bhūtāni pitṛ-putrādīni aśeṣeṇa brahmādi-stamba-paryantāni",
    "GE07bhg4c04u:1443": " svāvidyā-vijṛmbhitāni ātmani tvayi tvaṃ-padārthe 'tho api mayi bhagavati vāsudeve",
    "GE07bhg4c04u:1444": " tat-padārthe paramārthato bheda-rahite 'dhiṣṭhāna-bhūte drakṣyasy abhedenaiva /",
    "GE07bhg4c04u:1445": " adhiṣṭhānātirekeṇa kalpitasyābhāvāt /",
    "GE07bhg4c04u:1446": " māṃ bhagavantaṃ vāsudevam ātmatvena sākṣātkṛtya sarvājñāna-nāśe tat-kāryāṇi bhūtāni na sthāsyantīti bhāvaḥ //35//",
    "GE07bhg4c04u:1447": " viśvanāthaḥ :",
    "GE07bhg4c04u:1448": " jñānasya phalam āha yaj jñātveti sārdhais tribhiḥ /",
    "GE07bhg4c04u:1449": " yaj jñānaṃ dehād atiikta evātmeti lakṣaṇaṃ jñātvaivaṃ moham antaḥ-karaṇa-dharmaṃ na prāpsyasi /",
    "GE07bhg4c04u:1450": " yena ca moha-vigamena svābhāvika-nitya-siddhātma-jñāna-lābhād aśeṣāṇi bhūtāni manuṣya-tiryag-ādīny ātmani jīvātmany upādhitvena sthitāni pṛthag drakṣyasi /",
    "GE07bhg4c04u:1451": " atho mayi parama-kāraṇe ca kāryatvena sthitāni drakṣyasi //35//",
    "GE07bhg4c04u:1452": " baladevaḥ : ukta-jñāna-phalam āha yad iti /",
    "GE07bhg4c04u:1453": " yaj-jīva-jñāna-pūrvakaṃ paramātma-sambandhi-jñānaṃ jñātvopalabhya punar evaṃ bandhu-vadhādi-hetukaṃ mohaṃ na yāsyasi /",
    "GE07bhg4c04u:1454": " kathaṃ na yāsyāmītiy atrāha yeneti /",
    "GE07bhg4c04u:1455": " yena jñānena bhūtāni deva-mānavādi-śarīrāṇi aśeṣeṇa sāmastyena sarvāṇīty arthaḥ /",
    "GE07bhg4c04u:1456": " ātmani sva-svarūpe upādhitvena sthitāni tāni pṛthag drakṣyasi /",
    "GE07bhg4c04u:1457": " atho mayi sarveśvare sarva-hetau kāryatvena sthitāni tāni drakṣyasīti /",
    "GE07bhg4c04u:1458": " etad uktaṃ bhavati - deha-dvaya-viviktā jīvātmānas teṣāṃ hari-vimukhānāṃ hari-māyayaiva deheṣu daihikteṣu ca mamatvāni racitāni /",
    "GE07bhg4c04u:1459": " hantṛ-hantavya-bhāvāvabhāsaś ca tayaiva /",
    "GE07bhg4c04u:1460": " śuddha-svarūpāṇāṃ na tat-tat-sambaddhaḥ /",
    "GE07bhg4c04u:1461": " paramātmā khalu sarveśvaraḥ svāśritānāṃ jīvānāṃ tat-tat-karmānuguṇatayā tat-tad-dehendriyāṇi tat-tad-deha-yātrāṃ lokāntareṣu",
    "GE07bhg4c04u:1462": " tat-tat-sukha-bhogāṃś ca sampādayaty upāsitas tu muktim ity eva jñānino na mohāvakāśa iti //35//",
    "GE07bhg4c04u:1463": " BhG 4.36",
    "GE07bhg4c04u:1464": " api ced asi pāpebhyaḥ sarvebhyaḥ pāpa-kṛttamaḥ /",
    "GE07bhg4c04u:1465": " sarvaṃ jñāna-plavenaiva vṛjinaṃ santariṣyasi //36//",
    "GE07bhg4c04u:1466": " śrīdharaḥ : kiṃ ca api ced iti /",
    "GE07bhg4c04u:1467": " sarvebhyaḥ pāpa-kāribhyo yadyapy atiśayena pāpa-kārī tvam asi,",
    "GE07bhg4c04u:1468": " tathāpi sarvaṃ pāpa-samudraṃ jñāna-plavenaiva jñāna-potenaiva samyag-anāyāsena tariṣyasi //36//",
    "GE07bhg4c04u:1469": " madhusūdanaḥ :",
    "GE07bhg4c04u:1470": " kiṃ ca śṛṇu jñānasya māhātmyam api ced iti /",
    "GE07bhg4c04u:1471": " api ced ity asambhāvitābhyupagama-pradarśanārthau nipātau /",
    "GE07bhg4c04u:1472": " yadyapy ayam artho na sambhavaty eva,",
    "GE07bhg4c04u:1473": " tathāpi jñāna-phala-kathanāyābhyupetyocyate /",
    "GE07bhg4c04u:1474": " yadyapi tvaṃ pāpa-kāribhyaḥ sarvebhyo 'py atiśayena pāpa-kārī pāpa-kṛttamaḥ syās",
    "GE07bhg4c04u:1475": " tathāpi sarvaṃ vṛjinaṃ pāpam atidustaratvenārṇava-sadṛśaṃ jñāna-plavenaiva nānyena",
    "GE07bhg4c04u:1476": " jñānam eva plavaṃ potaṃ kṛtvā santariṣyasi samyag anāyāsena punar āvṛtti-varjitatvena",
    "GE07bhg4c04u:1477": " ca tariṣyasi atikramiṣyasi /",
    "GE07bhg4c04u:1478": " vṛjina-śabdenātra dharmādharma-rūpaṃ karma saṃsāra-phalam abhipretaṃ mumukṣoḥ pāpavat puṇyasyāpy aniṣṭatvāt //36//",
    "GE07bhg4c04u:1479": " viśvanāthaḥ :",
    "GE07bhg4c04u:1480": " jñānasya māhātmyam āha api ced iti /",
    "GE07bhg4c04u:1481": " pāpibhyaḥ pāpa-kṛdbhyo 'pi sakāśād yadyapy atiśayena pāpakārī tvam asi,",
    "GE07bhg4c04u:1482": " tathāpi atraitāvat pāpa-sattve katham antaḥ-karaṇa-śuddhiḥ ?",
    "GE07bhg4c04u:1483": " tad-abhāve ca kathaṃ jñānotpattiḥ ?",
    "GE07bhg4c04u:1484": " nāpy utpanna-jñānasyaitad durācāratvaṃ sambhaved ato 'tra vyākhyā śrī-madhusūdana-sarasvatī-pādānām - api ced ity asambhāvitābhyupagama-pradarśanārthau nipātau /",
    "GE07bhg4c04u:1485": " yadyapy ayam artho na sambhavaty eva,",
    "GE07bhg4c04u:1486": " tathāpi jñāna-phala-kathanāyābhyupetyocyate ity eṣā //36//",
    "GE07bhg4c04u:1487": " baladevaḥ : jñāna-prabhāvam āha api ced iti /",
    "GE07bhg4c04u:1488": " yadyapi sarvebhyaḥ pāpa-kartṛbhyas tvam atiśayena pāpa-kṛd asi,",
    "GE07bhg4c04u:1489": " tathāpi sarvaṃ vṛjinaṃ nikhilaṃ pāpaṃ dustaratvenārṇava-tulyam ukta-lakṣaṇa-jñāna-plavena santariṣyasi //36//",
    "GE07bhg4c04u:1490": " BhG 4.37",
    "GE07bhg4c04u:1491": " yathaidhāṃsi samiddho 'gnir bhasmasāt kurute 'rjuna /",
    "GE07bhg4c04u:1492": " jñānāgniḥ sarva-karmāṇi bhasmasāt kurute tathā //37//",
    "GE07bhg4c04u:1493": " śrīdharaḥ : samudravat sthitasyaiva pāpasyātilaṅghana-mātraṃ,",
    "GE07bhg4c04u:1494": " na tu pāpasya nāśaḥ /",
    "GE07bhg4c04u:1495": " iti bhrāntiṃ dṛṣṭāntena vārayann āha yathaidhāṃsīti /",
    "GE07bhg4c04u:1496": " edhāṃsi kāṣṭhāni pradīpto 'gnir yathā bhasmībhāvaṃ nayati tathātma-jñānam āpanno mumukṣuḥ kālena mahatātmani vindati labhata ity arthaḥ //37//",
    "GE07bhg4c04u:1497": " madhusūdanaḥ :",
    "GE07bhg4c04u:1498": " nanu samudravat taraṇe karmaṇāṃ nāśo na syād ity āśaṅkya dṛṣṭāntaram āha yathaidhāṃsīti /",
    "GE07bhg4c04u:1499": " yathaidhāṃsi kāṣṭhāni samiddhaḥ prajvalito 'gnir bhasmasāt kurute bhasmībhāvaṃ nayati",
    "GE07bhg4c04u:1500": " he 'rjuna jñānāgniḥ sarva-karmāṇi pāpāni puṇyāni cāviśeṣeṇa prārabdha-phala-bhinnāni",
    "GE07bhg4c04u:1501": " bhasmasāt kurute tathā tat-kāraṇājñāna-vināśena vināśayatīty arthaḥ /",
    "GE07bhg4c04u:1502": " tathā ca śrutiḥ -",
    "GE07bhg4c04u:1503": " bhidyate hṛdaya-granthiś chidyante sarvasaṃśayāḥ /",
    "GE07bhg4c04u:1504": " kṣīyante cāsya karmāṇi tasmin dṛṣṭe parāvare // [MuṇḍU 2.2.8] iti /",
    "GE07bhg4c04u:1505": " tad-adhigama uttara-pūrvārdhayor aśleṣa-vināśau tad-vyapadeśāt /",
    "GE07bhg4c04u:1506": " itarasyāpy evam asaṃśleṣaḥ pāte tu [Vs. 4.1.13-14] iti ca sūtre /",
    "GE07bhg4c04u:1507": " anārabdhe puṇya-pāpe naśyata evety atra sūtram anārabdha-kārya eva tu pūrve tad-avadheḥ [Vs. 4.1.15] iti /",
    "GE07bhg4c04u:1508": " jñānotpādaka-dehārambhakāṇāṃ tu tad-dehānta eva vināśaḥ /",
    "GE07bhg4c04u:1509": " tasya tāvad eva ciraṃ yāvan na vimokṣye [ChāndU 6.14.2] iti śruteḥ /",
    "GE07bhg4c04u:1510": " bhogena tv itare kṣapayitvā sampadyate [Vs. 4.1.19] iti sūtrāc ca /",
    "GE07bhg4c04u:1511": " ādhikārikāṇāṃ tu yāny eva jñānotpādaka-dehārambhakāṇi tāny eva dehāntarārambhakāṇy api /",
    "GE07bhg4c04u:1512": " yathā vasiṣṭāpāntara-tamaḥ-prabhṛtīnām /",
    "GE07bhg4c04u:1513": " tathā ca sūtraṃ yāvad-adhikāram avasthitir ādhikārikāṇām [Vs. 3.3.32] iti /",
    "GE07bhg4c04u:1514": " adhikāro 'neka-dehārambhakaṃ balavat-prārabdha-phalaṃ karma /",
    "GE07bhg4c04u:1515": " tac copāsakānām eva nānyeṣāṃ /",
    "GE07bhg4c04u:1516": " anārabdha-phalāni naśyanti ārabdha-phalāni tu",
    "GE07bhg4c04u:1517": " yāvad-bhoga-samāpti tiṣṭhanti /",
    "GE07bhg4c04u:1518": " bhogaś caikena dehenānekena veti na viśeṣaḥ /",
    "GE07bhg4c04u:1519": " vistaras tv ākara draṣṭavyaḥ //37//",
    "GE07bhg4c04u:1520": " viśvanāthaḥ :",
    "GE07bhg4c04u:1521": " śuddhāntaḥkaraṇasyotpannaṃ tu prārabdha-bhinnaṃ karma-mātraṃ vināśayatīti sa-dṛṣṭāntam āha yatheti /",
    "GE07bhg4c04u:1522": " samiddhaḥ prajvalitaḥ //37//",
    "GE07bhg4c04u:1523": " baladevaḥ : brahma-vidyayā pāpa-karmāṇi naśyantīty uktam /",
    "GE07bhg4c04u:1524": " idānīṃ puṇya-karmāṇy api naśyantīty āha yatheti /",
    "GE07bhg4c04u:1525": " edhāṃsi kāṣṭhāni samiddhaḥ prajvalito 'gnir yathā bhasmasāt kurute,",
    "GE07bhg4c04u:1526": " tathā jñānāgniḥ sva-parātmānubhava-vahniḥ sarvāṇi karmāṇi puṇyāni pāpāni ca prārabdhetarāṇi bhasmasāt kurute /",
    "GE07bhg4c04u:1527": " tatra sañcitāni prārabdhetarāṇīpīkatulavan nirdahati kriyamāṇāni padma-patrāmbu-binduvad",
    "GE07bhg4c04u:1528": " viśeṣayati prārabdhāni tu tat-prabhāvenātijīrṇāny api sat-patha-pracārārthayā harer",
    "GE07bhg4c04u:1529": " icchayaivātmānubhaviny avasthāpayatīti /",
    "GE07bhg4c04u:1530": " śrutiś ca -ubhe uhaivaiṣa ete taraty amṛtaḥ sādhvasādhunī iti /",
    "GE07bhg4c04u:1531": " eṣa brahmānubhavī ubhe saṃcitya kriyamāṇe ete sādhvasādhunī puṇya-pāpe karmaṇī tarati krāmatīty arthaḥ /",
    "GE07bhg4c04u:1532": " evam āha sūtrakāraḥ tad-adhigama uttara-pūrvārdhayor aśleṣa-vināśau tad-vyapadeśāt",
    "GE07bhg4c04u:1533": " [Vs. 4.1.13] ity ādibhiḥ //37//",
    "GE07bhg4c04u:1534": " BhG 4.38",
    "GE07bhg4c04u:1535": " na hi jñānena sadṛśaṃ pavitram iha vidyate /",
    "GE07bhg4c04u:1536": " tat svayaṃ yoga-saṃsiddhaḥ kālenātmani vindati //38//",
    "GE07bhg4c04u:1537": " śrīdharaḥ : tatra hetum āha na hīti /",
    "GE07bhg4c04u:1538": " pavitraṃ śuddhi-karam /",
    "GE07bhg4c04u:1539": " iha tapo-yogādiṣu madhye jñāna-tulyaṃ nāsty eva /",
    "GE07bhg4c04u:1540": " tarhi sarve 'pi kim ity ātma-jñānam eva nābhyasanta iti ?",
    "GE07bhg4c04u:1541": " ata āha tat svayam iti sārdhena /",
    "GE07bhg4c04u:1542": " tad ātmani viṣaye jñānaṃ kālena mahatā karma-yogena saṃsiddho yogyatāṃ prāptaḥ san svayam evānāyāsena labhate /",
    "GE07bhg4c04u:1543": " na tu karma-yogaṃ vinety arthaḥ //38//",
    "GE07bhg4c04u:1544": " madhusūdanaḥ :",
    "GE07bhg4c04u:1545": " yasmād evaṃ tasmāt na hīti /",
    "GE07bhg4c04u:1546": " na hi jñānena sadṛśaṃ pavitram pāvanaṃ śuddhi-karam anyad iha vede loka-vyavahāre vā vidyate,",
    "GE07bhg4c04u:1547": " jñāna-bhinnasya ajñānānivartakatvena samūla-pāpa-nivartakatvābhāvāt kāraṇa-sad-bhāvena punaḥ pāpodayāc ca /",
    "GE07bhg4c04u:1548": " jñānena tv ajñāna-nivṛttyā samūla-pāpa-nivṛttir iti tat-samam anyac ca vidyate /",
    "GE07bhg4c04u:1549": " tad ātma-viṣayaṃ jñānaṃ sarveṣāṃ kim iti jhaṭiti notpadyate ?",
    "GE07bhg4c04u:1550": " tatrāha taj jñānaṃ kālena mahatā yoga-saṃsiddho yogena pūrvokta-karma-yogena saṃsiddhaḥ",
    "GE07bhg4c04u:1551": " saṃskṛto yogyatām āpannaḥ svayam ātmany antaḥ-karaṇe vindati labhate na tu yogayatām",
    "GE07bhg4c04u:1552": " āpanno 'nya-dattaṃ sva-niṣṭhatayā na vā para-niṣṭhaṃ svīyatayā vindatīty arthaḥ //38 //",
    "GE07bhg4c04u:1553": " viśvanāthaḥ :",
    "GE07bhg4c04u:1554": " iha tapo-yogādi-yukteṣu madhye jñānena sadṛśaṃ pavitraṃ kim api nāsti /",
    "GE07bhg4c04u:1555": " taj jñānaṃ na sarva-sulabham /",
    "GE07bhg4c04u:1556": " kintu yogena niṣkāma-karma-yogena samyak siddha eva,",
    "GE07bhg4c04u:1557": " na tv aparipakvaḥ /",
    "GE07bhg4c04u:1558": " so 'pi kālenaiva,",
    "GE07bhg4c04u:1559": " na tu sadyaḥ /",
    "GE07bhg4c04u:1560": " ātmani svasmin svayaṃ prāptaṃ vindati /",
    "GE07bhg4c04u:1561": " na tu sannyāsa-grahaṇa-mātreṇaiveti bhāvaḥ //38//",
    "GE07bhg4c04u:1562": " baladevaḥ : na hīti /",
    "GE07bhg4c04u:1563": " hi yato jñānena sadṛśaṃ pavitraṃ śuddhi-karaṃ tapas tīrthāṭanādikaṃ nāsti /",
    "GE07bhg4c04u:1564": " atas tat sarva-pāpa-nāśakaṃ taj jñānaṃ na sarva-sulabhaṃ,",
    "GE07bhg4c04u:1565": " kintu yogena niṣkāma-karmaṇā saṃsiddhaḥ paripakva eva kālenaiva,",
    "GE07bhg4c04u:1566": " na tu sadyaḥ /",
    "GE07bhg4c04u:1567": " ātmani svasmin svayaṃ labdhaṃ vindati /",
    "GE07bhg4c04u:1568": " na tu pārivrājya-grahaṇa-mātreṇeti //38//",
    "GE07bhg4c04u:1569": " BhG 4.39",
    "GE07bhg4c04u:1570": " śraddhāvāṃl labhate jñānaṃ tatparaḥ saṃyatendriyaḥ /",
    "GE07bhg4c04u:1571": " jñānaṃ labdhvā parāṃ śāntim acireṇādhigacchati //39//",
    "GE07bhg4c04u:1572": " śrīdharaḥ : kiṃ ca śraddhāvān iti /",
    "GE07bhg4c04u:1573": " śraddhāvān gurūpadiṣṭe 'rthe āstikya-buddhimān /",
    "GE07bhg4c04u:1574": " tat-paras tad-eka-niṣṭhaḥ /",
    "GE07bhg4c04u:1575": " saṃyatendriyaś ca /",
    "GE07bhg4c04u:1576": " taj jñānaṃ labhate /",
    "GE07bhg4c04u:1577": " nānyaḥ /",
    "GE07bhg4c04u:1578": " ataḥ śraddhādi-sampattyā jñāna-lābhāt prāk karma-yoga eva śuddhy-artham anuṣṭheyaḥ /",
    "GE07bhg4c04u:1579": " jñāna-lābhānantaraṃ tu na tasya kiṃcit kartavyam ity āha jñānaṃ labdhvā tu mokṣam acireṇa prāpnoti //39//",
    "GE07bhg4c04u:1580": " madhusūdanaḥ :",
    "GE07bhg4c04u:1581": " yenaikāntena jñāna-prāptir bhavati sa upāyaḥ pūrvokta-praṇipātādy-apekṣayāpy āsannatara ucyate śraddhāvān iti /",
    "GE07bhg4c04u:1582": " guru-vedānta-vākyeṣv idam ittham veti pramā-rūpāstikya-buddhiḥ śraddhā tadvān puruṣo labhate jñānam /",
    "GE07bhg4c04u:1583": " etādṛśo 'pi kaścid alasaḥ syāt tatrāha tat-paraḥ /",
    "GE07bhg4c04u:1584": " gurūpāsanādau jñānopāye 'tyantābhiyuktaḥ /",
    "GE07bhg4c04u:1585": " śraddhāvāṃs tat-paro 'pi kaścid ajitendriyaḥ syād ata āha saṃyatendriyaḥ /",
    "GE07bhg4c04u:1586": " saṃyatāni viṣayebhyo nivartitānīndriyāṇi yena sa saṃyatendriyaḥ /",
    "GE07bhg4c04u:1587": " ya evaṃ viśeṣaṇa-traya-yuktaḥ so 'vaśyaṃ jñānaṃ labhate /",
    "GE07bhg4c04u:1588": " praṇipātādis tu bāhyo māyāvitvādi-sambhavād anaikāntiko 'pi /",
    "GE07bhg4c04u:1589": " śraddhāvattvādis tv aikāntika upāya ity arthaḥ /",
    "GE07bhg4c04u:1590": " īdṛśenopāyena jñānaṃ labdhvā parāṃ caramāṃ śāntim avidyā-tat-kārya-nivṛtti-rūpāṃ muktim acireṇa tad-avyavadhānenaivādhigacchati labhate /",
    "GE07bhg4c04u:1591": " yathā hi dīpaḥ svotpatti-mātreṇaivāndhakāra-nivṛttiṃ karoti na tu kaṃcit sahakāriṇam",
    "GE07bhg4c04u:1592": " apekṣate tathā jñānam api svotpatti-mātreṇaivājñāna-nivṛttiṃ karoti na tu kiṃcit",
    "GE07bhg4c04u:1593": " prasaṅkhyānādikam apekṣata iti bhāvaḥ //39 //",
    "GE07bhg4c04u:1594": " viśvanāthaḥ :",
    "GE07bhg4c04u:1595": " tarhi kīdṛśaḥ san kadā prāpnotīty ata āha śraddhāvān iti /",
    "GE07bhg4c04u:1596": " śraddhā niṣkāma-karmaṇaivāntaḥkaraṇa-śuddhyaiva jñānaṃ syād iti śāstrārthaṃ āstikya-buddhis tadvān eva /",
    "GE07bhg4c04u:1597": " tat-paras tad-anuṣṭhāna-niṣṭhas tādṛśo 'pi yadā saṃyatendriyaḥ syāt tadā parāṃ śāntim saṃsāra-nāśam //39//",
    "GE07bhg4c04u:1598": " baladevaḥ : kīdṛśaḥ san kadā vindatīty āha śraddhāvān iti /",
    "GE07bhg4c04u:1599": " niṣkāmena karmaṇā hṛd-viśuddhau jñānaṃ syād iti /",
    "GE07bhg4c04u:1600": " dṛḍha-viśvāsaḥ śraddhā tadvān /",
    "GE07bhg4c04u:1601": " tat-paras tad-anuṣṭhāna-niṣṭhas tādṛg api yadā saṃyatendriyas tadā parāṃ śāntim muktim //39//",
    "GE07bhg4c04u:1602": " BhG 4.40",
    "GE07bhg4c04u:1603": " ajñaś cāśraddadhānaś ca saṃśayātmā vinaśyati /",
    "GE07bhg4c04u:1604": " nāyaṃ loko 'sti na paro na sukhaṃ saṃśayātmanaḥ //40//",
    "GE07bhg4c04u:1605": " śrīdharaḥ : jñānādhikāriṇam uktvā tad-viparītam anadhikāriṇam āha ajñaś ceti /",
    "GE07bhg4c04u:1606": " ajño gurūpadiṣṭārthānabhijñaḥ /",
    "GE07bhg4c04u:1607": " kathaṃcij jñāne jāte 'pi tatrāśraddadhānaś ca /",
    "GE07bhg4c04u:1608": " jātāyām api śraddhāyāṃ mamedaṃ siddhen na veti aṃśayākrānta-cittaś ca vinaśyate /",
    "GE07bhg4c04u:1609": " svārthād bhraśyati /",
    "GE07bhg4c04u:1610": " eteṣu triṣv api saṃśayātmā sarvathā naśyati /",
    "GE07bhg4c04u:1611": " yatas tasyāyaṃ loko nāsti dhanārjana-vivāhādy-asiddheḥ /",
    "GE07bhg4c04u:1612": " na ca para-loko dharmasyāniṣpatteḥ /",
    "GE07bhg4c04u:1613": " na ca sukhaṃ saṃśayenaaiva bhogasyāpy asambhavāt //40//",
    "GE07bhg4c04u:1614": " madhusūdanaḥ :",
    "GE07bhg4c04u:1615": " atra ca saṃśayo na kartavyaḥ,",
    "GE07bhg4c04u:1616": " kasmāt ? ajña iti /",
    "GE07bhg4c04u:1617": " ajño 'nadhīta-śāstratvenātma-jñāna-śūnyaḥ /",
    "GE07bhg4c04u:1618": " guru-vedānta-vākyārtha idam evaṃ na bhavaty eveti viparyaya-rūpā nāstikya-buddhir aśraddhā tadvān aśraddadhānaḥ /",
    "GE07bhg4c04u:1619": " idam evaṃ bhavati na veti sarvatra saṃśayākrānta-cittaḥ saṃśayātmā vinaśyati svārthād bhraṣṭo bhavati /",
    "GE07bhg4c04u:1620": " ajñaś cāśraddadhānaś ca vinaśyatīti saṃśayātmāpekṣayā nyūnatva-kathanārthaṃ cakārābhyāṃ tayoḥ prayogaḥ /",
    "GE07bhg4c04u:1621": " kutaḥ ? saṃśayātmā hi sarvataḥ pāpīyān yato nāyaṃ manuṣya-loko 'sti vittārjanādy-abhāvāt,",
    "GE07bhg4c04u:1622": " na paro lokaḥ svarga-mokṣādi-dharma-jñānādy-abhāvāt /",
    "GE07bhg4c04u:1623": " na sukhaṃ bhojanādi-kṛtaṃ saṃśayātmanaḥ sarvatra sandehākrānta-cittasya /",
    "GE07bhg4c04u:1624": " ajñaś cāśraddadhānaś ca paro loko nāsti manuṣya-loko bhojanādi-sukhaṃ ca vartate /",
    "GE07bhg4c04u:1625": " saṃśayātmā",
    "GE07bhg4c04u:1626": " tu tritaya-hīnatvena sarvataḥ pāpīyān ity arthaḥ //40//",
    "GE07bhg4c04u:1627": " viśvanāthaḥ :",
    "GE07bhg4c04u:1628": " jñānādhikāriṇam uktvā tad-viparītādhikāriṇam āha ajñaś ceti /",
    "GE07bhg4c04u:1629": " ajñaḥ paśv-ādivan mūḍhaḥ /",
    "GE07bhg4c04u:1630": " aśraddadhānaḥ śāstra-jñānavattve 'pi nānā-vādināṃ paraspara-vipratipattiṃ dṛṣṭvā na kvāpi viśvastaḥ /",
    "GE07bhg4c04u:1631": " śraddhāvattve 'pi saṃśayātmā mamaitat sidhyen na veti sandehākrānt-matiḥ /",
    "GE07bhg4c04u:1632": " teṣv api madhye saṃśayātmānaṃ viśeṣato nindati nāyam iti //40//",
    "GE07bhg4c04u:1633": " baladevaḥ : jñānādhikāriṇaṃ tat-phalaṃ cābhidhāya tad-viparītaṃ tat-phalaṃ cāha ajñaś ceti /",
    "GE07bhg4c04u:1634": " ajñaḥ paśv-ādivac chāstra-jñāna-hīnaḥ /",
    "GE07bhg4c04u:1635": " aśraddadhānaḥ śāstra-jñāne saty api vivādi-pratipattibhir na kvāpi viśvastaḥ,",
    "GE07bhg4c04u:1636": " śraddadhānatve 'pi saṃśayātmā mamaitat siddhyen na veti sandihāna-manā vinaśyati svārthād vicyavate /",
    "GE07bhg4c04u:1637": " teṣv api madhye saṃśayātmānaṃ vinindati nāyam iti /",
    "GE07bhg4c04u:1638": " ayaṃ prākṛto lokaḥ paro 'prākṛtaḥ saṃśayātmanaḥ kiṃcid api sukhaṃ nāsti /",
    "GE07bhg4c04u:1639": " śāstrīya-karma-janyaṃ hi sukhaṃ,",
    "GE07bhg4c04u:1640": " tac ca karma viviktātma-jñāna-pūrvakam /",
    "GE07bhg4c04u:1641": " tatra sandihānasya kutas tad ity arthaḥ //40//",
    "GE07bhg4c04u:1642": " BhG 4.41",
    "GE07bhg4c04u:1643": " yoga-saṃnyasta-karmāṇaṃ jñāna-saṃchinna-saṃśayam /",
    "GE07bhg4c04u:1644": " ātmavantaṃ na karmāṇi nibadhnanti dhanañjaya //41//",
    "GE07bhg4c04u:1645": " śrīdharaḥ : adhyāya-dvayoktāṃ pūrvāpara-bhūmikā-bhedena karma-jñāna-mayīṃ dvividhāṃ brahma-niṣṭhām upasaṃharati yogeti dvābhyām /",
    "GE07bhg4c04u:1646": " yogena parameśvarārādhana-rūpeṇa tasmin saṃnyastāni karmāṇi yena taṃ karmāṇi sva-phalair na nibadhnanti /",
    "GE07bhg4c04u:1647": " tataś ca jñānena ātma-bodhena kartrā saṃchinnaḥ saṃsāro dehādy-atimāna-lakṣaṇo yasya tam ātmavantam apramādinaṃ karmāṇi loka-saṅgrahārthāni svātāvikāni vā na nibadhnanti //41//",
    "GE07bhg4c04u:1648": " madhusūdanaḥ :",
    "GE07bhg4c04u:1649": " etādṛśaysya sarvānartha-mūlasya saṃśayasya nirākaraṇāyātma-niścayam upāyaṃ vadann",
    "GE07bhg4c04u:1650": " adhyāya-dvayoktāṃ pūrvāpara-bhūmikā-bhedena karma-jñāna-mayīṃ dvividhāṃ brahma-niṣṭhām",
    "GE07bhg4c04u:1651": " upasaṃharati yogeti dvābhyām /",
    "GE07bhg4c04u:1652": " yogena bhagavad-ārādhana-lakṣaṇa-samatva-buddhi-rūpeṇa saṃnyastāni bhagavati samarpitāni karmāṇi yena /",
    "GE07bhg4c04u:1653": " yad vā paramārtha-darśana-lakṣaṇena yogena saṃnyastāni tyaktāni karmāṇi yena taṃ yoga-saṃnyasta-karmāṇam /",
    "GE07bhg4c04u:1654": " saṃśaye sati kathaṃ yoga-saṃnyasta-karmatvam ata āha jñāna-saṃchinna-saṃśayaṃ jñānenātma-niścaya-lakṣaṇena cchinnaḥ saṃśayo yena tam /",
    "GE07bhg4c04u:1655": " viṣaya-para-vaśatva-svarūpa-prasāde sati kuto jñānotpattir ity ata āha ātmavantam apramādinaṃ sarvadā sāvadhānam /",
    "GE07bhg4c04u:1656": " etādṛśam apramāditvena jñānavantaṃ jñāna-saṃchinna-saṃśayatvena",
    "GE07bhg4c04u:1657": " yoga-saṃnyasta-karmāṇaṃ karmāṇi loka-saṅgrahārthāni vṛthā-ceṣṭā-rūpāṇi vā na nibadhnanti aniṣṭam iṣṭaṃ miśraṃ vā śarīraṃ nārabhante he dhanaṃjaya",
    "GE07bhg4c04u:1658": " viśvanāthaḥ :",
    "GE07bhg4c04u:1659": " naiṣkarmyaṃ tv etādṛśasya syād ity āha yogān niṣkāma-karma-yogānantaram eva saṃnyasta-karmāṇaṃ saṃnyāsena tyakta-karmāṇam /",
    "GE07bhg4c04u:1660": " tataś ca jñānābhyāsānantaraṃ chinna-saṃśayam /",
    "GE07bhg4c04u:1661": " ātmavantaṃ prāpta-pratyag-ātmānaṃ karmāṇi na nibadhnanti //41//",
    "GE07bhg4c04u:1662": " baladevaḥ : īdṛśasya naiṣkarmya-lakṣaṇā siddhiḥ syād ity āha yogeti /",
    "GE07bhg4c04u:1663": " yogena yoga-sthaḥ kuru karmāṇi ity atroktena saṃnyastāni jñānākāratāpannāni karmāṇi yasya tam /",
    "GE07bhg4c04u:1664": " mad-upadiṣṭena jñānena chinna-saṃśayo yasya tam /",
    "GE07bhg4c04u:1665": " ātmavantam avalokitātmānaṃ karmāṇi na nibadhnanti /",
    "GE07bhg4c04u:1666": " teṣāṃ jñānena vigamāt //42//",
    "GE07bhg4c04u:1667": " BhG 4.42",
    "GE07bhg4c04u:1668": " tasmād ajñāna-saṃbhūtaṃ hṛt-sthaṃ jñānāsinātmanaḥ /",
    "GE07bhg4c04u:1669": " chittvainaṃ saṃśayaṃ yogam ātiṣṭhottiṣṭha bhārata //42//",
    "GE07bhg4c04u:1670": " śrīdharaḥ : tasmād iti /",
    "GE07bhg4c04u:1671": " yasmād evaṃ tasmād ātmano 'jñānena saṃbhūtaṃ hṛdi-sthitam enaṃ saṃśayaṃ śokādi-nimittaṃ dehātma-viveka-khaḍgena chittvā paramātma-jñānopāya-bhūtaṃ karma-yogam ātiṣṭhāśraya /",
    "GE07bhg4c04u:1672": " tatra ca prathamaṃ prastutāya yuddhāyottiṣṭha /",
    "GE07bhg4c04u:1673": " he bhārateti kṣatriyatvena yuddhasya dharmatvaṃ darśitam //42//",
    "GE07bhg4c04u:1674": " pum-avasthādi-bhedena karma-jñāna-mayī dvidhā /",
    "GE07bhg4c04u:1675": " niṣṭhoktā yena taṃ vande śauriṃ saṃśaya-saṃchidam //",
    "GE07bhg4c04u:1676": " iti śrīdhara-svāmi-kṛtāyāṃ bhagavad-gītā-ṭīkāyāṃ subodhinyāṃ",
    "GE07bhg4c04u:1677": " jñāna-yogo nāma caturtho 'dhyāyaḥ //4//",
    "GE07bhg4c04u:1678": " madhusūdanaḥ :",
    "GE07bhg4c04u:1679": " tasmād ajñāna-saṃbhūtaṃ hṛt-sthaṃ jñānāsinātmanaḥ chittvainaṃ saṃśayaṃ yogam ātiṣṭhottiṣṭha bhārata //42//",
    "GE07bhg4c04u:1680": " iti śrīmat-paramahaṃsa-parivrājakācārya-śrī-viśveśvara-sarasvatī-pāda-śiṣya-śrī-madhusūdana-sarasvatī-viracitāyāṃ śrīmad-bhagavad-gītā-gūḍhārtha-dīpikāyām jñāna-yogo nāma",
    "GE07bhg4c04u:1681": " caturtho 'dhyāyaḥ //4//",
    "GE07bhg4c04u:1682": " viśvanāthaḥ :",
    "GE07bhg4c04u:1683": " upasaṃharati tasmād iti /",
    "GE07bhg4c04u:1684": " hṛt-sthaṃ hṛd-gataṃ saṃśayaṃ chittvā yogaṃ niṣkāma-karma-yogam ātiṣṭhāśraya /",
    "GE07bhg4c04u:1685": " uttiṣṭha yuddhaṃ kartum iti bhāvaḥ //42//",
    "GE07bhg4c04u:1686": " ukteṣu mukty-upāyeṣu jñānam atra praśasyate /",
    "GE07bhg4c04u:1687": " jñānopāyaṃ tu karmaivety adhyāyārtho nirūpitaḥ //",
    "GE07bhg4c04u:1688": " iti sārārtha-darśinyāṃ harṣiṇyāṃ bhakta-cetasām /",
    "GE07bhg4c04u:1689": " gītāsv ayaṃ caturtho hi saṅgataḥ saṅgataḥ satām //4//",
    "GE07bhg4c04u:1690": " baladevaḥ : tasmād iti /",
    "GE07bhg4c04u:1691": " hṛt-sthaṃ hṛd-gatam ātma-viṣayakaṃ saṃśayaṃ mad-upadiṣṭena jñānāsinā chittvā yogaṃ niṣkāmaṃ karma mayopadiṣṭam ātiṣṭha /",
    "GE07bhg4c04u:1692": " tad-artham uttiṣṭheti //42//",
    "GE07bhg4c04u:1693": " dvy-aṃśakaṃ dhānyavat karma tuṣāṃśād iva taṇḍulaḥ /",
    "GE07bhg4c04u:1694": " śreṣṭhaṃ dravyāṃśato jñānam iti turyasya nirṇayaḥ //4//",
    "GE07bhg4c04u:1695": " iti śrīmad-bhagavad-gītopaniṣad-bhāṣye caturtho 'dhyāyaḥ //4//",
    "GE07bhg4c04u:1696": " caturtho 'dhyāyaḥ - brahmārpaṇa-yogaḥ"
}