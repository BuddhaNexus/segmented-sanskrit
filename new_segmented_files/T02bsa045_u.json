{
    "T02bsa045_u:0": " Gurupañcāśikā",
    "T02bsa045_u:1": " om namo buddhāya /",
    "T02bsa045_u:2": " śrīvajrasattvapadavīpratilambhahetornatvā yathāvidhi guroścaraṇāravindam /",
    "T02bsa045_u:3": " tatparyupāstiramalā bahutantragītā saṃkṣipya kathyata iyaṃ śṛṇutādareṇa // 1 //",
    "T02bsa045_u:4": " abhiṣekāgralabdho hi vajrācāryastathāgataiḥ /",
    "T02bsa045_u:5": " daśadiglokadhātusthaistrikālametya vandyate // 2 //",
    "T02bsa045_u:6": " trikālaṃ parayā bhaktyā sapuṣpāñjalimaṇḍalaiḥ /",
    "T02bsa045_u:7": " paryupāsyo guruḥ śāstā śirasā pādavandanāt // 3 //",
    "T02bsa045_u:8": " saddharmādīn puraskṛtya gṛhī vā navako 'pi vā /",
    "T02bsa045_u:9": " vandyo vratadharairbuddhyā lokāvadyāvahānaye // 4 //",
    "T02bsa045_u:10": " sukhāsanaṃ samutthānamarthakriyādigauravam /",
    "T02bsa045_u:11": " sarvameva vratī kuryāt tyaktvā cārcanavandanam // 5 //",
    "T02bsa045_u:12": " prāk śiṣyācāryasaṃbandhaḥ kāryaḥ parīkṣya sūribhiḥ /",
    "T02bsa045_u:13": " samānasamayabhraṃśo doṣo hi guruśiṣyayoḥ // 6 //",
    "T02bsa045_u:14": " niṣkṛpaṃ krodhanaṃ krūraṃ stabdhaṃ laghumasaṃyatam /",
    "T02bsa045_u:15": " svotkarṣakaṃ ca no kuryād guruṃ śiṣyaṃ ca buddhimān // 7 //",
    "T02bsa045_u:16": " dhīro vinīto matimān kṣamāvānārjavo 'śaṭhaḥ /",
    "T02bsa045_u:17": " mantratantraprayogajñaḥ kṛpāluḥ śāstrakovidaḥ // 8 //",
    "T02bsa045_u:18": " daśatattvaparijñātā maṇḍalālekhyakarmavit /",
    "T02bsa045_u:19": " mantravyākhyākṛdācāryaḥ prasannaḥ syājjitendriyaḥ // 9 //",
    "T02bsa045_u:20": " taṃ nāthaṃ yo 'vamanyeta śiṣyo bhūtvā sacetanaḥ /",
    "T02bsa045_u:21": " sarvabuddhāpamānena sa nityaṃ duḥkhamāpnuyāt // 10 //",
    "T02bsa045_u:22": " ītyupadravacauraiśca grahajvaraviṣādibhiḥ /",
    "T02bsa045_u:23": " mriyate 'sau mahāmūḍho gurupādābhinindakaḥ // 11 //",
    "T02bsa045_u:24": " rājavātānalavyālairḍākinījalataskaraiḥ /",
    "T02bsa045_u:25": " vighnairvināyakaiścāpi mārito narakaṃ vrajet // 12 //",
    "T02bsa045_u:26": " na kuryāccittasaṃkṣobhamācāryasya kadācana /",
    "T02bsa045_u:27": " yadā karoti duṣprajño narake pacyate dhruvam // 13 //",
    "T02bsa045_u:28": " narakā ye samākhyātā avīcyādyā bhayānakāḥ /",
    "T02bsa045_u:29": " tatra vāsaḥ samākhyāta ācāryasya hi nindanāt // 14 //",
    "T02bsa045_u:30": " tasmāt sarvaprayatnena vajrācāryaṃ mahāgurum /",
    "T02bsa045_u:31": " pracchannavarakalyāṇaṃ nāvamanyet kadācana // 15 //",
    "T02bsa045_u:32": " yatheṣṭadakṣiṇādānād gurubhaktaṃ sagauravam /",
    "T02bsa045_u:33": " uktā jvarādayastāpā na bhūyaḥ prabhavanti hi // 16 //",
    "T02bsa045_u:34": " adeyaiḥ putradārādyairasubhirvā nijairapi /",
    "T02bsa045_u:35": " sevyaḥ svasaṃvarācārya kiṃ punarvibhavaiścalaiḥ // 17 //",
    "T02bsa045_u:36": " yataḥ sudurlabhaṃ vastu kalpāsaṃkhyeyakoṭibhiḥ /",
    "T02bsa045_u:37": " buddhatvamudyogavate dadātīhaiva janmani // 18 //",
    "T02bsa045_u:38": " nityaṃ svasamayaḥ sādhyo nityaṃ pūjyāstathāgatāḥ /",
    "T02bsa045_u:39": " nityaṃ ca gurave deyaṃ sarvabuddhasamo hyasau // 19 //",
    "T02bsa045_u:40": " yadyadiṣṭataraṃ loke viśiṣṭarameva vā /",
    "T02bsa045_u:41": " tattaddhi gurave deyaṃ sadaivākṣayamicchatā // 20 //",
    "T02bsa045_u:42": " datte 'smai sarvabuddhebhyo dattaṃ bhavati śāśvatam /",
    "T02bsa045_u:43": " tasmācca puṇyasaṃbhāraḥ saṃbhārād bodhiruttamā // 21 //",
    "T02bsa045_u:44": " te śiṣyāḥ karuṇotsargaśīlakṣāntiguṇānvitāḥ /",
    "T02bsa045_u:45": " ye nānyatvaṃ kalpayanti gurorvajradharasya ca // 22 //",
    "T02bsa045_u:46": " caityabhaṅgādibhītyāpi gurośchāyāṃ na laṅghayet /",
    "T02bsa045_u:47": " pādukāsanayānāderlaṅghanasya tu kā kathā // 23 //",
    "T02bsa045_u:48": " śrūyād yatnād gurorājñāṃ hṛṣṭacitto mahāmatiḥ /",
    "T02bsa045_u:49": " aśaktaḥ śrāvayet tasmā upapattyā tvaśaktitām // 24 //",
    "T02bsa045_u:50": " guroḥ siddhiṃ samāpnoti guroḥ svargaṃ guroḥ sukham /",
    "T02bsa045_u:51": " tasmāt sarvaprayatnena gurorājñāṃ na laṅghayet // 25 //",
    "T02bsa045_u:52": " svātmavacca gurordravyaṃ guruvacca tadaṅganām /",
    "T02bsa045_u:53": " svajanāniva tallokān paśyennityaṃ samāhitaḥ // 26 //",
    "T02bsa045_u:54": " śayyārohamagrayānamuṣṇīṣādyupabandhanam /",
    "T02bsa045_u:55": " na kuryādāsane pādaṃ kaṭihastaṃ ca sannidhau // 27 //",
    "T02bsa045_u:56": " suptena vā niṣaṇṇena na stheyamutthite gurau /",
    "T02bsa045_u:57": " dakṣaścotsāhasampannastatkāryeṣu sadā bhavet // 28 //",
    "T02bsa045_u:58": " śleṣmādīnāṃ parityāgaḥ pādaprasāraṇaṃ tathā /",
    "T02bsa045_u:59": " caṅkramaṇaṃ vivādaṃ ca na kuryāt purato guroḥ // 29 //",
    "T02bsa045_u:60": " saṃvāhanaṃ nartanaṃ ca na gānaṃ na ca bādanam /",
    "T02bsa045_u:61": " bahu saṃlapanaṃ cāpi na kuryāt purato guroḥ // 30 //",
    "T02bsa045_u:62": " natvāsanāt samuttheyaṃ niṣattavyaṃ ca bhaktitaḥ /",
    "T02bsa045_u:63": " niśyapsu sabhaye mārge prārthyāgre gamanaṃ caret // 31 //",
    "T02bsa045_u:64": " nāṅgāni cālayed dhīmān na jṛmbhādi samāśrayet /",
    "T02bsa045_u:65": " nāṅgulisphoṭanaṃ kuryāt puraḥ paśyati śāstari // 32 //",
    "T02bsa045_u:66": " pādayoḥ kṣālanaṃ cāṅgaproñchābhyañjanamardanam /",
    "T02bsa045_u:67": " pūrvaṃ praṇamya kartavyaṃ tataḥ kuryād yadādiśet // 33 //",
    "T02bsa045_u:68": " [āvhānādau gurornāmni pūjyapādādi yojayet /",
    "T02bsa045_u:69": " anyadā śraddhayā brūyāt sādaraistu viśeṣaṇaiḥ // 34 //",
    "T02bsa045_u:70": " ādiśyatām, kariṣyāmi,",
    "T02bsa045_u:71": " pravadet sāñjalirgurum /",
    "T02bsa045_u:72": " śrutvādeśaṃ cāvicālya yathādiṣṭaṃ tathā caret // 35 //",
    "T02bsa045_u:73": " hāse kāse samutpanne kareṇācchādayenmukham /",
    "T02bsa045_u:74": " tadante mṛdubhirvarṇaiḥ svābhiprāyaṃ nivedayet // 36 //",
    "T02bsa045_u:75": " vinītaḥ purato bhūyāt sajjo vastrādibandhanaiḥ /",
    "T02bsa045_u:76": " bhūjānuḥ sāñjaliḥ śrotuṃ yācayet tu trivārakam // 37 //",
    "T02bsa045_u:77": " satkāryaṃ sarvadā kuryānnirahaṅkāracetasā /",
    "T02bsa045_u:78": " trapayā pāpabhītyā saṃvṛto navavadhūriva // 38 //",
    "T02bsa045_u:79": " na vilāsamayīṃ ceṣṭāṃ kuryāt śāstari saṃmukhe /",
    "T02bsa045_u:80": " anyaccaivaṃvidhaṃ karma suparīkṣya tyajed bhṛśam // 39 //",
    "T02bsa045_u:81": " pratiṣṭhāyāṃ maṇḍale ca home vā śiṣyasaṃgrahe /",
    "T02bsa045_u:82": " ākhyānādau gurorvāse nityaṃ kuryācca sannidhim // 40 //",
    "T02bsa045_u:83": " pratiṣṭhādau labhyate yat tatsarvaṃ gurave 'rpayet /",
    "T02bsa045_u:84": " tena dattaṃ ca gṛṇhīyāt svayaṃ cānyāṃśca toṣayet // 41 //",
    "T02bsa045_u:85": " guruśiṣye svaśiṣyatvaṃ na vidadhyāt kadācan /",
    "T02bsa045_u:86": " svaśiṣyaṃ vyāvṛtaṃ kuryāt satkārāderguroḥ puraḥ // 42 //",
    "T02bsa045_u:87": " ācāryo yatsvayaṃ dadyād gururvā yat pradāpayet /",
    "T02bsa045_u:88": " praṇamya dhīmatā grāhyaṃ baddhāñjalipuṭena tat // 43 //",
    "T02bsa045_u:89": " avismṛtaḥ sarvacaryāṃ yatnāt kurvan svabāndhavān /",
    "T02bsa045_u:90": " avismṛternirākuryāt premṇā hṛṣṭena cetasā // 44 //",
    "T02bsa045_u:91": " anujñāto guroḥ kāryaṃ śraddhālurnācared yadi /",
    "T02bsa045_u:92": " rugṇastu kuśale citte naivaṃ bhavati pāpabhāk // 45 //",
    "T02bsa045_u:93": " kimanyad, gurutoṣāya yacchakyaṃ tatsamācaret /",
    "T02bsa045_u:94": " caryā kāryā prayatnena na kadāpyavahelayet // 46 //",
    "T02bsa045_u:95": " sarvathā sarvadā siddhirācārya yānugāminī /",
    "T02bsa045_u:96": " gururvajradharasyokterārādhyaḥ sarvavastubhiḥ // 47 //",
    "T02bsa045_u:97": " śiṣyaḥ śuddhāśayo bhūtvā triratnaṃ śaraṇaṃ vrajet /",
    "T02bsa045_u:98": " guroradhītyānupaṭhet kuryādutsargameva ca // 48 //",
    "T02bsa045_u:99": " tato mantrādidānena kṛtvā saddharmapātrakam /",
    "T02bsa045_u:100": " paṭhecca dhārayeccāpi mūlāpattīścaturdaśa // 49 //",
    "T02bsa045_u:101": " gurumanugataśiṣyasyānavadyasya kṛtvā sakalasuhitavṛddhiṃ saṃcitaṃ yanmayedam /",
    "T02bsa045_u:102": " kuśalapadamanantaṃ tena vai sarvasatvāḥ vijitasugatabhāvā drāk susiddhiṃ labheyuḥ // 50 //",
    "T02bsa045_u:103": " // iti gurupañcāśikā samāptā //",
    "T02bsa045_u:104": " // kṛtiriyaṃ mahācāryāśvaghoṣasya //"
}