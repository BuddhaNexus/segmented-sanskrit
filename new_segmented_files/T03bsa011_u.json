{
    "T03bsa011_u:0": " Ācāryadignāgaviracitaḥ",
    "T03bsa011_u:1": " Prajñāpāramitāpiṇḍārthaḥ (Pppa)",
    "T03bsa011_u:2": " / namaḥ prajñāpāramitāyai //",
    "T03bsa011_u:3": " prajñāparamitā jñānamadvayaṃ sā tathāgataḥ /",
    "T03bsa011_u:4": " sādhyā tādarthyayogena tācchabdyaṃ granthamārgayoḥ // Pppa_1 //",
    "T03bsa011_u:5": " āśrayaścādhikāraśca karma bhāvanayā saha /",
    "T03bsa011_u:6": " prabhedo liṅgamāpacca sānuśaṃsamudāhṛtam // Pppa_2 //",
    "T03bsa011_u:7": " śradvāvatāṃ pravṛtyaṅgaṃ śāstā parṣacca sākṣiṇī /",
    "T03bsa011_u:8": " deśakālau ca nirdiṣṭau svaprāmāṇyaprasiddhaye // Pppa_3 //",
    "T03bsa011_u:9": " saṅgītikartā loke hi deśakālopalakṣitam /",
    "T03bsa011_u:10": " sasākṣikaṃ vadan vaktā prāmāṇyamadhigacchati // Pppa_4 //",
    "T03bsa011_u:11": " sarvaṃ caitannipātātmaśravaṇādeḥ prakīrtanam /",
    "T03bsa011_u:12": " prāsaṅgikaṃ tu evārthā mukhyā dvātriṃśadeva hi // Pppa_5 //",
    "T03bsa011_u:13": " prabhedaḥ ṣoḍaśākāraḥ śūnyatāyā yathākramam /",
    "T03bsa011_u:14": " nirdiṣṭo 'ṣṭāsahastrayā sa vijñeyo 'nyāpadeśataḥ // Pppa_6 //",
    "T03bsa011_u:15": " itthamaṣṭasahasrīyamanyūnārthairyathoditaiḥ /",
    "T03bsa011_u:16": " granthasaṅkṣepa iṣṭo 'tra ta evārthā yathoditāḥ // Pppa_7 //",
    "T03bsa011_u:17": " bodhisattvaṃ na paśyāmītyuktavāṃstattvato muniḥ /",
    "T03bsa011_u:18": " bhoktādhyātmikavastūnāṃ kathitā tena śūnyatā // Pppa_8 //",
    "T03bsa011_u:19": " rūpaṃ rūpasvabhāvena śūnyamityuktitaḥ punaḥ /",
    "T03bsa011_u:20": " bāhyānyāyatanānīha bhojyāni pratiṣiddhavān // Pppa_9 //",
    "T03bsa011_u:21": " rūpādyabhāve taddehapratiṣṭhālakṣaṇakṣatiḥ /",
    "T03bsa011_u:22": " gatārthā yena taddṛṣṭaṃ tadādhyātmikamityasat // Pppa_10 //",
    "T03bsa011_u:23": " ādhyātmikānāṃ śūnyatve prakṛterapi śūnyatā /",
    "T03bsa011_u:24": " vijñānarūpaṃ gotraṃ hi kṛpāprajñātmakaṃ matam // Pppa_11 //",
    "T03bsa011_u:25": " notpanno na niruddho vā sattva ityādinā sphuṭam /",
    "T03bsa011_u:26": " sattvasaṃsārayoḥ kāmaṃ darśitā tena śūnyatā // Pppa_12 //",
    "T03bsa011_u:27": " buddhadharmāṃstathā bodhisattvadharmānna paśyati /",
    "T03bsa011_u:28": " ityādinā vinirdiṣṭā śūnyā daśabalādayaḥ // Pppa_13 //",
    "T03bsa011_u:29": " prati prati yato dharmāḥ kalpitā iti kīrtitam /",
    "T03bsa011_u:30": " tato na paramārtho 'sti dharmāṇāmiti coktavān // Pppa_14 //",
    "T03bsa011_u:31": " ātmādidṛṣṭerucchedaṃ mahatyā prakaroti yat /",
    "T03bsa011_u:32": " tataḥ pudgalanairātmyaṃ bhagavān sarvathā jagau // Pppa_15 //",
    "T03bsa011_u:33": " sarvadharmā anutpannā iti kīrtayatā tathā /",
    "T03bsa011_u:34": " kathitaṃ dharmanairātmyaṃ sarvathā tattvavedinā // Pppa_16 //",
    "T03bsa011_u:35": " sāvadyaniravadyānāmavṛddhiparihāṇitaḥ /",
    "T03bsa011_u:36": " saṃskṛtāsaṃskṛtānāṃ ca kuśalānāṃ nirākṛtiḥ // Pppa_17 //",
    "T03bsa011_u:37": " kuśalānāṃ ca śūnyatve tadgatā akṣatā tathā /",
    "T03bsa011_u:38": " kalpitaiveti bhedānāṃ śūnyatāyāḥ sa saṅgrahaḥ // Pppa_18 //",
    "T03bsa011_u:39": " daśabhiścittavikṣepaiścittaṃ vikṣiptamanyataḥ /",
    "T03bsa011_u:40": " yogyaṃ bhavati bālānāṃ nādvayajñānasādhane // Pppa_19 //",
    "T03bsa011_u:41": " tānapākartumanyonyaṃ vipakṣapratipakṣataḥ /",
    "T03bsa011_u:42": " prajñāpāramitāgranthaste ca sampiṇḍaya darśitāḥ // Pppa_20 //",
    "T03bsa011_u:43": " yadāha bodhisattvaḥ sannityabhāvaprakalpanā /",
    "T03bsa011_u:44": " vikṣepaṃ vikṣipan śāstā sāṃvṛtaskandhadarśanāt // Pppa_21 //",
    "T03bsa011_u:45": " etenāṣṭasahasryādāvādivākyātprabhṛtyapi /",
    "T03bsa011_u:46": " ā samāpterniṣeddhavyā vidhinābhāvakalpanā // Pppa_22 //",
    "T03bsa011_u:47": " hetuvākyāni naitāni kṛtyamātraṃ tu sūcyate /",
    "T03bsa011_u:48": " brahmajālādisūtreṣu jñeyāḥ sarvatra yuktayaḥ // Pppa_23 //",
    "T03bsa011_u:49": " bodhisattvaṃ na paśyāmi ahamityādi vistaraiḥ /",
    "T03bsa011_u:50": " nirākaroti bhagavān bhāvasaṅkalpavibhramam // Pppa_24 //",
    "T03bsa011_u:51": " yanna paśyati nāmāpi gocaraṃ[na] kriyāṃ tathā /",
    "T03bsa011_u:52": " skandhāṃśca sarvatastena bodhisattvaṃ na paśyati // Pppa_25 //",
    "T03bsa011_u:53": " kalpitasya niṣedho 'yamiti saṅgrahadarśanam /",
    "T03bsa011_u:54": " sarvo jñeyatayārūḍha ākāraḥ kalpito matau // Pppa_26 //",
    "T03bsa011_u:55": " prajñāpāramitāyāṃ hi trīn samāśritya deśanā /",
    "T03bsa011_u:56": " kalpitaṃ paratantraṃ ca pariniṣpannameva ca // Pppa_27 //",
    "T03bsa011_u:57": " nāstītyādipadaiḥ sarvaṃ kalpitaṃ vinivāryate /",
    "T03bsa011_u:58": " māyopamādidṛṣṭāntaiḥ paratantrasya deśanā // Pppa_28 //",
    "T03bsa011_u:59": " caturdhā vyavadānena pariniṣpannakīrtanam /",
    "T03bsa011_u:60": " prajñāpāramitāyāṃ hi nānyā buddhasya deśanā // Pppa_29 //",
    "T03bsa011_u:61": " daśasaṅkalpavikṣepavipakṣe deśanākrame /",
    "T03bsa011_u:62": " trayāṇāmiha boddhavyaṃ samastavyastakīrtanam // Pppa_30 //",
    "T03bsa011_u:63": " yathādivākye niṣpannaparatantraparikalpitaiḥ /",
    "T03bsa011_u:64": " abhāvakalpanārūpavikṣepavinivāraṇam // Pppa_31 //",
    "T03bsa011_u:65": " tena buddhaṃ tathā bodhiṃ na paśyāmīti vācakaiḥ /",
    "T03bsa011_u:66": " ā samāpteriha jñeyā kalpitānāṃ nirākṛtiḥ // Pppa_32 //",
    "T03bsa011_u:67": " śūnye rūpe svabhāvena samāropaḥ kva kena vā /",
    "T03bsa011_u:68": " ityanyeṣvapi vākyeṣu boddhavyaṃ tannivāraṇam // Pppa_33 //",
    "T03bsa011_u:69": " na hi śūnyatayā śūnyamiti vākyaṃ vinirdiśan /",
    "T03bsa011_u:70": " apavādavikalpānāṃ nirāsaṃ sarvathoktavān // Pppa_34 //",
    "T03bsa011_u:71": " māyopamastathā buddhaḥ sa svapnopama ityapi /",
    "T03bsa011_u:72": " ayameva kramo jñeyo vijñairvākyāntareṣvapi // Pppa_35 //",
    "T03bsa011_u:73": " sāmānādhikaraṇyena prokto māyopamo jinaḥ /",
    "T03bsa011_u:74": " māyopamādiśabdaiśca paratantro nigadyate // Pppa_36 //",
    "T03bsa011_u:75": " pṛthagjanānāṃ yajjñānaṃ prakṛtivyavadānikam /",
    "T03bsa011_u:76": " uktaṃ tadbuddhaśabdena bodhisattvo yathā jinaḥ // Pppa_37 //",
    "T03bsa011_u:77": " nijaṃ svarūpaṃ pracchādya tadavidyāvaśīkṛtam /",
    "T03bsa011_u:78": " māyāvadanyathā bhāti phalaṃ svapnam ivojhati // Pppa_38 //",
    "T03bsa011_u:79": " advayasyānyathākhyātau phale vāpyapavādinām /",
    "T03bsa011_u:80": " apavādavikalpānāmapavādo 'yamucyate // Pppa_39 //",
    "T03bsa011_u:81": " na rūpaṃ śūnyatā yuktā parasparavirodhataḥ /",
    "T03bsa011_u:82": " nīrūpā śūnyatā nāmarūpamākārasaṅgatam // Pppa_40 //",
    "T03bsa011_u:83": " ityekatvavikalpasya bāddhā(dhyā?)",
    "T03bsa011_u:84": " nānātvakalpanam(nā?) /",
    "T03bsa011_u:85": " ruṇāddhi nānyattadrūpaṃ śūnyatāyāṃ kathañcana // Pppa_41 //",
    "T03bsa011_u:86": " asadeva yataḥ khyāti tadavidyāvinirmitam /",
    "T03bsa011_u:87": " asatkhyāpanaśaktyaiva sāvidyeti nigadyate // Pppa_42 //",
    "T03bsa011_u:88": " idamevocyate rūpaṃ prajñāpāramiteti ca /",
    "T03bsa011_u:89": " advayaṃ dvayamevaitadvikalpadvayabādhanam // Pppa_43 //",
    "T03bsa011_u:90": " yuktiṃ cāha viśuddhatvāttathā cānupalambhataḥ /",
    "T03bsa011_u:91": " bhāvābhāvavirodhācca nānātvamapi paśyati // Pppa_44 //",
    "T03bsa011_u:92": " nāmamātramidaṃ rūpaṃ tattvato hyasvabhāvakam /",
    "T03bsa011_u:93": " tatsvabhāvavikalpānāmavakāśaṃ nirasyati // Pppa_45 //",
    "T03bsa011_u:94": " rūpaṃ rūpasvabhāvena śūnyaṃ yatprathamoditam /",
    "T03bsa011_u:95": " tatsvabhāvasamāropasaṅkalpapratiṣedhanam // Pppa_46 //",
    "T03bsa011_u:96": " notpādaṃ na nirodhaṃ ca dharmāṇāṃ paśyatīti yat /",
    "T03bsa011_u:97": " bhagavānāha,",
    "T03bsa011_u:98": " tadvayastā tadviśeṣasya kalpanā // Pppa_47 //",
    "T03bsa011_u:99": " kṛtrimaṃ nāma vācyāśca dharmāste kalpitā yataḥ /",
    "T03bsa011_u:100": " śabdārthayorna sambandhastena svābhāviko mataḥ // Pppa_48 //",
    "T03bsa011_u:101": " bāhyārthābhiniveśastu bhrāntyā bālasya jṛmbhate /",
    "T03bsa011_u:102": " tathaiva vyavahāro 'yaṃ tvatrārtho 'sti kaścana // Pppa_49 //",
    "T03bsa011_u:103": " atra tena yathā nāma kalpyate na tathāsti tat /",
    "T03bsa011_u:104": " vācyaṃ vastu tato niṣṭhā yathānāmārthakalpanā // Pppa_50 //",
    "T03bsa011_u:105": " prajñāpāramitā buddho bodhisattvo 'pi vā tathā /",
    "T03bsa011_u:106": " nāmamātramiti prāha vyasan satyārthakalpanam // Pppa_51 //",
    "T03bsa011_u:107": " śabdārthapratiṣedho 'yaṃ na vastu vinivāryate /",
    "T03bsa011_u:108": " evamanyeṣvapi jñeyo vākyeṣvarthaviniścayaḥ // Pppa_52 //",
    "T03bsa011_u:109": " naivopalabhate samyak sarvanāmāni tattvavit /",
    "T03bsa011_u:110": " yathārthatvena tenedaṃ na dhvanervinivāraṇam // Pppa_53 //",
    "T03bsa011_u:111": " subhūtistu dvayaṃ vyasan śabdaṃ śabdārthameva ca /",
    "T03bsa011_u:112": " bodhisattvasya no nāma paśyāmīti sa uktavān // Pppa_54 //",
    "T03bsa011_u:113": " prajñāpāramitāvākyaṃ nāsti yanneyatā gatam /",
    "T03bsa011_u:114": " ūhyāstu kevalaṃ te 'rthā[stadevaṃ]sūkṣmayā dhiyā // Pppa_55 //",
    "T03bsa011_u:115": " prakrāntārthatiraskāro yā cārthāntarakalpanā /",
    "T03bsa011_u:116": " prajñāpāramitāyāṃ hi proktā sā prativarṇikā // Pppa_56 //",
    "T03bsa011_u:117": " etāvānarthasaṅkṣepaḥ prajñāpāramitāśrayaḥ /",
    "T03bsa011_u:118": " āvartya(rta?)",
    "T03bsa011_u:119": " te sa evārthaḥ punararthāntarāśritaḥ // Pppa_57 //",
    "T03bsa011_u:120": " prajñāpāramitāṃ samyak saṅgṛhyāṣṭasahasrikām /",
    "T03bsa011_u:121": " yatpuṇyamāptaṃ tenāstu prajñāpāramito janaḥ // Pppa_58 //",
    "T03bsa011_u:122": " prajñāpāramitāpiṇḍārthasaṅgrahaḥ samāptaḥ /",
    "T03bsa011_u:123": " kṛtirācāryadignāgapādānām //"
}