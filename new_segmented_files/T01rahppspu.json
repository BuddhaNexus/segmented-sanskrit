{
    "T01rahppspu:0": " Rāhulabhadra:",
    "T01rahppspu:1": " Prajñāpāramitāstotra",
    "T01rahppspu:2": " nirvikalpe namas tubhyaṃ prajñāpāramite 'mite /",
    "T01rahppspu:3": " yā tvaṃ sarvānavadyāṅgi niravadyair nirīkṣyase // RahPps_1 //",
    "T01rahppspu:4": " ākāśam iva nirlepāṃ niṣprapañcāṃ nirakṣarām /",
    "T01rahppspu:5": " yas tvāṃ paśyati bhāvena sa paśyati tathāgatam // RahPps_2 //",
    "T01rahppspu:6": " tava cārye guṇāḍhyāyā buddhasya ca jagadguroḥ /",
    "T01rahppspu:7": " na paśyanty antaraṃ santaś candracandrikayor iva // RahPps_3 //",
    "T01rahppspu:8": " kṛpātmakāḥ prapadya tvāṃ buddhadharmapuraḥsarīm /",
    "T01rahppspu:9": " sukhenāyānti māhātmyam atulaṃ bhaktivatsale // RahPps_4 //",
    "T01rahppspu:10": " sakṛd apy āśaye śuddhe yas tvāṃ vidhivad īkṣate /",
    "T01rahppspu:11": " tenāpi niyataṃ siddhiḥ prāpyate 'moghadarśane // RahPps_5 //",
    "T01rahppspu:12": " sarveṣām api vīrāṇāṃ parārthaniratātmanām /",
    "T01rahppspu:13": " poṣikā janayitrī ca mātā tvam asi vatsalā // RahPps_6 //",
    "T01rahppspu:14": " yad buddhā lokaguravaḥ putrās tava kṛpālavaḥ /",
    "T01rahppspu:15": " tena tvam api kalyāṇi sarvasattvapitāmahī // RahPps_7 //",
    "T01rahppspu:16": " sarvapāramitābhis tvaṃ nirmalābhir anindite /",
    "T01rahppspu:17": " candralekheva tārābhir anuyātāsi sarvadā // RahPps_8 //",
    "T01rahppspu:18": " vineyaṃ janam āsādya tatra tatra tathāgataiḥ /",
    "T01rahppspu:19": " bahurūpā tvam evaikā nānānāmabhir īḍyase // RahPps_9 //",
    "T01rahppspu:20": " prabhāṃ prāpyeva dīptāṃśor avaśyāyodabindavaḥ /",
    "T01rahppspu:21": " tvāṃ prāpya pralayaṃ yānti doṣā vādāś ca vādinām // RahPps_10 //",
    "T01rahppspu:22": " tvam eva trāsajananī bālānāṃ bhīmadarśanā /",
    "T01rahppspu:23": " āśvāsajananī cāsi viduṣāṃ saumyadarśanā // RahPps_11 //",
    "T01rahppspu:24": " yasya tvayy apy abhiṣvaṅgas tvannāthasya na vidyate /",
    "T01rahppspu:25": " tasyāmba katham anyatra rāgadveṣau bhaviṣyataḥ // RahPps_12 //",
    "T01rahppspu:26": " nāgacchasi kutaś cit tvaṃ na ca kva cana gacchasi /",
    "T01rahppspu:27": " sthāneṣv api ca sarveṣu vidvadbhir nopalabhyase // RahPps_13 //",
    "T01rahppspu:28": " ye tvām evaṃ na paśyanti prapadyante ca bhāvataḥ /",
    "T01rahppspu:29": " prapadya ca vimucyante tad idaṃ mahad adbhutam // RahPps_14 //",
    "T01rahppspu:30": " tvām eva badhyate paśyann apaśyann api badhyate /",
    "T01rahppspu:31": " tvām eva mucyate paśyann apaśyann api mucyate // RahPps_15 //",
    "T01rahppspu:32": " aho vismayanīyāsi gambhīrāsi yaśasvini /",
    "T01rahppspu:33": " sudurbodhāsi māyeva dṛśyase na ca dṛśyase // RahPps_16 //",
    "T01rahppspu:34": " buddhaiḥ pratyekabuddhaiś ca śrāvakaiś ca niṣevitā /",
    "T01rahppspu:35": " mārgas tvam ekā mokṣasya nāsty anya iti niścayaḥ // RahPps_17 //",
    "T01rahppspu:36": " vyavahāraṃ puraskṛtya prajñaptyarthaṃ śarīriṇām /",
    "T01rahppspu:37": " kṛpayā lokanāthais tvam ucyase ca na cocyase // RahPps_18 //",
    "T01rahppspu:38": " śaktaḥ kas tvām iha stotuṃ nirnimittāṃ nirañjanām /",
    "T01rahppspu:39": " sarvavāgviśayātītāṃ yā tvaṃ kva cid aniśritā // RahPps_19 //",
    "T01rahppspu:40": " saty evam api saṃvṛtyā vākpathair vayam īdṛśaiḥ /",
    "T01rahppspu:41": " tvām astutyām api satīṃ tuṣṭūṣantaḥ sunirvṛtāḥ // RahPps_20 //",
    "T01rahppspu:42": " prajñāpāramitāṃ stutvā yan mayopacitaṃ śubham /",
    "T01rahppspu:43": " tenāstv āśu jagat kṛtsnaṃ prajñāpāraparāyaṇam // RahPps_21 //"
}