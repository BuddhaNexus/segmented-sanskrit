{
  "GS39jyopancu:0": "kaviśekharetibirudavatā jyotirīśvareṇa viracitaḥ",
  "GS39jyopancu:1": "pañcasāyakaḥ /",
  "GS39jyopancu:2": "prathamaḥ sāyakaḥ /",
  "GS39jyopancu:3": "maṅgalācaraṇam /",
  "GS39jyopancu:4": "ratiparimalasindhuḥ kāminīkelibandhur vihitabhuvanamodaḥ sevyamānapramodaḥ /",
  "GS39jyopancu:5": "jayati makaraketurmohanasyaikahetur viracitabahusevaḥ kāmibhiḥ kāmadevaḥ // JPanc_1.1 //",
  "GS39jyopancu:6": "granthakarturātmaparicayapradarśanam /",
  "GS39jyopancu:7": "asti pratyahamarthitāpaharaṇaprītyaikadīkṣāguruḥ śrīkaṇṭhārcanatatparo bhuvi catuḥṣaṣṭeḥ kalānāṃ nidhiḥ /",
  "GS39jyopancu:8": "saṅgītāgamasatprameyaracanācāturyacintāmaṇiḥ prakhyātaḥ kaviśekharāṅkitapadaḥ śrījyotirīśaḥ kṛtī // JPanc_1.2 //",
  "GS39jyopancu:9": "dṛṣṭvā manmathatantramīśvarakṛtaṃ vātsyāyanīyaṃ mataṃ goṇīputrakamūladevaracitaṃ bābhravyavākyāmṛtam /",
  "GS39jyopancu:10": "śrīnandīśvararantidevabhaṇitaṃ kṣemendravidyāgamaṃ tenākalpyata pañcasāyaka iti prītipradaḥ kāminām // JPanc_1.3 //",
  "GS39jyopancu:11": "nāyakalakṣaṇam /",
  "GS39jyopancu:12": "sācāraḥ karuṇāmayaḥ kṛtamatirdātā 'vadātāśayaḥ kāmyaḥ kāmakalānidhiḥ suvacanaḥ strīṇāṃ mataḥ sundaraḥ /",
  "GS39jyopancu:13": "āḍhyo nītipaṭuḥ kṣamī ca kutukī śūraḥ kulīno yuvā saṅkṣepādiha nāyako nigaditaḥ saṅgītaśikṣānvitaḥ // JPanc_1.4 //",
  "GS39jyopancu:14": "pīṭhamardalakṣaṇam /",
  "GS39jyopancu:15": "ācāre vinaye naye ca sukṛtau tauryatrike 'kṛtrimaḥ śāstre kautukaśilpanāṭakavidhau nānākalākauśale /",
  "GS39jyopancu:16": "ūhāpohasamastanarmaghaṭane bhāveṅgitajñaḥ paṭur mantrajñaḥ sthirasauhṛdaḥ suvacanaḥ syātpīṭhamardaḥ sadā // JPanc_1.5 //",
  "GS39jyopancu:17": "padminīlakṣaṇam /",
  "GS39jyopancu:18": "sampūrṇendumukhī vilolanayanā pīnastanī dakṣiṇā mṛdvaṅgī vikacāravindasurabhiḥ śyāmā 'tha gauradyutiḥ /",
  "GS39jyopancu:19": "alpāhāraratā vilāsakuśalā haṃsasvanā māninī lajjālurgurudevapūjanaratā sā nāyikā padminī // JPanc_1.6 //",
  "GS39jyopancu:20": "citriṇīlakṣaṇam /",
  "GS39jyopancu:21": "śyāmā padmamukhī kuraṅganayanā kṣāmodarī vatsalā saṅgītāgamavedinī varatanustuṅgastanī śilpinī /",
  "GS39jyopancu:22": "vidyālāparatā mataṅgajagatirmādyanmayūrasvanā vijñeyā kaviśekharapraṇayinī citrasvanā citriṇī // JPanc_1.7 //",
  "GS39jyopancu:23": "śaṅkhinīlakṣaṇam /",
  "GS39jyopancu:24": "tanvaṅgī kuṭīlekṣaṇā laghukucābhogā madāveśinī prāyo dīrghakacā svabhāvapiśunā kaṣṭopabhogyā rate /",
  "GS39jyopancu:25": "piṅgā lolagatiśca gharghararavā raktāmbārāhlādinī nānāsthānanakhapradānarasikā seyaṃ matā śaṅkhinī // JPanc_1.8 //",
  "GS39jyopancu:26": "hastinīlakṣaṇam /",
  "GS39jyopancu:27": "pīnasvalpatanurbhṛśaṃ mṛdugatiḥ krūrā namatkandharā stokāpiṅgalakuntalā pṛthukucā lajjāvihīnānanā /",
  "GS39jyopancu:28": "bimboṣṭhī bahubhojyabhojanaruciḥ kaṣṭaikasādhyā rate gaurāṅgī karidānagandhimadanasrāvā matā hastinī // JPanc_1.9 //",
  "GS39jyopancu:29": "padminyādīnāṃ ratau sukhakarāsthitayaḥ /",
  "GS39jyopancu:30": "brahmāsyenduśarākṣisaṅkhyatithayaḥ khyātā nalinyā rate paulastyāsyarasāṣṭabhāskaratithau prītā bhaveccitriṇī /",
  "GS39jyopancu:31": "rudrānagaturaṅgaśambhutithiṣu syācchaṅkhinī moditā śeṣāḥ syuḥ suratotsaveṣu kariṇījāteḥ striyāḥ prītaye // JPanc_1.10 //",
  "GS39jyopancu:32": "iti jātisamuddeśaḥ /",
  "GS39jyopancu:33": "candrakalānirūpaṇam /",
  "GS39jyopancu:34": "aṅguṣṭhe caraṇe nitambanilaye jānudvaye jaṅghayor nābhau vakṣasi kakṣayornigaditā kaṇṭhe kapole 'dhare /",
  "GS39jyopancu:35": "netre karṇayuge lalāṭaphalake maulau ca vāmabhruvām ūrdhvādhaścalanakrameṇa kathitā cāndrī kalā pakṣayoḥ // JPanc_1.11 //",
  "GS39jyopancu:36": "sīmante nayane 'dhare ca galake kakṣātaṭe cūcuke nābhau śroṇitaṭe manobhavagṛhe jaṅghātaṭorudvaye /",
  "GS39jyopancu:37": "gulphe pādatale tadaṅgulitale 'ṅguṣṭhe ca tiṣṭhatyasau vṛddhikṣīṇatayā samaṃ śaśikalā līlākarī yoṣitām // JPanc_1.12 //",
  "GS39jyopancu:38": "candrakalāyāḥ pradīpanavidhiḥ /",
  "GS39jyopancu:39": "maulau kuntalakarṣaṇaṃ nayanayorācumbanaṃ gaṇḍayor dantenādharapīḍanaṃ hṛdi hatirmuṣṭyā ca nābhau śanaiḥ /",
  "GS39jyopancu:40": "kakṣākaṇṭhakapolamaṇḍalakucaśroṇīṣu deyā nakhāḥ sīmante likhanaṃ nakhairurasijau gṛhṇīta gāḍhaṃ tataḥ // JPanc_1.13 //",
  "GS39jyopancu:41": "kurvītāvirataṃ manobhavagṛhe mātaṅgalīlāyitaṃ jānvaṅguṣṭhapadorugulphakalanaṃ hyanyonyataḥ kāminoḥ /",
  "GS39jyopancu:42": "ityevaṃ kathitaṃ pradeśakalanādindoḥ kalādīpanaṃ kartavyaṃ ca narairna vistarabhayāduktaḥ prapañco 'khilaḥ // JPanc_1.14 //",
  "GS39jyopancu:43": "padminīcandrakalāpradīpanam /",
  "GS39jyopancu:44": "gāḍhāliṅganapūrvakaṃ kararuhairālikhya jaṅghāsthalīṃ dattvā sūkṣmanakhānnitambaphalake pārśve ca pṛṣṭhodare /",
  "GS39jyopancu:45": "sītkāradhvanijāgarūkapulakāmādye dine padminīm itthaṃ candrakalāvidaḥ svavaśatāṃ kāmaṃ nayeyuḥ striyam // JPanc_1.15 //",
  "GS39jyopancu:46": "ācumbyādharapallavaṃ stanamukhe netrālike pārśvayor mūrdhānte jaghanasthaloruphalake kṛtvā nakhālekhanam /",
  "GS39jyopancu:47": "marṣanto nakharaiḥ padāmbujayugaṃ samyakkuraṅgīdṛśaṃ saṃsevyāvirataṃ prabuddhamadanāṃ kuryurdvitīyādine // JPanc_1.16 //",
  "GS39jyopancu:48": "śliṣṭvā gāḍhataraṃ nipīḍya ca kucau pītvā ca dantacchadaṃ vāmorau karajakṣataṃ bhujalatāmūle viśeṣāt punaḥ /",
  "GS39jyopancu:49": "māyūrāṅghrikamardhacandrachuritaprāyānnakhānādarād dadyurbāhyaratopacāracaturāḥ prāyaścaturthyāṃ tithau // JPanc_1.17 //",
  "GS39jyopancu:50": "bimboṣṭhaṃ paricumbya dakṣiṇakareṇākṛṣya keśoccayaṃ svacchandena vimṛdya cūcukayugaṃ cumbanpriyāṃ bhāvayet /",
  "GS39jyopancu:51": "āmṛśyātkarajaiḥ sakhelapulakaṃ bhūyo nitambasthalīṃ pañcamyāṃ dravatāṃ nayetkamalinīmityāha vātsyāyanaḥ // JPanc_1.18 //",
  "GS39jyopancu:52": "citriṇyāścandrakalāprabodhanavidhiḥ /",
  "GS39jyopancu:53": "cumbitvā 'li(la)",
  "GS39jyopancu:54": "kamunmadaḥ kararuhairālikhya vakṣojakaṃ śroṇīpṛṣṭhabhujāṅghrikarṇajaghanasthānoruyugmasthalīm /",
  "GS39jyopancu:55": "pāṇibhyāmupagūhayan svaramaṇīṃ kānto daśamyāṃ tithau kandarpaṃ pratibodhya candrakalayā kuryānnijāṃ citriṇīm // JPanc_1.19 //",
  "GS39jyopancu:56": "śliṣṭvā kandharakandalīṃ bhujalatāpāśena gāḍhaṃ punaḥ pāyaṃ pāyamajasramutpaladṛśāṃ vaktrāravindasāvam /",
  "GS39jyopancu:57": "nābhīkaṇṭhanitambabimbanakharavyāpārapāraṅgamaiḥ ṣaṣṭhyāṃ candrakalākalāpanipuṇairdeyā nakhāḥ sarvataḥ // JPanc_1.20 //",
  "GS39jyopancu:58": "grīvāyāṃ parirabhya gāḍhamasakṛnnābhiṃ nakhairālikhan dantauṣṭhena nipīḍayankucataṭīṃ kaṇṭhe manāk tāḍayet /",
  "GS39jyopancu:59": "sānandaṃ smaramandire karikarakrīḍāyitaṃ kurvatā netavyā taruṇī svakīyavaśatāṃ caṇḍītithau citriṇī // JPanc_1.21 //",
  "GS39jyopancu:60": "āliṅgya prasabhaṃ kapolanayanaśroṇīśrutīścumbayan sthāneṣveṣu nakhapradānakuśalo dattvā nakhānnirdayam /",
  "GS39jyopancu:61": "saṃdaśyādharapallavaṃ kramavaśādākṛṣya keśān vaśe citrāṃ saṃvidadhīta sītkṛtavatīṃ bhānostithau nāyakaḥ // JPanc_1.22 //",
  "GS39jyopancu:62": "śaṅkhinyāścandrakalāpradīpanavidhiḥ /",
  "GS39jyopancu:63": "kakṣāmullasitairvilikhya karajairāliṅgya dorbhyāṃ muhur gāḍhaṃ corajisau nipīḍya sutarāṃ viṣṇostithau candravit /",
  "GS39jyopancu:64": "ācumbecca kapolakaṇṭhagalakaṃ mṛdgannurojadvayaṃ kandarpasya tithau nakhakṣativaśāddrāk śaṅkhinīṃ drāvayet // JPanc_1.23 //",
  "GS39jyopancu:65": "vyādaṣṭauṣṭhapuṭaḥ kapolanayanaśrotraṃ nakhairālikhan sāndrānandanigūḍhakaṇṭhavalayāṃ bhānostithau bhāminīm // JPanc_1.24 //",
  "GS39jyopancu:66": "āghātaṃ nakharaiśca nābhicaraṇagrīvākucoraḥsthale kṛtvālikhya ca bhūtanāthadivase kuryātsudhīrvihvalām // JPanc_1.25 //",
  "GS39jyopancu:67": "hastinyāścandrakalāprabodhanavidhiḥ /",
  "GS39jyopancu:68": "ākaṇṭhaṃ parirabhya dorlatikayā niṣpīya vaktrāmbujaṃ kakṣāntaḥstanamaṇḍalodarataṭīṃ cañcannakhairāmṛśan /",
  "GS39jyopancu:69": "kṣoṇībhṛttanayātithāvatha muhuḥ kāmālayaṃ saṃspṛśan sandaśyādharapallavaṃ grahatithau kuryāddrutāṃ hastinīm // JPanc_1.26 //",
  "GS39jyopancu:70": "sampūrṇendutithau parikṣayadine tasyaiva tulyā tithis tasyāmeva vaśīkṛtā śaśikalāsambodhanaiḥ kāminī /",
  "GS39jyopancu:71": "kāmāgāracucūlikāsu karajairdantaiśca dantacchadair āśleṣaiḥ paricumbanaiśca vividhairityāha nandīśvaraḥ // JPanc_1.27 //",
  "GS39jyopancu:72": "padminyādīnāṃ ratikālanirūpaṇam /",
  "GS39jyopancu:73": "yāminyāḥ kathitaścaturthacaraṇaḥ kālo nalinyā rate prārambhaprahare prayāti sukhatāṃ citrapriyā citriṇī /",
  "GS39jyopancu:74": "śaṅkhinyāḥ samudīritaḥ kavivarairyāmastṛtīyo ratau mātaṅgī dravatāmupaiti nitarāṃ naktaṃdinasyārdhayoḥ // JPanc_1.28 //",
  "GS39jyopancu:75": "sukhayati na pumāṃsaṃ padminī kvāpi rātrau nidhuvanamiti tasyāṃ naiva kiñcitprayojyam /",
  "GS39jyopancu:76": "śiśurapi yadi kāntāṃ vāsare tāmupeyād vikasati raviyogātsā haṭhātpadminīva // JPanc_1.29 //",
  "GS39jyopancu:77": "nārīṇāṃ sattvasamuddeśaḥ /",
  "GS39jyopancu:78": "trivalivalitamadhyā kambukaṇṭhī vidagdhā kamalasurabhidehā ketakīgarbhabhavyā /",
  "GS39jyopancu:79": "śucicaritapavitrā śīlasantoṣayuktā sulalitapikavāṇī syādiyaṃ devasattvā // JPanc_1.30 //",
  "GS39jyopancu:80": "bahulacapaladṛṣṭirnṛtyagītādidakṣā madhurabahalasugandhā puṣpamālānuraktā /",
  "GS39jyopancu:81": "śiśirasurabhimāsakrīḍanapremapātrī bhavati ruciramūrtiḥ saiva gandharvasattvā // JPanc_1.31 //",
  "GS39jyopancu:82": "gurukucayugabhārā gauradehā natāṅgī taruṇahariṇanetrā kopanā vītalajjā /",
  "GS39jyopancu:83": "vividhamadhuravākyā matsyamāṃsānuraktā munibhiriyamanarghā yakṣasattvā pradiṣṭā // JPanc_1.32 //",
  "GS39jyopancu:84": "giriviharaṇavijñā rātrisañcāravīrā malinapiśunacittā kutsitāhāraceṣṭā /",
  "GS39jyopancu:85": "vikṛtavadanacandrā kṛṣṇavarṇā 'tikharvā malinavasanaraktā kīrtitā pretasattvā // JPanc_1.33 //",
  "GS39jyopancu:86": "iti kaviśekharaśrījyotirīśvarakaviracite pañcasāyake jātyādisamuddeśo nāma prathamaḥ sāyakaḥ /",
  "GS39jyopancu:88": "atha dvitīyaḥ sāyakaḥ /",
  "GS39jyopancu:89": "ratabhedāḥ /",
  "GS39jyopancu:90": "āyāmaiḥ pariṇāhakaiśca puruṣāḥ liṅgairvarāṅgaiḥ striyo jñātavyāśca rasagṛhāruṇasamākhyātāṅgulaiḥ sarvataḥ /",
  "GS39jyopancu:91": "jātyā te 'pi śaśā vṛṣāśca turagāḥ prājñaiḥ smṛtāstā punar mṛgyaścā kariṇīti vistarabhayātsaṅkṣipya niṣkṛṣyate // JPanc_2.1 //",
  "GS39jyopancu:92": "śaśakahariṇapatnyorgoturaṅgyostathaiva hayagajapatināryorekarūpaṃ rataṃ syāt /",
  "GS39jyopancu:93": "iha bhavati nitāntaṃ prītiranyonyayogād anumaraṇaśakyaṃ strī kathaṃ svīkaroti // JPanc_2.2 //",
  "GS39jyopancu:94": "mṛgīvṛṣaṃ cedvṛṣabhīturaṅgamatyuccametaddvitayaṃ vadanti /",
  "GS39jyopancu:95": "aśvāśaśaṃ gokariṇīsamutthaṃ nīcadvayaṃ tuṣṭikaraṃ na yūnoḥ // JPanc_2.3 //",
  "GS39jyopancu:96": "mṛgīhayaṃ hastivadhūśaśaṃ cetatyuccanīcaṃ surataṃ vadanti /",
  "GS39jyopancu:97": "pramāṇabhede 'pi na dravanti tasminna tṛpyanti nitambavatyaḥ // JPanc_2.4 //",
  "GS39jyopancu:98": "proktaratānāmuttamamadhyamādhamatvam /",
  "GS39jyopancu:99": "strīpuṃsayostulyarataṃ praśastaṃ madhyadvayaṃ madhyamamāmananti /",
  "GS39jyopancu:100": "atyuccakaṃ cāpyatinīcakaṃ ca nindyaṃ ratajñaiḥ surataṃ pradiṣṭam // JPanc_2.5 //",
  "GS39jyopancu:101": "prītiḥ samā syātsurate samākhye nīcadvaye yoṣita eva tuṣṭiḥ /",
  "GS39jyopancu:102": "atyuccake vā 'pyatinīcake vā tuṣṭirna puṃsāṃ na ca sundarīṇām // JPanc_2.6 //",
  "GS39jyopancu:103": "vegabhedātsuratabhedāḥ /",
  "GS39jyopancu:104": "pracaṇḍavego 'pyatha madhyavegastathā 'paraḥ syāllaghunāmadheyaḥ /",
  "GS39jyopancu:105": "puṃsastaruṇyā ubhayorapīha tridhā kavīndrāḥ surataṃ vadanti // JPanc_2.7 //",
  "GS39jyopancu:106": "idānīṃ śaśādīnāṃ svarūpaṃ nirūpyate /",
  "GS39jyopancu:107": "dīrghākṣāḥ sthūladehā laghusamadaśanā lambakarṇā suvāco grīvāyāṃ jānudeśe karakamalatale kālimānaṃ vahantaḥ /",
  "GS39jyopancu:108": "alpāhārālpaśaucā dinamadhiśayinaḥ kāntimanto balāḍhyāḥ krīḍāvanto vinītā laghutarasuratāḥ puṇyabhājaḥ śaśāḥ syuḥ // JPanc_2.8 //",
  "GS39jyopancu:109": "sucārukeśo mṛduvāk suveśaḥ sudīrghakaṇṭhaścapalaḥ sunetraḥ /",
  "GS39jyopancu:110": "suraktapāṇiḥ samadantapaṅktiḥ saubhāgyayuktaḥ kathito mṛgo 'yam // JPanc_2.9 //",
  "GS39jyopancu:111": "sphārākārāḥ sadarpāḥ suratarasakalālampaṭāḥ sundarāṅgā vyūḍhoraskāḥ surūpāḥ susamajaṭhariṇo māṃsalā lolanetrāḥ /",
  "GS39jyopancu:112": "atyantaprauḍhavāco 'parilaghudhṛtayaḥ krodhanā madhyavegā ukṣāṇo liṅgamīṣadvitatanavamitairaṅgulīkairvahanti // JPanc_2.10 //",
  "GS39jyopancu:113": "kārye dhṛṣṭā baliṣṭhāḥ sitaśamadaśanāḥ pīvarāsyā varākṣā grīvābāhūrudīrghāḥ parahitaniratāḥ sāttvikāḥ snigdhavācaḥ /",
  "GS39jyopancu:114": "nirlajjāścāruśīlāḥ pṛthutaragatayaścaṇḍasambhogaraktā aśvā liṅgaṃ vahanto yuvatijanamataṃ bhānusaṅkhyāṅgulīkam // JPanc_2.11 //",
  "GS39jyopancu:115": "mṛgyādīnāṃ svarūpanirūpaṇam /",
  "GS39jyopancu:116": "mṛdvaṅgī dīrghanetrā varabisalatikākomalā dīrghabāhuḥ śoṇāmbhojābhirāmaṃ vahati karayugaṃ hrasvamadhyā sukeśī /",
  "GS39jyopancu:117": "suśroṇīḥ kambukaṇṭhī pṛthukucayugalā yā vahatyaṅgulīkaiḥ ṣaḍbhiḥ kandarpagehaṃ kathayati hariṇīṃ tāmiha jyotirīśaḥ // JPanc_2.12 //",
  "GS39jyopancu:118": "vyānimnottuṅgaśīrṣā bahutarakapiśasthūlakeśapracārā cañcannīlāmbujākṣī sulalitavadanā tuṅgavakṣojabhārā /",
  "GS39jyopancu:119": "gambhīrāvartanābhirvalibhirupagatā śroṇibhārālasāṅgī seyaṃ randhrāṅgulīkaṃ vahati rataguhārandhrakaṃ vai turaṅgī // JPanc_2.13 //",
  "GS39jyopancu:120": "sthūlāṅgī sthūlagaṇḍā laghutaranayanā sthūlanīlālpakeśā bimbauṣṭhī pīnabāhuḥ kaṭhinagurukucā hīnaparvā 'tiduṣṭā /",
  "GS39jyopancu:121": "nirlajjā rāsabhoktistaralitavadanā sarvadā kaṣṭasādhyā nirdiṣṭā hastinīyaṃ vahati ravisamairaṅgulairguhyadeśam // JPanc_2.14 //",
  "GS39jyopancu:122": "atha strīṇāmavasthāviśeṣāḥ kathyante /",
  "GS39jyopancu:123": "ṣoḍaśavarṣavayaskāṃ bālāmityālapanti dhīmantaḥ /",
  "GS39jyopancu:124": "viṃśāttaruṇīṃ triṃśātprauḍhāṃ pañcāśato vṛddhām // JPanc_2.15 //",
  "GS39jyopancu:125": "bālā nūtanasaṅgame ratikarī sāndrāndhakāre bhaved āloke sukhamātanoti taruṇī sambhogalīlāvidhau /",
  "GS39jyopancu:126": "āloke 'pi sukhāyate sarabhasaṃ prauḍhā tamisre 'ṅganā vṛddhā jīvitahāriṇī na kurute kutrāpi saukhyaṃ manāk // JPanc_2.16 //",
  "GS39jyopancu:127": "atha deśaviśeṣāt strīsvarūpaṃ nirūpyate /",
  "GS39jyopancu:128": "rūkṣāṅgī bahuvarṇinī calamatirgītapriyā cāṭulā śailāmbhonidhipārśvadeśavanitā prāyo bhavedīdṛśī /",
  "GS39jyopancu:129": "ambhodāgamapuṣpamāsasamaye sevyā punaḥ prīṇitā gurvāhārasugandhimālyavasanasnigdhāṅgarāgādibhiḥ // JPanc_2.17 //",
  "GS39jyopancu:130": "gūḍhagranthiraharniśaṃ hi sakale gātre vahapyacchatām ambhojaprasavāruṇottamakarā śītālayapreyasī /",
  "GS39jyopancu:131": "saurāṣṭrī ca kaliṅgadeśayuvatiḥ kāmaṃ bhavetpittalā hemante śiśire narairavirataṃ sevyā yathākāṅkṣayā // JPanc_2.18 //",
  "GS39jyopancu:132": "jñeyā kokilakākalīkalaravā medasvinī śītalā nidrāluśca śirīṣakomalatanuḥ snigdhānanā śleṣmalā /",
  "GS39jyopancu:133": "vaṅgaśrīhaṭakāmarūpataruṇī śītādinā śaṅkitā gantavyā śaradi prakṛṣṭamadanā grīṣme narairādṛtā // JPanc_2.19 //",
  "GS39jyopancu:134": "śucicaritavicitrā citrasambhogamitrā nakhadaśanaviraktā śilpaśikṣānuraktā /",
  "GS39jyopancu:135": "sthiramatinijabandhuḥ kāmasarvasvasindhur bhavati ruciraveṣā kāminī madhyadeśā // JPanc_2.20 //",
  "GS39jyopancu:136": "karakucakarajātāśleṣavinyāsadakṣā sakalasuratabandhurjñānavaidagdhyadakṣā /",
  "GS39jyopancu:137": "nalaghunaguruvegā prāyaśaḥ kāmaraktā ramayati madhurālpaṃ sundarī tairabhuktī // JPanc_2.21 //",
  "GS39jyopancu:138": "mṛduvacanavibhāgā komalānaṅgabhāgā vigataramaṇanī(bhī)",
  "GS39jyopancu:139": "tiḥ komalānaṅgagītiḥ /",
  "GS39jyopancu:140": "dravati jhaṭiti kāntā citrasambhogadakṣā ramayati kila kaulī kīrtitā vaṅgīgauḍī // JPanc_2.22 //",
  "GS39jyopancu:141": "karatalahatituṣṭā bāhyasambhogahṛṣṭā ciranidhuvanasādhyā mālavī dhūrtavākyā /",
  "GS39jyopancu:142": "sukhayati sukhavegā vyañjitānaṅgarāgā capalapiśunaśīlā syādiyaṃ colabālā // JPanc_2.23 //",
  "GS39jyopancu:143": "kuvalayadalavarṇā cārutāṭaṅkakarṇā cakitahariṇanetrā phullarājīvavaktrā /",
  "GS39jyopancu:144": "laghunidhuvanaraktā 'kaṣṭasambhogasaktā sulalitagatireṣā gurjarī cāruveṣā // JPanc_2.24 //",
  "GS39jyopancu:145": "alasavalitadṛṣṭirdivyarūpāṅgayaṣṭiḥ kaṭhinamadanavegā duḥkhasādhyā prayoge /",
  "GS39jyopancu:146": "viramati suratānte kopamāyāti kānte vividhapuruṣalolā saindhavī duṣṭaśīlā // JPanc_2.25 //",
  "GS39jyopancu:147": "pulakakarajadātrī duṣṭavākyābhidhātrī viṣamasuratapātrī niścitaṃ kālarātrī /",
  "GS39jyopancu:148": "iti bhavati purandhrī kośalāvantikā strī kavalayati ratārtā śrūyate pūrvavārtā // JPanc_2.26 //",
  "GS39jyopancu:149": "pikavaramṛduvācaḥ komalāṅgyaḥ suramyā vyapagatabhayalajjāḥ sāhasinyaḥ svatantrāḥ /",
  "GS39jyopancu:150": "laghunidhuvanasādhyāścīnasauvīrabhedadraviḍamalayajātāḥ sundarāṅgyastaruṇyaḥ // JPanc_2.27 //",
  "GS39jyopancu:151": "sakalasuratadakṣā siddhisaubhāgyavaśyā daśanavasanapānaprītibhājaḥ salajjāḥ /",
  "GS39jyopancu:152": "karajalikhanadakṣāścaṇḍavegābhiramyāḥ kusumasurabhayaḥ syurmadratailaṅganāryaḥ // JPanc_2.28 //",
  "GS39jyopancu:153": "suratasavimardapremavatyaḥ pracaṇḍāḥ karajadaśanakeśāśleṣasañjñāvihīnāḥ /",
  "GS39jyopancu:154": "sahajamalinacittāḥ pauṇḍrakāmbojajātāḥ karatalalayatuṣṭāḥ kāmarūpāṅganāḥ syuḥ // JPanc_2.29 //",
  "GS39jyopancu:155": "gāḍhaṃ saṃśliṣya kaṇṭhe likhati kararuhaiḥ sarvataḥ kāntadehaṃ keśeṣvākṛṣya cumbatyadharamavirataṃ muṣṭighātaṃ dadāti /",
  "GS39jyopancu:156": "tṛptiṃ no yāti śīghraṃ dravati na ca rate caṇḍavegā pragalbhā jñātavyā paṇḍitendrairatikalitaratirlāṭakarṇāṭanārī // JPanc_2.30 //",
  "GS39jyopancu:157": "duṣṭā durgandhadehāḥ paśusamasuratāścumbanaśleṣahīnāḥ serṣyā mlecchāṅganāḥ syurlaghurataniratāḥ pārvatīyāśca nāryaḥ /",
  "GS39jyopancu:158": "kāśmīrābhīragandhyāḥ sakalarasakalāmodadakṣā nitāntaṃ sādhyā deśānusārādiha paṭumatibhiryoṣitaḥ sarvadaiva // JPanc_2.31 //",
  "GS39jyopancu:159": "jātestattvaṃ samastaṃ nikhilaśaśikalābodhanaṃ sattvavṛttiṃ mṛgyādīnāṃ vaśatvaṃ madanarasakalākautukaṃ cāpyaśeṣam /",
  "GS39jyopancu:160": "itthaṃ yaḥ kāminīnāṃ kalayati caritaṃ deśasātmyena samyag yāvajjīvaṃ sa tasyāḥ prabhavati hṛdaye prāṇanāthaḥ sukhāya // JPanc_2.32 //",
  "GS39jyopancu:161": "yonibhedanirūpaṇam /",
  "GS39jyopancu:162": "sparśena paṅkajasamā taruṇījanānām abhyantare ca guṭikāsamadeśakā ca /",
  "GS39jyopancu:163": "yonirbhavedatha valiprakārāvakīrṇā gojihvikāsukharakarkaśagarbhadeśā // JPanc_2.33 //",
  "GS39jyopancu:164": "atyuttamā prakathitā prathamā kavīndrair madhyā ca madhyamavidhā kila sampradiṣṭā /",
  "GS39jyopancu:165": "śeṣadvayaṃ madanakelikalārasajñair nindyaṃ sadaiva kathitaṃ suratotsaveṣu // JPanc_2.34 //",
  "GS39jyopancu:166": "vahnirna śāntimupayāti kadā 'pi kāṣṭhair nāmbhonidhirviramati pracuraiḥ payobhiḥ /",
  "GS39jyopancu:167": "nāpyantako jagati jantubhireti toṣaṃ vāmā 'pi naiva puruṣaiḥ khalu yāti tṛptim // JPanc_2.35 //",
  "GS39jyopancu:168": "tasmānnareṇa ratiraṅgavicakṣaṇena māyāmupāsya sakalāṃ svaśarīrasādhyām /",
  "GS39jyopancu:169": "tāsāṃ manoharaṇameva paraṃ vidheyaṃ no veda ko 'pi hṛdayaṃ khalu kāminīnām // JPanc_2.36 //",
  "GS39jyopancu:170": "prītibhedanirūpaṇam /",
  "GS39jyopancu:171": "srakcandanāmbaramanoharabhakṣyabhojyair nānāvidhairupacitā viṣayaiḥ sadaiva /",
  "GS39jyopancu:172": "prītiḥ smṛtā viṣayajeti kavipravīraiḥ sādṛśyayogasubhagā kathitā sadaiva // JPanc_2.37 //",
  "GS39jyopancu:173": "ākheṭaśilpasurapūjanakeliraṅgasaṅgītasevanavidhāvupacīyate yā /",
  "GS39jyopancu:174": "abhyāsakauśalavaśena kṛśodarīṇām ābhyāsakī nigaditā kavibhiḥ purāṇaiḥ // JPanc_2.38 //",
  "GS39jyopancu:175": "strīṇāṃ rāgavināśahetavaḥ /",
  "GS39jyopancu:176": "dāridraduḥkhabhayaviklavamānarogair udvegakopatanutādibhirīśvarāṇām /",
  "GS39jyopancu:177": "rāgaṃ tyajanti vanitā iha vistarasya bhītyā na cāsya kathitaḥ sakalo vivartaḥ // JPanc_2.39 //",
  "GS39jyopancu:178": "iti śrīkaviśekharajyotīśvaraviracite pañcasāyake dvitīyaḥ sāyakaḥ /",
  "GS39jyopancu:180": "atha tṛtīyaḥ sāyakaḥ /",
  "GS39jyopancu:181": "dehadaurgandhyaharaṇayogāḥ /",
  "GS39jyopancu:182": "prāgaṅgarāgaḥ puruṣeṇa kāryaḥ sriyā ca sambhogasukhāya gātre /",
  "GS39jyopancu:183": "tasmādahaṃ gandhavidhānamādau vilāsinaḥ sarvamudīrayāmi // JPanc_3.1 //",
  "GS39jyopancu:184": "harītakīlodhramariṣṭapatraṃ saptacchado dāḍimakalkalaṃ ca /",
  "GS39jyopancu:185": "eṣo 'ṅganāyāḥ kathitaḥ kavīndraiḥ śarīradaurgandhyaharaḥ pralepaḥ // JPanc_3.2 //",
  "GS39jyopancu:186": "harītakīcandanamustanāgairuśīralodhrāmayarātritulyaiḥ /",
  "GS39jyopancu:187": "strīpuṃsayorgharmajagātragandhaṃ vināśayatyāśu vilepanaṃ ca // JPanc_3.3 //",
  "GS39jyopancu:188": "harītaīśrīphalamustayuktairbimbīphalaiḥ pūtakarañjabījaiḥ /",
  "GS39jyopancu:189": "kakṣādidaurgandhyamatiprabhūtaṃ vināśayatyāśu haṭhena yogaḥ // JPanc_3.4 //",
  "GS39jyopancu:190": "(sacandanośīrakabilvapatraiḥ kolākṣamajjāgurunāgapuṣpaiḥ /",
  "GS39jyopancu:191": "liptvā śarīraṃ pramadā javena ciraprarūḍhaṃ vinihanti gandham // JPanc_3.5 //",
  "GS39jyopancu:192": "sakesarośīraśirīṣaloghraiścūrṇīkṛtairaṅgavilepanena /",
  "GS39jyopancu:193": "grīṣme narāṇāṃ kadācideva gharmasrutiḥ syāditi bhojarājaḥ // JPanc_3.6 //",
  "GS39jyopancu:194": "mahāparimalaṃ tailam /",
  "GS39jyopancu:195": "ādau bilvadalaṃ tato maruvakaṃ puṣpāṇyaśokasya tu pratyādityamajasrameva tilaje taile ghaṭe niḥkṣipet /",
  "GS39jyopancu:196": "ketakyāṃ kusumāni ceha muhuśaḥ śeṣe kṣipedādarād itthaṃ kāryamidaṃ mahāparimalaṃ tailaṃ naraiḥ siddhaye // JPanc_3.7 //",
  "GS39jyopancu:197": "snānīyasugandhinirūpaṇam /",
  "GS39jyopancu:198": "svarṇāmbudośīramiśīyutānāṃ pathyānvitānāṃ ca vilepanena /",
  "GS39jyopancu:199": "snātvā naraḥ saurabhameva māsāccaikaṇyamāpnoti śiroruhāṇām // JPanc_3.8 //",
  "GS39jyopancu:200": "pathyārasālāmalakīphalānāṃ sajambujīmūtadalāmayānām /",
  "GS39jyopancu:201": "māṃsīyutānāṃ parilepanena snāyānnaraḥ saurabhakāntivṛddhyai // JPanc_3.9 //",
  "GS39jyopancu:202": "dehasaurabhyakarā yogāḥ /",
  "GS39jyopancu:203": "harītakītoyadatulyabhāgau vanecarasyāpi caturthabhāgaḥ /",
  "GS39jyopancu:204": "tadarthabhāgaḥ kathito nakhasya syādeṣa gandho madanaprakāśaḥ // JPanc_3.10 //",
  "GS39jyopancu:205": "elāśaṭīpatrakacandanāni toyābhayācandraghanāmayāni /",
  "GS39jyopancu:206": "susaurabho 'yaṃ surarājayogyaḥ khyātaḥ sugandho naramohanārthaḥ // JPanc_3.11 //",
  "GS39jyopancu:207": "aiṇeyakāśmīraghanāmbulohaniśākarośīrasamāni piṣṭvā /",
  "GS39jyopancu:208": "lepaḥ priyo 'yaṃ suramānavānāmudīritaḥ pūrvakavīndravaryaiḥ // JPanc_3.12 //",
  "GS39jyopancu:209": "uśīrakṛṣṇāgurucandanāni patrāmbutulyāni samāni piṣṭvā /",
  "GS39jyopancu:210": "etāni gātreṣu vilāsinīnāṃ śrīkhaṇḍatulyaṃ prathayanti gandham // JPanc_3.13 //",
  "GS39jyopancu:211": "sarvottamasugandhayogāḥ /",
  "GS39jyopancu:212": "jātīkarkaṭaraktacandanaghanaśrīvāsaśaileyakaṃ kastūrīkanakāmataṅgakusumaiḥ sthauṇeyakaiḥ saṃyutam /",
  "GS39jyopancu:213": "etānīnduyutāni parṇajarasaiḥ piṣṭo 'ṅgarāgaḥ śubhaḥ kāryo gandhakalākalāpakuśalaiḥ kṣoṇīndrayogyaḥ sadā // JPanc_3.14 //",
  "GS39jyopancu:214": "pathyā bhāgacatuṣṭayaṃ jalamuco bhāgaikamātraṃ mataṃ vyādherbhāgacatuṣṭayaṃ ca śaśinaṇa sthauṇeyabhāgadvayam /",
  "GS39jyopancu:215": "bhāgāḥ pañca śilodbhavasya kathitā bhāgo nakhasyāpi ca kastūrīdalasañjñakaṃ nigaditaṃ saurabhyavijñairidam // JPanc_3.15 //",
  "GS39jyopancu:216": "pathyābhāgacatuṣṭayaṃ jalamuco bhāgaikamātraṃ sadā śrīkhaṇḍāgurujātikāmṛgamadasyoktāśca bhāgāstrayaḥ /",
  "GS39jyopancu:217": "māṃsīpadmatuṣāravālakasamaiḥ samyaktayā peṣitaḥ sarvairebhirihottamaḥ prakathitaḥ saurabhyagarbhābhidhaḥ // JPanc_3.16 //",
  "GS39jyopancu:218": "mukhavāsayogāḥ /",
  "GS39jyopancu:219": "rasālajambūphalagarbhasāraḥ sakarkaṭo mākṣikasaṃyutaśca /",
  "GS39jyopancu:220": "sthito mukhāntaḥ puruṣasya rātrau karoti saurabhyasukhaṃ mukhasya // JPanc_3.17 //",
  "GS39jyopancu:221": "guḍatvagelānakhajātikāhvaiḥ svarṇānvitaiḥ kṣudravaṭī vidheyā /",
  "GS39jyopancu:222": "tāmbūlagarbhā divase ca rātrau karoti puṃsāṃ mukhavāsamiṣṭam // JPanc_3.18 //",
  "GS39jyopancu:223": "yaḥ kuṣṭhacūrṇaṃ madhunā ghṛtena pīkākṣabījānvitamatti nityam /",
  "GS39jyopancu:224": "māsaikamātreṇa mukhaṃ tadīyaṃ gandhāyate ketakipuṣpatulyam // JPanc_3.19 //",
  "GS39jyopancu:225": "vājīkaraṇasamuddeśaḥ /",
  "GS39jyopancu:226": "balena nārī paritoṣameti na hīnavīryasya kadā 'pi saukhyam /",
  "GS39jyopancu:227": "ato balārthaṃ ratilampaṭasya bījābhivṛddhiṃ prathamaṃ vidadhyāt // JPanc_3.20 //",
  "GS39jyopancu:228": "cūrṇaṃ vidāryāḥ svarasena tasyāḥ subhāvitaṃ bhāskararaśmijālaiḥ /",
  "GS39jyopancu:229": "madhvājyasammiśritamāśu līḍhvā daśa striyo gacchati nirviśaṅkaḥ // JPanc_3.21 //",
  "GS39jyopancu:230": "bhūyo vibhāvyāmalakasya cūrṇaṃ rasena tasyaiva sitājyamiśram /",
  "GS39jyopancu:231": "sakṣaudramāleḍhi niśāmukhe yo nūnaṃ sa vṛddhastaruṇatvameti // JPanc_3.22 //",
  "GS39jyopancu:232": "śatāvarīgokṣuravānarīṇāṃ gorakṣāmātaṅgabalābalānām /",
  "GS39jyopancu:233": "kṣīreṇa cūrṇāni nipīya rātrau mathnāti darpaṃ taruṇījanasya // JPanc_3.23 //",
  "GS39jyopancu:234": "yo vartakīlāvakapiñjalānāṃ māṃsaṃ tathā veśmavihaṅgamasya /",
  "GS39jyopancu:235": "ghṛtena siddhaṃ saha saindhavena mahābalaḥ syādupabhujya nūnam // JPanc_3.24 //",
  "GS39jyopancu:236": "śatāvarīgarbhamidaṃ sasarpiḥ pacetpayobhirdaśabhāgayuktaiḥ /",
  "GS39jyopancu:237": "sitopalābhyāṃ madhusamprayuktaṃ nāsmāddvitīyaṃ bhuvi dṛṣṭamanyat // JPanc_3.25 //",
  "GS39jyopancu:238": "sitapikatarubījaṃ taṇḍulāḥ ṣaṣṭikānāṃ saghṛtamadhusametaṃ pratyahaṃ yo 'valeḍhi /",
  "GS39jyopancu:239": "jaṭharakuharamadhye yāti yāvanna pākaṃ ramayati kṛśadeho 'pyaṅganānāṃ samūham // JPanc_3.26 //",
  "GS39jyopancu:240": "māṃsīṃ vidārīṃ ca tathoccaṭāṃ ca kṣīre gavāṃ kṣaudraghṛtopapannām /",
  "GS39jyopancu:241": "pītvā naraḥ śarkarayā suyuktāṃ kuliṅgavaddhṛṣyati sarvarātram // JPanc_3.27 //",
  "GS39jyopancu:242": "laghuśālmalimūlena tālamūlīṃ sucūrṇitām /",
  "GS39jyopancu:243": "sarpiṣā payasā pītvā ratau caṭakavadbhavet // JPanc_3.28 //",
  "GS39jyopancu:244": "vṛddhaśālmalimūlasya rasaṃ śarkarayā pibet /",
  "GS39jyopancu:245": "etatprayogātsaptāhājjāyate retaso 'mbudhiḥ // JPanc_3.29 //",
  "GS39jyopancu:246": "yonigāḍhīkaraṇasamuddeśaḥ /",
  "GS39jyopancu:247": "prauḍhāṅganāyā navasūtikāyāḥ ślathaṃ varāṅgaṃ na sukhāya yūnām /",
  "GS39jyopancu:248": "tasmānnarairbheṣajato vidheyā gāḍhakriyā manmathamandirasya // JPanc_3.30 //",
  "GS39jyopancu:249": "niśādvayaṃ paṅkajakesaraṃ ca niṣpiṣya devadrutamatulyabhāgam /",
  "GS39jyopancu:250": "anena liptaṃ madanātapatraṃ prayāti saṅkocamalaṃ yuvatyāḥ // JPanc_3.31 //",
  "GS39jyopancu:251": "sadhātukīpuṣpaphalatrikeṇa jambutvacā sāraghasaṃyutena /",
  "GS39jyopancu:252": "liptvā varāṅgaṃ madhukena tulyaṃ vṛddhā 'pi kanyeva bhavatpurandhrī // JPanc_3.32 //",
  "GS39jyopancu:253": "pikākṣabījena manojagehaṃ vilipya yoṣā niyamaṃ carantī /",
  "GS39jyopancu:254": "haṭhena gāḍhaṃ labhate varāṅgaṃ dṛṣṭo naraireṣa sadaiva yogaḥ // JPanc_3.33 //",
  "GS39jyopancu:255": "yā śakragopaṃ svayameva piṣṭvā vilimpati strī kusumeṣuveśma /",
  "GS39jyopancu:256": "āha sma tasyāḥ kaṭhinaṃ ca gāḍhaṃ bhavecca nātrāsti vikalpaśaṅkā // JPanc_3.34 //",
  "GS39jyopancu:257": "indīvaravyādhivacākaṇānāṃ turaṅgagandhāyugayāminīṇām /",
  "GS39jyopancu:258": "lepena nāryāḥ smaraveśmarandhraṃ saṅkocayatyāśu haṭhena yogaḥ // JPanc_3.35 //",
  "GS39jyopancu:259": "madanakaghanasāraiḥ kṣaudratulyairvarāṅgaṃ śithilitamapi yasyāḥ pūritaṃ bhūya eva /",
  "GS39jyopancu:260": "bhavati kaṭhinamuccaiḥ karkaśaṃ kāminīnām iti nigadati yogaṃ rantidevo narendraḥ // JPanc_3.36 //",
  "GS39jyopancu:261": "drāvaṇasamuddeśaḥ /",
  "GS39jyopancu:262": "yadyapyaṣṭaguṇādhiko nigaditaḥ kāmo 'ṅganānāṃ sadā no yāti dravatāṃ tathā 'pi jhaṭiti vyāyāmināṃ saṅgame /",
  "GS39jyopancu:263": "tasmādbheṣajasamprayogavidhinā saṅkṣepato drāvaṇaṃ kiñcitpallavayāmi paṅkajadṛśāṃ pratyāyakaṃ kāminoḥ // JPanc_3.37 //",
  "GS39jyopancu:264": "sindūraciñcāphalamākṣikāṇi tulyāni yasyā madanātapatre /",
  "GS39jyopancu:265": "kṣiptāni vai sā puruṣaprasaṅgātprāgeva retaḥsrutimātanoti // JPanc_3.38 //",
  "GS39jyopancu:266": "ghoṣārajaḥ kṣaudrasamanvitaṃ tu kṣiptaṃ yadīye smarayantragehe /",
  "GS39jyopancu:267": "drutā bhavetsā haṭhato hi nārī dṛṣṭaḥ sadā 'yaṃ kila yogarājaḥ // JPanc_3.39 //",
  "GS39jyopancu:268": "agastipatradravasaṃyutena madhvājyasammiśritaṭaṅkaṇena /",
  "GS39jyopancu:269": "liptvā dhvajaṃ yo ramate 'ṅganāṃ yāṃ sā śukramāvarṣati śīghrameva // JPanc_3.40 //",
  "GS39jyopancu:270": "sarodhradhattūrakapippalīnāṃ kṣudroṣaṇakṣaudravimiśritānām /",
  "GS39jyopancu:271": "lepena liṅgasya karoti retaḥsrutiṃ vipakṣapramadājanasya // JPanc_3.41 //",
  "GS39jyopancu:272": "tuṣajalaparimiśrairbījapūrasya mūlair divasakaramayūkhairmarditaiḥ kāmaveśma /",
  "GS39jyopancu:273": "dravati jhaṭiti liptaṃ bheṣajasyāsya yogād iti vadati narendro rantidevaḥ kavīndraḥ // JPanc_3.42 //",
  "GS39jyopancu:274": "liṅgasthūlīkaraṇasamuddeśaḥ /",
  "GS39jyopancu:275": "sakuṣṭhamātaṅgabalābalānāṃ vacāśvagandhāgajapippalīnām /",
  "GS39jyopancu:276": "turaṅgaśatrornavanītayogāllepena liṅgaṃ muśalatvameti // JPanc_3.43 //",
  "GS39jyopancu:277": "sarodhrakāśīśaturaṅgagandhāmātaṅgagandhāparipācitena /",
  "GS39jyopancu:278": "tailena vṛddhiṃ khalu yānti śīghraṃ varāṅgakarṇastanamehanāni // JPanc_3.44 //",
  "GS39jyopancu:279": "atha dhvajadṛḍhīkaraṇasamuddeśaḥ /",
  "GS39jyopancu:280": "hayāripatraṃ navanītapiṣṭaṃ vacābalānāgabalāmayaiśca /",
  "GS39jyopancu:281": "lepena liṅgaṃ sahasaiva puṃsāṃ lohopamaṃ syāditi dṛṣṭametat // JPanc_3.45 //",
  "GS39jyopancu:282": "atha vīryastambhanasamuddeśaḥ /",
  "GS39jyopancu:283": "kṣīreṇa bastasya ca baddhamūlaṃ lajjālumūlaṃ svayameva piṣṭvā /",
  "GS39jyopancu:284": "yastu svapādau parilipya śete reto na tasya sravate kadācit // JPanc_3.46 //",
  "GS39jyopancu:285": "śveteṣupuṅkhākhyataroḥ phalāni kṣīreṇa piṣṭvā vaṭapādapasya /",
  "GS39jyopancu:286": "karañjabījodaramadhyagāni badhnanti vīryaṃ vadane dhṛtāni // JPanc_3.47 //",
  "GS39jyopancu:287": "śveteṣupuṅkhācaraṇaṃ gṛhītvā puṣyārkayoge puruṣasya kaṭyām /",
  "GS39jyopancu:288": "kumārikākartitasūtrakeṇa baddhaṃ na yātyāśu manojajīram // JPanc_3.48 //",
  "GS39jyopancu:289": "ādāya kṛṣṇetarakākajaṅghāmūlaṃ sitāmbhoruhakeśaraṃ ca /",
  "GS39jyopancu:290": "kṣaudrena piṣṭvā pariliptanābheḥ stambhaṃ prayātyāśu narasya bījam // JPanc_3.49 //",
  "GS39jyopancu:291": "atha vaśīkaraṇatilakasamuddeśaḥ /",
  "GS39jyopancu:292": "mañjiṣṭhatoyadavacāsitabhānumūlaiḥ svīyāṅgaśoṇitayutaiḥ samakuṣṭhakaiśca /",
  "GS39jyopancu:293": "kṛtvā lalāṭaphalake tilakaṃ kṛtajño lokatrayaṃ vaśayati kṣaṇamātrakeṇa // JPanc_3.50 //",
  "GS39jyopancu:294": "atha vaśīkaraṇāñjanasamuddeśaḥ /",
  "GS39jyopancu:295": "devīmahotsavadine kila kajjalaṃ yat siddhārthakasya surasena narottamāṅge /",
  "GS39jyopancu:296": "niṣpātitaṃ naravareṇa niśi śmaśāne tannetragaṃ bhuvanameva vaśaṃ karoti // JPanc_3.51 //",
  "GS39jyopancu:297": "atha vaśīkaraṇacūrṇasamuddeśaḥ /",
  "GS39jyopancu:298": "kuṣṭhotpalaṃ madhukarasya ca patrayugmaṃ mūlaṃ tathā tagarajaṃ sitakākajaṅghā /",
  "GS39jyopancu:299": "yasyāḥ śirogatamidaṃ vihitaṃ tu cūrṇaṃ dāsībhavejjhaṭiti sā taruṇī na citram // JPanc_3.52 //",
  "GS39jyopancu:300": "atha vaśīkaraṇalepanasamuddeśaḥ /",
  "GS39jyopancu:301": "savyena pāṇikamalena ratāvasāne yo retasā nijabhavena vilāsadakṣaḥ /",
  "GS39jyopancu:302": "vāmaṃ vilimpati padaṃ sahasaiva yasyās tasyaiva sā bhavati nātra vikalpabhāvaḥ // JPanc_3.53 //",
  "GS39jyopancu:303": "sambhogaśeṣasamaye nijakāntameḍhraṃ yā kāminī spṛśati vāmapadāmbujena /",
  "GS39jyopancu:304": "tasyāḥ patiḥ sapadi vindati dāsabhāvaṃ goṇīsutena kathitaḥ kila yāgarājaḥ // JPanc_3.54 //",
  "GS39jyopancu:305": "sindhūtthamākṣikakapotamalāni piṣṭvā liṅgaṃ vilipya taruṇīṃ ramate naro yaḥ /",
  "GS39jyopancu:306": "sā 'nyaṃ prayāti puruṣaṃ na kadā 'pi kāmaṃ dāsībhavedatimanoharadivyamūrtiḥ // JPanc_3.55 //",
  "GS39jyopancu:307": "bhallūkameḍhraghanasāramadhūni piṣṭvā liptadhvajo nidhuvanaṃ vidadhīta yasyāḥ /",
  "GS39jyopancu:308": "sā ' 'hlādinī kusumasāyakasannatāṅgī vaśyā bhaveccirataraṃ na hi saṃśayo 'tra // JPanc_3.56 //",
  "GS39jyopancu:309": "gorocanāśiśiradīdhitiśambhubījakāśmīracandanayutaiḥ kanakadraveṇa /",
  "GS39jyopancu:310": "liptadhvajaḥ pariramatyabalāṃ naro yas tasyāḥ sa eva hṛdaye mukuṭatvameti // JPanc_3.57 //",
  "GS39jyopancu:311": "atha vaśīkaraṇadhūpasamuddeśaḥ /",
  "GS39jyopancu:312": "śṛṅgīvacāyuvatisarjarasaṃ samānaṃ kṛtvā truṭiṃ malayajaṃ ca ṣaḍeva miśram /",
  "GS39jyopancu:313": "yo dhūpayennijagṛhaṃ vasanaṃ śarīraṃ tasyāpi dāsa iva mohamupaiti lokaḥ // JPanc_3.58 //",
  "GS39jyopancu:314": "atha vaśīkaraṇamantrasamuddeśaḥ /",
  "GS39jyopancu:315": "madamadapadamādau mādayeti dvivāraṃ tadanu ca likhanīyaṃ saukhyadaṃ hrīṃ ca tasmāt /",
  "GS39jyopancu:316": "atha ca padamupānte nāmarūpādisañjño bhavati madanamantraḥ svāhayā saṃyuto 'yam // JPanc_3.59 //",
  "GS39jyopancu:317": "'oṃ mada mada mādaya mādaya hrīṃ amukīṃ vaśamānaya svāhā'",
  "GS39jyopancu:318": "śataśataparijāpāt syādayaṃ siddhidātā daśadaśakusumānāṃ lohitānāṃ ca homāt /",
  "GS39jyopancu:319": "iha tu sakalakāryaṃ vāmahastena kāryam upadiśati samāsājjyotirīśaḥ svarūpam // JPanc_3.60 //",
  "GS39jyopancu:320": "asya mantrasya daśasahastrasaṅkhyākonmito japaḥ,",
  "GS39jyopancu:321": "raktavarṇaiḥ prasūnairmadhunā ghṛtena ca homaḥ karaṇīyaḥ /",
  "GS39jyopancu:322": "sarvaṃ vāmahastena kartavyam /",
  "GS39jyopancu:323": "atha dhyānam",
  "GS39jyopancu:324": "kanakaruciramūrtiḥ kuṇḍalākṛṣṭacāpo yuvatihṛdayamadhye niścalāropitākṣaḥ /",
  "GS39jyopancu:325": "iti manasi manojaṃ dhyāyayedyo japastho vaśayati sa samastaṃ bhūtalaṃ mantraśaktyā // JPanc_3.61 //",
  "GS39jyopancu:326": "atha cāmuṇḍamantraḥ /",
  "GS39jyopancu:327": "cāmuṇḍe prathamaṃ jayeti kathitaṃ sambodhanaṃ mohaya jñātavyaṃ vaśamānayeti ca padaṃ sādhyaṃ dvitīyāyutam /",
  "GS39jyopancu:328": "svāhāntaḥ praṇavādireṣa prathitastantre mahāmohanaḥ sanmantraḥ kaviśekhareṇa kathito nāsmāddvitīyo bhuvi // JPanc_3.62 //",
  "GS39jyopancu:329": "'oṃ cāmuṇḍe jaya cāmuṇḍe mohaya amukīṃ vaśamānaya svāhā' iti mantraḥ /",
  "GS39jyopancu:330": "asya mantrasya japa ekalakṣamitaḥ,",
  "GS39jyopancu:331": "palāśakusumairhomaḥ daśāṃśaṃ,",
  "GS39jyopancu:332": "sarvaṃ vāmahastena kartavyam /",
  "GS39jyopancu:333": "atha cāmuṇḍāyā dhyānam-",
  "GS39jyopancu:334": "daṃṣṭrākoṭivisaṅkaṭā suvadanā sāndrāndhakāre sthitā khaṭvāṅgāsinigūḍhadakṣiṇakarā vāme sapāśaṃ śiraḥ /",
  "GS39jyopancu:335": "śyāmā piṅgalamūrdhajā bhayakarī śārdūlacarmāmbarā cāmuṇḍā śavavāhinī japavidhau dhyeyā sadā sādhakaiḥ // JPanc_3.63 //",
  "GS39jyopancu:336": "atha viśveśvarīmantraḥ /",
  "GS39jyopancu:337": "oṅkāraḥ prathamaṃ namo nama iti proktaṃ ca tasmātpadaṃ cāmuṇḍe parikīrtitaṃ hili hili jñeyā ca sañjñā tataḥ /",
  "GS39jyopancu:338": "jñātavyaṃ tu samānayeti ca padaṃ sanmantriṇāṃ sammato mantro 'yaṃ kaviśekhareṇa kathitaḥ khyātaḥ sadā siddhidaḥ // JPanc_3.64 //",
  "GS39jyopancu:339": "'oṃ namo namaścāmuṇḍe hilī hili amukīṃ vaśamānaya svāhā'",
  "GS39jyopancu:340": "asya mantrasya japa ekalakṣaparimitaḥ,",
  "GS39jyopancu:341": "taddaśāṃśaḥ palāśakusumairhomaḥ karaṇīyaḥ,",
  "GS39jyopancu:342": "sarvaṃ vāmahastena kartavyam //",
  "GS39jyopancu:343": "athaviśveśvarīdhyānam /",
  "GS39jyopancu:344": "vajrāsaktaśarāsanā trinayanā savyetareṇāṅkuśaṃ vāmenāpi kareṇa pāśamurasi nyastottamāṅgasrajā /",
  "GS39jyopancu:345": "vyāmuktorukacā karālavadanā vahniprabhā madhyagā dhyeyā jāpavidhau narairiti sadā viśveśvarī siddhaye // JPanc_3.65 //",
  "GS39jyopancu:346": "atha padminīvaśīkaraṇamantraḥ /",
  "GS39jyopancu:347": "'oṃ kāmeśvara /",
  "GS39jyopancu:348": "mohaya svāhā' iti mantraḥ /",
  "GS39jyopancu:349": "anena mantreṇa madhumiśritajātikusumasahitaṃ tāmbūlamādityadine sahasravāramabhimantritaṃ padminyai dātavyam /",
  "GS39jyopancu:350": "padminī vaśyā bhavati //",
  "GS39jyopancu:351": "atha citriṇīvaśīkaraṇamantraḥ /",
  "GS39jyopancu:352": "'oṃ paca paca oṃ vihaṅgama vihaṅgama oṃ kāmadevāya svāhā' iti mantraḥ /",
  "GS39jyopancu:353": "anena mantreṇa rambhāmūlajalabhāvitajātīphalamilitatāmbūlamādityadine pañcaśatavāramabhimantritaṃ citriṇyai dātavyam /",
  "GS39jyopancu:354": "citriṇī vaśyā bhavati //",
  "GS39jyopancu:355": "atha śaṅkhinīvaśīkaraṇamantraḥ /",
  "GS39jyopancu:356": "'oṃ hara hara oṃ paca paca kāmadevāya svāhā' iti mantraḥ /",
  "GS39jyopancu:357": "anena mantreṇa taragamūlaṃ śrīphalañcādityavāre aṣṭottaraśatavāramabhimantritaṃ śaṅkhinyai dātavyam /",
  "GS39jyopancu:358": "sā vaśyā bhavati //",
  "GS39jyopancu:359": "atha hastinīvaśīkaraṇamantraḥ /",
  "GS39jyopancu:360": "'oṃ ciri ciri vaśaṃ kuru kāmadevāya svāhā' iti mantraḥ /",
  "GS39jyopancu:361": "anena mantreṇa ādityadine kṣaudrāktau kapotabhramarapakṣau tāmbūladale vinyasya aṣṭottaraśatamabhimantritaṃ kṛtvā hastinyai deyam /",
  "GS39jyopancu:362": "hastinī vaśyā bhavati //",
  "GS39jyopancu:363": "atha anicchāharaṇopāyanirūpaṇam /",
  "GS39jyopancu:364": "kṣīrodanaṃ dvijavarāya purā pradadyāt puṣyoddhṛtaṃ sitabalācaraṇaṃ kumāryā /",
  "GS39jyopancu:365": "piṣṭaṃ pradattamiti vairakṛtāmanicchāṃ niḥsārayediha muhurviditaprabhāvaḥ // JPanc_3.66 //",
  "GS39jyopancu:366": "atha stanotthāpanasamuddeśaḥ /",
  "GS39jyopancu:367": "mātaṅgakṛṣṇāmayavājigandhā vacāyutāḥ paryuṣitāmbumiśrāḥ /",
  "GS39jyopancu:368": "hayāripatrīnavanītayogāt kurvanti pīnaṃ kucakumbhayugmam // JPanc_3.67 //",
  "GS39jyopancu:369": "vasā bhujaṅgasya hayāripatraṃ kolasya medaḥ samabhāgayuktāḥ /",
  "GS39jyopancu:370": "vakṣojakumbhaṃ madirāyatākṣyāḥ kurvanti pīnaṃ sakalaṃ haṭhena // JPanc_3.68 //",
  "GS39jyopancu:371": "tailaṃ haṭhāddāḍimakalkasiddhaṃ siddhārthajaṃ lepanato nitāntam /",
  "GS39jyopancu:372": "nārīstanau cārutarau supīnau kuryādasau yogavaraḥ sadaiva // JPanc_3.69 //",
  "GS39jyopancu:373": "śrīparṇikāyā rasakalkasiddhaṃ tilodbhavaṃ tailavaraṃ pradiṣṭam /",
  "GS39jyopancu:374": "plotena vakṣojayuge pradeyaṃ prayāti vṛddhiṃ patito 'pi nāryāḥ // JPanc_3.70 //",
  "GS39jyopancu:375": "yonisaṃskārasamuddeśaḥ /",
  "GS39jyopancu:376": "prakṣālayennimbakaṣāyanīrairniśājyakṛṣṇāguruguggulūnām /",
  "GS39jyopancu:377": "dhūpena yoniṃ niśi dhūpayitvā nārī pramodaṃ vidadhāti bhartuḥ // JPanc_3.71 //",
  "GS39jyopancu:378": "jātīprasūnaiḥ sitasarṣapasya tailaṃ pacellaghvanale prakāmam /",
  "GS39jyopancu:379": "abhyaṅgayogena sadaiva yonau saubhāgyamāpnoti rate purandhrī // JPanc_3.72 //",
  "GS39jyopancu:380": "atha romaśātanasamuddeśaḥ /",
  "GS39jyopancu:381": "bhujaṅgacūrṇaṃ kaṭutailamadhye saptāhamādityakare nidheyam /",
  "GS39jyopancu:382": "tattailayogena vilāsinīnāṃ naśyanti romāṇi samūlameva // JPanc_3.73 //",
  "GS39jyopancu:383": "palāśabhasmānvitatālacūrṇaiḥ rambhāmbumiśrairupalipya bhūyaḥ /",
  "GS39jyopancu:384": "kandarpagehe mṛgalocanānāṃ romāṇi rohanti kadāpi naiva // JPanc_3.74 //",
  "GS39jyopancu:385": "rambhājale saptadinaṃ vibhāvya bhasmeha kambormasṛṇaṃ ca paścāt /",
  "GS39jyopancu:386": "tālena yuktaṃ ca vilepanena romāṇi nirmūlayati kṣaṇena // JPanc_3.75 //",
  "GS39jyopancu:387": "atha puṣpajananasamuddeśaḥ /",
  "GS39jyopancu:388": "jyotiṣmatīkomalapatramagnau bhṛṣṭaṃ japāyāḥ kusumena piṣṭam /",
  "GS39jyopancu:389": "gṛhāmbunā pītamidaṃ yuvatyā karoti puṣpaṃ smaramandirasya // JPanc_3.76 //",
  "GS39jyopancu:390": "atha garbhasādhāraṇasamuddeśaḥ /",
  "GS39jyopancu:391": "turaṅgagandhāśrutavārisiddhamājaṃ payaḥ snānadine nipīya /",
  "GS39jyopancu:392": "prāpnoti garbhaṃ niyamaṃ carantī vandhyā 'pi nūnaṃ puruṣaprasaṅgāt // JPanc_3.77 //",
  "GS39jyopancu:393": "puṣyoddhṛtaṃ lākṣmaṇameva mūlaṃ bhartrā nipiṣṭaṃ saghṛtaṃ ca pītam /",
  "GS39jyopancu:394": "kṣīraudanaṃ prāśya patiprasaṅgādgarbhaṃ vidhatte taruṇī na citram // JPanc_3.78 //",
  "GS39jyopancu:395": "yā bījapūradrumamūlamekaṃ kṣīreṇa siddhaṃ haviṣā vimiśram /",
  "GS39jyopancu:396": "ṛtau nipīya svapatiṃ prayāti dīrghāyuṣaṃ sā tanayaṃ prasūte // JPanc_3.79 //",
  "GS39jyopancu:397": "atha garbhasaṃsthāpanasamuddeśaḥ /",
  "GS39jyopancu:398": "kaśeruśṛṅgāṭakajīvanākhyapayodharairaṇḍaśatāvarībhiḥ /",
  "GS39jyopancu:399": "siddhaṃ payaḥ śarkarayā vimiśraṃ saṃsthāpayedgarbhamudīrṇaśūlam // JPanc_3.80 //",
  "GS39jyopancu:400": "atha sukhaprasavasamuddeśaḥ /",
  "GS39jyopancu:401": "atha sukhaprasavamantraḥ -",
  "GS39jyopancu:402": "oṃ ihāmṛtañca somaśca citrabhānuśca bhāmini /",
  "GS39jyopancu:403": "uccaiḥśravā turaṅgāṇāṃ mandire nivasantu te // JPanc_3.81 //",
  "GS39jyopancu:404": "oṃ idamamamṛtamapāṃ samuddhṛtaṃ vai tava laghu garbhamimaṃ vimuñcatu stri /",
  "GS39jyopancu:405": "tadanalapavanārkavāsarāste saha lavaṇāmbudharairdiśantu śāntim // JPanc_3.82 //",
  "GS39jyopancu:406": "oṃ muktāḥ pāśā vipāśāśca muktāḥ sūryeṇa raśmayaḥ /",
  "GS39jyopancu:407": "muktaḥ sarvabhayādgarbha ehyehi mā cira svāhā // JPanc_3.83 //",
  "GS39jyopancu:408": "ebhirjalaṃ cyāvanamantrarājairjaptvā pradeyaṃ kila garbhavatyai /",
  "GS39jyopancu:409": "sadyaḥ prasūte navamūḍhagarbhā yogo 'yamātreyamunipradiṣṭaḥ // JPanc_3.84 //",
  "GS39jyopancu:410": "ebhirmantraiḥ saptavāramabhimantritaṃ jalaṃ garbhavatyai pātuṃ dātavyam /",
  "GS39jyopancu:411": "“oṃ manmatha manmatha manmathavāhini /",
  "GS39jyopancu:412": "lambodaraṃ muñca muñca laghu svāhā” iti mantraḥ /",
  "GS39jyopancu:413": "anena mantreṇa saptavāramabhimantritaṃ jalaṃ garbhavatyai pātuṃ dātavyam /",
  "GS39jyopancu:414": "sukhāt prasavo bhavati //",
  "GS39jyopancu:415": "atha vandhyākaraṇasamuddeśaḥ /",
  "GS39jyopancu:416": "palāśakṣīridrumayoḥ phalāni puṣpāṇyatho śālmalipādapasya /",
  "GS39jyopancu:417": "madyena māsārdhadinaṃ nipīya vandhyā bhavenniścitameva nārī // JPanc_3.85 //",
  "GS39jyopancu:418": "phalaṃ kadambasya ca mākṣikaṃ hi tuṣodakena tridinaṃ nipīya /",
  "GS39jyopancu:419": "snānāvasāne niyamena cāpi vandhyāmavaśyaṃ kurute haṭhena // JPanc_3.86 //",
  "GS39jyopancu:420": "karṣadvayaṃ rākṣasavṛkṣabījaṃ saptāhamātraṃ sitaśālivārā /",
  "GS39jyopancu:421": "ṛtau nipītaṃ mṛgaśāvakākṣyā vandhyātvametanniyataṃ karoti // JPanc_3.87 //",
  "GS39jyopancu:422": "atha keśasaṃskārasamuddeśaḥ /",
  "GS39jyopancu:423": "tilaprasūnaṃ saha gokṣureṇa sasāraghaṃ gavyaghṛtena piṣṭam /",
  "GS39jyopancu:424": "saptāhamātreṇa śiraḥpralepādbhavanti dīrghāḥ pracurāśca keśāḥ // JPanc_3.88 //",
  "GS39jyopancu:425": "karṣārdhamātraṃ prasavaṃ phalena nimbasya tailaṃ niyamena pītam /",
  "GS39jyopancu:426": "krameṇa kundendutuṣāragauraṃ śiroruhaṃ mecakatāmupaiti // JPanc_3.89 //",
  "GS39jyopancu:427": "atha indraluptasamuddeśaḥ /",
  "GS39jyopancu:428": "guñjāphalaiḥ kṣaudrayutairvilipya keśapradeśe sakalendraluptam /",
  "GS39jyopancu:429": "anena yogena sadaiva keśā rohanti kṛṣṇāḥ kuṭilā viśālāḥ // JPanc_3.90 //",
  "GS39jyopancu:430": "iti śrīkaviśekharajyotirīśaviracite pañcasāyake tṛtīyaḥ sāyakaḥ /",
  "GS39jyopancu:432": "atha caturthaḥ sāyakaḥ /",
  "GS39jyopancu:433": "atha kanyālakṣaṇasamuddeśaḥ /",
  "GS39jyopancu:434": "prakhyāte mahati prabhūtavibhave cāritraśīlānvite vidyādhairyavivekaśauryavibhavaślāghye kulīne kule /",
  "GS39jyopancu:435": "kanyā bhrātṛyutā suśīlavinayā rūpojjvalā dakṣiṇā traivargāśritaśuddhavaṃśanilayā sadbhirvivāhyā naraiḥ // JPanc_4.1 //",
  "GS39jyopancu:436": "ambhojāsyā bahalanayanā bhūrikeśapracārā tulyā snigdhā susamadaśanā padmarāgādharauṣṭhī /",
  "GS39jyopancu:437": "ramyaśrotrā madhuravacanā kambukaṇṭhī śubhāṅgī madhye kṣīṇā sulalitakarā dakṣiṇāvartanābhiḥ // JPanc_4.2 //",
  "GS39jyopancu:438": "pīnaśroṇī kanakakadalīstambhajaṅghābhirāmā raktāśokaprasavacaraṇā snigdhaśākhāṅgulīkā /",
  "GS39jyopancu:439": "itthaṃ yuktā sulalitatanurlakṣaṇairuttamairyā kanyā sadbhiścaṭulacaritā sā vivāhyā guṇajñaiḥ // JPanc_4.3 //",
  "GS39jyopancu:440": "atha kanyādūṣaṇasamuddeśaḥ /",
  "GS39jyopancu:441": "kharvā piṅgalakuntalā kṛśatanurdīrghā 'tiromākulā kṛṣṇā saukaralocanā pṛthugalā kṛṣṇādharā danturā /",
  "GS39jyopancu:442": "rukṣāṅgī vikaṭastanī ca sabalā babhrūravīrātmajā vācālā bahubhojanā ca gadinī prauḍhā ca duḥkhānvitā // JPanc_4.4 //",
  "GS39jyopancu:443": "puṣpakṣmādharavṛkṣadeśataṭinīnakṣatrasañjñā ca yā hāsye kūpayugaṃ kapolayugale yasyā bhavet satvaram /",
  "GS39jyopancu:444": "aṅguṣṭhādhikaparvaṇī caraṇayoryasyāśca jātā 'ṅguliḥ pādasyāpi kanīnikā na patati kṣmāyāṃ tadanyaiva vā // JPanc_4.5 //",
  "GS39jyopancu:445": "ajñātānvayajā svabhāvapiśunā lambādharā cañcalā kuṣṭhiścitrikulodbhavā ca vitatā yasyāḥ kaṭirnāsikā /",
  "GS39jyopancu:446": "nindyā pallavajihvikā drutagatirnyūnādhikāṅgī punas tyājyā kāmakalākalāpakuśalaiḥ kanyā vivāhe sadā // JPanc_4.6 //",
  "GS39jyopancu:447": "atha varalakṣaṇasamuddeśaḥ /",
  "GS39jyopancu:448": "prakhyāto 'malavaṃśajo navavayāḥ śūrassuśīlaśca yaḥ svācāraḥ sthirasauhṛdo guṇanidhirnānākuṭumbī balī /",
  "GS39jyopancu:449": "arthī bhogarato viśiṣṭavacano dākṣiṇyadhairyāśrayo jāmātā jagatītale kavivarairevaṃvidho varṇitaḥ // JPanc_4.7 //",
  "GS39jyopancu:450": "atha varadūṣaṇasamuddeśaḥ /",
  "GS39jyopancu:451": "pāpiṣṭho vyasanī ṛṇairupahato dyūtapriyo bhikṣuko rogī puṃstvavivarjitaścalamatirvaideśikaḥ kātaraḥ /",
  "GS39jyopancu:452": "mūrkho duṣṭakulodbhavaśca kṛpaṇo vṛddho 'tidīnaḥ khalaḥ kartavyo na varaḥ kadā 'pi puruṣairevaṃvidho bhūtale // JPanc_4.8 //",
  "GS39jyopancu:453": "atha vivāhabhedasamuddeśaḥ /",
  "GS39jyopancu:454": "cāturvarṇyasamāhitā munivarairaṣṭau vivāhāḥ striyo brāhmo daivatakastato nigaditau gāndharvapaiśācakau /",
  "GS39jyopancu:455": "ārṣo rākṣasakastathā ' 'sura iti khyāto 'paraścāṣṭamaḥ prājāpatyasamābhidhaḥ pṛthagamī proktā mayā nāmataḥ // JPanc_4.9 //",
  "GS39jyopancu:456": "ārṣo daivatakaḥ prajāpatibhavo brāhmo dvijānāṃ mato gāndharvaḥ saha rākṣasena kathitaḥ kṣātrasya tajjñairasau /",
  "GS39jyopancu:457": "ekaścāsurasañjñako nigadito vaiśyasya śūdrasya ca saṅkṣepādupavarṇitaṃ kramavaśātpaurāṇikaṃ lakṣaṇam // JPanc_4.10 //",
  "GS39jyopancu:458": "vidyāvān guṇapūjitaḥ sucaritaḥ sadvaṃśajāto muniḥ saumyo mānarataḥ suśīlavinayo gehāgataḥ prārthakaḥ /",
  "GS39jyopancu:459": "kanyāyā gṛhanāyakaḥ sapulakastasmai dadātyādarād ārṣo goyugadakṣiṇo nigaditastajjñairvivāho varaḥ // JPanc_4.11 //",
  "GS39jyopancu:460": "ṛtvigbhiḥ parimaṇḍite bahuvidhe yajñotsave cottame nānāvarṇasuvarṇavastrakusumairābhūṣitāṅgī śubhā /",
  "GS39jyopancu:461": "kanyā dakṣiṇayā dvijāya vidhinā yaddīyate cādarād daivaḥ so 'yamudīritaḥ kavivarairitthaṃ vivāho varaḥ // JPanc_4.12 //",
  "GS39jyopancu:462": "kanyā bāndhvasannidhau sulalitā viprottamāyādarād uktvā- tubhyamiyaṃ mayā svatanayā datteti harṣānvitau /",
  "GS39jyopancu:463": "dharmaṃ sañcaratāṃ yathāsukhamubhau dāmpatyayogātsadā prājāpatyakaragraha kavivaraireṣaḥ pramāṇīkṛtaḥ // JPanc_4.13 //",
  "GS39jyopancu:464": "āhūyārcanapūrvakaṃ dvijavarāyācchādya vāsovarair vidyāśīlavivekavaṃśavinayācārānvitāya svayam /",
  "GS39jyopancu:465": "kanyā prītimate varāya vidhinā yaddīyate sādaraṃ brāhmo 'sau munipuṅgavairnigaditaḥ śreṣṭho vivāho 'paraḥ // JPanc_4.14 //",
  "GS39jyopancu:466": "kanyā yauvanaśālinī patimamuṃ yā svīkaroti svayaṃ gāndharvaḥ sa hi kathyate bhujabalādākṛṣyate yatpunaḥ /",
  "GS39jyopancu:467": "jñeyo rākṣasa eṣa paṇḍitavaraiścauryādvivāho 'paraḥ paiśācaḥ kaviśekhareṇa kathitastyājyaḥ sadā yatnataḥ // JPanc_4.15 //",
  "GS39jyopancu:468": "ādāya prathamaṃ varādbahutaraṃ śulkaṃ yathākāṅkṣayā vastrālaṅkṛtivaibhavena tanayāsantoṣamutpādya ca /",
  "GS39jyopancu:469": "paścādduṣkulasambhavāya malinaṃ kanyāpradānaṃ vṛthā prakhyāto 'dhamavaṃśajāpariṇayastajjñairasāvāsuraḥ // JPanc_4.16 //",
  "GS39jyopancu:470": "atha paradāratyāgasamuddeśaḥ /",
  "GS39jyopancu:471": "aśraddhāmupahasyatāṃ malinatāmarthakṣayaṃ lāghavaṃ garhāṃ glānimadhogatiṃ vikalatāmāyuḥkṣatiṃ durgatim /",
  "GS39jyopancu:472": "itthaṃ ye paradārakarmaṇi ratā lokatraye ninditā vindante paramāpadaḥ sukhadhiyā duḥkhaṃ narāste sadā // JPanc_4.17 //",
  "GS39jyopancu:473": "paulastyaḥ suradaityamartyamukuṭavyāghṛṣṭapādāmbujo maithilyāharaṇādavāpa maraṇaṃ vāliścyuto rājyataḥ /",
  "GS39jyopancu:474": "pāñcālīpratikāṅkṣitvena nidhanaṃ bhīmādgataḥ kīcakas tasmādanyavadhūrnarairna manasā 'pyālāpanīyā bhuvi // JPanc_4.18 //",
  "GS39jyopancu:475": "atha dūtīsamuddeśaḥ /",
  "GS39jyopancu:476": "cakṣuḥprītirudīritā prathamataścittabhramaḥ syāttataḥ saṅkalpastadanantaraṃ nigadito nidrāvināśastathā /",
  "GS39jyopancu:477": "vairāgyaṃ viṣayeṣu kārśyamatha ca vrīḍānivṛttistato hyunmādo maraṇaṃ daśa(nava)",
  "GS39jyopancu:478": "prakaṭitāḥ kandarpaceṣṭā iti // JPanc_4.19 //",
  "GS39jyopancu:479": "kāminyā navayauvane na milati svecchāvihāro nṛṇām unmādo maraṇaṃ tadā manasijavyāmohato jāyate /",
  "GS39jyopancu:480": "tasmāttadvinivāraṇāya puruṣairanyāṅganā kāmibhir gantavyeti vadanti kāśyapamunikṣemendravātsyāyanāḥ // JPanc_4.20 //",
  "GS39jyopancu:481": "tārāpīḍasuto vināśamagamatkādambarīkāṅkṣayā vyāmuktaḥ kila puṇḍarīkamunirapyuccairmahāśvetayā /",
  "GS39jyopancu:482": "urvaśyā ca purūravā narapatiḥ santyājito jīvitaṃ tasmājjīvitarakṣaṇāya hi vinirgamyā parapreyasī // JPanc_4.21 //",
  "GS39jyopancu:483": "dāsī vāravadhūrnaṭī ca vidhavā bālā ca dhātrī tathā kanyā pravrajitā ca bhikṣuvanitā sambandhinī śilpinī /",
  "GS39jyopancu:484": "mālākāranitambinī pratisakhī dautye smṛtā yoṣitām ālāpe kavibhiḥ sadaiva madanavyāpāralīlāvidhau // JPanc_4.22 //",
  "GS39jyopancu:485": "atha sukhasādhyāsamuddeśaḥ /",
  "GS39jyopancu:486": "prauḍhā kāntavimānitā bahuguṇā ramyā 'napatyā tathā raṇḍā svairaparā svatantragamanā śilpapriyā gāyikā /",
  "GS39jyopancu:487": "ṣaṇḍhonmattadaridrasevakamahārogārtaḍimbhāṅganā nūnaṃ siddhyati dūtikānigaditā ramyābhisārotsave // JPanc_4.23 //",
  "GS39jyopancu:488": "atha kaṣṭasādhyāsamuddeśaḥ /",
  "GS39jyopancu:489": "ekā vallabharakṣitā parajanālāpe viraktā dṛḍhā niḥsnehā dhanayauvane gurujanādbhītā ca lajjāvatī /",
  "GS39jyopancu:490": "svasthā sundaranāyakā patiratā śiṣyādikāntā tathā duḥsādhyā kaviśekhareṇa ramaṇī proktā ratiprārthane // JPanc_4.24 //",
  "GS39jyopancu:491": "atha tyājyastrīsamuddeśaḥ /",
  "GS39jyopancu:492": "ajñātā dvijavallabhā guruvadhūrmitrāṅganā rogiṇī ceṭī pravrajitā satī ripuvadhūḥ śiṣyā ca garbhānvitā /",
  "GS39jyopancu:493": "bhrūṇaghnī mṛtasantatiḥ khalajanā cāspṛśyajā gotrajā gantavyā na kadācideva puruṣairetāḥ striyaḥ kāmibhiḥ // JPanc_4.25 //",
  "GS39jyopancu:494": "suratatyājyasthānasamayasamuddeśaḥ /",
  "GS39jyopancu:495": "nadyāṃ devagṛhe catuṣpathavaṭe śailasya sānau jale gurvagnidvijasannidhau paragṛhe durge śmaśāne vane /",
  "GS39jyopancu:496": "sandhyāyāṃ divase kadā 'pi surataṃ pumbhirvivekānvitair dṛṣṭvā dharmavirodhasaṅkaṭamiti tyājyaṃ sadā yatnataḥ // JPanc_4.26 //",
  "GS39jyopancu:497": "aṣṭamyāṃ himaraśmiśekharatithau bāṇe ca pūrṇātithau bhānoḥ saṅkramaṇe vrate ca śaradi grīṣme kṣapāyāmapi /",
  "GS39jyopancu:498": "yātāyātapariśrame jvaragade sambhogaceṣṭāṃ naraḥ kuryānnaiva kadācideva sukṛtītyāhurmunīndrāḥ sphuṭam // JPanc_4.27 //",
  "GS39jyopancu:499": "atha suratayogyasthānasamuddeśaḥ /",
  "GS39jyopancu:500": "sphūrjjaddīpaśikhojjvale sulalite ramyonnate vistare dhūpodgāramanohare kusumasragdāmopaśobhānvite /",
  "GS39jyopancu:501": "vīṇātālaravākule manasijaprastāvanānandite sambhogaḥ kuśalaiḥ svakīyabhavane kāryo yathākāṅkṣayā // JPanc_4.28 //",
  "GS39jyopancu:502": "athābhilāṣasamuddeśaḥ /",
  "GS39jyopancu:503": "uktā gacchati lajjitā viramati premṇā manāgīkṣate keśāṁlluñcati jṛmbhaṇaṃ racayati prastauti gāthāṃ muhuḥ /",
  "GS39jyopancu:504": "āliṅgatyaparāṃ virauti paruṣaṃ cumbatyasau bālakaṃ gātraṃ bhañjati jṛmbhate vihasati pratyuttaraṃ yācate // JPanc_4.29 //",
  "GS39jyopancu:505": "dormūlaṃ khalu darśayet stanayuge vastraṃ samālambate aṅguṣṭhena likhenmahīṃ smitamukhī vrīḍāṃ vidhatte mṛṣā /",
  "GS39jyopancu:506": "dantenādharapallavaṃ vidaśati vyaktaṃ tathā bhāṣate bhāvairebhiriha sphuṭaṃ mṛgadṛśāṃ jñeyo 'bhilāṣaḥ sadā // JPanc_4.30 //",
  "GS39jyopancu:507": "athāliṅganasamuddeśaḥ /",
  "GS39jyopancu:508": "mālyāpūritakuntalaḥ suvasanaḥ snigdhāṅgarāgojjvalo nānābhūṣaṇasundaraḥ smaravaśastāmbūlapūrṇānanaḥ /",
  "GS39jyopancu:509": "sphūrjjaddīpamanojñavāsabhavane śayyātale nāyako rāgārthaṃ parirambhaṇaṃ prathamataḥ kuryātsamaṃ yoṣitā // JPanc_4.31 //",
  "GS39jyopancu:510": "vṛkṣārūḍhakasañjñakaṃ prathamatastasmāllatāveṣṭitaṃ tasmājjāghanaviddhakāvapi matāvūrūpagūḍhaṃ punaḥ /",
  "GS39jyopancu:511": "jñātavyaṃ tilataṇḍulaṃ rasavidāmāliṅganaṃ yoṣitāṃ kṣīraṃ nīrapuraḥsaraṃ nigaditaṃ tasmācca lālāṭikam // JPanc_4.32 //",
  "GS39jyopancu:512": "ekena pādena padaṃ svabharturanyena cākramya tadūrubhāgam /",
  "GS39jyopancu:513": "āpīḍya dorbhyāmapi kāntapṛṣṭhaṃ vṛkṣādhirūḍhaṃ pravadanti tajjñāḥ // JPanc_4.33 //",
  "GS39jyopancu:514": "ūrdhvaṃ bhujābhyāṃ saralāṅgayaṣṭī kṣoṇīruhaṃ vallirivādhirudya /",
  "GS39jyopancu:515": "nārī priyaṃ cumbati nistaraṅgā bhavellatāveṣṭitasañjñakaṃ tat // JPanc_4.34 //",
  "GS39jyopancu:516": "śroṇītaṭe bāhuyugena kāntamāpīḍya muktāmbarakeśabhārā /",
  "GS39jyopancu:517": "vaktrāsavaṃ svādayati prahṛṣṭā tajjñaiḥ sphuṭaṃ jāghanametaduktam // JPanc_4.35 //",
  "GS39jyopancu:518": "sukhopaviṣṭaṃ puruṣaṃ purandhrī sammīlitākṣaṃ svakaraprabandhāt /",
  "GS39jyopancu:519": "āvidhyati premalasatkucābhyāmāliṅganaṃ viddhakametadāhuḥ // JPanc_4.36 //",
  "GS39jyopancu:520": "kānto manojavyathitāṅgayaṣṭyā āpīḍayedūruyugaṃ yuvatyāḥ /",
  "GS39jyopancu:521": "ūrūpaghātena kavipravīrairūrūpagūḍhaṃ tadidaṃ pradiṣṭam // JPanc_4.37 //",
  "GS39jyopancu:522": "bāhūruvakṣojaghanena gāḍhamanyonyasaṃsaktaśarīrayaṣṭyoḥ /",
  "GS39jyopancu:523": "ānandabhāvādyadudīrṇabhāvamāliṅganaṃ tattilataṇḍulākhyam // JPanc_4.38 //",
  "GS39jyopancu:524": "gātropariṣṭhādatha talpamadhye saṃlīyate yanmithunaṃ śarīre /",
  "GS39jyopancu:525": "kāmātirekāt kṛtapūrṇaceṣṭamāliṅganaṃ kṣīrajalaṃ pradiṣṭam // JPanc_4.39 //",
  "GS39jyopancu:526": "anyonyasaṃsaktamukhaṃ ca bāhū netraṃ lalāṭaṃ hṛdayaṃ kapolam /",
  "GS39jyopancu:527": "ānandabhāvaśramamīlitākṣaṃ lālāṭikaṃ tattvavido vadanti // JPanc_4.40 //",
  "GS39jyopancu:528": "atha cumbanasamuddeśaḥ /",
  "GS39jyopancu:529": "gaṇḍasthalīmastakadantavāsogrīvākucoraḥstanacūcukāni /",
  "GS39jyopancu:530": "āliṅganānantarameva yūnoḥ sthānāni cumbasya vadanti tajjñāḥ // JPanc_4.41 //",
  "GS39jyopancu:531": "kakṣāyugaṃ cāpi nitambinīnāṃ kandarpagehaṃ ca ratipravīṇāḥ /",
  "GS39jyopancu:532": "cumbanti kāmaṃ taralāyatākṣyā deśasya sātmyena sadaiva lāṭāḥ // JPanc_4.42 //",
  "GS39jyopancu:533": "kānto 'ṅganāyā vadane svakīyaṃ vaktraṃ samāropya balena yatra /",
  "GS39jyopancu:534": "na cumbati krodhavaśena nārī syāccumbanaṃ tannimitābhidānam // JPanc_4.43 //",
  "GS39jyopancu:535": "patyurmukhe svīyamukhaṃ niveśya premṇā manāgañcati dantavāsaḥ /",
  "GS39jyopancu:536": "uccena gṛhṇātyapi kampitoṣṭhī proktaṃ munīndraiḥ sphuritaṃ vinodāt // JPanc_4.44 //",
  "GS39jyopancu:537": "hastena netraṃ parimīlya bhartuḥ sammīlitākṣī vadane svajihvām /",
  "GS39jyopancu:538": "nikṣipya ca krīḍati yatra lolā khyātaṃ rasajñaiḥ khalu ghṛṣṭasañjñam // JPanc_4.45 //",
  "GS39jyopancu:539": "hastāṅgulīsampuṭakena yatra kāntoṣṭhamādāya rasajñayā ca /",
  "GS39jyopancu:540": "āsvādayennirdaśanaṃ vinodāt syāccumbanaṃ pīḍitametadeva // JPanc_4.46 //",
  "GS39jyopancu:541": "kāntādharaṃ svādharasampuṭena pītvā muhuḥ svādayati krameṇa /",
  "GS39jyopancu:542": "nārī ca tenaiva vidhānakena jñeyaṃ munīndrairiti sampuṭākhyam // JPanc_4.47 //",
  "GS39jyopancu:543": "oṣṭhena kāntoṣṭhayugaṃ nipīya jihvāṃ nidhāyāpyatha tālubhāge /",
  "GS39jyopancu:544": "cumbotsave nṛtyati yatra nārī proktaṃ samauṣṭhaṃ munibhiḥ purāṇaiḥ // JPanc_4.48 //",
  "GS39jyopancu:545": "atha nakhāghātasamuddeśaḥ /",
  "GS39jyopancu:546": "kakṣākucoraḥsthalakukṣinābhiśroṇīlalāṭāṅghrikareṣu sadyaḥ /",
  "GS39jyopancu:547": "sāṅguṣṭhasarvāṅgulikaiśca sarvaiḥ suvyakta eṣaḥ stanakandharādau // JPanc_4.49 //",
  "GS39jyopancu:548": "sañjñāpakaṃ manmatharāgarāśeruktaṃ munīndraiśchuritābhidhānam /",
  "GS39jyopancu:549": "vakṣojakandarpagṛhādhareṣu deyaṃ navoḍhāpramadājanānām // JPanc_4.50 //",
  "GS39jyopancu:550": "kaṇḍūyanenaiva śiroruhāṇāmasyopayogaṃ parikīrtayanti /",
  "GS39jyopancu:551": "ardhenduśaṅkāśamidaṃ nakhajñairardhendusañjñaṃ kathitaṃ samāsāt // JPanc_4.51 //",
  "GS39jyopancu:552": "kakṣānitambastanapārśvakeṣu dātavyametat karajaṃ sadaiva /",
  "GS39jyopancu:553": "ardhendusañjñadvitayaṃ prayuktaṃ syānmaṇḍalākhyaṃ madanāvataṃsam // JPanc_4.52 //",
  "GS39jyopancu:554": "ūrūtaṭe kāmagṛhe nitambe procurmunīndrā viniyogamasya /",
  "GS39jyopancu:555": "samaiśca sarvairnakharaiḥ sulagnaistajjñaiḥ kiloktaṃ śaśakaplutākhyam // JPanc_4.53 //",
  "GS39jyopancu:556": "sīmantapārśve hṛdhi cūcukādāvetat prayojyaṃ surataprayoge /",
  "GS39jyopancu:557": "sarvairnakhairvai stanamadhyabhāge paścādadho 'ṅguṣṭhabhavā hi rekhā // JPanc_4.54 //",
  "GS39jyopancu:558": "vyaktīkṛtā rāgakarī tadetanmayūrapadaṃ samudīrayanti /",
  "GS39jyopancu:559": "alambamevaṃ sphuritārdharekhaṃ prāhuḥ kṣataṃ paṅkajapatrasañjñam // JPanc_4.55 //",
  "GS39jyopancu:560": "dormūlavakṣaḥsthalanābhisandhāvasyopayogaṃ vadate maheśaḥ /",
  "GS39jyopancu:561": "rekhāyugaṃ gaṇḍayuge pradattaṃ stanāntakakṣājaghanasthaleṣu /",
  "GS39jyopancu:562": "deśāntaraṃ gacchati kāminīnāṃ saṃsmārakaṃ dardurakaṃ vadanti // JPanc_4.56 //",
  "GS39jyopancu:563": "puṃsaḥ śarīre yuvatīkuce vā kṣataṃ nakhasya prativīkṣya sadyaḥ /",
  "GS39jyopancu:564": "kandarparāgākulacittavṛttirmunerapi syāt kimutetarasya // JPanc_4.57 //",
  "GS39jyopancu:565": "sarvasvamevāsti manobhavasya premṇā prayuktaṃ karajaṃ ratajñaiḥ /",
  "GS39jyopancu:566": "nāsmāddvitīyaṃ bhuvi rāgabījamityāha śītāṃśukalākirīṭaḥ // JPanc_4.58 //",
  "GS39jyopancu:567": "atha daśanaghātasamuddeśaḥ /",
  "GS39jyopancu:568": "dantaprakārāśca nakhaprakārairjñeyāḥ samā eva samaiśca sadbhiḥ /",
  "GS39jyopancu:569": "śītkārahuṅkāraviceṣṭitādyāḥ prāyo viśeṣāḥ punaratra kāryāḥ // JPanc_4.59 //",
  "GS39jyopancu:570": "ślathā ghanāstīvramukhāḥ samāṅgā rāgaspṛśo nirmaladīptibhājaḥ /",
  "GS39jyopancu:571": "dantā pradeyā nakhadānadeśe vaktrāntarākṣidvitayaṃ vihāya // JPanc_4.60 //",
  "GS39jyopancu:572": "dantauṣṭhasaṃyogavaśena gaṇḍe dantaprakāraḥ kila vidrumo 'yam /",
  "GS39jyopancu:573": "abhyāsayogādyuvatījanānāṃ syānnānyathā kvāpi vinodatastu // JPanc_4.61 //",
  "GS39jyopancu:574": "ūrūsthale kaṇṭhakapolayugme khaṇḍābhrakaṃ maṇḍalatulyarūpam /",
  "GS39jyopancu:575": "saṃśobhate dantamidaṃ yuvatyāḥ prāyo munīndrāḥ samudīrayanti // JPanc_4.62 //",
  "GS39jyopancu:576": "dīrghā suraktā kṣatakuñcitā ca rekhā sthale cūcukayoḥ pradeyā /",
  "GS39jyopancu:577": "viśeṣakāle smaraṇe ca tajjñairdanto 'yamuktaḥ kila kolacarcaḥ(rvaḥ) // JPanc_4.63 //",
  "GS39jyopancu:578": "atha keśākarṣaṇasamuddeśaḥ /",
  "GS39jyopancu:579": "dvābhyāṃ karābhyāṃ śirasi prakāmaṃ kṛṣṭvā kacāṃścumbanti vallabhaścet /",
  "GS39jyopancu:580": "tadeva diṣṭaṃ samahastasañjñaṃ syādekahastena taraṅgaraṅgaḥ // JPanc_4.64 //",
  "GS39jyopancu:581": "karṇapradeśe ca kacaṃ nipīḍya premṇā patiścumbati vallabhāsyam /",
  "GS39jyopancu:582": "anyonyahastagrahavistareṇa kāmāvataṃsaṃ munayo vadanti // JPanc_4.65 //",
  "GS39jyopancu:583": "saṃveṣṭya sarvāṅgulibhiḥ kacaughaṃ yasyāḥ patirdhārayati smarārtām /",
  "GS39jyopancu:584": "bhujaṅgavallī parikīrtiteyaṃ ratotsave keśakalāvidhijñaiḥ // JPanc_4.66 //",
  "GS39jyopancu:585": "bhavyā ghanā raukṣyavivarjitāśca śyāmā viśālā bahulāḥ kacāḥ syuḥ /",
  "GS39jyopancu:586": "cumbapradānāvasare prakarṣyā rāgodayārthaṃ taruṇījanānām // JPanc_4.67 //",
  "GS39jyopancu:587": "ityādayo bāhyarataprakārāḥ pūrvaṃ ratajñaiḥ parikalpanīyāḥ /",
  "GS39jyopancu:588": "anye 'pi ye santi bahuprabhedā noktā mayā vistarabhītitaste // JPanc_4.68 //",
  "GS39jyopancu:589": "iti śrīkaviśekharajyotirīśvaraviracite pañcasāyake caturthaḥ sāyakaḥ /",
  "GS39jyopancu:591": "atha pañcamaḥ sāyakaḥ /",
  "GS39jyopancu:592": "atha nāḍīsamuddeśaḥ /",
  "GS39jyopancu:593": "manobhavāgāramukhe tu nāḍyastisro bhavanti pramadājanānām /",
  "GS39jyopancu:594": "samīraṇā cāndramasī ca gaurī viśeṣamāsāmupavarṇayāmi // JPanc_5.1 //",
  "GS39jyopancu:595": "pradhānabhūtā madanātapatre samīraṇā nāma viśeṣanāḍī /",
  "GS39jyopancu:596": "tasyā mukhe yatpatitaṃ nṛvīryaṃ tanniṣphalaṃ syāditi candramauliḥ // JPanc_5.2 //",
  "GS39jyopancu:597": "yā cāparā cāndramasī ca nāḍī kandarpagehe bhavati pradhānā /",
  "GS39jyopancu:598": "sā sundarī yoṣitameva sūte sādhyā bhavedalparatotsavena // JPanc_5.3 //",
  "GS39jyopancu:599": "gaurīti nāḍī yadupasthadeśe pradhānabhūtā bhavati svabhāvāt /",
  "GS39jyopancu:600": "putraṃ prasūte bahudhā 'ṅganā sā kaṣṭopabhogyā surate pradiṣṭā // JPanc_5.4 //",
  "GS39jyopancu:601": "athottānabandhasamuddeśaḥ /",
  "GS39jyopancu:602": "prasāritorūdvayamadhyayogādgāḍhā 'pi nārī ślathatāmupaiti /",
  "GS39jyopancu:603": "saṃlagnajānudvayabandhayuktā ślathā 'pi saṅkocamalaṃ prayāti // JPanc_5.5 //",
  "GS39jyopancu:604": "tasyā yuvatyāḥ prakṛtiṃ ca sattvaṃ deśaṃ ca bhāvaṃ madanātapatram /",
  "GS39jyopancu:605": "ālokya bandhāḥ parikalpanīyāḥ sambhogakāle puruṣai rasajñaiḥ // JPanc_5.6 //",
  "GS39jyopancu:606": "uttānasuptapramadorūmadhye sthitaḥ patiḥ kāmayate prakāmam /",
  "GS39jyopancu:607": "tayordvayoḥ prītikaraḥ pradiṣṭo bandho narāṇāmatidurlabho 'yam // JPanc_5.7 //",
  "GS39jyopancu:608": "uttānasuptā yuvatiḥ svapādau skandhe samāropya ramennarasya /",
  "GS39jyopancu:609": "bandho 'yamuktaḥ samapādasañjñaḥ prayojanīyaḥ kariṇīrateṣu // JPanc_5.8 //",
  "GS39jyopancu:610": "evaṃvidhāyāḥ striya eva jaṅghāṃ kāntaḥ svajaṅghopari sanniveśya /",
  "GS39jyopancu:611": "udbhramya bhūyaḥ kaṭimāramantyāḥ syādeṣa bandhaḥ kila nāgarākhyaḥ // JPanc_5.9 //",
  "GS39jyopancu:612": "dhṛtvā svajānuṃ gagane svapādau śayyātale strī prathamaṃ prasuptā /",
  "GS39jyopancu:613": "kucau patiḥ pāṇiyugena dhṛtvā ramettadā vyomapadābhidhānam // JPanc_5.10 //",
  "GS39jyopancu:614": "ekaṃ yuvatyāścaraṇaṃ pṛthivyāmūrdhvaṃ tathā 'nyaṃ parikalya kāntaḥ /",
  "GS39jyopancu:615": "padbhyāṃ sthito hastayugaṃ ca bhūmau traivikramaḥ syāditi vandharājaḥ // JPanc_5.11 //",
  "GS39jyopancu:616": "nitambabimbaṃ kila nāyakena nāryāstrikaṃ hastayugena dhṛtvā /",
  "GS39jyopancu:617": "gulphau nidhāya sthita eva tasyā bandho 'pyasau cāṭukakelikaḥ syāt // JPanc_5.12 //",
  "GS39jyopancu:618": "kāntasya vakṣaḥsthalagau ca (sva)",
  "GS39jyopancu:619": "pādāv āliṅgya gāḍhaṃ pramadā karābhyām /",
  "GS39jyopancu:620": "kiñcinnatorudvayayogataśca jñeyo budhairityavadārito 'yam // JPanc_5.13 //",
  "GS39jyopancu:621": "atha pārśvabandhasamuddeśaḥ /",
  "GS39jyopancu:622": "ekaṃ yuvatyā hṛdaye svapādaṃ tathā 'rpitaṃ talpagataṃ tadanyam /",
  "GS39jyopancu:623": "prauḍhāṅganāvallabha eṣa bandhaḥ khyātaḥ pṛthivyāmupavītikākhyaḥ // JPanc_5.14 //",
  "GS39jyopancu:624": "ūrvoḥ patirmadhyagato yuvatyāḥ pārśvasthitāyāḥ parirabhya deham /",
  "GS39jyopancu:625": "yūnostrikālolanato rasajñairatyādṛtaḥ sampuṭanāmadheyaḥ // JPanc_5.15 //",
  "GS39jyopancu:626": "pārśvasthitāyāḥ mṛgaśāvakākṣyāḥ pṛṣṭhāvalambī ramaṇaḥ prasuptaḥ /",
  "GS39jyopancu:627": "liṅgasmarāgāraniveśayogādihopadiṣṭaḥ khalu nāgabandhaḥ // JPanc_5.16 //",
  "GS39jyopancu:628": "athopaviṣṭabandhasamuddeśaḥ /",
  "GS39jyopancu:629": "padmāsanaṃ samparikalpya bhartā kroḍopaviṣṭāṃ yuvatiṃ ramecca /",
  "GS39jyopancu:630": "anyonyakaṇṭhārpitabāhuyogāt padmāsanākhyaṃ pravadanti santaḥ // JPanc_5.17 //",
  "GS39jyopancu:631": "kānto nitambasthita eva nāryāḥ śroṇīṃ karābhyāṃ yadi yāti dhṛtvā /",
  "GS39jyopancu:632": "āsphālayedvā 'pi kaṭiprabandhāt prokto munīṇdrairiti kīrtibandhaḥ // JPanc_5.18 //",
  "GS39jyopancu:633": "athādhomukhabandhasamuddeśaḥ /",
  "GS39jyopancu:634": "adhomukhasthāṃ ramayecca nārīṃ tatpṛṣṭhavartī paśutulyarūpaḥ /",
  "GS39jyopancu:635": "bhartā parikrīḍati bhāvahīno nirdiśyate hāriṇabandha eṣaḥ // JPanc_5.19 //",
  "GS39jyopancu:636": "dantāvalacchāgaturaṅgamāṇāṃ krīḍāprakāraiśca bhavanti bandhāḥ /",
  "GS39jyopancu:637": "itthaṃ rasajñairanulāpanīyā nodāhṛtā vistarabhītitaste // JPanc_5.20 //",
  "GS39jyopancu:638": "ūrdhvabandhasamuddeśaḥ /",
  "GS39jyopancu:639": "anyonyadoḥpañjaramadhyajātaḥ stambho yadā bāhuyugena lagnaḥ /",
  "GS39jyopancu:640": "niṣpīḍya nārī patimūrdhvasaṃsthaṃ ramettadā vyāttakaraṃ vadanti // JPanc_5.21 //",
  "GS39jyopancu:641": "eko yuvatyā yadi kāntahaste jānu sthitaḥ syādaparaḥ pṛthivyām /",
  "GS39jyopancu:642": "kāntaṃ karābhyāmupagūhya yatsyājjñeyaṃ rasajñaiḥ karaṇaṃ tripādam // JPanc_5.22 //",
  "GS39jyopancu:643": "atha puruṣāyitasamuddeśaḥ /",
  "GS39jyopancu:644": "adhomukhī kāntahṛdi prasuptā dorbhyāṃ samāliṅgya yadi prayāti /",
  "GS39jyopancu:645": "gā(prau)ḍhāṅganāvallabha eṣa tajjñaiḥ bandhaḥ pradiṣṭo viparītarūpaḥ // JPanc_5.23 //",
  "GS39jyopancu:646": "dhūrta / tvamevaṃ vijito 'syakasmādyuddhe mayā pañcaśarasya nārī /",
  "GS39jyopancu:647": "ityādikaṃ bhūrividhaṃ raṭantī prāyaḥ sukhaṃ vindati keliraṅge // JPanc_5.24 //",
  "GS39jyopancu:648": "viparītaratāvayogyāṃ striyaṃ darśayati /",
  "GS39jyopancu:649": "navaprasūtā ṛtuyogayuktā garbhālasā sthūlatanurnatāṅgī /",
  "GS39jyopancu:650": "kṣīṇā navoḍhā jvaritā ca nārī varjyā ratijñairviparītabandhe // JPanc_5.25 //",
  "GS39jyopancu:651": "atha santāḍitasamuddeśaḥ /",
  "GS39jyopancu:652": "vāmasvabhāvānmadanasya rāgo hastaprahārātsamupaiti vṛddhim /",
  "GS39jyopancu:653": "tasmādyathāsthānamasau vidheyo varāṅganāyāḥ suratāvasāne // JPanc_5.26 //",
  "GS39jyopancu:654": "yadyaṅganā kāntahṛdi prahāraṃ muṣṭyā bhajantī suratopacāraiḥ /",
  "GS39jyopancu:655": "santāḍitaṃ nāma vadanti tajjñā vistīrṇahastena tadā patākam // JPanc_5.27 //",
  "GS39jyopancu:656": "sāṅguṣṭhamadhyāṅgulasamprahārāt sañjāyate kuṇḍalanāmadheyaḥ /",
  "GS39jyopancu:657": "yaḥ kevalāṅguṣṭhabhavo 'bhighātaḥ proktaḥ kavīndraiḥ sa tu bindumālaḥ // JPanc_5.28 //",
  "GS39jyopancu:658": "dravati yadi na nārī prauḍharāgārtiyuktā mṛdunidhuvanayoge dantasandhau salīlam /",
  "GS39jyopancu:659": "pibati daśanavāsaḥ kiñcidunmucya bhūyaḥ kathitamiha rasajñaiḥ sītkṛtaṃ rāgakāri // JPanc_5.29 //",
  "GS39jyopancu:660": "pikaśikhikalahaṃsaprāyapakṣivṛjānāṃ dhvanitamanukarotītyaṅganā manmathārtā /",
  "GS39jyopancu:661": "mukhadaśanavivartāttatkavīndrā vadanti stanitamiti samāsāccitrasambhogakāle // JPanc_5.30 //",
  "GS39jyopancu:662": "evaṃvidhakaraṇasya phalaṃ nirūpayati /",
  "GS39jyopancu:663": "ityādiyogaiḥ pṛthukāmabhāvaṃ sampādya nārīpuruṣau cireṇa /",
  "GS39jyopancu:664": "jātānurāgau rahasi prakāmaṃ saukhyaṃ samāsvādayato mahīyaḥ // JPanc_5.31 //",
  "GS39jyopancu:665": "aṣṭānāyikāsamuddeśaḥ /",
  "GS39jyopancu:666": "yasyāḥ patirmilati kelikathānuraktaḥ pārśvaṃ na muñcati manobhavavegayuktaḥ /",
  "GS39jyopancu:667": "syātsundarī sakalasaukhyakalānidhānā svādhīnapūrvapatiketi vadanti tajjñāḥ // JPanc_5.32 //",
  "GS39jyopancu:668": "puṣpāṅgarāgarucirā taruṇī priyasya tiṣṭhatyanāgamanahetuvicāralolā /",
  "GS39jyopancu:669": "eṣā 'balā na hi ciraṃ paridevanīyā sotkaṇṭhiteti kathitā kavibhiḥ purāṇaiḥ // JPanc_5.33 //",
  "GS39jyopancu:670": "srakcandanāmbaravibhūṣaṇabhūṣitāṅgī yā vallabhāgamanamārgavirūḍhadṛṣṭiḥ /",
  "GS39jyopancu:671": "talpaṃ gatā ruciravāsagṛhe 'vaśete sā kīrtitā jagati vāsakasajjiteti // JPanc_5.34 //",
  "GS39jyopancu:672": "krodhātprayāti caraṇe patito 'pi kāntaḥ prāyaḥ pracaṇḍavacanāccaraṇairnirastaḥ /",
  "GS39jyopancu:673": "paścāttadīyavirahakṣaradānatāṅgī sā kīrtiteha kalahāntaritā kavīndraiḥ // JPanc_5.35 //",
  "GS39jyopancu:674": "saṅketakaṃ priyatamaḥ svayameva dattvā naivāgataḥ samucite samaye ca yasyāḥ /",
  "GS39jyopancu:675": "hṛṣṭā vaco 'mṛtarasaiḥ sakalāṅgayaṣṭiḥ sā varṇitā kavivarairiha vipralabdhā // JPanc_5.36 //",
  "GS39jyopancu:676": "prātarvinidravadanasmarabhāracauro nidrālaso 'lasagatirnakhavikṣatāṅgaḥ /",
  "GS39jyopancu:677": "yasyāḥ prayātyabhimukhaṃ muhuśo yuvatyāḥ sā khaṇḍiteti kathitā kavibhiḥ purāṇaiḥ // JPanc_5.37 //",
  "GS39jyopancu:678": "ārambhabhagnacaritā vikalā ca nārī yā nirmitā hi madanena madena yāti /",
  "GS39jyopancu:679": "guptābhisārarasikā paraveśma gantuṃ sā kīrtitā kavivarairabhisāriketi // JPanc_5.38 //",
  "GS39jyopancu:680": "deśāntaraṃ prativasadramaṇaśca yasyā dattvā 'vadhiṃ cirataraṃ gurukāryayogāt /",
  "GS39jyopancu:681": "durvāraduḥkhadahanaiḥ paridevitāṅgī sā proṣitapriyatamā kathitā munīndraiḥ // JPanc_5.39 //",
  "GS39jyopancu:682": "granthopasaṃhāraḥ /",
  "GS39jyopancu:683": "yāvaccandrakalākirīṭahṛdaye śailādhirājātmajā yāvadvakṣasi mādhavasya kamalā sānandamādīvyati /",
  "GS39jyopancu:684": "yāvatkāmakalāvivartacaṭulaṃ kṣoṇītalaṃ rājate tāvacchrīkaviśekharasya kṛtinaḥ kāvyaṃ mude dīvyatām // JPanc_5.40 //",
  "GS39jyopancu:685": "iti kaviśekharaśrījyotīśvarācāryaviracite pañcasāyake pañcamaḥ sāyakaḥ /",
  "GS39jyopancu:686": "samāptaścāyaṃ granthaḥ //"
}