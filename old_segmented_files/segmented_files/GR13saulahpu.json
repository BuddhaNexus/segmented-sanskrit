{
  "GR13saulahpu:0": "śivaḥ śaktyā yukto yadi bhavati śaktaḥ prabhavituṃ",
  "GR13saulahpu:1": "na ced evaṃ devo na khalu kuśalaḥ spanditum api /",
  "GR13saulahpu:2": "atas tvām ārādhyāṃ hariharavirañcyādibhir api",
  "GR13saulahpu:3": "praṇantuṃ stotuṃ vā katham akṛtapuṇyaḥ prabhavati // Saul_1 //",
  "GR13saulahpu:4": "tanīyāṃsaṃ pāṃsuṃ tava caraṇapaṅkeruhabhavaṃ",
  "GR13saulahpu:5": "virañciḥ saṃcinvan viracayati lokān avikalam /",
  "GR13saulahpu:6": "vahaty enaṃ śauriḥ katham api sahasreṇa śirasāṃ",
  "GR13saulahpu:7": "haraḥ saṃkṣubhyainaṃ bhajati bhasitoddhūlanavidhim // Saul_2 //",
  "GR13saulahpu:8": "avidyānām antastimiramihiradvīpanagarī",
  "GR13saulahpu:9": "jaḍānāṃ caitanyastabakamakarandasrutijharī /",
  "GR13saulahpu:10": "daridrāṇāṃ cintāmaṇiguṇanikā janmajaladhau",
  "GR13saulahpu:11": "nimagnānāṃ daṃṣṭrā muraripuvarāhasya bhavatī // Saul_3 //",
  "GR13saulahpu:12": "tvadanyaḥ pāṇibhyām abhayavarado daivatagaṇas",
  "GR13saulahpu:13": "tvam ekā naivāsi prakaṭitavarābhītyabhinayā /",
  "GR13saulahpu:14": "bhayāt trātuṃ dātuṃ phalam api ca vāñchāsamadhikaṃ",
  "GR13saulahpu:15": "śaraṇye lokānāṃ tava hi caraṇāv eva nipuṇau // Saul_4 //",
  "GR13saulahpu:16": "haris tvām ārādhya praṇatajanasaubhāgyajananīṃ",
  "GR13saulahpu:17": "purā nārī bhūtvā puraripum api kṣobham anayat /",
  "GR13saulahpu:18": "smaro 'pi tvāṃ natvā ratinayanalehyena vapuṣā",
  "GR13saulahpu:19": "munīnām apy antaḥ prabhavati hi mohāya mahatām // Saul_5 //",
  "GR13saulahpu:20": "dhanuḥ pauṣpaṃ maurvī madhukaramayī pañca viśikhā",
  "GR13saulahpu:21": "vasantaḥ sāmanto malayamarudāyodhanarathaḥ /",
  "GR13saulahpu:22": "tathāpy ekaḥ sarvaṃ himagirisute kām api kṛpāṃ",
  "GR13saulahpu:23": "apāṅgāt te labdhvā jagad idam anaṅgo vijayate // Saul_6 //",
  "GR13saulahpu:24": "kvaṇatkāñcīdāmā karikalabhakumbhastanabharā",
  "GR13saulahpu:25": "parikṣīṇā madhye pariṇataśaraccandravadanā /",
  "GR13saulahpu:26": "dhanur bāṇān pāśaṃ sṛṇim api dadhānā karatalaiḥ",
  "GR13saulahpu:27": "purastād āstāṃ naḥ puramathitur āhopuruṣikā // Saul_7 //",
  "GR13saulahpu:28": "sudhāsindhor madhye suraviṭapivāṭīparivṛte",
  "GR13saulahpu:29": "maṇidvīpe nīpopavanavati cintāmaṇigṛhe /",
  "GR13saulahpu:30": "śivākāre mañce paramaśivaparyaṅkanilayāṃ",
  "GR13saulahpu:31": "bhajanti tvāṃ dhanyāḥ kati cana cidānandalaharīm // Saul_8 //",
  "GR13saulahpu:32": "mahīṃ mūlādhāre kam api maṇipūre hutavahaṃ",
  "GR13saulahpu:33": "sthitaṃ svādhiṣṭhāne hṛdi marutam ākāśam upari /",
  "GR13saulahpu:34": "mano 'pi bhrūmadhye sakalam api bhittvā kulapathaṃ",
  "GR13saulahpu:35": "sahasrāre padme saha rahasi patyā viharasi // Saul_9 //",
  "GR13saulahpu:36": "sudhādhārāsāraiś caraṇayugalāntarvigalitaiḥ",
  "GR13saulahpu:37": "prapañcaṃ siñcantī punar api rasaāmnāyamahasā /",
  "GR13saulahpu:38": "avāpya svāṃ bhūmiṃ bhujaganibham adhyuṣṭavalayaṃ",
  "GR13saulahpu:39": "svam ātmānaṃ kṛtvā svapiṣi kulakuṇḍe kuhariṇi // Saul_10 //",
  "GR13saulahpu:40": "caturbhiḥ śrīkaṇṭhaiḥ śivayuvatibhiḥ pañcabhir api",
  "GR13saulahpu:41": "prabhinnābhiḥ śaṃbhor navabhir iti mūlaprakṛtibhiḥ /",
  "GR13saulahpu:42": "trayaś catvāriṃśad vasudalakalāśratrivalaya-",
  "GR13saulahpu:43": "trirekhābhiḥ sārdhaṃ tava caraṇakoṇāḥ pariṇatāḥ // Saul_11 //",
  "GR13saulahpu:44": "tvadīyaṃ saundaryaṃ tuhinagirikanye tulayituṃ",
  "GR13saulahpu:45": "kavīndrāḥ kalpante katham api viriñciprabhṛtayaḥ /",
  "GR13saulahpu:46": "yad ālokyautsukyād amaralalanā yānti manasā",
  "GR13saulahpu:47": "tapobhir duṣprāpām api giriśasāyujyapadavīm // Saul_12 //",
  "GR13saulahpu:48": "naraṃ varṣīyāṃsaṃ nayanavirasaṃ narmasu jaḍaṃ",
  "GR13saulahpu:49": "tavāpāṅgāloke patitam anudhāvanti śataśaḥ /",
  "GR13saulahpu:50": "galadveṇībandhāḥ kucakalaśavisrastasicayā",
  "GR13saulahpu:51": "haṭhāt truṭyatkāñcyo vigalitadukūlā yuvatayaḥ // Saul_13 //",
  "GR13saulahpu:52": "kṣitau ṣatpañcāśad dvisamadhikapañcāśad udake",
  "GR13saulahpu:53": "hutāśe dvāṣaṣṭiś caturadhikapañcāśad anile /",
  "GR13saulahpu:54": "divi dviḥṣattriṃśan manasi ca catuḥṣaṣṭir iti ye",
  "GR13saulahpu:55": "mayūkhās teṣām apy upari tava pādāmbujayugam // Saul_14 //",
  "GR13saulahpu:56": "śarajjyotsnāśubhrāṃ śaśiyutajaṭājūṭamukuṭāṃ",
  "GR13saulahpu:57": "varatrāsatrāṇasphaṭikaguṭikāpustakakarām /",
  "GR13saulahpu:58": "sakṛn na tvā natvā katham iva stāṃ saṃnidadhate",
  "GR13saulahpu:59": "madhukṣīradrākṣāmadhurimadhurīṇā bhaṇitayaḥ // Saul_15 //",
  "GR13saulahpu:60": "kavīndrāṇāṃ cetaḥkamalavanabālātaparuciṃ",
  "GR13saulahpu:61": "bhajante ye santaḥ kati cid aruṇām eva bhavatīm /",
  "GR13saulahpu:62": "virañcipreyasyās taruṇataraśṛṅgāralaharī-",
  "GR13saulahpu:63": "gabhīrābhir vāgbhir vidadhati satāṃ rañjanam amī // Saul_16 //",
  "GR13saulahpu:64": "savitrībhir vācāṃ śaśimaṇiśilābhaṅgarucibhir",
  "GR13saulahpu:65": "vaśinyādyābhis tvāṃ saha janani saṃcintayati yaḥ /",
  "GR13saulahpu:66": "sa kartā kāvyānāṃ bhavati mahatāṃ bhaṅgisubhagair",
  "GR13saulahpu:67": "vacobhir vāgdevīvadanakamalāmodamadhuraiḥ // Saul_17 //",
  "GR13saulahpu:68": "tanucchāyābhis te taruṇataraṇiśrīsaraṇibhir",
  "GR13saulahpu:69": "divaṃ sarvām urvīm aruṇimanigmagnāṃ smarati yaḥ /",
  "GR13saulahpu:70": "bhavanty asya trasyadvanahariṇaśālīnanayanāḥ",
  "GR13saulahpu:71": "sahorvaśyā vaśyāḥ katikati na gīrvāṇagaṇikā // Saul_18 //",
  "GR13saulahpu:72": "mukhaṃ binduṃ kṛtvā kucayugam adhas tasya tadadho",
  "GR13saulahpu:73": "harārdhaṃ dhyāyed yo haramahiṣi te manmathakalām /",
  "GR13saulahpu:74": "sa sadyaḥ saṃkṣobhaṃ nayati vanitā ity atilaghu",
  "GR13saulahpu:75": "trilokīm apy āśu bhramayati ravīndustanayugām // Saul_19 //",
  "GR13saulahpu:76": "kirantīm aṅgebhyaḥ kiraṇanikurambāmṛtarasaṃ",
  "GR13saulahpu:77": "hṛdi tvām ādhatte himakaraśilāmūrtim iva yaḥ /",
  "GR13saulahpu:78": "sa sarpāṇāṃ darpaṃ śamayati śakuntādhipa iva",
  "GR13saulahpu:79": "jvarapluṣṭān dṛṣṭyā sukhayati sudhādhārasirayā // Saul_20 //",
  "GR13saulahpu:80": "taḍillekhātanvīṃ tapanaśaśivaiśvānaramayīṃ",
  "GR13saulahpu:81": "niṣaṇṇāṃ ṣaṇṇām apy upari kamalānāṃ tava kalām /",
  "GR13saulahpu:82": "mahāpadmāṭavyāṃ mṛditamalamāyena manasā",
  "GR13saulahpu:83": "mahāntaḥ paśyanto dadhati paramāhlādalaharīm // Saul_21 //",
  "GR13saulahpu:84": "bhavāni tvaṃ dāse mayi vitara dṛṣṭiṃ sakaruṇāṃ",
  "GR13saulahpu:85": "iti stotuṃ vāñchan kathayati bhavāni tvam iti yaḥ /",
  "GR13saulahpu:86": "tadaiva tvaṃ tasmai diśasi nijasāyujyapadavīṃ",
  "GR13saulahpu:87": "mukundabrahmendrasphuṭamukuṭanīrājitapadām // Saul_22 //",
  "GR13saulahpu:88": "tvayā hṛtvā vāmaṃ vapur aparitṛptena manasā",
  "GR13saulahpu:89": "śarīrārdhaṃ śaṃbhor aparam api śaṅke hṛtam abhūt /",
  "GR13saulahpu:90": "tathā hi tvadrūpaṃ sakalam aruṇābhaṃ trinayanaṃ",
  "GR13saulahpu:91": "kucābhyām ānamraṃ kuṭilaśaśicūḍālamukuṭam // Saul_23 //",
  "GR13saulahpu:92": "jagat sūte dhātā harir avati rudraḥ kṣapayate",
  "GR13saulahpu:93": "tiras kurvann etat svam api vapur īśas tirayati /",
  "GR13saulahpu:94": "sadāpūrvaḥ sarvaṃ tad idam anugṛhṇāti ca śivas",
  "GR13saulahpu:95": "tavājñām ālambya kṣanacalitayor bhrūlatikayoḥ // Saul_24 //",
  "GR13saulahpu:96": "trayāṇāṃ devānāṃ triguṇajanitānāṃ tava śive",
  "GR13saulahpu:97": "bhavet pūjā pūjā tava caraṇayor yā viracitā /",
  "GR13saulahpu:98": "tathā hi tvatpādodvahanamaṇipīṭhasya nikaṭe",
  "GR13saulahpu:99": "sthitā hy ete śaśvan mukulitakarottaṃsamukuṭāḥ // Saul_25 //",
  "GR13saulahpu:100": "virañciḥ pañcatvaṃ vrajati harir āpnoti viratiṃ",
  "GR13saulahpu:101": "vināśaṃ kīnāśo bhajati dhanado yāti nidhanam /",
  "GR13saulahpu:102": "vitandrī māhendrī vitatir api saṃmīlitadṛśā",
  "GR13saulahpu:103": "mahāsaṃhāre +asmin viharati sati tvatpatir asau // Saul_26 //",
  "GR13saulahpu:104": "japo jalpaḥ śilpaṃ sakalam api mudrāviracanā",
  "GR13saulahpu:105": "gatiḥ prādakṣiṇyakramaṇam aśanādy āhutividhiḥ /",
  "GR13saulahpu:106": "praṇāmaḥ saṃveśaḥ sukham akhilam ātmārpaṇadṛśā",
  "GR13saulahpu:107": "saparyāparyāyas tava bhavatu yan me vilasitam // Saul_27 //",
  "GR13saulahpu:108": "dadāne dīnebhyaḥ śriyam aniśam āśānusadṛśīṃ",
  "GR13saulahpu:109": "amandaṃ saundaryaprakaramakarandaṃ vikirati /",
  "GR13saulahpu:110": "tavāsmin mandārastabakasubhage yātu caraṇe",
  "GR13saulahpu:111": "nimajjan majjīvaḥ karaṇacaraṇaiḥ ṣa.ccaraṇatām // Saul_28 //",
  "GR13saulahpu:112": "sudhām apy āsvādya pratibhayajarāmṛtyuhariṇīṃ",
  "GR13saulahpu:113": "vipadyante viśve vidhiśatamakhādyā diviṣadaḥ /",
  "GR13saulahpu:114": "karālaṃ yat kṣveḍaṃ kavalitavataḥ kālakalanā",
  "GR13saulahpu:115": "na śaṃbhos tanmūlaṃ tava janani tāṭaṅkamahimā // Saul_29 //",
  "GR13saulahpu:116": "kirīṭaṃ vairiñcaṃ parihara puraḥ kaiṭabhabhidaḥ",
  "GR13saulahpu:117": "kaṭhore koṭīre skhalasi jahi jambhārimukuṭam /",
  "GR13saulahpu:118": "praṇamreṣv eteṣu prasabham abhiyātasya bhavanaṃ",
  "GR13saulahpu:119": "bhavasyābhyutthāne tava parijanoktir vijayate // Saul_30 //",
  "GR13saulahpu:120": "catuḥṣaṣṭyā tantraiḥ sakalam abhisaṃdhāya bhuvanaṃ",
  "GR13saulahpu:121": "sthitas tattatsiddhiprasavaparatantraiḥ paśupatiḥ /",
  "GR13saulahpu:122": "punas tvannirbandhād akhilapuruṣārthaikaghaṭanā-",
  "GR13saulahpu:123": "svatantraṃ te tantraṃ kṣititalam avātītarad idam // Saul_31 //",
  "GR13saulahpu:124": "śivaḥ śaktiḥ kāmaḥ kṣitir atha raviḥ śītakiraṇaḥ",
  "GR13saulahpu:125": "smaro haṃsaḥ śakras tad anu ca parāmāraharayaḥ /",
  "GR13saulahpu:126": "amī hṛllekhābhis tisṛbhir avasāneṣu ghaṭitā",
  "GR13saulahpu:127": "bhajante varṇās te tava janani nāmāvayavatām // Saul_32 //",
  "GR13saulahpu:128": "smaraṃ yoniṃ lakṣmīṃ tritayam idam ādau tava manor",
  "GR13saulahpu:129": "nidhāyaike nitye niravadhimahābhogarasikāḥ /",
  "GR13saulahpu:130": "japanti tvāṃ cintāmaṇigunanibaddhākṣavalayāḥ",
  "GR13saulahpu:131": "śivāgnau juhvantaḥ surabhighṛtadhārāhutiśataiḥ // Saul_33 //",
  "GR13saulahpu:132": "śarīraṃ tvaṃ śaṃbhoḥ śaśimihiravakṣoruhayugaṃ",
  "GR13saulahpu:133": "tavātmānaṃ manye bhagavati bhavātmānam anagham /",
  "GR13saulahpu:134": "ataḥ śeṣaḥ śeṣīty ayam ubhayasādhāraṇatayā",
  "GR13saulahpu:135": "sthitaḥ saṃbandho vāṃ samarasaparānandaparayoḥ // Saul_34 //",
  "GR13saulahpu:136": "manas tvaṃ vyoma tvaṃ marud asi marutsārathir asi",
  "GR13saulahpu:137": "tvam āpas tvaṃ bhūmis tvayi pariṇatāyāṃ na hi param /",
  "GR13saulahpu:138": "tvam eva svātmānaṃ pariṇamayituṃ viśvavapuṣā",
  "GR13saulahpu:139": "cidānandākāraṃ śivayuvati bhāvena bibhṛṣe // Saul_35 //",
  "GR13saulahpu:140": "tavājñācakrasthaṃ tapanaśaśikoṭidyutidharam",
  "GR13saulahpu:141": "paraṃ śaṃbhuṃ vande parimilitapārśvaṃ paracitā /",
  "GR13saulahpu:142": "yam ārādhyan bhaktyā raviśaśiśucīnām aviṣaye",
  "GR13saulahpu:143": "nirāloke loko nivasati hi bhālokabhavane // Saul_36 //",
  "GR13saulahpu:144": "viśuddhau te śuddhasphaṭikaviśadaṃ vyomajanakaṃ",
  "GR13saulahpu:145": "śivaṃ seve devīm api śivasamānavyasaninīm /",
  "GR13saulahpu:146": "yayoḥ kāntyā yāntyā śaśikiraṇasārūpyasaraṇiṃ",
  "GR13saulahpu:147": "vidhūtāntardhvāntā vilasati cakorīva jagatī // Saul_37 //",
  "GR13saulahpu:148": "samunmīlatsaṃvitkamalamakarandaikarasikaṃ",
  "GR13saulahpu:149": "bhaje haṃsadvaṃdvaṃ kim api mahatāṃ mānasacaram /",
  "GR13saulahpu:150": "yadālāpād aṣṭādaśaguṇitavidyāpariṇatir",
  "GR13saulahpu:151": "yad ādatte doṣād guṇam akhilam adbhyaḥ paya iva // Saul_38 //",
  "GR13saulahpu:152": "tava svādhiṣṭhāne hutavaham adhiṣṭhāya nirataṃ",
  "GR13saulahpu:153": "tam īḍe saṃvartaṃ janani mahatīṃ tāṃ ca samayām /",
  "GR13saulahpu:154": "yadāloke lokān dahati mahati krodhakalile",
  "GR13saulahpu:155": "dayārdrā dṛṣṭis te śiśiram upacāraṃ racayati // Saul_39 //",
  "GR13saulahpu:156": "taḍitvantaṃ śaktyā timiraparipanthisphuraṇayā",
  "GR13saulahpu:157": "sphurannānāratnābharaṇapariṇaddhendradhanuṣam /",
  "GR13saulahpu:158": "tava śyāmaṃ meghaṃ kam api maṇipūraikaśaraṇaṃ",
  "GR13saulahpu:159": "niṣeve varṣantaṃ haramihirataptaṃ tribhuvanam // Saul_40 //",
  "GR13saulahpu:160": "tavādhāre mūle saha samayayā lāsyaparayā",
  "GR13saulahpu:161": "navātmānaṃ vande navarasamahātāṇḍavanaṭam /",
  "GR13saulahpu:162": "ubhābhyām etābhyām ubhayavidhim uddiśya dayayā",
  "GR13saulahpu:163": "sanāthābhyāṃ jajñe janakajananīmad jagad idam // Saul_41 //",
  "GR13saulahpu:164": "gatair māṇikyatvaṃ gaganamaṇibhiḥ sāndraghaṭitaṃ",
  "GR13saulahpu:165": "kirīṭaṃ te haimaṃ himagirisute kīrtayati yaḥ /",
  "GR13saulahpu:166": "sa nīḍeyacchāyācchuraṇaśabalaṃ candraśakalaṃ",
  "GR13saulahpu:167": "dhanuḥ śaunāsīraṃ kim iti na nibadhnāti dhiṣaṇām // Saul_42 //",
  "GR13saulahpu:168": "dhunotu dhvāntaṃ nas tulitadalitendīvaravanaṃ",
  "GR13saulahpu:169": "ghanasnigdhaṃ ślakṣṇaṃ cikuranikurambaṃ tava śive /",
  "GR13saulahpu:170": "yadīyaṃ saurabhyaṃ sahajam upalabdhuṃ sumanaso",
  "GR13saulahpu:171": "vasanty asmin manye balamathanavāṭīviṭapinām // Saul_43 //",
  "GR13saulahpu:172": "vahantī sundūraṃ prabalakabarībhāratimira-",
  "GR13saulahpu:173": "tviṣāṃ bṛndair bandīkṛtam iva navīnārkakiraṇam /",
  "GR13saulahpu:174": "tanotu kṣemaṃ nas tava vadanasaundaryalaharī-",
  "GR13saulahpu:175": "parīvāhasrotaḥsaraṇir iva sīmantasaraṇiḥ // Saul_44 //",
  "GR13saulahpu:176": "arālaiḥ svābhāvyād alikalabhasaśrībhir alakaiḥ",
  "GR13saulahpu:177": "parītaṃ te vaktraṃ parihasati paṅkeruharucim /",
  "GR13saulahpu:178": "darasmere yasmin daśanarucikiñjalkarucire",
  "GR13saulahpu:179": "sugandhau mādyanti smaramathanacakṣurmadhulihaḥ // Saul_45 //",
  "GR13saulahpu:180": "lalāṭaṃ lāvaṇyadyutivimalam ābhāti tava yad",
  "GR13saulahpu:181": "dvitīyaṃ tan manye mukuṭaśaśikhaṇḍasya śakalam /",
  "GR13saulahpu:182": "viparyāsanyāsād ubhayam api saṃbhūya ca mithaḥ",
  "GR13saulahpu:183": "sudhālepasyūtiḥ pariṇamati rākāhimakaraḥ // Saul_46 //",
  "GR13saulahpu:184": "bhruvau bhugne kiṃcid bhuvanabhayabhaṅgavyasanini",
  "GR13saulahpu:185": "tvadīye netrābhyāṃ madhukararucibhyāṃ dhṛtaguṇe /",
  "GR13saulahpu:186": "dhanur manye savyetarakaragṛhītaṃ ratipateḥ",
  "GR13saulahpu:187": "prakoṣṭhe muṣṭau ca sthagayati nigūḍhāntaram ume // Saul_47 //",
  "GR13saulahpu:188": "ahaḥ sūte savyaṃ tava nayanam arkātmakatayā",
  "GR13saulahpu:189": "triyāmāṃ vāmaṃ te sṛjati rajanīnāyakamayam /",
  "GR13saulahpu:190": "tṛtīyā te dṛṣtir daradalitahemāmbujaruciḥ",
  "GR13saulahpu:191": "samādhatte saṃdhyāṃ divasaniśayor antaracarīm // Saul_48 //",
  "GR13saulahpu:192": "viśālā kalyāṇī sphuṭarucir ayodhyā kuvalayaiḥ",
  "GR13saulahpu:193": "kṛpādhārādhārā kim api madhurā bhogavatikā /",
  "GR13saulahpu:194": "avantī dṛṣṭis te bahunagaravistāravijayā",
  "GR13saulahpu:195": "dhruvaṃ tattannāmavyavaharaṇayogyā vijayate // Saul_49 //",
  "GR13saulahpu:196": "kavīnāṃ saṃdarbhastabakamakarandaikarasikaṃ",
  "GR13saulahpu:197": "kaṭākṣavyākṣepabhramarakalabhau karṇayugalam /",
  "GR13saulahpu:198": "amuñcantau dṛṣṭvā tava nvarasāsvādataralāv",
  "GR13saulahpu:199": "asūyāsaṃsargād alikanayanaṃ kiṃcid aruṇam // Saul_50 //",
  "GR13saulahpu:200": "śive śṛṅgārārdrā taditaramukhe kutsanaparā",
  "GR13saulahpu:201": "saroṣā gaṅgāyāṃ giriśacarite vismayavatī /",
  "GR13saulahpu:202": "harāhibhyo bhītā sarasiruhasaubhāgyajayinī",
  "GR13saulahpu:203": "sakhīṣu smerā te mayi janani dṛṣṭiḥ sakaruṇā // Saul_51 //",
  "GR13saulahpu:204": "gate karṇābhyarṇaṃ garuta iva pakṣmāṇi dadhatī",
  "GR13saulahpu:205": "purāṃ bhettuś cittapraśamarasavidrāvaṇaphale /",
  "GR13saulahpu:206": "ime netre gotrādharapatikulottaṃsakalike",
  "GR13saulahpu:207": "tavākarṇākṛṣṭasmaraśaravilāsaṃ kalayataḥ // Saul_52 //",
  "GR13saulahpu:208": "vibhaktatraivarṇyaṃ vyatikaritanīlāñjanatayā",
  "GR13saulahpu:209": "vibhāti tvannetratritayam idam īśānadayite /",
  "GR13saulahpu:210": "punaḥ sraṣṭuṃ devān druhiṇaharirudrān uparatān",
  "GR13saulahpu:211": "rajaḥ sattvaṃ bibhrat tama iti guṇānāṃ trayam iva // Saul_53 //",
  "GR13saulahpu:212": "pavitrīkartuṃ naḥ paśupatiparādhīnahṛdaye",
  "GR13saulahpu:213": "dayāmitrair netrair aruṇadhavalaśyāmarucibhiḥ /",
  "GR13saulahpu:214": "nadaḥ śoṇo gaṅgā tapanatanayeti dhruvam amuṃ",
  "GR13saulahpu:215": "trayāṇāṃ tīrthānām upanayasi saṃbhedam anaghe // Saul_54 //",
  "GR13saulahpu:216": "tavāparṇe karṇejapanayanapaiśunyacakitā",
  "GR13saulahpu:217": "nilīyante toye niyatam animeṣāḥ śapharikāḥ /",
  "GR13saulahpu:218": "iyaṃ ca śrīr baddhacchadapuṭakapāṭaṃ kuvalayam",
  "GR13saulahpu:219": "jahāti pratyūṣe niśi ca vighaṭayya praviśati // Saul_55 //",
  "GR13saulahpu:220": "nimeṣonmeṣābhyāṃ pralayam udayaṃ yāti jagatī",
  "GR13saulahpu:221": "tavety āhuḥ santo dharaṇidhararājanyatanaye /",
  "GR13saulahpu:222": "tvadunmeṣāj jātaṃ jagad idam aśeṣaṃ pralayataḥ",
  "GR13saulahpu:223": "paritrātuṃ śaṅke parihṛtanimeṣās tava dṛśaḥ // Saul_56 //",
  "GR13saulahpu:224": "dṛśā drāghīyasyā daradalitanīlotpalarucā",
  "GR13saulahpu:225": "davīyāṃsaṃ dīnaṃ snapaya kṛpayā mām api śive /",
  "GR13saulahpu:226": "anenāyaṃ dhanyo bhavati na ca te hānir iyatā",
  "GR13saulahpu:227": "vane vā harmye vā samakaranipāto himakaraḥ // Saul_57 //",
  "GR13saulahpu:228": "arālaṃ te pālīyugalam agarājanyatanaye",
  "GR13saulahpu:229": "na keṣām ādhatte kusumaśarakodaṇḍakutukam /",
  "GR13saulahpu:230": "tiraścīno yatra śravaṇapatham ullaṅghya vilasan",
  "GR13saulahpu:231": "apāṅgavyāsaṅgo diśati śarasaṃdhānadhiṣaṇām // Saul_58 //",
  "GR13saulahpu:232": "sphuradgaṇḍābhogapratiphalitatāṭaṅkayugalaṃ",
  "GR13saulahpu:233": "catuścakraṃ manye tava mukham idaṃ manmatharatham /",
  "GR13saulahpu:234": "yam āruhya druhyaty avaniratham arkenducaraṇaṃ",
  "GR13saulahpu:235": "mahāvīro māraḥ pramathapataye svaṃ jitavate // Saul_59 //",
  "GR13saulahpu:236": "sarasvatyāḥ sūktīr amṛtalaharīkauśalaharīḥ",
  "GR13saulahpu:237": "pibantyāḥ śarvāṇi śravaṇaculukābhyām aviratam /",
  "GR13saulahpu:238": "camatkāraślāghācalitaśirasaḥ kuṇḍalagaṇo",
  "GR13saulahpu:239": "jhaṇatkārais tāraiḥ prativacanam ācaṣṭae iva te // Saul_60 //",
  "GR13saulahpu:240": "asau nāsāvaṃśas tuhinagirivaṃśadhvajapaṭi",
  "GR13saulahpu:241": "tvadīyo nedīyaḥ phalatu phalam asmākam ucitam /",
  "GR13saulahpu:242": "vahann antar muktāḥ śiśirataraniśvāsaghaṭitāḥ",
  "GR13saulahpu:243": "samṛddhyā yas tāsāṃ bahir api ca muktāmaṇidharaḥ // Saul_61 //",
  "GR13saulahpu:244": "prakṛtyā raktāyās tava sudati dantacchadaruceḥ",
  "GR13saulahpu:245": "pravakṣye sādṛśyaṃ janayatu phalaṃ vidrumalatā /",
  "GR13saulahpu:246": "na bimbaṃ tadbimbapratiphalanalābhād aruṇitaṃ",
  "GR13saulahpu:247": "tulām adhyāroḍhuṃ katham iva vilajjeta kalayā // Saul_62 //",
  "GR13saulahpu:248": "smitajyotsnājālaṃ tava vadanacandrasya pibatāṃ",
  "GR13saulahpu:249": "cakorāṇām āsīd atirasatayā cañcujaḍimā /",
  "GR13saulahpu:250": "atas te śītāṃśor amṛtalaharīm amlarucayaḥ",
  "GR13saulahpu:251": "pibanti svacchandaṃ niśiniśi bhṛśaṃ kāñcikadhiyā // Saul_63 //",
  "GR13saulahpu:252": "aviśrāntaṃ patyur guṇagaṇakathāmreḍanajapā",
  "GR13saulahpu:253": "japāpuṣpacchāyā tava janani jihvā jayati sā /",
  "GR13saulahpu:254": "yadagrāsīnāyāḥ sphaṭikadṛṣadacchacchavimayī",
  "GR13saulahpu:255": "sarasvatyā mūrtiḥ pariṇamati māṇikyavapuṣā // Saul_64 //",
  "GR13saulahpu:256": "raṇe jitvā daityān apahṛtaśirastraiḥ kavacibhir",
  "GR13saulahpu:257": "nivṛttaiś caṇḍāṃśutripuraharanirmālyavimukhaiḥ /",
  "GR13saulahpu:258": "viśākhendropendraiḥ śaśiviśadakarpūraśakalā",
  "GR13saulahpu:259": "vilīyante mātas tava vadanatāmbūlakabalāḥ // Saul_65 //",
  "GR13saulahpu:260": "vipañcyā gāyantī vividham avadānaṃ paśupates",
  "GR13saulahpu:261": "tvayārabdhe vaktuṃ calitaśirasā sādhuvacane /",
  "GR13saulahpu:262": "tvadīyair mādhuryair apalapitatantrīkalaravāṃ",
  "GR13saulahpu:263": "nijāṃ vīṇāṃ vāṇī niculayati colena nibhṛtam // Saul_66 //",
  "GR13saulahpu:264": "karāgreṇa spaṣṭaṃ tuhinagiriṇā vatsalatayā",
  "GR13saulahpu:265": "girīśenodastaṃ muhur adharapānākulatayā /",
  "GR13saulahpu:266": "karagrāhyaṃ śaṃbhor mukhamukuravṛntaṃ girisute",
  "GR13saulahpu:267": "kathaṃkāraṃ brūmas tava cibukam aupamyarahitam // Saul_67 //",
  "GR13saulahpu:268": "bhujāśleṣān nityaṃ puradamayituḥ kaṇṭakavatī",
  "GR13saulahpu:269": "tava grīvā dhatte mukhakamalanālaśriyam iyam /",
  "GR13saulahpu:270": "svataḥ śvetā kālāgarubahalajambālamalinā",
  "GR13saulahpu:271": "mṛṇālīlālityam vahati yadadho hāralatikā // Saul_68 //",
  "GR13saulahpu:272": "gale rekhās tisro gatigamakagītaikanipuṇe",
  "GR13saulahpu:273": "vivāhavyānaddhatriguṇaguṇasaṃkhyāpratibhuvaḥ /",
  "GR13saulahpu:274": "virājante nānāvidhamadhurarāgākarabhuvāṃ",
  "GR13saulahpu:275": "trayāṇāṃ grāmāṇāṃ sthitiniyamasīmāna iva te // Saul_69 //",
  "GR13saulahpu:276": "mṛṇālīmṛdvīnāṃ tava bhujalatānāṃ catasṛṇāṃ",
  "GR13saulahpu:277": "caturbhiḥ saundaryaṃ sarasijabhavaḥ stauti vadanaiḥ /",
  "GR13saulahpu:278": "nakhebhyaḥ saṃtrasyan prathamamathanād andhakaripoś",
  "GR13saulahpu:279": "caturṇāṃ śīrṣāṇāṃ samam abhayahastārpaṇadhiyā // Saul_70 //",
  "GR13saulahpu:280": "nakhānām uddyotair navanalinarāgaṃ vihasatāṃ",
  "GR13saulahpu:281": "karāṇāṃ te kāntiṃ kathaya kathayāmaḥ katham ume /",
  "GR13saulahpu:282": "kayā cid vā sāmyaṃ bhajatu kalayā hanta kamalaṃ",
  "GR13saulahpu:283": "yadi krīḍallakṣmīcaraṇatalalākṣāruṇadalam // Saul_71 //",
  "GR13saulahpu:284": "samaṃ devi skandadvipavadanapītaṃ stanayugaṃ",
  "GR13saulahpu:285": "tavedaṃ naḥ khedaṃ haratu satataṃ prasnutamukham /",
  "GR13saulahpu:286": "yad ālokyāśaṅkākulitahṛdayo hāsajanakaḥ",
  "GR13saulahpu:287": "svakumbhau herambaḥ parimṛśati hastena jhaṭiti // Saul_72 //",
  "GR13saulahpu:288": "amū te vakṣojāv amṛtarasamāṇikyakutupau",
  "GR13saulahpu:289": "na saṃdehaspando nagapatipatāke manasi naḥ /",
  "GR13saulahpu:290": "pibantau tau yasmād aviditavadhūsaṃgamarasau",
  "GR13saulahpu:291": "kumārāv adyāpi dviradavadanakrauñcadalanau // Saul_73 //",
  "GR13saulahpu:292": "vahaty amba stamberamadanujakumbhaprakṛtibhiḥ",
  "GR13saulahpu:293": "samārabdhāṃ muktāmaṇibhir amalāṃ hāralatikām /",
  "GR13saulahpu:294": "kucābhogo bimbādhararucibhir antaḥ śabalitāṃ",
  "GR13saulahpu:295": "pratāpavyāmiśrāṃ puravijayinaḥ kīrtim iva te // Saul_74 //",
  "GR13saulahpu:296": "tava stanyaṃ manye dharaṇidharakanye hṛdayataḥ",
  "GR13saulahpu:297": "payaḥpārāvāraḥ parivahati sārasvata iva /",
  "GR13saulahpu:298": "dayāvatyā dattaṃ draviḍaśiśur āsvādya tava yat",
  "GR13saulahpu:299": "kavīnāṃ prauḍhānām ajani kamaniyaḥ kavayitā // Saul_75 //",
  "GR13saulahpu:300": "harakrodhajvālāvalibhir avalīḍhena vapuṣā",
  "GR13saulahpu:301": "gabhīre te nābhīsarasi kṛtasaṅgo manasijaḥ /",
  "GR13saulahpu:302": "samuttasthau tasmād acalatanaye dhūmalatikā",
  "GR13saulahpu:303": "janas tāṃ jānīte janani tava romāvalir iti // Saul_76 //",
  "GR13saulahpu:304": "yad etat kālindītanutarataraṅgākṛti śive",
  "GR13saulahpu:305": "kṛśe madhye kiṃ cij janani tava tad bhāti sudhiyām /",
  "GR13saulahpu:306": "vimardād anyoanyaṃ kucakalaśayor antaragataṃ",
  "GR13saulahpu:307": "tanūbhūtaṃ vyoma praviśad iva nābhīkuhariṇīm // Saul_77 //",
  "GR13saulahpu:308": "sthiro gaṅgāvartaḥ stanamukularomāvalilatā-",
  "GR13saulahpu:309": "kalāvālaṃ kuṇḍaṃ kusumaśaratejohutabhujaḥ /",
  "GR13saulahpu:310": "rater līlāgāraṃ kim api tava nābhīti girije",
  "GR13saulahpu:311": "biladvāraṃ siddher giriśanayanānāṃ vijayate // Saul_78 //",
  "GR13saulahpu:312": "nisargakṣīṇasya stanataṭabhareṇa klamajuṣo",
  "GR13saulahpu:313": "namanmūrter nābhau baliṣu śanakais truṭyatae iva /",
  "GR13saulahpu:314": "ciraṃ te madhyasya truṭitataṭinītīrataruṇā",
  "GR13saulahpu:315": "samāvasthāsthemno bhavatu kuśalaṃ śailatanaye // Saul_79 //",
  "GR13saulahpu:316": "kucau sadyaḥ svidyattaṭaghaṭitakūrpāsabhidurau",
  "GR13saulahpu:317": "kaṣantau dormūle kanakakalaśābhau kalayatā /",
  "GR13saulahpu:318": "tava trātuṃ bhaṅgād alam iti vilagnaṃ tanubhuvā",
  "GR13saulahpu:319": "tridhā naddhaṃ devi trivali lavalīvallibhir iva // Saul_80 //",
  "GR13saulahpu:320": "gurutvaṃ vistāraṃ kṣitidharapatiḥ pārvati nijān",
  "GR13saulahpu:321": "nitambād ācchidya tvayi haraṇarūpeṇa nidadhe /",
  "GR13saulahpu:322": "atas te vistīrṇo gurur ayam aśeṣāṃ vasumatīṃ",
  "GR13saulahpu:323": "nitambaprāgbhāraḥ sthagayati laghutvaṃ nayati ca // Saul_81 //",
  "GR13saulahpu:324": "karīndrāṇāṃ śuṇḍāḥ kanakakadalīkāṇḍapaṭalīm",
  "GR13saulahpu:325": "ubhābhyām ūrubhyām ubhayam api nirjitya bhavatī /",
  "GR13saulahpu:326": "suvṛttābhyāṃ patyuḥ praṇatikaṭhinābhyāṃ girisute",
  "GR13saulahpu:327": "vijigye jānubhyāṃ vibudhakarikumbhadvayam api // Saul_82 //",
  "GR13saulahpu:328": "parājetuṃ rudraṃ dviguṇaśaragarbhau girisute",
  "GR13saulahpu:329": "niṣaṅgau jaṅghe te viṣamaviśikho bāḍham akṛta /",
  "GR13saulahpu:330": "yadagre dṛśyante daśaśaraphalāḥ pādayugalī-",
  "GR13saulahpu:331": "nakhāgracchadmānaḥ suramukuṭaśāṇaikaniśitāḥ // Saul_83 //",
  "GR13saulahpu:332": "śrutīnāṃ mūrdhāno dadhati tava yau śekharatayā",
  "GR13saulahpu:333": "mamāpy etau mātaḥ śirasi dayayā dhehi caraṇau /",
  "GR13saulahpu:334": "yayoḥ pādyaṃ pāthaḥ paśupatijaṭājūṭataṭinī",
  "GR13saulahpu:335": "yayor lākṣālakṣmīr aruṇaharicūḍāmaṇiruciḥ // Saul_84 //",
  "GR13saulahpu:336": "namovākaṃ brūmo nayanaramaṇīyāya padayos",
  "GR13saulahpu:337": "tavāsmai dvandvāya sphuṭarucirasālaktakavate /",
  "GR13saulahpu:338": "asūyaty atyantaṃ yad abhihananāya spṛhayate",
  "GR13saulahpu:339": "paśūnām īśānaḥ pramadavanakaṅkelitarave // Saul_85 //",
  "GR13saulahpu:340": "mṛṣā kṛtvā gotraskhalanam atha vailakṣyanamitaṃ",
  "GR13saulahpu:341": "lalāṭe bhartāraṃ caraṇakamale tāḍayati te /",
  "GR13saulahpu:342": "cirād antaḥśalyaṃ dahanakṛtam unmūlitavatā",
  "GR13saulahpu:343": "tulākoṭikvāṇaiḥ kilikilitam īśānaripuṇā // Saul_86 //",
  "GR13saulahpu:344": "himānīhantavyaṃ himagiritaṭākrānticaturau",
  "GR13saulahpu:345": "niśāyāṃ nidrāṇāṃ niśi ca parabhāge ca viśadau /",
  "GR13saulahpu:346": "paraṃ lakṣmīpātraṃ śriyam atisṛjantau samayināṃ",
  "GR13saulahpu:347": "sarojaṃ tvatpādau janani jayataś citram iha kim // Saul_87 //",
  "GR13saulahpu:348": "padaṃ te kāntīnāṃ prapadam apadaṃ devi vipadāṃ",
  "GR13saulahpu:349": "kathaṃ nītaṃ sadbhiḥ kaṭhinakamaṭhīkarparatulām /",
  "GR13saulahpu:350": "kathaṃ vā bāhubhyām upayamanakāle purabhidā",
  "GR13saulahpu:351": "yad ādāya nyastaṃ dṛṣadi dayamānena manasā // Saul_88 //",
  "GR13saulahpu:352": "nakhair nākastrīṇāṃ karakamalasaṃkocaśaśibhis",
  "GR13saulahpu:353": "tarūṇāṃ divyānāṃ hasata iva te caṇḍi caraṇau /",
  "GR13saulahpu:354": "phalāni svasthebhyaḥ kisalayakarāgreṇa dadatāṃ",
  "GR13saulahpu:355": "daridrebhyo bhadrāṃ śriyam aniśam ahnāya dadatau // Saul_89 //",
  "GR13saulahpu:356": "kadā kāle mātaḥ kathaya kalitālaktakarasaṃ",
  "GR13saulahpu:357": "pibeyaṃ vidyārthī tava caraṇanirṇejanajalam /",
  "GR13saulahpu:358": "prakṛtyā mūkānām api ca kavitākāraṇatayā",
  "GR13saulahpu:359": "yad ādhatte vāṇīmukhakamalatāmbūlarasatām // Saul_90 //",
  "GR13saulahpu:360": "padanyāsakrīḍāparicayam ivārabdhumanasaś",
  "GR13saulahpu:361": "carantas te khelaṃ bhavanakalahaṃsā na jahati /",
  "GR13saulahpu:362": "suvikṣepe śikṣāṃ subhagamaṇimañjīraraṇita-",
  "GR13saulahpu:363": "cchalād ācakṣāṇaṃ caraṇakamalaṃ cārucarite // Saul_91 //",
  "GR13saulahpu:364": "arālā keśeṣu prakṛtisaralā mandahasite",
  "GR13saulahpu:365": "śirīṣābhā citte dṛṣad iva kaṭhorā kucataṭe /",
  "GR13saulahpu:366": "bhṛśaṃ tanvī madhye pṛthur urasijārohaviṣaye",
  "GR13saulahpu:367": "jagat trātuṃ śaṃbhor jayati karuṇā kā cid aruṇā // Saul_92 //",
  "GR13saulahpu:368": "purārāter antaḥpuram asi tatas tvaccaraṇayoḥ",
  "GR13saulahpu:369": "saparyāmaryādā taralakaraṇānām asulabhā /",
  "GR13saulahpu:370": "tathā hy ete nītāḥ śatamakhamukhāḥ siddhim atulāṃ",
  "GR13saulahpu:371": "tava dvāropāntasthitibhir aṇimādyābhir amarāḥ // Saul_93 //",
  "GR13saulahpu:372": "gatās te mañcatvaṃ druhiṇaharirudreśvarabhṛtaḥ",
  "GR13saulahpu:373": "śivaḥ svacchacchāyāghaṭitakapaṭapracchadapaṭaḥ /",
  "GR13saulahpu:374": "tvadīyānāṃ bhāsāṃ pratiphalanalābhāruṇatayā",
  "GR13saulahpu:375": "śarīrī śṛṅgāro rasa iva dṛśāṃ dogdhi kutukam // Saul_94 //",
  "GR13saulahpu:376": "kalaṅkaḥ kastūrī rajanikarabimbaṃ jalamayaṃ",
  "GR13saulahpu:377": "kalābhiḥ karpūrair marakatakaraṇḍaṃ nibiḍitam /",
  "GR13saulahpu:378": "atas tvadbhogena pratidinam idaṃ riktakuharaṃ",
  "GR13saulahpu:379": "vidhir bhūyobhūyo nibiḍayati nūnaṃ tava kṛte // Saul_95 //",
  "GR13saulahpu:380": "svadehodbhūtābhir ghṛṇibhir aṇimādyābhir abhito",
  "GR13saulahpu:381": "niṣevye nitye tvām aham iti sadā bhāvayati yaḥ /",
  "GR13saulahpu:382": "kim āścaryaṃ tasya trinayansamṛddhiṃ tṛṇayato",
  "GR13saulahpu:383": "mahāsaṃvartāgnir viracayati nīrājanavidhim // Saul_96 //",
  "GR13saulahpu:384": "kalatraṃ vaidhātraṃ katikati bhajante na kavayaḥ",
  "GR13saulahpu:385": "śriyo devyāḥ ko vā na bhavati patiḥ kair api dhanaiḥ /",
  "GR13saulahpu:386": "mahādevaṃ hitvā tava sati satīnām acarame",
  "GR13saulahpu:387": "kucābhyām āsaṅgaḥ kuravakataror apy asulabhaḥ // Saul_97 //",
  "GR13saulahpu:388": "girām āhur devīṃ druhiṇagṛhiṇīm āgamavido",
  "GR13saulahpu:389": "hareḥ patnīṃ padmāṃ harasahacārīm adritanayām /",
  "GR13saulahpu:390": "turīyā kāpi tvaṃ duradhigamaniḥsīmamahimā",
  "GR13saulahpu:391": "mahāmāye viśvaṃ bhramayasi parabrahmamahiṣi // Saul_98 //",
  "GR13saulahpu:392": "sarasvatyā lakṣmyā vidhiharisapatno viharate",
  "GR13saulahpu:393": "rateḥ pātivratyaṃ śithilayati ramyeṇa vapuṣā /",
  "GR13saulahpu:394": "ciraṃ jīvann eṣa kṣapitapaśupāśavyatikaraḥ",
  "GR13saulahpu:395": "parabrahmābhikhyaṃ rasayati rasaṃ tvadbhajanavān // Saul_99 //",
  "GR13saulahpu:396": "pradīpajvālābhir divasakaranīrājanavidhiḥ",
  "GR13saulahpu:397": "sudhāsūteś candropalajalalavair arghyaghaṭanā /",
  "GR13saulahpu:398": "svakīyair ambhobhiḥ salilanidhisauhityakaraṇaṃ",
  "GR13saulahpu:399": "tvadīyābhir vāgbhis tava janani vācāṃ stutir iyam // Saul_100 //",
  "GR13saulahpu:400": "samānītaḥ padbhyāṃ maṇimukuratām ambaramaṇir",
  "GR13saulahpu:401": "bhayād antarbaddhastimitakiraṇaśreṇimasṛṇaḥ /",
  "GR13saulahpu:402": "dadhāti tvadvaktraṃ pratiphalitam aśrāntivikacaṃ",
  "GR13saulahpu:403": "nirātaṅkaṃ candrān nijahṛdayapaṅkeruham iva // Saul_101 //",
  "GR13saulahpu:404": "samudbhūtasthūlastanabharam uraś cāru hasitaṃ",
  "GR13saulahpu:405": "kaṭākṣe kandarpaḥ kusumitakadambadyutivapuḥ /",
  "GR13saulahpu:406": "harasya tvadbhrāntiṃ manasi janayām āsa madano",
  "GR13saulahpu:407": "bhavatyā ye bhaktāḥ pariṇatir amīṣām iyam ume // Saul_102 //",
  "GR13saulahpu:408": "nidhe nityasmere niravadhiguṇe nītinipuṇe",
  "GR13saulahpu:409": "nirāghātajñāne niyamaparacittaikanilaye /",
  "GR13saulahpu:410": "niyatyā nirmukte nikhilanigamāntastutipade",
  "GR13saulahpu:411": "nirātaṅke nitye nigamaya mamāpi stutim imām // Saul_103 //"
}