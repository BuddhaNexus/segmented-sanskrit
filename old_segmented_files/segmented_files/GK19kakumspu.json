{
  "GK19kakumspu:0": "asty uttarasyāṃ diśi devatātmā himālayo nāma nagādhirājaḥ /",
  "GK19kakumspu:1": "pūrvāparau toyanidhī vigāhya sthitaḥ pṛthivyā iva mānadaṇḍaḥ // Ks_1.1 //",
  "GK19kakumspu:2": "yaṃ sarvaśailāḥ parikalpya vatsaṃ merau sthite dogdhari dohadakṣe /",
  "GK19kakumspu:3": "bhāsvanti ratnāni mahauṣadhīś ca pṛthūpadiṣṭāṃ duduhur dharitrīm // Ks_1.2 //",
  "GK19kakumspu:4": "anantaratnaprabhavasya yasya himaṃ na saubhāgyavilopi jātam /",
  "GK19kakumspu:5": "eko hi doṣo guṇasaṃnipāte nimajjatīndoḥ kiraṇeṣv ivāṅkaḥ // Ks_1.3 //",
  "GK19kakumspu:6": "yaś cāpsarovibhramamaṇḍanānāṃ saṃpādayitrīṃ śikharair bibharti /",
  "GK19kakumspu:7": "balāhakacchedavibhaktarāgām akālasaṃdhyām iva dhātumattām // Ks_1.4 //",
  "GK19kakumspu:8": "āmekhalaṃ saṃcaratāṃ ghanānāṃ cchāyām adhaḥsānugatāṃ niṣevya /",
  "GK19kakumspu:9": "udvejitā vṛṣṭibhir āśrayante śṛṅgāṇi yasyātapavanti siddhāḥ // Ks_1.5 //",
  "GK19kakumspu:10": "padaṃ tuṣārasrutidhautaraktaṃ yasminn adṛṣṭvāpi hatadvipānām /",
  "GK19kakumspu:11": "vidanti mārgaṃ nakharandhramuktair muktāphalaiḥ kesariṇāṃ kirātāḥ // Ks_1.6 //",
  "GK19kakumspu:12": "nyastākṣarā dhāturasena yatra bhūrjatvacaḥ kuñjarabinduśoṇāḥ /",
  "GK19kakumspu:13": "vrajanti vidyādharasundarīṇām anaṅgalekhakriyayopayogam // Ks_1.7 //",
  "GK19kakumspu:14": "yaḥ pūrayan kīcakarandhrabhāgān darīmukhotthena samīraṇena /",
  "GK19kakumspu:15": "udgāsyatām icchati kiṃnarāṇāṃ tānapradāyitvam ivopagantum // Ks_1.8 //",
  "GK19kakumspu:16": "kapolakaṇḍūḥ karibhir vinetuṃ vighaṭṭitānāṃ saraladrumāṇām /",
  "GK19kakumspu:17": "yatra srutakṣīratayā prasūtaḥ sānūni gandhaḥ surabhīkaroti // Ks_1.9 //",
  "GK19kakumspu:18": "vanecarāṇāṃ vanitāsakhānāṃ darīgṛhotsaṅganiṣaktabhāsaḥ /",
  "GK19kakumspu:19": "bhavanti yatrauṣadhayo rajanyām atailapūrāḥ suratapradīpāḥ // Ks_1.10 //",
  "GK19kakumspu:20": "udvejayaty aṅgulipārṣṇibhāgān mārge śilībhūtahime 'pi yatra /",
  "GK19kakumspu:21": "na durvahaśroṇipayodharārtā bhindanti mandāṃ gatim aśvamukhyaḥ // Ks_1.11 //",
  "GK19kakumspu:22": "divākarād rakṣati yo guhāsu līnaṃ divā bhītam ivāndhakāram /",
  "GK19kakumspu:23": "kṣudre 'pi nūnaṃ śaraṇaṃ prapanne mamatvam uccaiḥśirasāṃ satīva // Ks_1.12 //",
  "GK19kakumspu:24": "lāṅgūlavikṣepavisarpiśobhair itas tataś candramarīcigauraiḥ /",
  "GK19kakumspu:25": "yasyārthayuktaṃ girirājaśabdaṃ kurvanti vālavyajanaiś camaryaḥ // Ks_1.13 //",
  "GK19kakumspu:26": "yatrāṃśukākṣepavilajjitānāṃ yadṛcchayā kiṃpuruṣāṅganānām /",
  "GK19kakumspu:27": "darīgṛhadvāravilambibimbās tiraskariṇyo jaladā bhavanti // Ks_1.14 //",
  "GK19kakumspu:28": "bhāgīrathīnirjharasīkarāṇāṃ voḍhā muhuḥ kampitadevadāruḥ /",
  "GK19kakumspu:29": "yad vāyur anviṣṭamṛgaiḥ kirātair āsevyate bhinnaśikhaṇḍibarhaḥ // Ks_1.15 //",
  "GK19kakumspu:30": "saptarṣihastāvacitāvaśeṣāṇy adho vivasvān parivartamānaḥ /",
  "GK19kakumspu:31": "padmāni yasyāgrasaroruhāṇi prabodhayaty ūrdhvamukhair mayūkhaiḥ // Ks_1.16 //",
  "GK19kakumspu:32": "yajñāṅgayonitvam avekṣya yasya sāraṃ dharitrīdharaṇakṣamaṃ ca /",
  "GK19kakumspu:33": "prajāpatiḥ kalpitayajñabhāgaṃ śailādhipatyaṃ svayam anvatiṣṭhat // Ks_1.17 //",
  "GK19kakumspu:34": "sa mānasīṃ merusakhaḥ pitṝṇāṃ kanyāṃ kulasya sthitaye sthitijñaḥ /",
  "GK19kakumspu:35": "menāṃ munīnām api mānanīyām ātmānurūpāṃ vidhinopayeme // Ks_1.18 //",
  "GK19kakumspu:36": "kālakrameṇātha tayoḥ pravṛtte svarūpayogye surataprasaṅge /",
  "GK19kakumspu:37": "manoramaṃ yauvanam udvahantyā garbho 'bhavad bhūdhararājapatnyāḥ // Ks_1.19 //",
  "GK19kakumspu:38": "asūta sā nāgavadhūpabhogyaṃ mainākam ambhonidhibaddhasakhyam /",
  "GK19kakumspu:39": "kruddhe 'pi pakṣacchidi vṛtraśatrāv avedanājñaṃ kuliśakṣatānām // Ks_1.20 //",
  "GK19kakumspu:40": "athāvamānena pituḥ prayuktā dakṣasya kanyā bhavapūrvapatnī /",
  "GK19kakumspu:41": "satī satī yogavisṛṣṭadehā tāṃ janmane śailavadhūṃ prapede // Ks_1.21 //",
  "GK19kakumspu:42": "sā bhūdharāṇām adhipena tasyāṃ samādhimatyām udapādi bhavyā /",
  "GK19kakumspu:43": "samyakprayogād aparikṣatāyāṃ nītāv ivotsāhaguṇena saṃpat // Ks_1.22 //",
  "GK19kakumspu:44": "prasannadik pāṃsuviviktavātaṃ śaṅkhasvanānantarapuṣpavṛṣṭi /",
  "GK19kakumspu:45": "śarīriṇāṃ sthāvarajaṅgamānāṃ sukhāya tajjanmadinaṃ babhūva // Ks_1.23 //",
  "GK19kakumspu:46": "tayā duhitrā sutarāṃ savitrī sphuratprabhāmaṇḍalayā cakāse /",
  "GK19kakumspu:47": "vidūrabhūmir navameghaśabdād udbhinnayā ratnaśalākayeva // Ks_1.24 //",
  "GK19kakumspu:48": "dine dine sā parivardhamānā labdhodayā cāndramasīva lekhā /",
  "GK19kakumspu:49": "pupoṣa lāvaṇyamayān viśeṣāñ jyotsnāntarāṇīva kalāntarāṇi // Ks_1.25 //",
  "GK19kakumspu:50": "tāṃ pārvatīty ābhijanena nāmnā bandhupriyāṃ bandhujano juhāva /",
  "GK19kakumspu:51": "u meti mātrā tapaso niṣiddhā paścād umākhyāṃ sumukhī jagāma // Ks_1.26 //",
  "GK19kakumspu:52": "mahībhṛtaḥ putravato 'pi dṛṣṭis tasminn apatye na jagāma tṛptim /",
  "GK19kakumspu:53": "anantapuṣpasya madhor hi cūte dvirephamālā saviśeṣasaṅgā // Ks_1.27 //",
  "GK19kakumspu:54": "prabhāmahatyā śikhayeva dīpas trimārgayeva tridivasya mārgaḥ /",
  "GK19kakumspu:55": "saṃskāravatyeva girā manīṣī tayā sa pūtaś ca vibhūṣitaś ca // Ks_1.28 //",
  "GK19kakumspu:56": "mandākinīsaikatavedikābhiḥ sā kandukaiḥ kṛtrimaputrakaiś ca /",
  "GK19kakumspu:57": "reme muhur madhyagatā sakhīnāṃ krīḍārasaṃ nirviśatīva bālye // Ks_1.29 //",
  "GK19kakumspu:58": "tāṃ haṃsamālāḥ śaradīva gaṅgāṃ mahauṣadhiṃ naktam ivātmabhāsaḥ /",
  "GK19kakumspu:59": "sthiropadeśām upadeśakāle prapedire prāktanajanmavidyāḥ // Ks_1.30 //",
  "GK19kakumspu:60": "asaṃbhṛtaṃ maṇḍanam aṅgayaṣṭer anāsavākhyaṃ karaṇaṃ madasya /",
  "GK19kakumspu:61": "kāmasya puṣpavyatiriktam astraṃ bālyāt paraṃ sātha vayaḥ prapede // Ks_1.31 //",
  "GK19kakumspu:62": "unmīlitaṃ tūlikayeva citraṃ sūryāṃśubhir bhinnam ivāravindam /",
  "GK19kakumspu:63": "babhūva tasyāś caturasraśobhi vapur vibhaktaṃ navayauvanena // Ks_1.32 //",
  "GK19kakumspu:64": "abhyunnatāṅguṣṭhanakhaprabhābhir nikṣepaṇād rāgam ivodgirantau /",
  "GK19kakumspu:65": "ājahratus taccaraṇau pṛthivyāṃ sthalāravindaśriyam avyavasthām // Ks_1.33 //",
  "GK19kakumspu:66": "sā rājahaṃsair iva saṃnatāṅgī gateṣu līlāñcitavikrameṣu /",
  "GK19kakumspu:67": "vyanīyata pratyupadeśalubdhair āditsubhir nūpurasiñjitāni // Ks_1.34 //",
  "GK19kakumspu:68": "vṛttānupūrve ca na cātidīrghe jaṅghe śubhe sṛṣṭavatas tadīye /",
  "GK19kakumspu:69": "śeṣāṅganirmāṇavidhau vidhātur lāvaṇya utpādya ivāsa yatnaḥ // Ks_1.35 //",
  "GK19kakumspu:70": "nāgendrahastās tvaci karkaśatvād ekāntaśaityāt kadalīviśeṣāḥ /",
  "GK19kakumspu:71": "labdhvāpi loke pariṇāhi rūpaṃ jātās tadūrvor upamānabāhyāḥ // Ks_1.36 //",
  "GK19kakumspu:72": "etāvatā nanv anumeyaśobhaṃ kāñcīguṇasthānam aninditāyāḥ /",
  "GK19kakumspu:73": "āropitaṃ yad giriśena paścād ananyanārīkamanīyam aṅkam // Ks_1.37 //",
  "GK19kakumspu:74": "tasyāḥ praviṣṭā natanābhirandhraṃ rarāja tanvī navalomarājiḥ /",
  "GK19kakumspu:75": "nīvīm atikramya sitetarasya tanmekhalāmadhyamaṇer ivārciḥ // Ks_1.38 //",
  "GK19kakumspu:76": "madhyena sā vedivilagnamadhyā valitrayaṃ cāru babhāra bālā /",
  "GK19kakumspu:77": "ārohaṇārthaṃ navayauvanena kāmasya sopānam iva prayuktam // Ks_1.39 //",
  "GK19kakumspu:78": "anyonyam utpīḍayad utpalākṣyāḥ stanadvayaṃ pāṇḍu tathā pravṛddham /",
  "GK19kakumspu:79": "madhye yathā śyāmamukhasya tasya mṛṇālasūtrāntaram apy alabhyam // Ks_1.40 //",
  "GK19kakumspu:80": "śirīṣapuṣpādhikasaukumāryau bāhū tadīyāv iti me vitarkaḥ /",
  "GK19kakumspu:81": "parājitenāpi kṛtau harasya yau kaṇṭhapāśau makaradhvajena // Ks_1.41 //",
  "GK19kakumspu:82": "kaṇṭhasya tasyāḥ stanabandhurasya muktākalāpasya ca nistalasya /",
  "GK19kakumspu:83": "anyonyaśobhājananād babhūva sādhāraṇo bhūṣaṇabhūṣyabhāvaḥ // Ks_1.42 //",
  "GK19kakumspu:84": "candraṃ gatā padmaguṇān na bhuṅkte padmāśritā cāndramasīm abhikhyām /",
  "GK19kakumspu:85": "umāmukhaṃ tu pratipadya lolā dvisaṃśrayāṃ prītim avāpa lakṣmīḥ // Ks_1.43 //",
  "GK19kakumspu:86": "puṣpaṃ pravālopahitaṃ yadi syān muktāphalaṃ vā sphuṭavidrumastham /",
  "GK19kakumspu:87": "tato 'nukuryād viśadasya tasyās tāmrauṣṭhaparyastarucaḥ smitasya // Ks_1.44 //",
  "GK19kakumspu:88": "svareṇa tasyām amṛtasruteva prajalpitāyām abhijātavāci /",
  "GK19kakumspu:89": "apy anyapuṣṭā pratikūlaśabdā śrotur vitantrīr iva tāḍyamānā // Ks_1.45 //",
  "GK19kakumspu:90": "pravātanīlotpalanirviśeṣam adhīraviprekṣitam āyatākṣyā /",
  "GK19kakumspu:91": "tayā gṛhītaṃ nu mṛgāṅganābhyas tato gṛhītaṃ nu mṛgāṅganābhiḥ // Ks_1.46 //",
  "GK19kakumspu:92": "tasyāḥ śalākāñjananirmiteva kāntir bhruvor ānatalekhayor yā /",
  "GK19kakumspu:93": "tāṃ vīkṣya līlācaturām anaṅgaḥ svacāpasaundaryamadaṃ mumoca // Ks_1.47 //",
  "GK19kakumspu:94": "lajjā tiraścāṃ yadi cetasi syād asaṃśayaṃ parvatarājaputryāḥ /",
  "GK19kakumspu:95": "taṃ keśapāśaṃ prasamīkṣya kuryur vālapriyatvaṃ śithilaṃ camaryaḥ // Ks_1.48 //",
  "GK19kakumspu:96": "sarvopamādravyasamuccayena yathāpradeśaṃ viniveśitena /",
  "GK19kakumspu:97": "sā nirmitā viśvasṛjā prayatnād ekasthasaundaryadidṛkṣayeva // Ks_1.49 //",
  "GK19kakumspu:98": "tāṃ nāradaḥ kāmacaraḥ kadā cit kanyāṃ kila prekṣya pituḥ samīpe /",
  "GK19kakumspu:99": "samādideśaikavadhūṃ bhavitrīṃ premṇā śarīrārdhaharāṃ harasya // Ks_1.50 //",
  "GK19kakumspu:100": "guruḥ pragalbhe 'pi vayasy ato 'syās tasthau nivṛttānyavarābhilāṣaḥ /",
  "GK19kakumspu:101": "ṛte kṛśānor na hi mantrapūtam arhanti tejāṃsy aparāṇi havyam // Ks_1.51 //",
  "GK19kakumspu:102": "ayācitāraṃ na hi devadevam adriḥ sutāṃ grāhayituṃ śaśāka /",
  "GK19kakumspu:103": "abhyarthanābhaṅgabhayena sādhur mādhyasthyam iṣṭe 'py avalambate 'rthe // Ks_1.52 //",
  "GK19kakumspu:104": "yadaiva pūrve janane śarīraṃ sā dakṣaroṣāt sudatī sasarja /",
  "GK19kakumspu:105": "tadāprabhṛty eva vimuktasaṅgaḥ patiḥ paśūnām aparigraho 'bhūt // Ks_1.53 //",
  "GK19kakumspu:106": "sa kṛttivāsās tapase yatātmā gaṅgāpravāhokṣitadevadāru /",
  "GK19kakumspu:107": "prasthaṃ himādrer mṛganābhigandhi kiṃ cit kvaṇatkiṃnaram adhyuvāsa // Ks_1.54 //",
  "GK19kakumspu:108": "gaṇā nameruprasavāvataṃsā bhūrjatvacaḥ sparśavatīr dadhānāḥ /",
  "GK19kakumspu:109": "manaḥśilāvicchuritā niṣeduḥ śaileyanaddheṣu śilātaleṣu // Ks_1.55 //",
  "GK19kakumspu:110": "tuṣārasaṃghātaśilāḥ khurāgraiḥ samullikhan darpakalaḥ kakudmān /",
  "GK19kakumspu:111": "dṛṣṭaḥ kathaṃ cid gavayair vivignair asoḍhasiṃhadhvanir unnanāda // Ks_1.56 //",
  "GK19kakumspu:112": "tatrāgnim ādhāya samitsamiddhaṃ svam eva mūrtyantaram aṣṭamūrtiḥ /",
  "GK19kakumspu:113": "svayaṃ vidhātā tapasaḥ phalānām kenāpi kāmena tapaś cacāra // Ks_1.57 //",
  "GK19kakumspu:114": "anarghyam arghyeṇa tam adrināthaḥ svargaukasām arcitam arcayitvā /",
  "GK19kakumspu:115": "ārādhanāyāsya sakhīsametāṃ samādideśa prayatāṃ tanūjām // Ks_1.58 //",
  "GK19kakumspu:116": "pratyarthibhūtām api tāṃ samādheḥ śuśrūṣamāṇāṃ giriśo 'numene /",
  "GK19kakumspu:117": "vikārahetau sati vikriyante yeṣāṃ na cetāṃsi ta eva dhīrāḥ // Ks_1.59 //",
  "GK19kakumspu:118": "avacitabalipuṣpā vedisaṃmārgadakṣā niyamavidhijalānāṃ barhiṣāṃ copanetrī /",
  "GK19kakumspu:119": "giriśam upacacāra pratyahaṃ sā sukeśī niyamitaparikhedā tacchiraścandrapādaiḥ // Ks_1.60 //",
  "GK19kakumspu:121": "tasmin viprakṛtāḥ kāle tārakeṇa divaukasaḥ /",
  "GK19kakumspu:122": "turāsāhaṃ purodhāya dhāma svāyaṃbhuvaṃ yayuḥ // Ks_2.1 //",
  "GK19kakumspu:123": "teṣām āvir abhūd brahmā parimlānamukhaśriyām /",
  "GK19kakumspu:124": "sarasāṃ suptapadmānāṃ prātar dīdhitimān iva // Ks_2.2, //",
  "GK19kakumspu:125": "atha sarvasya dhātāraṃ te sarve sarvatomukham /",
  "GK19kakumspu:126": "vāgīśaṃ vāgbhir arthyābhiḥ praṇipatyopatasthire // Ks_2.3 //",
  "GK19kakumspu:127": "namas trimūrtaye tubhyaṃ prāk sṛṣṭeḥ kevalātmane /",
  "GK19kakumspu:128": "guṇatrayavibhāgāya paścād bhedam upeyuṣe // Ks_2.4 //",
  "GK19kakumspu:129": "yad amogham apām antar uptaṃ bījam aja tvayā /",
  "GK19kakumspu:130": "ataś carācaraṃ viśvaṃ prabhavas tasya gīyase // Ks_2.5 //",
  "GK19kakumspu:131": "tisṛbhis tvam avasthābhir mahimānam udīrayan /",
  "GK19kakumspu:132": "pralayasthitisargāṇām ekaḥ kāraṇatāṃ gataḥ // Ks_2.6 //",
  "GK19kakumspu:133": "strīpuṃsāv ātmabhāgau te bhinnamūrteḥ sisṛkṣayā /",
  "GK19kakumspu:134": "prasūtibhājaḥ sargasya tāv eva pitarau smṛtau // Ks_2.7 //",
  "GK19kakumspu:135": "svakālaparimāṇena vyastarātriṃdivasya te /",
  "GK19kakumspu:136": "yau tu svapnāvabodhau tau bhūtānāṃ pralayodayau // Ks_2.8 //",
  "GK19kakumspu:137": "jagadyonir ayonis tvaṃ jagadanto nirantakaḥ /",
  "GK19kakumspu:138": "jagadādir anādis tvaṃ jagadīśo nirīśvaraḥ // Ks_2.9 //",
  "GK19kakumspu:139": "ātmānam ātmanā vetsi sṛjasy ātmānam ātmanā /",
  "GK19kakumspu:140": "ātmanā kṛtinā ca tvam ātmany eva pralīyase // Ks_2.10 //",
  "GK19kakumspu:141": "dravaḥ saṃghātakaṭhinaḥ sthūlaḥ sūkṣmo laghur guruḥ /",
  "GK19kakumspu:142": "vyakto vyaktetaraś cāsi prākāmyaṃ te vibhūtiṣu // Ks_2.11 //",
  "GK19kakumspu:143": "udghātaḥ praṇavo yāsāṃ nyāyais tribhir udīraṇam /",
  "GK19kakumspu:144": "karma yajñaḥ phalaṃ svargas tāsāṃ tvaṃ prabhavo girām // Ks_2.12 //",
  "GK19kakumspu:145": "tvām āmananti prakṛtiṃ puruṣārthapravartinīm /",
  "GK19kakumspu:146": "taddarśinam udāsīnaṃ tvām eva puruṣaṃ viduḥ // Ks_2.13 //",
  "GK19kakumspu:147": "tvaṃ pitṝṇām api pitā devānām api devatā /",
  "GK19kakumspu:148": "parato 'pi paraś cāsi vidhātā vedhasām api // Ks_2.14 //",
  "GK19kakumspu:149": "tvam eva havyaṃ hotā ca bhojyaṃ bhoktā ca śāśvataḥ /",
  "GK19kakumspu:150": "vedyaṃ ca veditā cāsi dhyātā dhyeyaṃ ca yat param // Ks_2.15 //",
  "GK19kakumspu:151": "iti tebhyaḥ stutīḥ śrutvā yathārthā hṛdayaṃgamāḥ /",
  "GK19kakumspu:152": "prasādābhimukho vedhāḥ pratyuvāca divaukasaḥ // Ks_2.16 //",
  "GK19kakumspu:153": "purāṇasya kaves tasya caturmukhasamīritā /",
  "GK19kakumspu:154": "pravṛttir āsīc chabdānāṃ caritārthā catuṣṭayī // Ks_2.17 //",
  "GK19kakumspu:155": "svāgataṃ svān adhīkārān prabhāvair avalambya vaḥ /",
  "GK19kakumspu:156": "yugapad yugabāhubhyaḥ prāptebhyaḥ prājyavikramāḥ // Ks_2.18 //",
  "GK19kakumspu:157": "kim idaṃ dyutim ātmīyāṃ na bibhrati yathā purā /",
  "GK19kakumspu:158": "himakliṣṭaprakāśāni jyotīṃṣīva mukhāni vaḥ // Ks_2.19 //",
  "GK19kakumspu:159": "praśamād arciṣām etad anudgīrṇasurāyudham /",
  "GK19kakumspu:160": "vṛtrasya hantuḥ kuliśaṃ kuṇṭhitāśrīva lakṣyate // Ks_2.20 //",
  "GK19kakumspu:161": "kiṃ cāyam aridurvāraḥ pāṇau pāśaḥ pracetasaḥ /",
  "GK19kakumspu:162": "mantreṇa hatavīryasya phaṇino dainyam āśritaḥ // Ks_2.21 //",
  "GK19kakumspu:163": "kuberasya manaḥśalyaṃ śaṃsatīva parābhavam /",
  "GK19kakumspu:164": "apaviddhagado bāhur bhagnaśākha iva drumaḥ // Ks_2.22 //",
  "GK19kakumspu:165": "yamo 'pi vilikhan bhūmiṃ daṇḍenāstamitatviṣā /",
  "GK19kakumspu:166": "kurute 'sminn amoghe 'pi nirvāṇālātalāghavam // Ks_2.23 //",
  "GK19kakumspu:167": "amī ca katham ādityāḥ pratāpakṣatiśītalāḥ /",
  "GK19kakumspu:168": "citranyastā iva gatāḥ prakāmālokanīyatām // Ks_2.24 //",
  "GK19kakumspu:169": "paryākulatvān marutāṃ vegabhaṅgo 'numīyate /",
  "GK19kakumspu:170": "ambhasām oghasaṃrodhaḥ pratīpagamanād iva // Ks_2.25 //",
  "GK19kakumspu:171": "āvarjitajaṭāmauli- vilambiśaśikoṭayaḥ /",
  "GK19kakumspu:172": "rudrāṇām api mūrdhānaḥ kṣatahuṃkāraśaṃsinaḥ // Ks_2.26 //",
  "GK19kakumspu:173": "labdhapratiṣṭhāḥ prathamaṃ yūyaṃ kiṃ balavattaraiḥ /",
  "GK19kakumspu:174": "apavādair ivotsargāḥ kṛtavyāvṛttayaḥ paraiḥ // Ks_2.27 //",
  "GK19kakumspu:175": "tad brūta vatsāḥ kim itaḥ prārthayadhve samāgatāḥ /",
  "GK19kakumspu:176": "mayi sṛṣṭir hi lokānāṃ rakṣā yuṣmāsv avasthitā // Ks_2.28 //",
  "GK19kakumspu:177": "tato mandāniloddhūta- kamalākaraśobhinā /",
  "GK19kakumspu:178": "guruṃ netrasahasreṇa codayām āsa vāsavaḥ // Ks_2.29 //",
  "GK19kakumspu:179": "sa dvinetro hareś cakṣuḥ sahasranayanādhikam /",
  "GK19kakumspu:180": "vācaspatir uvācedaṃ prāñjalir jalajāsanam // Ks_2.30 //",
  "GK19kakumspu:181": "evaṃ yad āttha bhagavann āmṛṣṭaṃ naḥ paraiḥ padam /",
  "GK19kakumspu:182": "pratyekaṃ viniyuktātmā kathaṃ na jñāsyasi prabho // Ks_2.31 //",
  "GK19kakumspu:183": "bhavallabdhavarodīrṇas tārakākhyo mahāsuraḥ /",
  "GK19kakumspu:184": "upaplavāya lokānāṃ dhūmaketur ivotthitaḥ // Ks_2.32 //",
  "GK19kakumspu:185": "pure tāvantam evāsya tanoti ravir ātapam /",
  "GK19kakumspu:186": "dīrghikākamalonmeṣo yāvanmātreṇa sādhyate // Ks_2.33 //",
  "GK19kakumspu:187": "sarvābhiḥ sarvadā candras taṃ kalābhir niṣevate /",
  "GK19kakumspu:188": "nādatte kevalāṃ lekhāṃ haracūḍāmaṇīkṛtām // Ks_2.34 //",
  "GK19kakumspu:189": "vyāvṛttagatir udyāne kusumasteyasādhvasāt /",
  "GK19kakumspu:190": "na vāti vāyus tatpārśve tālavṛntānilādhikam // Ks_2.35 //",
  "GK19kakumspu:191": "paryāyasevām utsṛjya puṣpasaṃbhāratatparāḥ /",
  "GK19kakumspu:192": "udyānapālasāmānyam ṛtavas tam upāsate // Ks_2.36 //",
  "GK19kakumspu:193": "tasyopāyanayogyāni ratnāni saritāṃ patiḥ /",
  "GK19kakumspu:194": "katham apy ambhasām antar ā niṣpatteḥ pratīkṣate // Ks_2.37 //",
  "GK19kakumspu:195": "jvalanmaṇiśikhāś cainaṃ vāsukipramukhā niśi /",
  "GK19kakumspu:196": "sthirapradīpatām etya bhujaṃgāḥ paryupāsate // Ks_2.38 //",
  "GK19kakumspu:197": "tatkṛtānugrahāpekṣī taṃ muhur dūtahāritaiḥ /",
  "GK19kakumspu:198": "anukūlayatīndro 'pi kalpadrumavibhūṣaṇaiḥ // Ks_2.39 //",
  "GK19kakumspu:199": "ittham ārādhyamāno 'pi kliśnāti bhuvanatrayam /",
  "GK19kakumspu:200": "śāmyet pratyapakāreṇa nopakāreṇa durjanaḥ // Ks_2.40 //",
  "GK19kakumspu:201": "tenāmaravadhūhastaiḥ sadayālūnapallavāḥ /",
  "GK19kakumspu:202": "abhijñāś chedapātānāṃ kriyante nandanadrumāḥ // Ks_2.41 //",
  "GK19kakumspu:203": "vījyate sa hi saṃsuptaḥ śvāsasādhāraṇānilaiḥ /",
  "GK19kakumspu:204": "cāmaraiḥ surabandīnāṃ bāṣpaśīkaravarṣibhiḥ // Ks_2.42 //",
  "GK19kakumspu:205": "utpāṭya meruśṛṅgāṇi kṣuṇṇāni haritāṃ khuraiḥ /",
  "GK19kakumspu:206": "ākrīḍaparvatās tena kalpitāḥ sveṣu veśmasu // Ks_2.43 //",
  "GK19kakumspu:207": "mandākinyāḥ payaḥśeṣaṃ digvāraṇamadāvilam /",
  "GK19kakumspu:208": "hemāmbhoruhasasyānāṃ tadvāpyo dhāma sāṃpratam // Ks_2.44 //",
  "GK19kakumspu:209": "bhuvanālokanaprītiḥ svargibhir nānubhūyate /",
  "GK19kakumspu:210": "khilībhūte vimānānāṃ tadāpātabhayāt pathi // Ks_2.45 //",
  "GK19kakumspu:211": "yajvabhiḥ saṃbhṛtaṃ havyaṃ vitateṣv adhvareṣu saḥ /",
  "GK19kakumspu:212": "jātavedomukhān māyī miṣatām ācchinatti naḥ // Ks_2.46 //",
  "GK19kakumspu:213": "uccair uccaiḥśravās tena hayaratnam ahāri ca /",
  "GK19kakumspu:214": "dehabaddham ivendrasya cirakālārjitaṃ yaśaḥ // Ks_2.47 //",
  "GK19kakumspu:215": "tasminn upāyāḥ sarve naḥ krūre pratihatakriyāḥ /",
  "GK19kakumspu:216": "vīryavaty auṣadhānīva vikāre sāṃnipātike // Ks_2.48 //",
  "GK19kakumspu:217": "jayāśā yatra cāsmākaṃ pratighātotthitārciṣā /",
  "GK19kakumspu:218": "haricakreṇa tenāsya kaṇṭhe niṣka ivārpitaḥ // Ks_2.49 //",
  "GK19kakumspu:219": "tadīyās toyadeṣv adya puṣkarāvartakādiṣu /",
  "GK19kakumspu:220": "abhyasyanti taṭāghātaṃ nirjitairāvatā gajāḥ // Ks_2.50 //",
  "GK19kakumspu:221": "tad icchāmo vibho sṛṣṭaṃ senānyaṃ tasya śāntaye /",
  "GK19kakumspu:222": "karmabandhacchidaṃ dharmaṃ bhavasyeva mumukṣavaḥ // Ks_2.51 //",
  "GK19kakumspu:223": "goptāraṃ surasainyānāṃ yaṃ puraskṛtya gotrabhit /",
  "GK19kakumspu:224": "pratyāneṣyati śatrubhyo bandīm iva jayaśriyam // Ks_2.52 //",
  "GK19kakumspu:225": "vacasy avasite tasmin sasarja giram ātmabhūḥ /",
  "GK19kakumspu:226": "garjitānantarāṃ vṛṣṭiṃ saubhāgyena jigāya yā // Ks_2.53 //",
  "GK19kakumspu:227": "saṃpatsyate vaḥ kāmo yaṃ kālaḥ kaścit pratīkṣyatām /",
  "GK19kakumspu:228": "na tv asya siddhau yāsyāmi sargavyāpāram ātmanā // Ks_2.54 //",
  "GK19kakumspu:229": "itaḥ sa daityaḥ prāptaśrīr neta evārhati kṣayam /",
  "GK19kakumspu:230": "viṣavṛkṣo 'pi saṃvardhya svayaṃ chettum asāṃpratam // Ks_2.55 //",
  "GK19kakumspu:231": "vṛtaṃ tenedam eva prāṅ mayā cāsmai pratiśrutam /",
  "GK19kakumspu:232": "vareṇa śamitaṃ lokān alaṃ dagdhuṃ hi tattapaḥ // Ks_2.56 //",
  "GK19kakumspu:233": "saṃyuge sāṃyugīnaṃ tam udyataṃ prasaheta kaḥ /",
  "GK19kakumspu:234": "aṃśād ṛte niṣiktasya nīlalohitaretasaḥ // Ks_2.57 //",
  "GK19kakumspu:235": "sa hi devaḥ paraṃ jyotis tamaḥpāre vyavasthitam /",
  "GK19kakumspu:236": "paricchinnaprabhāvarddhir na mayā na ca viṣṇunā // Ks_2.58 //",
  "GK19kakumspu:237": "umārūpeṇa te yūyaṃ saṃyamastimitaṃ manaḥ /",
  "GK19kakumspu:238": "śaṃbhor yatadhvam ākraṣṭum ayaskāntena lohavat // Ks_2.59 //",
  "GK19kakumspu:239": "ubhe eva kṣame voḍhum ubhayor vīryam āhitam /",
  "GK19kakumspu:240": "sā vā śaṃbhos tadīyā vā mūrtir jalamayī mama // Ks_2.60 //",
  "GK19kakumspu:241": "tasyātmā śitikaṇṭhasya saināpatyam upetya vaḥ /",
  "GK19kakumspu:242": "mokṣyate surabandīnāṃ veṇīr vīryavibhūtibhiḥ // Ks_2.61 //",
  "GK19kakumspu:243": "iti vyāhṛtya vibudhān viśvayonis tirodadhe /",
  "GK19kakumspu:244": "manasy āhitakartavyās te 'pi pratiyayur divam // Ks_2.62 //",
  "GK19kakumspu:245": "tatra niścitya kandarpam agamat pākaśāsanaḥ /",
  "GK19kakumspu:246": "manasā kāryasaṃsiddhi- tvarādviguṇaraṃhasā // Ks_2.63 //",
  "GK19kakumspu:247": "atha sa lalitayoṣidbhrūlatācāruśṛṅgaṃ rativalayapadāṅke cāpam āsajya kaṇṭhe /",
  "GK19kakumspu:248": "sahacaramadhuhastanyastacūtāṅkurāstraḥ śatamakham upatasthe prāñjaliḥ puṣpadhanvā // Ks_2.64 //",
  "GK19kakumspu:250": "tasmin maghonas tridaśān vihāya sahasram akṣṇāṃ yugapat papāta /",
  "GK19kakumspu:251": "prayojanāpekṣitayā prabhūṇāṃ prāyaś calaṃ gauravam āśriteṣu // Ks_3.1 //",
  "GK19kakumspu:252": "sa vāsavenāsanasaṃnikṛṣṭam ito niṣīdeti visṛṣṭabhūmiḥ /",
  "GK19kakumspu:253": "bhartuḥ prasādaṃ pratinandya mūrdhnā vaktuṃ mithaḥ prākramataivam enam // Ks_3.2 //",
  "GK19kakumspu:254": "ājñāpaya jñātaviśeṣa puṃsāṃ lokeṣu yat te karaṇīyam asti /",
  "GK19kakumspu:255": "anugrahaṃ saṃsmaraṇapravṛttam icchāmi saṃvardhitam ājñayā te // Ks_3.3 //",
  "GK19kakumspu:256": "kenābhyasūyā padakāṅkṣiṇā te nitāntadīrghair janitā tapobhiḥ /",
  "GK19kakumspu:257": "yāvad bhavaty āhitasāyakasya matkārmukasyāsya nideśavartī // Ks_3.4 //",
  "GK19kakumspu:258": "asaṃmataḥ kas tava muktimārgaṃ punarbhavakleśabhayāt prapannaḥ /",
  "GK19kakumspu:259": "baddhaś ciraṃ tiṣṭhatu sundarīṇām ārecitabhrūcaturaiḥ kaṭākṣaiḥ // Ks_3.5 //",
  "GK19kakumspu:260": "adhyāpitasyośanasāpi nītiṃ prayuktarāgapraṇidhir dviṣas te /",
  "GK19kakumspu:261": "kasyārthadharmau vada pīḍayāmi sindhos taṭāv ogha iva pravṛddhaḥ // Ks_3.6 //",
  "GK19kakumspu:262": "kām ekapatnīvrataduḥkhaśīlāṃ lolaṃ manaś cārutayā praviṣṭām /",
  "GK19kakumspu:263": "nitambinīm icchasi muktalajjāṃ kaṇṭḥe svayaṃgrāhaniṣaktabāhum // Ks_3.7 //",
  "GK19kakumspu:264": "kayāsi kāmin suratāparādhāt pādānataḥ kopanayāvadhūtaḥ /",
  "GK19kakumspu:265": "yasyāḥ kariṣyāmi dṛḍhānutāpaṃ pravālaśayyāśaraṇaṃ śarīram // Ks_3.8 //",
  "GK19kakumspu:266": "prasīda viśrāmyatu vīra vajraṃ śarair madīyaiḥ katamaḥ surāriḥ /",
  "GK19kakumspu:267": "bibhetu moghīkṛtabāhuvīryaḥ strībhyo 'pi kopasphuritādharābhyaḥ // Ks_3.9 //",
  "GK19kakumspu:268": "tava prasādāt kusumāyudho 'pi sahāyam ekaṃ madhum eva labdhvā /",
  "GK19kakumspu:269": "kuryāṃ harasyāpi pinākapāṇer dhairyacyutiṃ ke mama dhanvino 'nye // Ks_3.10 //",
  "GK19kakumspu:270": "athorudeśād avatārya pādam ākrāntisaṃbhāvitapādapīṭham /",
  "GK19kakumspu:271": "saṃkalpithārthe vivṛtātmaśaktim ākhaṇḍalaḥ kāmam idaṃ babhāṣe // Ks_3.11 //",
  "GK19kakumspu:272": "sarvaṃ sakhe tvayy upapannam etad ubhe mamāstre kuliśaṃ bhavāṃś ca /",
  "GK19kakumspu:273": "vajraṃ tapovīryamahatsu kuṇṭḥaṃ tvaṃ sarvatogāmi ca sādhakaṃ ca // Ks_3.12 //",
  "GK19kakumspu:274": "avaimi te sāram ataḥ khalu tvāṃ kārye guruṇy ātmasamaṃ niyokṣye /",
  "GK19kakumspu:275": "vyādiśyate bhūdharatām avekṣya kṛṣṇena dehodvahanāya śeṣaḥ // Ks_3.13 //",
  "GK19kakumspu:276": "āśaṃsatā bāṇagatiṃ vṛṣāṅke kāryaṃ tvayā naḥ pratipannakalpam /",
  "GK19kakumspu:277": "nibodha yajñāṃśabhujām idānīm uccairdviṣām īpsitam etad eva // Ks_3.14 //",
  "GK19kakumspu:278": "amī hi vīryaprabhavaṃ bhavasya jayāya senānyam uśanti devāḥ /",
  "GK19kakumspu:279": "sa ca tvadekeṣunipātasādhyo brahmāṅgabhūr brahmaṇi yojitātmā // Ks_3.15 //",
  "GK19kakumspu:280": "tasmai himādreḥ prayatāṃ tanūjāṃ yatātmane rocayituṃ yatasva /",
  "GK19kakumspu:281": "yoṣitsu tadvīryaniṣekabhūmiḥ saiva kṣamety ātmabhuvopadiṣṭam // Ks_3.16 //",
  "GK19kakumspu:282": "guror niyogāc ca nagendrakanyā sthāṇuṃ tapasyantam adhityakāyām /",
  "GK19kakumspu:283": "anvāsta ity apsarasāṃ mukhebhyaḥ śrutaṃ mayā matpraṇidhiḥ sa vargaḥ // Ks_3.17 //",
  "GK19kakumspu:284": "tad gaccha siddhyai kuru devakāryam artho 'yam arthāntarabhāvya eva /",
  "GK19kakumspu:285": "apekṣate pratyayam uttamaṃ tvāṃ bījāṅkuraḥ prāg udayād ivāmbhaḥ // Ks_3.18 //",
  "GK19kakumspu:286": "tasmin surāṇāṃ vijayābhyupāye tavaiva nāmāstragatiḥ kṛtī tvam /",
  "GK19kakumspu:287": "apy aprasiddhaṃ yaśase hi puṃsām ananyasādhāraṇam eva karma // Ks_3.19 //",
  "GK19kakumspu:288": "surāḥ samabhyarthayitāra ete kāryaṃ trayāṇām api viṣṭapānām /",
  "GK19kakumspu:289": "cāpena te karma na cātihiṃsram aho batāsi spṛhaṇīyavīryaḥ // Ks_3.20 //",
  "GK19kakumspu:290": "madhuś ca te manmatha sāhacaryād āsav anukto 'pi sahāya eva /",
  "GK19kakumspu:291": "samīraṇo nodayitā bhaveti vyādiśyate kena hutāśanasya // Ks_3.21 //",
  "GK19kakumspu:292": "tatheti śeṣām iva bhartur ājñām ādāya mūrdhnā madanaḥ pratasthe /",
  "GK19kakumspu:293": "airāvatāsphālanakarkaśena hastena pasparśa tadaṅgam indraḥ // Ks_3.22 //",
  "GK19kakumspu:294": "sa mādhavenābhimatena sakhyā ratyā ca sāśaṅkam anuprayātaḥ /",
  "GK19kakumspu:295": "aṅgavyayaprārthitakāryasiddhiḥ sthāṇvāśramaṃ haimavataṃ jagāma // Ks_3.23 //",
  "GK19kakumspu:296": "tasmin vane saṃyamināṃ munīnāṃ tapaḥsamādheḥ pratikūlavartī /",
  "GK19kakumspu:297": "saṃkalpayoner abhimānabhūtam ātmānam ādhāya madhur jajṛmbhe // Ks_3.24 //",
  "GK19kakumspu:298": "kuberaguptāṃ diśam uṣṇaraśmau gantuṃ pravṛtte samayaṃ vilaṅghya /",
  "GK19kakumspu:299": "dig dakṣiṇā gandhavahaṃ mukhena vyalīkaniḥśvāsam ivotsasarja // Ks_3.25 //",
  "GK19kakumspu:300": "asūta sadyaḥ kusumāny aśokaḥ skandhāt prabhṛty eva sapallavāni /",
  "GK19kakumspu:301": "pādena nāpaikṣata sundarīṇāṃ saṃparkam āsiñjitanūpureṇa // Ks_3.26 //",
  "GK19kakumspu:302": "sadyaḥ pravālodgamacārupatre nīte samāptiṃ navacūtabāṇe /",
  "GK19kakumspu:303": "niveśayām āsa madhur dvirephān nāmākṣarāṇīva manobhavasya // Ks_3.27 //",
  "GK19kakumspu:304": "varṇaprakarṣe sati karṇikāraṃ dunoti nirgandhatayā sma cetaḥ /",
  "GK19kakumspu:305": "prāyeṇa sāmagryavidhau guṇānāṃ parāṅmukhī viśvasṛjaḥ pravṛttiḥ // Ks_3.28 //",
  "GK19kakumspu:306": "bālenduvakrāṇy avikāsabhāvād babhuḥ palāśāny atilohitāni /",
  "GK19kakumspu:307": "sadyo vasantena samāgatānāṃ nakhakṣatānīva vanasthalīnām // Ks_3.29 //",
  "GK19kakumspu:308": "lagnadvirephāñjanabhakticitram mukhe madhuśrīs tilakaṃ prakāśya /",
  "GK19kakumspu:309": "rāgeṇa bālāruṇakomalena cūtapravāloṣṭham alaṃcakāra // Ks_3.30 //",
  "GK19kakumspu:310": "mṛgāḥ priyāladrumamañjarīṇāṃ rajaḥkaṇair vighnitadṛṣṭipātāḥ /",
  "GK19kakumspu:311": "madoddhatāḥ pratyanilaṃ vicerur vanasthalīr marmarapatramokṣāḥ // Ks_3.31 //",
  "GK19kakumspu:312": "cūtāṅkurāsvādakaṣāyakaṇṭhaḥ puṃskokilo yan madhuraṃ cukūja /",
  "GK19kakumspu:313": "manasvinīmānavighātadakṣaṃ tad eva jātaṃ vacanaṃ smarasya // Ks_3.32 //",
  "GK19kakumspu:314": "himavyapāyād viśadādharāṇām āpāṇḍurībhūtamukhacchavīnām /",
  "GK19kakumspu:315": "svedodgamaḥ kiṃpuruṣāṅganānāṃ cakre padaṃ patraviśeṣakeṣu // Ks_3.33 //",
  "GK19kakumspu:316": "tapasvinaḥ sthāṇuvanaukasas tām ākālikīṃ vīkṣya madhupravṛttim /",
  "GK19kakumspu:317": "prayatnasaṃstambhitavikriyāṇāṃ kathaṃ cid īśā manasāṃ babhūvuḥ // Ks_3.34 //",
  "GK19kakumspu:318": "taṃ deśam āropitapuṣpacāpe ratidvitīye madane prapanne /",
  "GK19kakumspu:319": "kāṣṭhāgatasneharasānuviddhaṃ dvandvāni bhāvaṃ kriyayā vivavruḥ // Ks_3.35 //",
  "GK19kakumspu:320": "madhu dvirephaḥ kusumaikapātre papau priyāṃ svām anuvartamānaḥ /",
  "GK19kakumspu:321": "śṛṅgeṇa ca sparśanimīlitākṣīṃ mṛgīm akaṇḍūyata kṛṣṇasāraḥ // Ks_3.36 //",
  "GK19kakumspu:322": "dadau rasāt paṅkajareṇugandhi gajāya gaṇḍūṣajalaṃ kareṇuḥ /",
  "GK19kakumspu:323": "ardhopabhuktena bisena jāyāṃ saṃbhāvayām āsa rathāṅganāmā // Ks_3.37 //",
  "GK19kakumspu:324": "gītāntareṣu śramavārileśaiḥ kiṃcitsamucchvāsitapatralekham /",
  "GK19kakumspu:325": "puṣpāsavāghūrṇitanetraśobhi priyāmukhaṃ kiṃpuruṣaś cucumbe // Ks_3.38 //",
  "GK19kakumspu:326": "paryāptapuṣpastabakastanābhyaḥ sphuratpravālauṣṭhamanoharābhyaḥ /",
  "GK19kakumspu:327": "latāvadhūbhyas taravo 'py avāpur vinamraśākhābhujabandhanāni // Ks_3.39 //",
  "GK19kakumspu:328": "śrutāpsarogītir api kṣaṇe 'smin haraḥ prasaṃkhyānaparo babhūva /",
  "GK19kakumspu:329": "ātmeśvarāṇāṃ na hi jātu vighnāḥ samādhibhedaprabhavo bhavanti // Ks_3.40 //",
  "GK19kakumspu:330": "latāgṛhadvāragato 'tha nandī vāmaprakoṣṭhārpitahemavetraḥ /",
  "GK19kakumspu:331": "mukhārpitaikāṅgulisaṃjñayaiva mā cāpalāyeti gaṇān vyanaiṣīt // Ks_3.41 //",
  "GK19kakumspu:332": "niṣkampavṛkṣaṃ nibhṛtadvirephaṃ mūkāṇḍajaṃ śāntamṛgapracāram /",
  "GK19kakumspu:333": "tacchāsanāt kānanam eva sarvaṃ citrārpitārambham ivāvatasthe // Ks_3.42 //",
  "GK19kakumspu:334": "dṛṣṭiprapātaṃ parihṛtya tasya kāmaḥ puraḥśukram iva prayāṇe /",
  "GK19kakumspu:335": "prānteṣu saṃsaktanameruśākhaṃ dhyānāspadaṃ bhūtapater viveśa // Ks_3.43 //",
  "GK19kakumspu:336": "sa devadārudrumavedikāyāṃ śārdūlacarmavyavadhānavatyām /",
  "GK19kakumspu:337": "āsīnam āsannaśarīrapātas tryambakaṃ saṃyaminaṃ dadarśa // Ks_3.44 //",
  "GK19kakumspu:338": "paryaṅkabandhasthirapūrvakāyam ṛjvāyataṃ saṃnamitobhayāṃsam /",
  "GK19kakumspu:339": "uttānapāṇidvayasaṃniveśāt praphullarājīvam ivāṅkamadhye // Ks_3.45 //",
  "GK19kakumspu:340": "bhujaṃgamonnaddhajaṭākalāpaṃ karṇāvasaktadviguṇākṣasūtram /",
  "GK19kakumspu:341": "kaṇṭhaprabhāsaṅgaviśeṣanīlāṃ kṛṣṇatvacaṃ granthimatīṃ dadhānam // Ks_3.46 //",
  "GK19kakumspu:342": "kiṃcitprakāśastimitogratārair bhrūvikriyāyāṃ virataprasaṅgaiḥ /",
  "GK19kakumspu:343": "netrair avispanditapakṣmamālair lakṣyīkṛtaghrāṇam adhomayūkhaiḥ // Ks_3.47 //",
  "GK19kakumspu:344": "avṛṣṭisaṃrambham ivāmbuvāham apām ivādhāram anuttaraṅgam /",
  "GK19kakumspu:345": "antaścarāṇāṃ marutāṃ nirodhān nivātaniṣkampam iva pradīpam // Ks_3.48 //",
  "GK19kakumspu:346": "kapālanetrāntaralabdhamārgair jyotiḥprarohair uditaiḥ śirastaḥ /",
  "GK19kakumspu:347": "mṛṇālasūtrādhikasaukumāryāṃ bālasya lakṣmīṃ glapayantam indoḥ // Ks_3.49 //",
  "GK19kakumspu:348": "mano navadvāraniṣiddhavṛtti hṛdi vyavasthāpya samādhivaśyam /",
  "GK19kakumspu:349": "yam akṣaraṃ kṣetravido vidus tam ātmānam ātmany avalokayantam // Ks_3.50 //",
  "GK19kakumspu:350": "smaras tathābhūtam ayugmanetraṃ paśyann adūrān manasāpy adhṛṣyam /",
  "GK19kakumspu:351": "nālakṣayat sādhvasasannahastaḥ srastaṃ śaraṃ cāpam api svahastāt // Ks_3.51 //",
  "GK19kakumspu:352": "nirvāṇabhūyiṣṭham athāsya vīryaṃ saṃdhukṣayantīva vapurguṇena /",
  "GK19kakumspu:353": "anuprayātā vanadevatābhyām adṛśyata sthāvararājakanyā // Ks_3.52 //",
  "GK19kakumspu:354": "aśokanirbhartsitapadmarāgam ākṛṣṭahemadyutikarṇikāram /",
  "GK19kakumspu:355": "muktākalāpīkṛtasinduvāraṃ vasantapuṣpābharaṇaṃ vahantī // Ks_3.53 //",
  "GK19kakumspu:356": "āvarjitā kiṃ cid iva stanābhyāṃ vāso vasānā taruṇārkarāgam /",
  "GK19kakumspu:357": "paryāptapuṣpastabakāvanamrā saṃcāriṇī pallavinī lateva // Ks_3.54 //",
  "GK19kakumspu:358": "srastāṃ nitambād avalambamānā punaḥ-punaḥ kesaradāmakāñcīm /",
  "GK19kakumspu:359": "nyāsīkṛtāṃ sthānavidā smareṇa maurvīṃ dvitīyām iva kārmukasya // Ks_3.55 //",
  "GK19kakumspu:360": "sugandhiniḥśvāsavivṛddhatṛṣṇaṃ bimbādharāsannacaraṃ dvirepham /",
  "GK19kakumspu:361": "pratikṣaṇaṃ saṃbhramaloladṛṣṭir līlāravindena nivārayantī // Ks_3.56 //",
  "GK19kakumspu:362": "tāṃ vīkṣya sarvāvayavānavadyāṃ rater api hrīpadam ādadhānām /",
  "GK19kakumspu:363": "jitendriye śūlini puṣpacāpaḥ svakāryasiddhiṃ punar āśaśaṃse // Ks_3.57 //",
  "GK19kakumspu:364": "bhaviṣyataḥ patyur umā ca śaṃbhoḥ samāsasāda pratihārabhūmim /",
  "GK19kakumspu:365": "yogāt sa cāntaḥ paramātmasaṃjñaṃ dṛṣṭvā paraṃ jyotir upārarāma // Ks_3.58 //",
  "GK19kakumspu:366": "tato bhujaṃgādhipateḥ phaṇāgrair adhaḥ kathaṃ cid dhṛtabhūmibhāgaḥ /",
  "GK19kakumspu:367": "śanaiḥ kṛtaprāṇavimuktir īśaḥ paryaṅkabandhaṃ nibiḍaṃ bibheda // Ks_3.59 //",
  "GK19kakumspu:368": "tasmai śaśaṃsa praṇipatya nandī śuśrūṣayā śailasutām upetām /",
  "GK19kakumspu:369": "praveśayām āsa ca bhartur enāṃ bhrūkṣepamātrānumatapraveśām // Ks_3.60 //",
  "GK19kakumspu:370": "tasyāḥ sakhībhyāṃ praṇipātapūrvaṃ svahastalūnaḥ śiśirātyayasya /",
  "GK19kakumspu:371": "vyakīryata tryambakapādamūle puṣpoccayaḥ pallavabhaṅgabhinnaḥ // Ks_3.61 //",
  "GK19kakumspu:372": "umāpi nīlālakamadhyaśobhi visraṃsayantī navakarṇikāram /",
  "GK19kakumspu:373": "cakāra karṇacyutapallavena mūrdhnā praṇāmaṃ vṛṣabhadhvajāya // Ks_3.62 //",
  "GK19kakumspu:374": "ananyabhājaṃ patim āpnuhīti sā tathyam evābhihitā bhavena /",
  "GK19kakumspu:375": "na hīśvaravyāhṛtayaḥ kadā cit puṣyanti loke viparītam artham // Ks_3.63 //",
  "GK19kakumspu:376": "kāmas tu bāṇāvasaraṃ pratīkṣya pataṅgavad vahnimukhaṃ vivikṣuḥ /",
  "GK19kakumspu:377": "umāsamakṣaṃ harabaddhalakṣyaḥ śarāsanajyāṃ muhur āmamarśa // Ks_3.64 //",
  "GK19kakumspu:378": "athopaninye giriśāya gaurī tapasvine tāmrarucā kareṇa /",
  "GK19kakumspu:379": "viśoṣitāṃ bhānumato mayūkhair mandākinīpuṣkarabījamālām // Ks_3.65 //",
  "GK19kakumspu:380": "pratigrahītuṃ praṇayipriyatvāt trilocanas tām upacakrame ca /",
  "GK19kakumspu:381": "saṃmohanaṃ nāma ca puṣpadhanvā dhanuṣy amoghaṃ samadhatta bāṇam // Ks_3.66 //",
  "GK19kakumspu:382": "haras tu kiṃcitpariluptadhairyaś candrodayārambha ivāmburāśiḥ /",
  "GK19kakumspu:383": "umāmukhe bimbaphalādharoṣṭhe vyāpārayām āsa vilocanāni // Ks_3.67 //",
  "GK19kakumspu:384": "vivṛṇvatī śailasutāpi bhāvam aṅgaiḥ sphuradbālakadambakalpaiḥ /",
  "GK19kakumspu:385": "sācīkṛtā cārutareṇa tasthau mukhena paryastavilocanena // Ks_3.68 //",
  "GK19kakumspu:386": "athendriyakṣobham ayugmanetraḥ punar vaśitvād balavan nigṛhya /",
  "GK19kakumspu:387": "hetuṃ svacetovikṛter didṛkṣur diśām upānteṣu sasarja dṛṣṭim // Ks_3.69 //",
  "GK19kakumspu:388": "sa dakṣiṇāpāṅganiviṣṭamuṣṭiṃ natāṃsam ākuñcitasavyapādam /",
  "GK19kakumspu:389": "dadarśa cakrīkṛtacārucāpaṃ prahartum abhyudyatam ātmayonim // Ks_3.70 //",
  "GK19kakumspu:390": "tapaḥparāmarśavivṛddhamanyor bhrūbhaṅgaduṣprekṣyamukhasya tasya /",
  "GK19kakumspu:391": "sphurann udarciḥ sahasā tṛtīyād akṣṇaḥ kṛśānuḥ kila niṣpapāta // Ks_3.71 //",
  "GK19kakumspu:392": "krodhaṃ prabho saṃhara saṃhareti yāvad giraḥ khe marutāṃ caranti /",
  "GK19kakumspu:393": "tāvat sa vahnir bhavanetrajanmā bhasmāvaśeṣaṃ madanaṃ cakāra // Ks_3.72 //",
  "GK19kakumspu:394": "tīvrābhiṣaṅgaprabhaveṇa vṛttim mohena saṃstambhayatendriyāṇām /",
  "GK19kakumspu:395": "ajñātabhartṛvyasanā muhūrtaṃ kṛtopakāreva ratir babhūva // Ks_3.73 //",
  "GK19kakumspu:396": "tam āśu vighnaṃ tapasas tapasvī vanaspatiṃ vajra ivāvabhajya /",
  "GK19kakumspu:397": "strīsaṃnikarṣaṃ parihartum icchann antardadhe bhūtapatiḥ sabhūtaḥ // Ks_3.74 //",
  "GK19kakumspu:398": "śailātmajāpi pitur ucchiraso 'bhilāṣaṃ vyarthaṃ samarthya lalitaṃ vapur ātmanaś ca /",
  "GK19kakumspu:399": "sakhyoḥ samakṣam iti cādhikajātalajjā śūnyā jagāma bhavanābhimukhī kathaṃ cit // Ks_3.75 //",
  "GK19kakumspu:400": "sapadi mukulitākṣīṃ rudrasaṃrambhabhītyā duhitaram anukampyām adrir ādāya dorbhyām /",
  "GK19kakumspu:401": "suragaja iva bibhrat padminīṃ dantalagnāṃ pratipathagatir āsīd vegadīrghīkṛtāṅgaḥ // Ks_3.76 //",
  "GK19kakumspu:403": "atha mohaparāyaṇā satī vivaśā kāmavadhūr vibodhitā /",
  "GK19kakumspu:404": "vidhinā pratipādayiṣyatā navavaidhavyam asahyavedanam // Ks_4.1 //",
  "GK19kakumspu:405": "avadhānapare cakāra sā pralayāntonmiṣite vilocane /",
  "GK19kakumspu:406": "na viveda tayor atṛptayoḥ priyam atyantaviluptadarśanam // Ks_4.2 //",
  "GK19kakumspu:407": "ayi jīvitanātha jīvasīty abhidhāyotthitayā tayā puraḥ /",
  "GK19kakumspu:408": "dadṛśe puruṣākṛti kṣitau harakopānalabhasma kevalam // Ks_4.3 //",
  "GK19kakumspu:409": "atha sā punar eva vihvalā vasudhāliṅganadhūsarastanī /",
  "GK19kakumspu:410": "vilalāpa vikīrṇamūrdhajā samaduḥkhām iva kurvatī sthalīm // Ks_4.4 //",
  "GK19kakumspu:411": "upamānam abhūd vilāsināṃ karaṇaṃ yat tava kāntimattayā /",
  "GK19kakumspu:412": "tad idaṃ gatam īdṛśīṃ daśāṃ na vidīrye kaṭhināḥ khalu striyaḥ // Ks_4.5 //",
  "GK19kakumspu:413": "kva nu māṃ tvadadhīnajīvitāṃ vinikīrya kṣaṇabhinnasauhṛdaḥ /",
  "GK19kakumspu:414": "nalinīṃ kṣatasetubandhano jalasaṃghāta ivāsi vidrutaḥ // Ks_4.6 //",
  "GK19kakumspu:415": "kṛtavān asi vipriyaṃ na me pratikūlaṃ na ca te mayā kṛtam /",
  "GK19kakumspu:416": "kim akāraṇam eva darśanaṃ vilapantyai rataye na dīyate // Ks_4.7 //",
  "GK19kakumspu:417": "smarasi smara mekhalāguṇair uta gotraskhaliteṣu bandhanam /",
  "GK19kakumspu:418": "cyutakeśaradūṣitekṣaṇāny avataṃsotpalatāḍanāni vā // Ks_4.8 //",
  "GK19kakumspu:419": "hṛdaye vasasīti matpriyaṃ yad avocas tad avaimi kaitavam /",
  "GK19kakumspu:420": "upacārapadaṃ na ced idaṃ tvam anaṅgaḥ katham akṣatā ratiḥ // Ks_4.9 //",
  "GK19kakumspu:421": "paralokanavapravāsinaḥ pratipatsye padavīm ahaṃ tava /",
  "GK19kakumspu:422": "vidhinā jana eṣa vañcitas tvadadhīnaṃ khalu dehināṃ sukham // Ks_4.10 //",
  "GK19kakumspu:423": "rajanītimirāvaguṇṭhite puramārge ghanaśabdaviklavāḥ /",
  "GK19kakumspu:424": "vasatiṃ priya kāmināṃ priyās tvad ṛte prāpayituṃ ka īśvaraḥ // Ks_4.11 //",
  "GK19kakumspu:425": "nayanāny aruṇāni ghūrṇayan vacanāni skhalayan pade-pade /",
  "GK19kakumspu:426": "asati tvayi vāruṇīmadaḥ pramadānām adhunā viḍambanā // Ks_4.12 //",
  "GK19kakumspu:427": "avagamya kathīkṛtaṃ vapuḥ priyabandhos tava niṣphalodayaḥ /",
  "GK19kakumspu:428": "bahule 'pi gate niśākaras tanutāṃ duḥkham anaṅga mokṣyati // Ks_4.13 //",
  "GK19kakumspu:429": "haritāruṇacārubandhanaḥ kalapuṃskokilaśabdasūcitaḥ /",
  "GK19kakumspu:430": "vada saṃprati kasya bāṇatāṃ navacūtaprasavo gamiṣyati // Ks_4.14 //",
  "GK19kakumspu:431": "alipaṅktir anekaśas tvayā guṇakṛtye dhanuṣo niyojitā /",
  "GK19kakumspu:432": "virutaiḥ karuṇasvanair iyaṃ guruśokām anuroditīva mām // Ks_4.15 //",
  "GK19kakumspu:433": "pratipadya manoharaṃ vapuḥ punar apy ādiśa tāvad utthitaḥ /",
  "GK19kakumspu:434": "ratidūtipadeṣu kokilāṃ madhurālāpanisargapaṇḍitām // Ks_4.16 //",
  "GK19kakumspu:435": "śirasā praṇipatya yācitāny upagūḍhāni savepathūni ca /",
  "GK19kakumspu:436": "suratāni ca tāni te rahaḥ smara saṃsmṛtya na śāntir asti me // Ks_4.17 //",
  "GK19kakumspu:437": "racitaṃ ratipaṇḍita tvayā svayam aṅgeṣu mamedam ārtavam /",
  "GK19kakumspu:438": "dhriyate kusumaprasādhanaṃ tava tac cāru vapur na dṛśyate // Ks_4.18 //",
  "GK19kakumspu:439": "vibudhair asi yasya dāruṇair asamāpte parikarmaṇi smṛtaḥ /",
  "GK19kakumspu:440": "tam imaṃ kuru dakṣiṇetaraṃ caraṇaṃ nirmitarāgam ehi me // Ks_4.19 //",
  "GK19kakumspu:441": "aham etya pataṅgavartmanā punar aṅkāśrayiṇī bhavāmi te /",
  "GK19kakumspu:442": "caturaiḥ surakāminījanaiḥ priya yāvan na vilobhyase divi // Ks_4.20 //",
  "GK19kakumspu:443": "madanena vinākṛtā ratiḥ kṣaṇamātraṃ kila jīviteti me /",
  "GK19kakumspu:444": "vacanīyam idaṃ vyavasthitaṃ ramaṇa tvām anuyāmi yady api // Ks_4.21 //",
  "GK19kakumspu:445": "kriyatāṃ katham antyamaṇḍanaṃ paralokāntaritasya te mayā /",
  "GK19kakumspu:446": "samam eva gato 'sy atarkitāṃ gatim aṅgena ca jīvitena ca // Ks_4.22 //",
  "GK19kakumspu:447": "ṛjutāṃ nayataḥ smarāmi te śaram utsaṅganiṣaṇṇadhanvanaḥ /",
  "GK19kakumspu:448": "madhunā saha sasmitaṃ kathāṃ nayanopāntavilokitaṃ ca yat // Ks_4.23 //",
  "GK19kakumspu:449": "kva nu te hṛdayaṃgamaḥ sakhā kusumāyojitakārmuko madhuḥ /",
  "GK19kakumspu:450": "na khalūgraruṣā pinākinā gamitaḥ so 'pi suhṛdgatāṃ gatim // Ks_4.24 //",
  "GK19kakumspu:451": "atha taiḥ paridevitākṣarair hṛdaye digdhaśarair ivārditaḥ /",
  "GK19kakumspu:452": "ratim abhyupapattum āturāṃ madhur ātmānam adarśayat puraḥ // Ks_4.25 //",
  "GK19kakumspu:453": "tam avekṣya ruroda sā bhṛśaṃ stanasaṃbādham uro jaghāna ca /",
  "GK19kakumspu:454": "svajanasya hi duḥkham agrato vivṛtadvāram ivopajāyate // Ks_4.26 //",
  "GK19kakumspu:455": "iti cainam uvāca duḥkhitā suhṛdaḥ paśya vasanta kiṃ sthitam /",
  "GK19kakumspu:456": "yad idaṃ kaṇaśaḥ prakīryate pavanair bhasma kapotakarburam // Ks_4.27 //",
  "GK19kakumspu:457": "ayi saṃprati dehi darśanaṃ smara paryutsuka eṣa mādhavaḥ /",
  "GK19kakumspu:458": "dayitāsv anavasthitaṃ nṛṇāṃ na khalu prema calaṃ suhṛjjane // Ks_4.28 //",
  "GK19kakumspu:459": "amunā nanu pārśvavartinā jagad ājñāṃ sasurāsuraṃ tava /",
  "GK19kakumspu:460": "bisatantuguṇasya kāritaṃ dhanuṣaḥ pelavapuṣpapatriṇaḥ // Ks_4.29 //",
  "GK19kakumspu:461": "gata eva na te nivartate sa sakhā dīpa ivānilāhataḥ /",
  "GK19kakumspu:462": "aham asya daśeva paśya mām aviṣahyavyasanapradhūṣitām // Ks_4.30 //",
  "GK19kakumspu:463": "vidhinā kṛtam ardhavaiśasaṃ nanu mām kāmavadhe vimuñcatā /",
  "GK19kakumspu:464": "anaghāpi hi saṃśrayadrume gajabhagne patanāya vallarī // Ks_4.31 //",
  "GK19kakumspu:465": "tad idaṃ kriyatām anantaraṃ bhavatā bandhujanaprayojanam /",
  "GK19kakumspu:466": "vidhurāṃ jvalanātisarjanān nanu māṃ prāpaya patyur antikam // Ks_4.32 //",
  "GK19kakumspu:467": "śaśinā saha yāti kaumudī saha meghena taḍit pralīyate /",
  "GK19kakumspu:468": "pramadāḥ pativartmagā iti pratipannaṃ hi vicetanair api // Ks_4.33 //",
  "GK19kakumspu:469": "amunaiva kaṣāyitastanī subhagena priyagātrabhasmanā /",
  "GK19kakumspu:470": "navapallavasaṃstare yathā racayiṣyāmi tanuṃ vibhāvasau // Ks_4.34 //",
  "GK19kakumspu:471": "kusumāstaraṇe sahāyatāṃ bahuśaḥ saumya gatas tvam āvayoḥ /",
  "GK19kakumspu:472": "kuru saṃprati tāvad āśu me praṇipātāñjaliyācitaś citām // Ks_4.35 //",
  "GK19kakumspu:473": "tad anu jvalanaṃ madarpitaṃ tvarayer dakṣiṇavātavījanaiḥ /",
  "GK19kakumspu:474": "viditaṃ khalu te yathā smaraḥ kṣaṇam apy utsahate na māṃ vinā // Ks_4.36 //",
  "GK19kakumspu:475": "iti cāpi vidhāya dīyatāṃ salilasyāñjalir eka eva nau /",
  "GK19kakumspu:476": "avibhajya paratra taṃ mayā sahitaḥ pāsyati te sa bāndhavaḥ // Ks_4.37 //",
  "GK19kakumspu:477": "paralokavidhau ca mādhava smaram uddiśya vilolapallavāḥ /",
  "GK19kakumspu:478": "nivapeḥ sahakāramañjarīḥ priyacūtaprasavo hi te sakhā // Ks_4.38 //",
  "GK19kakumspu:479": "iti devavimuktaye sthitāṃ ratim ākāśabhavā sarasvatī /",
  "GK19kakumspu:480": "śapharīṃ hradaśoṣaviklavāṃ prathamā vṛṣṭir ivānvakampata // Ks_4.39 //",
  "GK19kakumspu:481": "kusumāyudhapatni durlabhas tava bhartā na cirād bhaviṣyati /",
  "GK19kakumspu:482": "śṛṇu yena sa karmaṇā gataḥ śalabhatvaṃ haralocanārciṣi // Ks_4.40 //",
  "GK19kakumspu:483": "abhilāṣam udīritendriyaḥ svasutāyām akarot prajāpatiḥ /",
  "GK19kakumspu:484": "atha tena nigṛhya vikriyām abhiśaptaḥ phalam etad anvabhūt // Ks_4.41 //",
  "GK19kakumspu:485": "pariṇeṣyati pārvatīṃ yadā tapasā tatpravaṇīkṛto haraḥ /",
  "GK19kakumspu:486": "upalabdhasukhas tadā smaraṃ vapuṣā svena niyojayiṣyati // Ks_4.42 //",
  "GK19kakumspu:487": "iti cāha sa dharmayācitaḥ smaraśāpāvadhidāṃ sarasvatīm /",
  "GK19kakumspu:488": "aśaner amṛtasya cobhayor vaśinaś cāmbudharāś ca yonayaḥ // Ks_4.43 //",
  "GK19kakumspu:489": "tad idaṃ parirakṣa śobhane bhavitavyapriyasaṃgamaṃ vapuḥ /",
  "GK19kakumspu:490": "ravipītajalā tapātyaye punar oghena hi yujyate nadī // Ks_4.44 //",
  "GK19kakumspu:491": "itthaṃ rateḥ kim api bhūtam adṛśyarūpaṃ mandīcakāra maraṇavyavasāyabuddhim /",
  "GK19kakumspu:492": "tatpratyayāc ca kusumāyudhabandhur enām āśvāsayat sucaritārthapadair vacobhiḥ // Ks_4.45 //",
  "GK19kakumspu:493": "atha madanavadhūr upaplavāntaṃ vyasanakṛśā paripālayāṃ babhūva /",
  "GK19kakumspu:494": "śaśina iva divātanasya lekhā kiraṇaparikṣayadhūsarā pradoṣam // Ks_4.46 //",
  "GK19kakumspu:496": "tathā samakṣaṃ dahatā manobhavaṃ pinākinā bhagnamanorathā satī /",
  "GK19kakumspu:497": "nininda rūpaṃ hṛdayena pārvatī priyeṣu saubhāgyaphalā hi cārutā // Ks_5.1 //",
  "GK19kakumspu:498": "iyeṣa sā kartum avandhyarūpatāṃ samādhim āsthāya tapobhir ātmanaḥ /",
  "GK19kakumspu:499": "avāpyate vā katham anyathā dvayaṃ tathāvidhaṃ prema patiś ca tādṛśaḥ // Ks_5.2 //",
  "GK19kakumspu:500": "niśamya caināṃ tapase kṛtodyamāṃ sutāṃ girīśapratisaktamānasām /",
  "GK19kakumspu:501": "uvāca menā parirabhya vakṣasā nivārayantī mahato munivratāt // Ks_5.3 //",
  "GK19kakumspu:502": "manīṣitāḥ santi gṛhe 'pi devatās tapaḥ kva vatse kva ca tāvakaṃ vapuḥ /",
  "GK19kakumspu:503": "padaṃ saheta bhramarasya pelavaṃ śirīśapuṣpaṃ na punaḥ patatriṇaḥ // Ks_5.4 //",
  "GK19kakumspu:504": "iti dhruvecchām anuśāsatī sutāṃ śaśāka menā na niyantum udyamāt /",
  "GK19kakumspu:505": "ka īpsitārthasthiraniścayaṃ manaḥ payaś ca nimnābhimukhaṃ pratīpayet // Ks_5.5 //",
  "GK19kakumspu:506": "kadā cid āsannasakhīmukhena sā manorathajñaṃ pitaraṃ manasvinī /",
  "GK19kakumspu:507": "ayācatāraṇyanivāsam ātmanaḥ phalodayāntāya tapaḥsamādhaye // Ks_5.6 //",
  "GK19kakumspu:508": "athānurūpābhiniveśatoṣiṇā kṛtābhyanujñā guruṇā garīyasā /",
  "GK19kakumspu:509": "prajāsu paścāt prathitaṃ tadākhyayā jagāma gaurī śikharaṃ śikhaṇḍimat // Ks_5.7 //",
  "GK19kakumspu:510": "vimucya sā hāram ahāryaniścayā vilolayaṣṭipraviluptacandanam /",
  "GK19kakumspu:511": "babandha bālāruṇababhru valkalaṃ payodharotsedhaviśīrṇasaṃhati // Ks_5.8 //",
  "GK19kakumspu:512": "yathā prasiddhair madhuraṃ śiroruhair jaṭābhir apy evam abhūt tadānanam /",
  "GK19kakumspu:513": "na śaṭpadaśreṇibhir eva paṅkajaṃ saśaivalāsaṅgam api prakāśate // Ks_5.9 //",
  "GK19kakumspu:514": "pratikṣaṇaṃ sā kṛtaromavikriyāṃ vratāya mauñjīṃ triguṇāṃ babhāra yām /",
  "GK19kakumspu:515": "akāri tatpūrvanibaddhayā tayā sarāgam asyā rasanāguṇāspadam // Ks_5.10 //",
  "GK19kakumspu:516": "visṛṣṭarāgād adharān nivartitaḥ stanāṅgarāgāruṇitāc ca kandukāt /",
  "GK19kakumspu:517": "kuśāṅkurādānaparikṣatāṅguliḥ kṛto 'kṣasūtrapraṇayī tayā karaḥ // Ks_5.11 //",
  "GK19kakumspu:518": "mahārhaśayyāparivartanacyutaiḥ svakeśapuṣpair api yā sma dūyate /",
  "GK19kakumspu:519": "aśeta sā bāhulatopadhāyinī niṣeduṣī sthaṇḍila eva kevale // Ks_5.12 //",
  "GK19kakumspu:520": "punar grahītuṃ niyamasthayā tayā dvaye 'pi nikṣepa ivārpitam dvayam /",
  "GK19kakumspu:521": "latāsu tanvīṣu vilāsaceṣṭitaṃ viloladṛṣṭaṃ hariṇāṅganāsu ca // Ks_5.13 //",
  "GK19kakumspu:522": "atandritā sā svayam eva vṛkṣakān ghaṭastanaprasravaṇair vyavardhayat /",
  "GK19kakumspu:523": "guho 'pi yeṣāṃ prathamāptajanmanāṃ na putravātsalyam apākariṣyati // Ks_5.14 //",
  "GK19kakumspu:524": "araṇyabījāñjalidānalālitās tathā ca tasyāṃ hariṇā viśaśvasuḥ /",
  "GK19kakumspu:525": "yathā tadīyair nayanaiḥ kutūhalāt puraḥ sakhīnām amimīta locane // Ks_5.15 //",
  "GK19kakumspu:526": "kṛtābhiśekāṃ hutajātavedasaṃ tvaguttarāsaṅgavatīm adhītinīm /",
  "GK19kakumspu:527": "digdṛkṣavas tām ṛṣayo 'bhyupāgaman na dharmavṛddheṣu vayaḥ samīkṣyate // Ks_5.16 //",
  "GK19kakumspu:528": "virodhisattvojjhitapūrvamatsaraṃ drumair abhīṣṭaprasavārcitātithi /",
  "GK19kakumspu:529": "navoṭajābhyantarasaṃbhṛtānalaṃ tapovanaṃ tac ca babhūva pāvanam // Ks_5.17 //",
  "GK19kakumspu:530": "yadā phalaṃ pūrvatapaḥsamādhinā na tāvatā labhyam amaṃsta kāṅkṣitam /",
  "GK19kakumspu:531": "tadānapekṣya svaśarīramārdavaṃ tapo mahat sā carituṃ pracakrame // Ks_5.18 //",
  "GK19kakumspu:532": "klamaṃ yayau kandukalīlayāpi yā tayā munīnāṃ caritaṃ vyagāhyata /",
  "GK19kakumspu:533": "dhruvaṃ vapuḥ kāñcanapadmanirmitaṃ mṛdu prakṛtyā ca sasāram eva ca // Ks_5.19 //",
  "GK19kakumspu:534": "śucau caturṇāṃ jvalatāṃ havirbhujāṃ śucismitā madhyagatā sumadhyamā /",
  "GK19kakumspu:535": "vijitya netrapratighātinīṃ prabhām ananyadṛṣṭiḥ savitāram aikṣata // Ks_5.20 //",
  "GK19kakumspu:536": "tathābhitaptaṃ savitur gabhastibhir mukhaṃ tadīyaṃ kamalaśriyaṃ dadhau /",
  "GK19kakumspu:537": "apāṅgayoḥ kevalam asya dīrghayoḥ śanaiḥ-śanaiḥ śyāmikayā kṛtaṃ padam // Ks_5.21 //",
  "GK19kakumspu:538": "ayācitopasthitam ambu kevalaṃ rasātmakasyoḍupateś ca raśmayaḥ /",
  "GK19kakumspu:539": "babhūva tasyāḥ kila pāraṇāvidhir na vṛkṣavṛttivyatiriktasādhanaḥ // Ks_5.22 //",
  "GK19kakumspu:540": "nikāmataptā vividhena vahninā nabhaścareṇendhanasaṃbhṛtena ca /",
  "GK19kakumspu:541": "tapātyaye vāribhir ukṣitā navair bhuvā sahoṣmāṇam amuñcad ūrdhvagam // Ks_5.23 //",
  "GK19kakumspu:542": "sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ /",
  "GK19kakumspu:543": "valīṣu tasyāḥ skhalitāḥ prapedire cireṇa nābhiṃ prathamodabindavaḥ // Ks_5.24 //",
  "GK19kakumspu:544": "śilāśayāṃ tām aniketavāsinīṃ nirantarāsv antaravātavṛṣṭiṣu /",
  "GK19kakumspu:545": "vyalokayann unmiṣitais taḍinmayair mahātapaḥsākṣya iva sthitāḥ kṣapāḥ // Ks_5.25 //",
  "GK19kakumspu:546": "nināya sātyantahimotkirānilāḥ sahasyarātrīr udavāsatatparā /",
  "GK19kakumspu:547": "parasparākrandini cakravākayoḥ puro viyukte mithune kṛpāvatī // Ks_5.26 //",
  "GK19kakumspu:548": "mukhena sā padmasugandhinā niśi pravepamānādharapatraśobhinā /",
  "GK19kakumspu:549": "tuṣāravṛṣṭikṣatapadmasaṃpadāṃ sarojasaṃdhānam ivākarod apām // Ks_5.27 //",
  "GK19kakumspu:550": "svayaṃviśīrṇadrumaparṇavṛttitā parā hi kāṣṭhā tapasas tayā punaḥ /",
  "GK19kakumspu:551": "tad apy apākīrṇam ataḥ priyaṃvadāṃ vadanty aparṇeti ca tāṃ purāvidaḥ // Ks_5.28 //",
  "GK19kakumspu:552": "mṛṇālikāpelavam evamādibhir vrataiḥ svam aṅgaṃ glapayanty aharniśam /",
  "GK19kakumspu:553": "tapaḥ śarīraiḥ kaṭhinair upārjitaṃ tapasvināṃ dūram adhaś cakāra sā // Ks_5.29 //",
  "GK19kakumspu:554": "athājināṣāḍhadharaḥ pragalbhavāg jvalann iva brahmamayena tejasā /",
  "GK19kakumspu:555": "viveśa kaścij jaṭilas tapovanaṃ śarīrabaddhaḥ prathamāśramo yathā // Ks_5.30 //",
  "GK19kakumspu:556": "tam ātitheyī bahumānapūrvayā saparyayā pratyudiyāya pārvatī /",
  "GK19kakumspu:557": "bhavanti sāmye 'pi niviṣṭacetasāṃ vapurviśeṣeṣv atigauravāḥ kriyāḥ // Ks_5.31 //",
  "GK19kakumspu:558": "vidhiprayuktāṃ parigṛhya satkriyāṃ pariśramaṃ nāma vinīya ca kṣaṇam /",
  "GK19kakumspu:559": "umāṃ sa paśyann ṛjunaiva cakṣuṣā pracakrame vaktum anujjhitakramaḥ // Ks_5.32 //",
  "GK19kakumspu:560": "api kriyārthaṃ sulabhaṃ samitkuśaṃ jalāny api snānavidhikṣamāṇi te /",
  "GK19kakumspu:561": "api svaśaktyā tapasi pravartase śarīram ādyaṃ khalu dharmasādhanam // Ks_5.33 //",
  "GK19kakumspu:562": "api tvadāvarjitavārisaṃbhṛtaṃ pravālam āsām anubandhi vīrudhām /",
  "GK19kakumspu:563": "cirojjhitālaktakapāṭalena te tulāṃ yad ārohati dantavāsasā // Ks_5.34 //",
  "GK19kakumspu:564": "api prasannaṃ hariṇeṣu te manaḥ karasthadarbhapraṇayāpahāriṣu /",
  "GK19kakumspu:565": "ya utpalākṣi pracalair vilocanais tavākṣisādṛśyam iva prayuñjate // Ks_5.35 //",
  "GK19kakumspu:566": "yad ucyate pārvati pāpavṛttaye na rūpam ity avyabhicāri tad vacaḥ /",
  "GK19kakumspu:567": "tathā hi te śīlam udāradarśane tapasvinām apy upadeśatāṃ gatam // Ks_5.36 //",
  "GK19kakumspu:568": "vikīrṇasaptarṣibaliprahāsibhis tathā na gāṅgaiḥ salilair divaś cyutaiḥ /",
  "GK19kakumspu:569": "yathā tvadīyaiś caritair anāvilair mahīdharaḥ pāvita eṣa sānvayaḥ // Ks_5.37 //",
  "GK19kakumspu:570": "anena dharmaḥ saviśeṣam adya me trivargasāraḥ pratibhāti bhāvini /",
  "GK19kakumspu:571": "tvayā manonirviṣayārthakāmayā yad eka eva pratigṛhya sevyate // Ks_5.38 //",
  "GK19kakumspu:572": "prayuktasatkāraviśeṣam ātmanā na māṃ paraṃ saṃpratipattum arhasi /",
  "GK19kakumspu:573": "yataḥ satāṃ saṃnatagātri saṃgataṃ manīṣibhiḥ sāptapadīnam ucyate // Ks_5.39 //",
  "GK19kakumspu:574": "ato 'tra kiṃcid bhavatīṃ bahukṣamāṃ dvijātibhāvād upapannacāpalaḥ /",
  "GK19kakumspu:575": "ayaṃ janaḥ praṣṭumanās tapodhane na ced rahasyaṃ prativaktum arhasi // Ks_5.40 //",
  "GK19kakumspu:576": "kule prasūtiḥ prathamasya vedhasas trilokasaundaryam ivoditaṃ vapuḥ /",
  "GK19kakumspu:577": "amṛgyam aiśvaryasukhaṃ navaṃ vayas tapaḥphalaṃ syāt kim ataḥ paraṃ vada // Ks_5.41 //",
  "GK19kakumspu:578": "bhavaty aniṣṭād api nāma duḥsahān manasvinīnāṃ pratipattir īdṛśī /",
  "GK19kakumspu:579": "vicāramārgaprahitena cetasā na dṛśyate tac ca kṛśodari tvayi // Ks_5.42 //",
  "GK19kakumspu:580": "alabhyaśokābhibhaveyam ākṛtir vimānanā subhru kutaḥ pitur gṛhe /",
  "GK19kakumspu:581": "parābhimarśo na tavāsti kaḥ karaṃ prasārayet pannagaratnasūcaye // Ks_5.43 //",
  "GK19kakumspu:582": "kim ity apāsyābharaṇāni yauvane dhṛtaṃ tvayā vārddhakaśobhi valkalam /",
  "GK19kakumspu:583": "vada pradoṣe sphuṭacandratārake vibhāvarī yady aruṇāya kalpate // Ks_5.44 //",
  "GK19kakumspu:584": "divaṃ yadi prārthayase vṛthā śramaḥ pituḥ pradeśās tava devabhūmayaḥ /",
  "GK19kakumspu:585": "athopayantāram alaṃ samādhinā na ratnam anviṣyati mṛgyate hi tat // Ks_5.45 //",
  "GK19kakumspu:586": "niveditaṃ niśvasitena soṣmaṇā manas tu me saṃśayam eva gāhate /",
  "GK19kakumspu:587": "na dṛśyate prārthayitavya eva te bhaviṣyati prārthitadurlabhaḥ katham // Ks_5.46 //",
  "GK19kakumspu:588": "aho sthiraḥ ko 'pi tavepsito yuvā cirāya karṇotpalaśūnyatāṃ gate /",
  "GK19kakumspu:589": "upekṣate yaḥ ślathalambinīr jaṭāḥ kapoladeśe kalamāgrapiṅgalāḥ // Ks_5.47 //",
  "GK19kakumspu:590": "munivratais tvām atimātrakarśitāṃ divākarāpluṣṭavibhūṣaṇāspadām /",
  "GK19kakumspu:591": "śaśāṅkalekhām iva paśyato divā sacetasaḥ kasya mano na dūyate // Ks_5.48 //",
  "GK19kakumspu:592": "avaimi saubhāgyamadena vañcitaṃ tava priyaṃ yaś caturāvalokinaḥ /",
  "GK19kakumspu:593": "karoti lakṣyaṃ ciram asya cakṣuṣo na vaktram ātmīyam arālapakṣmaṇaḥ // Ks_5.49 //",
  "GK19kakumspu:594": "kiyac ciraṃ śrāmyasi gauri vidyate mamāpi pūrvāśramasaṃcitaṃ tapaḥ /",
  "GK19kakumspu:595": "tadardhabhāgena labhasva kāṅkṣitaṃ varaṃ tam icchāmi ca sādhu veditum // Ks_5.50 //",
  "GK19kakumspu:596": "iti praviśyābhihitā dvijanmanā manogataṃ sā na śaśāka śaṃsitum /",
  "GK19kakumspu:597": "atho vayasyāṃ paripārśvavartinīṃ vivartitānañjananetram aikṣata // Ks_5.51 //",
  "GK19kakumspu:598": "sakhī tadīyā tam uvāca varṇinaṃ nibodha sādho tava cet kutūhalam /",
  "GK19kakumspu:599": "yadartham ambhojam ivoṣṇavāraṇaṃ kṛtaṃ tapaḥsādhanam etayā vapuḥ // Ks_5.52 //",
  "GK19kakumspu:600": "iyaṃ mahendraprabhṛtīn adhiśriyaś caturdigīśān avamatya māninī /",
  "GK19kakumspu:601": "arūpahāryaṃ madanasya nigrahāt pinākapāṇiṃ patim āptum icchati // Ks_5.53 //",
  "GK19kakumspu:602": "asahyahuṃkāranivartitaḥ purā purārim aprāptamukhaḥ śilīmukhaḥ /",
  "GK19kakumspu:603": "imāṃ hṛdi vyāyatapātam akṣaṇod viśīrṇamūrter api puṣpadhanvanaḥ // Ks_5.54 //",
  "GK19kakumspu:604": "tadāprabhṛty unmadanā pitur gṛhe lalāṭikācandanadhūsarālakā /",
  "GK19kakumspu:605": "na jātu bālā labhate sma nirvṛtiṃ tuṣārasaṃghātaśilātaleṣv api // Ks_5.55 //",
  "GK19kakumspu:606": "upāttavarṇe carite pinākinaḥ sabāṣpakaṇṭhaskhalitaiḥ padair iyam /",
  "GK19kakumspu:607": "anekaśaḥ kinnararājakanyakā vanāntasaṃgītasakhīr arodayat // Ks_5.56 //",
  "GK19kakumspu:608": "tribhāgaśeṣāsu niśāsu ca kṣaṇam nimīlya netre sahasā vyabudhyata /",
  "GK19kakumspu:609": "kva nīlakaṇṭha vrajasīty alakṣyavāg asatyakaṇṭhārpitabāhubandhanā // Ks_5.57 //",
  "GK19kakumspu:610": "yadā budhaiḥ sarvagatas tvam ucyase na vetsi bhāvastham imaṃ janaṃ katham /",
  "GK19kakumspu:611": "iti svahastāllikhitaś ca mugdhayā rahasy upālabhyata candraśekharaḥ // Ks_5.58 //",
  "GK19kakumspu:612": "yadā ca tasyādhigame jagatpater apaśyad anyaṃ na vidhiṃ vicinvatī /",
  "GK19kakumspu:613": "tadā sahāsmābhir anujñayā guror iyaṃ prapannā tapase tapovanam // Ks_5.59 //",
  "GK19kakumspu:614": "drumeṣu sakhyā kṛtajanmasu svayaṃ phalaṃ tapaḥsākṣiṣu dṛṣṭam eṣv api /",
  "GK19kakumspu:615": "na ca prarohābhimukho 'pi dṛśyate manoratho 'syāḥ śaśimaulisaṃśrayaḥ // Ks_5.60 //",
  "GK19kakumspu:616": "na vedmi sa prārthitadurlabhaḥ kadā sakhībhir asrottaram īkṣitām imām /",
  "GK19kakumspu:617": "tapaḥkṛśām abhyupapatsyate sakhīṃ vṛṣeva sītāṃ tadavagrahakṣatām // Ks_5.61 //",
  "GK19kakumspu:618": "agūḍhasadbhāvam itīṅgitajñayā nivedito naiṣṭhikasundaras tayā /",
  "GK19kakumspu:619": "ayīdam evaṃ parihāsa ity umām apṛcchad avyañjitaharṣalakṣaṇaḥ // Ks_5.62 //",
  "GK19kakumspu:620": "athāgrahaste mukulīkṛtāṅgulau samarpayantī sphaṭikākṣamālikām /",
  "GK19kakumspu:621": "kathaṃ cid adres tanayā mitākṣaraṃ ciravyavasthāpitavāg abhāṣata // Ks_5.63 //",
  "GK19kakumspu:622": "yathā śrutaṃ vedavidāṃ vara tvayā jano 'yam uccaiḥpadalaṅghanotsukaḥ /",
  "GK19kakumspu:623": "tapaḥ kiledaṃ tadavāptisādhanaṃ manorathānām agatir na vidyate // Ks_5.64 //",
  "GK19kakumspu:624": "athāha varṇī vidito maheśvaras tadarthinī tvaṃ punar eva vartase /",
  "GK19kakumspu:625": "amaṅgalābhyāsaratiṃ vicintya taṃ tavānuvṛttiṃ na ca kartum utsahe // Ks_5.65 //",
  "GK19kakumspu:626": "avastunirbandhapare kathaṃ nu te karo 'yam āmuktavivāhakautukaḥ /",
  "GK19kakumspu:627": "kareṇa śaṃbhor valayīkṛtāhinā sahiṣyate tatprathamāvalambanam // Ks_5.66 //",
  "GK19kakumspu:628": "tvam eva tāvat paricintaya svayaṃ kadā cid ete yadi yogam arhataḥ /",
  "GK19kakumspu:629": "vadhūdukūlaṃ kalahaṃsalakṣaṇaṃ gajājinaṃ śoṇitabinduvarṣi ca // Ks_5.67 //",
  "GK19kakumspu:630": "catuṣkapuṣpaprakarāvikīrṇayoḥ paro 'pi ko nāma tavānumanyate /",
  "GK19kakumspu:631": "alaktakāṅkāni padāni pādayor vikīrṇakeśāsu paretabhūmiṣu // Ks_5.68 //",
  "GK19kakumspu:632": "ayuktarūpaṃ kim ataḥ paraṃ vada trinetravakṣaḥ sulabhaṃ tavāpi yat /",
  "GK19kakumspu:633": "stanadvaye 'smin haricandanāspade padaṃ citābhasmarajaḥ kariṣyati // Ks_5.69 //",
  "GK19kakumspu:634": "iyaṃ ca te 'nyā purato viḍambanā yad ūḍhayā vāraṇarājahāryayā /",
  "GK19kakumspu:635": "vilokya vṛddhokṣam adhiṣṭhitaṃ tvayā mahājanaḥ smeramukho bhaviṣyati // Ks_5.70 //",
  "GK19kakumspu:636": "dvayaṃ gataṃ saṃprati śocanīyatāṃ samāgamaprārthanayā kapālinaḥ /",
  "GK19kakumspu:637": "kalā ca sā kāntimatī kalāvatas tvam asya lokasya ca netrakaumudī // Ks_5.71 //",
  "GK19kakumspu:638": "vapur virūpākṣam alakṣyajanmatā digambaratvena niveditaṃ vasu /",
  "GK19kakumspu:639": "vareṣu yad bālamṛgākṣi mṛgyate tad asti kiṃ vyastam api trilocane // Ks_5.72 //",
  "GK19kakumspu:640": "nivartayāsmād asadīpsitān manaḥ kva tadvidhas tvaṃ kva ca puṇyalakṣaṇā /",
  "GK19kakumspu:641": "apekṣyate sādhujanena vaidikī śmaśānaśūlasya na yūpasatkriyā // Ks_5.73 //",
  "GK19kakumspu:642": "iti dvijātau pratikūlavādini pravepamānādharalakṣyakopayā /",
  "GK19kakumspu:643": "vikuñcitabhrūlatam āhite tayā vilocane tiryag upāntalohite // Ks_5.74 //",
  "GK19kakumspu:644": "uvāca cainaṃ paramārthato haraṃ na vetsi nūnaṃ yata evam āttha mām /",
  "GK19kakumspu:645": "alokasāmānyam acintyahetukaṃ dviṣanti mandāś caritaṃ mahātmanām // Ks_5.75 //",
  "GK19kakumspu:646": "vipatpratīkārapareṇa maṅgalaṃ niṣevyate bhūtisamutsukena vā /",
  "GK19kakumspu:647": "jagaccharaṇyasya nirāśiṣaḥ sataḥ kim ebhir āśopahatātmavṛttibhiḥ // Ks_5.76 //",
  "GK19kakumspu:648": "akiñcanaḥ san prabhavaḥ sa saṃpadāṃ trilokanāthaḥ pitṛsadmagocaraḥ /",
  "GK19kakumspu:649": "sa bhīmarūpaḥ śiva ity udīryate na santi yāthārthyavidaḥ pinākinaḥ // Ks_5.77 //",
  "GK19kakumspu:650": "vibhūṣaṇodbhāsi pinaddhabhogi vā gajājinālambi dukūladhāri vā /",
  "GK19kakumspu:651": "kapāli vā syād atha venduśekharaṃ na viśvamūrter avadhāryate vapuḥ // Ks_5.78 //",
  "GK19kakumspu:652": "tadaṅgasaṃsargam avāpya kalpate dhruvaṃ citābhasmarajo viśuddhaye /",
  "GK19kakumspu:653": "tathā hi nṛtyābhinayakriyācyutaṃ vilipyate maulibhir ambaraukasāṃ // Ks_5.79 //",
  "GK19kakumspu:654": "asaṃpadas tasya vṛṣeṇa gacchataḥ prabhinnadigvāraṇavāhano vṛṣā /",
  "GK19kakumspu:655": "karoti pādāv upagamya maulinā vinidramandārarajoruṇāṅgulī // Ks_5.80 //",
  "GK19kakumspu:656": "vivakṣatā doṣam api cyutātmanā tvayaikam īśaṃ prati sādhu bhāṣitam /",
  "GK19kakumspu:657": "yam āmananty ātmabhuvo 'pi kāraṇaṃ kathaṃ sa lakṣyaprabhavo bhaviṣyati // Ks_5.81 //",
  "GK19kakumspu:658": "alaṃ vivādena yathā śrutas tvayā tathāvidhas tāvad aśeṣam astu saḥ /",
  "GK19kakumspu:659": "mamātra bhāvaikarasaṃ manaḥ sthitaṃ na kāmavṛttir vacanīyam īkṣate // Ks_5.82 //",
  "GK19kakumspu:660": "nivāryatām āli kim apy ayaṃ baṭuḥ punar vivakṣuḥ sphuritottarādharaḥ /",
  "GK19kakumspu:661": "na kevalaṃ yo mahato 'pabhāṣate śṛṇoti tasmād api yaḥ sa pāpabhāk // Ks_5.83 //",
  "GK19kakumspu:662": "ito gamiśyāmy athaveti vādinī cacāla bālā stanabhinnavalkalā /",
  "GK19kakumspu:663": "svarūpam āsthāya ca tāṃ kṛtasmitaḥ samālalambe vṛṣarājaketanaḥ // Ks_5.84 //",
  "GK19kakumspu:664": "taṃ vīkṣya vepathumatī sarasāṅgayaṣṭir nikṣepaṇāya padam uddhṛtam udvahantī /",
  "GK19kakumspu:665": "mārgācalavyatikarākuliteva sindhuḥ śailādhirājatanayā na yayau na tasthau // Ks_5.85 //",
  "GK19kakumspu:666": "adyaprabhṛty avanatāṅgi tavāsmi dāsaḥ krītas tapobhir iti vādini candramaulau /",
  "GK19kakumspu:667": "ahnāya sā niyamajaṃ klamam utsasarja kleśaḥ phalena hi punar navatāṃ vidhatte // Ks_5.86 //",
  "GK19kakumspu:669": "atha viśvātmane gaurī saṃdideśa mithaḥ sakhīm /",
  "GK19kakumspu:670": "dātā me bhūbhṛtāṃ nāthaḥ pramāṇīkriyatām iti // Ks_6.1 //",
  "GK19kakumspu:671": "tayā vyāhṛtasaṃdeśā sā babhau nibhṛtā priye /",
  "GK19kakumspu:672": "cūtayaṣṭir ivābhyāṣye madhau parabhṛtāmukhī // Ks_6.2 //",
  "GK19kakumspu:673": "sa tatheti pratijñāya visṛjya katham apy umām /",
  "GK19kakumspu:674": "ṛṣīñ jyotirmayān sapta sasmāra smaraśāsanaḥ // Ks_6.3 //",
  "GK19kakumspu:675": "te prabhāmaṇḍalair vyoma dyotayantas tapodhanāḥ /",
  "GK19kakumspu:676": "sārundhatīkāḥ sapadi prādur āsan puraḥ prabhoḥ // Ks_6.4 //",
  "GK19kakumspu:677": "āplutās tīramandāra- kusumotkiravīciṣu /",
  "GK19kakumspu:678": "ākāśagaṅgāsrotassu diṅnāgamadagandhiṣu // Ks_6.5 //",
  "GK19kakumspu:679": "muktāyajñopavītāni bibhrato haimavalkalāḥ /",
  "GK19kakumspu:680": "ratnākṣasūtrāḥ pravrajyāṃ kalpavṛkṣā ivāśritāḥ // Ks_6.6 //",
  "GK19kakumspu:681": "adhaḥpravarttitāśvena samāvarjitaketunā /",
  "GK19kakumspu:682": "sahasraraśminā śaśvat sapramāṇam udīkṣitāḥ // Ks_6.7 //",
  "GK19kakumspu:683": "āsaktabāhulatayā sārdham uddhṛtayā bhuvā /",
  "GK19kakumspu:684": "mahāvarāhadaṃṣṭrāyāṃ viśrāntāḥ pralayāpadi // Ks_6.8 //",
  "GK19kakumspu:685": "sargaśeṣapraṇayanād viśvayoner anantaram /",
  "GK19kakumspu:686": "purātanāḥ purāvidbhir dhātāra iti kīrtitāḥ // Ks_6.9 //",
  "GK19kakumspu:687": "prāktanānāṃ viśuddhānāṃ paripākam upeyuṣām /",
  "GK19kakumspu:688": "tapasām upabhuñjānāḥ phalāny api tapasvinaḥ // Ks_6.10 //",
  "GK19kakumspu:689": "teṣāṃ madhyagatā sādhvī patyuḥ pādārpitekṣaṇā /",
  "GK19kakumspu:690": "sākṣād iva tapaḥsiddhir babhāse bahv arundhatī // Ks_6.11 //",
  "GK19kakumspu:691": "tām agauravabhedena munīṃś cāpaśyad īśvaraḥ /",
  "GK19kakumspu:692": "strī pumān ity anāsthaiṣā vṛttaṃ hi mahitaṃ satām // Ks_6.12 //",
  "GK19kakumspu:693": "taddarśanād abhūc chambhor bhūyān dārārtham ādaraḥ /",
  "GK19kakumspu:694": "kriyāṇāṃ khalu dharmyāṇāṃ satpatnyo mūlasādhanam // Ks_6.13 //",
  "GK19kakumspu:695": "dharmeṇāpi padaṃ śarve kārite pārvatīṃ prati /",
  "GK19kakumspu:696": "pūrvāparādhabhītasya kāmasyocchvāsitaṃ manaḥ // Ks_6.14 //",
  "GK19kakumspu:697": "atha te munayaḥ sarve mānayitvā jagadgurum /",
  "GK19kakumspu:698": "idam ūcur anūcānāḥ prītikaṇṭakitatvacaḥ // Ks_6.15 //",
  "GK19kakumspu:699": "yad brahma samyag āmnātaṃ yad agnau vidhinā hutam /",
  "GK19kakumspu:700": "yac ca taptaṃ tapas tasya vipakvaṃ phalam adya naḥ // Ks_6.16 //",
  "GK19kakumspu:701": "yad adhyakṣeṇa jagatāṃ vayam āropitās tvayā /",
  "GK19kakumspu:702": "manorathasyāviṣayaṃ manoviṣayam ātmanaḥ // Ks_6.17 //",
  "GK19kakumspu:703": "yasya cetasi vartethāḥ sa tāvat kṛtināṃ varaḥ /",
  "GK19kakumspu:704": "kiṃ punar brahmayoner yas tava cetasi vartate // Ks_6.18 //",
  "GK19kakumspu:705": "satyam arkāc ca somāc ca param adhyāsmahe padam /",
  "GK19kakumspu:706": "adya tūccaistaraṃ tasmāt smaraṇānugrahāt tava // Ks_6.19 //",
  "GK19kakumspu:707": "tvatsaṃbhāvitam ātmānaṃ bahu manyāmahe vayam /",
  "GK19kakumspu:708": "prāyaḥ pratyayam ādhatte svaguṇeṣūttamādaraḥ // Ks_6.20 //",
  "GK19kakumspu:709": "yā naḥ prītir virūpākṣa tvadanudhyānasaṃbhavā /",
  "GK19kakumspu:710": "sā kim āvedyate tubhyam antarātmāsi dehinām // Ks_6.21 //",
  "GK19kakumspu:711": "sākṣād dṛṣṭo 'si na punar vidmas tvāṃ vayam añjasā /",
  "GK19kakumspu:712": "prasīda kathayātmānaṃ na dhiyāṃ pathi vartase // Ks_6.22 //",
  "GK19kakumspu:713": "kiṃ yena sṛjasi vyaktam uta yena bibharṣi tat /",
  "GK19kakumspu:714": "atha viśvasya saṃhartā bhāgaḥ katama eṣa te // Ks_6.23 //",
  "GK19kakumspu:715": "athavā sumahaty eṣā prārthanā deva tiṣṭhatu /",
  "GK19kakumspu:716": "cintitopasthitāṃs tāvac chādhi naḥ karavāma kim // Ks_6.24 //",
  "GK19kakumspu:717": "atha mauligatasyendor viśadair daśanāṃśubhiḥ /",
  "GK19kakumspu:718": "upacinvan prabhāṃ tanvīṃ pratyāha parameśvaraḥ // Ks_6.25 //",
  "GK19kakumspu:719": "viditaṃ vo yathā svārthā na me kāścit pravṛttayaḥ /",
  "GK19kakumspu:720": "nanu mūrtibhir aṣṭābhir itthaṃbhūto 'smi sūcitaḥ // Ks_6.26 //",
  "GK19kakumspu:721": "so 'haṃ tṛṣṇāturair vṛṣṭiṃ vidyutvān iva cātakaiḥ /",
  "GK19kakumspu:722": "ariviprakṛtair devaiḥ prasūtiṃ prati yācitaḥ // Ks_6.27 //",
  "GK19kakumspu:723": "ata āhartum icchāmi pārvatīm ātmajanmane /",
  "GK19kakumspu:724": "utpattaye havirbhoktur yajamāna ivāraṇim // Ks_6.28 //",
  "GK19kakumspu:725": "tām asmadarthe yuṣmābhir yācitavyo himālayaḥ /",
  "GK19kakumspu:726": "vikriyāyai na kalpante saṃbandhāḥ sadanuṣṭhitāḥ // Ks_6.29 //",
  "GK19kakumspu:727": "unnatena sthitimatā dhuram udvahatā bhuvaḥ /",
  "GK19kakumspu:728": "tena yojitasaṃbandhaṃ vitta mām apy avañcitam // Ks_6.30 //",
  "GK19kakumspu:729": "evaṃ vācyaḥ sa kanyārtham iti vo nopadiśyate /",
  "GK19kakumspu:730": "bhavatpraṇītam ācāram āmananti hi sādhavaḥ // Ks_6.31 //",
  "GK19kakumspu:731": "āryāpy arundhatī tatra vyāpāraṃ kartuṃ arhati /",
  "GK19kakumspu:732": "prāyeṇaivaṃvidhe kārye purandhrīṇāṃ pragalbhatā // Ks_6.32 //",
  "GK19kakumspu:733": "tat prayātauṣadhiprasthaṃ siddhaye himavatpuram /",
  "GK19kakumspu:734": "mahākośīprapāte 'smin saṃgamaḥ punar eva naḥ // Ks_6.33 //",
  "GK19kakumspu:735": "tasmin saṃyaminām ādye jāte pariṇayonmukhe /",
  "GK19kakumspu:736": "jahuḥ parigrahavrīḍāṃ prājāpatyās tapasvinaḥ // Ks_6.34 //",
  "GK19kakumspu:737": "tataḥ paramam ity uktvā pratasthe munimaṇḍalam /",
  "GK19kakumspu:738": "bhagavān api saṃprāptaḥ prathamoddiṣṭam āspadam // Ks_6.35 //",
  "GK19kakumspu:739": "te cākāśam asiśyāmam utpatya paramarṣayaḥ /",
  "GK19kakumspu:740": "āsedur oṣadhiprasthaṃ manasā samaraṃhasaḥ // Ks_6.36 //",
  "GK19kakumspu:741": "alakām ativāhyeva vasatiṃ vasusaṃpadām /",
  "GK19kakumspu:742": "svargābhiṣyandavamanaṃ kṛtvevopaniveśitam // Ks_6.37 //",
  "GK19kakumspu:743": "gaṅgāsrotaḥparikṣipta- vaprāntarjvalitauṣadhi /",
  "GK19kakumspu:744": "bṛhanmaṇiśilāsālaṃ guptāv api manoharam // Ks_6.38 //",
  "GK19kakumspu:745": "jitasiṃhabhayā nāgā yatrāśvā bilayonayaḥ /",
  "GK19kakumspu:746": "yakṣāḥ kiṃpuruṣāḥ paurā yoṣito vanadevatāḥ // Ks_6.39 //",
  "GK19kakumspu:747": "śikharāsaktameghānāṃ vyajante yatra veśmanām /",
  "GK19kakumspu:748": "anugarjitasaṃdigdhāḥ karaṇair murajasvanāḥ // Ks_6.40 //",
  "GK19kakumspu:749": "yatra kalpadrumair eva vilolaviṭapāṃśukaiḥ /",
  "GK19kakumspu:750": "gṛhayantrapatākāśrīr apaurādaranirmitā // Ks_6.41 //",
  "GK19kakumspu:751": "yatra sphaṭikaharmyeṣu naktam āpānabhūmiṣu /",
  "GK19kakumspu:752": "jyotiṣāṃ pratibimbāni prāpnuvanty upahāratām // Ks_6.42 //",
  "GK19kakumspu:753": "yatrauṣadhiprakāśena naktaṃ darśitasaṃcarāḥ /",
  "GK19kakumspu:754": "anabhijñās tamisrāṇāṃ durdineṣv abhisārikāḥ // Ks_6.43 //",
  "GK19kakumspu:755": "yauvanāntaṃ vayo yasminn ātaṅkaḥ kusumāyudhaḥ /",
  "GK19kakumspu:756": "ratikhedasamutpannā nidrā saṃjñāviparyayaḥ // Ks_6.44 //",
  "GK19kakumspu:757": "bhrūbhedibhiḥ sakampoṣṭhair lalitāṅgulitarjanaiḥ /",
  "GK19kakumspu:758": "yatra kopaiḥ kṛtāḥ strīṇām āprasādārthinaḥ priyāḥ // Ks_6.45 //",
  "GK19kakumspu:759": "saṃtānakatarucchāyā- suptavidyādharādhvagam /",
  "GK19kakumspu:760": "yasya copavanaṃ bāhyaṃ sugandhir gandhamādanaḥ // Ks_6.46 //",
  "GK19kakumspu:761": "atha te munayo divyāḥ prekṣya haimavataṃ puram /",
  "GK19kakumspu:762": "svargābhisaṃdhisukṛtaṃ vañcanām iva menire // Ks_6.47 //",
  "GK19kakumspu:763": "te sadmani girer vegād unmukhadvāḥsthavīkṣitāḥ /",
  "GK19kakumspu:764": "avaterur jaṭābhārair likhitānalaniścalaiḥ // Ks_6.48 //",
  "GK19kakumspu:765": "gaganād avatīrṇā sā yathāvṛddhapurassarā /",
  "GK19kakumspu:766": "toyāntar bhāskarālīva reje muniparamparā // Ks_6.49 //",
  "GK19kakumspu:767": "tān arghyān arghyam ādāya dūrāt pratyudyayau giriḥ /",
  "GK19kakumspu:768": "namayan sāragurubhiḥ pādanyāsair vasundharām // Ks_6.50 //",
  "GK19kakumspu:769": "dhātutāmrādharaḥ prāṃśur devadārubṛhadbhujaḥ /",
  "GK19kakumspu:770": "prakṛtyaiva śiloraskaḥ suvyakto himavān iti // Ks_6.51 //",
  "GK19kakumspu:771": "vidhiprayuktasatkāraiḥ svayaṃ mārgasya darśakaḥ /",
  "GK19kakumspu:772": "sa tair ākramayām āsa śuddhāntaṃ śuddhakarmabhiḥ // Ks_6.52 //",
  "GK19kakumspu:773": "tatra vetrāsanāsīnān kṛtāsanaparigrahaḥ /",
  "GK19kakumspu:774": "ity uvāceśvarān vācaṃ prāñjaliḥ pṛthivīdharaḥ // Ks_6.53 //",
  "GK19kakumspu:775": "apameghodayaṃ varṣam adṛṣṭakusumaṃ phalam /",
  "GK19kakumspu:776": "atarkitopapannaṃ vo darśanaṃ pratibhāti me // Ks_6.54 //",
  "GK19kakumspu:777": "mūḍhaṃ buddham ivātmānaṃ haimībhūtam ivāyasam /",
  "GK19kakumspu:778": "bhūmer divam ivārūḍhaṃ manye bhavadanugrahāt // Ks_6.55 //",
  "GK19kakumspu:779": "adyaprabhṛti bhūtānām adhigamyo 'smi śuddhaye /",
  "GK19kakumspu:780": "yad adhyāsitam arhadbhis tad dhi tīrthaṃ pracakṣate // Ks_6.56 //",
  "GK19kakumspu:781": "avaimi pūtam ātmānaṃ dvayenaiva dvijottamāḥ /",
  "GK19kakumspu:782": "mūrdhni gaṅgāprapātena dhautapādāmbhasā ca vaḥ // Ks_6.57 //",
  "GK19kakumspu:783": "jaṅgamaṃ praiṣyabhāve vaḥ sthāvaraṃ caraṇāṅkitam /",
  "GK19kakumspu:784": "vibhaktānugrahaṃ manye dvirūpam api me vapuḥ // Ks_6.58 //",
  "GK19kakumspu:785": "bhavatsaṃbhāvanotthāya paritoṣāya mūrcchate /",
  "GK19kakumspu:786": "api vyāptadigantāni nāṅgāni prabhavanti me // Ks_6.59 //",
  "GK19kakumspu:787": "na kevalaṃ darīsaṃsthaṃ bhāsvatāṃ darśanena vaḥ /",
  "GK19kakumspu:788": "antargatam apāstaṃ me rajaso 'pi paraṃ tamaḥ // Ks_6.60 //",
  "GK19kakumspu:789": "kartavyaṃ vo na paśyāmi syāc cet kiṃ nopapadyate /",
  "GK19kakumspu:790": "śaṅke matpāvanāyaiva prasthānaṃ bhavatām iha // Ks_6.61 //",
  "GK19kakumspu:791": "tathāpi tāvat kasmiṃś cid ājñāṃ me dātum arhatha /",
  "GK19kakumspu:792": "viniyogaprasādā hi kiṅkarāḥ prabhaviṣṇuṣu // Ks_6.62 //",
  "GK19kakumspu:793": "ete vayam amī dārāḥ kanyeyaṃ kulajīvitam /",
  "GK19kakumspu:794": "brūta yenātra vaḥ kāryam anāsthā bāhyavastuṣu // Ks_6.63 //",
  "GK19kakumspu:795": "ity ūcivāṃs tam evārthaṃ darīmukhavisarpiṇā /",
  "GK19kakumspu:796": "dvir iva pratiśabdena vyājahāra himālayaḥ // Ks_6.64 //",
  "GK19kakumspu:797": "athāṅgirasam agraṇyam udāharaṇavastuṣu /",
  "GK19kakumspu:798": "ṛṣayaś codayām āsuḥ pratyuvāca sa bhūdharam // Ks_6.65 //",
  "GK19kakumspu:799": "upapannam idaṃ sarvam ataḥ param api tvayi /",
  "GK19kakumspu:800": "manasaḥ śikharāṇāṃ ca sadṛśī te samunnatiḥ // Ks_6.66 //",
  "GK19kakumspu:801": "sthāne tvāṃ sthāvarātmānaṃ viṣṇum āhus tathā hi te /",
  "GK19kakumspu:802": "carācarāṇāṃ bhūtānāṃ kukṣir ādhāratāṃ gataḥ // Ks_6.67 //",
  "GK19kakumspu:803": "gām adhāsyat kathaṃ nāgo mṛṇālamṛdubhiḥ phaṇaiḥ /",
  "GK19kakumspu:804": "ā rasātalamūlāt tvam avālambiṣyathā na cet // Ks_6.68 //",
  "GK19kakumspu:805": "acchinnāmalasaṃtānāḥ samudrormyanivāritāḥ /",
  "GK19kakumspu:806": "punanti lokān puṇyatvāt kīrtayaḥ saritaś ca te // Ks_6.69 //",
  "GK19kakumspu:807": "yathaiva ślāghyate gaṅgā pādena parameṣṭhinaḥ /",
  "GK19kakumspu:808": "prabhaveṇa dvitīyena tathaivocchirasā tvayā // Ks_6.70 //",
  "GK19kakumspu:809": "tiryag ūrdhvam adhastāc ca vyāpako mahimā hareḥ /",
  "GK19kakumspu:810": "trivikramodyatasyāsīt sa ca svābhāvikas tava // Ks_6.71 //",
  "GK19kakumspu:811": "yajñabhāgabhujāṃ madhye padam ātasthuṣā tvayā /",
  "GK19kakumspu:812": "uccair hiraṇmayaṃ śṛṅgaṃ sumeror vitathīkṛtam // Ks_6.72 //",
  "GK19kakumspu:813": "kāṭhinyaṃ sthāvare kāye bhavatā sarvam arpitam /",
  "GK19kakumspu:814": "idaṃ tu bhaktinamraṃ te satām ārādhanaṃ vapuḥ // Ks_6.73 //",
  "GK19kakumspu:815": "tad āgamanakāryaṃ naḥ śṛṇu kāryaṃ tavaiva tat /",
  "GK19kakumspu:816": "śreyasām upadeśāt tu vayam atrāṃśabhāginaḥ // Ks_6.74 //",
  "GK19kakumspu:817": "aṇimādiguṇopetam aspṛṣṭapuruṣāntaram /",
  "GK19kakumspu:818": "śabdam īśvara ity uccaiḥ sārdhacandraṃ bibharti yaḥ // Ks_6.75 //",
  "GK19kakumspu:819": "kalpitānyonyasāmarthyaiḥ pṛthivyādibhir ātmani /",
  "GK19kakumspu:820": "yenedaṃ dhriyate viśvaṃ dhuryair yānam ivādhvani // Ks_6.76 //",
  "GK19kakumspu:821": "yogino yaṃ vicinvanti kṣetrābhyantaravartinam /",
  "GK19kakumspu:822": "anāvṛttibhayaṃ yasya padam āhur manīṣiṇaḥ // Ks_6.77 //",
  "GK19kakumspu:823": "sa te duhitaraṃ sākṣāt sākṣī viśvasya karmaṇaḥ /",
  "GK19kakumspu:824": "vṛṇute varadaḥ śaṃbhur asmatsaṃkrāmitaiḥ padaiḥ // Ks_6.78 //",
  "GK19kakumspu:825": "tam artham iva bhāratyā sutayā yoktum arhasi /",
  "GK19kakumspu:826": "aśocyā hi pituḥ kanyā sadbhartre pratipāditā // Ks_6.79 //",
  "GK19kakumspu:827": "yāvad etāni bhūtāni sthāvarāṇi carāṇi ca /",
  "GK19kakumspu:828": "mātaraṃ kalpayanty enām īśo hi jagataḥ pitā // Ks_6.80 //",
  "GK19kakumspu:829": "praṇamya śitikaṇṭhāya vibudhās tadanantaram /",
  "GK19kakumspu:830": "caraṇau rañjayanty asyāś cūḍāmaṇimarīcibhiḥ // Ks_6.81 //",
  "GK19kakumspu:831": "umā vadhūr bhavān dātā yācitāra ime vayam /",
  "GK19kakumspu:832": "varaḥ śaṃbhur alaṃ hy eṣa tvatkulodbhūtaye vidhiḥ // Ks_6.82 //",
  "GK19kakumspu:833": "astotuḥ stūyamānasya vandyasyānanyavandinaḥ /",
  "GK19kakumspu:834": "sutāsaṃbandhavidhinā bhava viśvaguror guruḥ // Ks_6.83 //",
  "GK19kakumspu:835": "evaṃ vādini devarṣau pārśve pitur adhomukhī /",
  "GK19kakumspu:836": "līlākamalapatrāṇi gaṇayām āsa pārvatī // Ks_6.84 //",
  "GK19kakumspu:837": "śailaḥ saṃpūrṇakāmo 'pi menāmukham udaikṣata /",
  "GK19kakumspu:838": "prāyeṇa gṛhiṇīnetrāḥ kanyārthe hi kuṭumbinaḥ // Ks_6.85 //",
  "GK19kakumspu:839": "mene menāpi tat sarvaṃ patyuḥ kāryam abhīpsitam /",
  "GK19kakumspu:840": "bhavanty avyabhicāriṇyo bhartur iṣṭe pativratāḥ // Ks_6.86 //",
  "GK19kakumspu:841": "idam atrottaraṃ nyāyyam iti buddhyā vimṛśya saḥ /",
  "GK19kakumspu:842": "ādade vacasām ante maṅgalālaṅkṛtāṃ sutām // Ks_6.87 //",
  "GK19kakumspu:843": "ehi viśvātmane vatse bhikṣāsi parikalpitā /",
  "GK19kakumspu:844": "arthino munayaḥ prāptaṃ gṛhamedhiphalaṃ mayā // Ks_6.88 //",
  "GK19kakumspu:845": "etāvad uktvā tanayām ṛṣīn āha mahīdharaḥ /",
  "GK19kakumspu:846": "iyaṃ namati vaḥ sarvāṃs trilocanavadhūr iti // Ks_6.89 //",
  "GK19kakumspu:847": "īpsitārthakriyodāraṃ te 'bhinandya girer vacaḥ /",
  "GK19kakumspu:848": "āśīrbhir edhayām āsuḥ puraḥpākābhir ambikām // Ks_6.90 //",
  "GK19kakumspu:849": "tāṃ praṇāmādarasrasta- jāmbūnadavataṃsakām /",
  "GK19kakumspu:850": "aṅkam āropayām āsa lajjamānām arundhatī // Ks_6.91 //",
  "GK19kakumspu:851": "tanmātaraṃ cāśrumukhīṃ duhitṛsnehaviklavām /",
  "GK19kakumspu:852": "varasyānanyapūrvasya viśokām akarod guṇaiḥ // Ks_6.92 //",
  "GK19kakumspu:853": "vaivāhikīṃ tithiṃ pṛṣṭās tatkṣaṇaṃ harabandhunā /",
  "GK19kakumspu:854": "te tryahād ūrdhvam ākhyāya celuś cīraparigrahāḥ // Ks_6.93 //",
  "GK19kakumspu:855": "te himālayam āmantrya punaḥ prekṣya ca śūlinam /",
  "GK19kakumspu:856": "siddhaṃ cāsmai nivedyārthaṃ tadvisṛṣṭāḥ kham udyayuḥ // Ks_6.94 //",
  "GK19kakumspu:857": "paśupatir api tāny ahāni kṛcchrād agamayad adrisutāsamāgamotkaḥ /",
  "GK19kakumspu:858": "kam aparam avaśaṃ na viprakuryur vibhum api taṃ yad amī spṛśanti bhāvāḥ // Ks_6.95 //",
  "GK19kakumspu:860": "athauṣadhīnām adhipasya vṛddhau tithau ca jāmitraguṇānvitāyām /",
  "GK19kakumspu:861": "sametabandhur himavān sutāyā vivāhadīkṣāvidhim anvatiṣṭhat // Ks_7.1 //",
  "GK19kakumspu:862": "vaivāhikaiḥ kautukasaṃvidhānair gṛhe gṛhe vyagrapuraṃdhrivargam /",
  "GK19kakumspu:863": "āsīt puraṃ sānumato 'nurāgād antaḥpuraṃ caikakulopameyam // Ks_7.2 //",
  "GK19kakumspu:864": "saṃtānakākīrṇamahāpathaṃ tac cīnāṃśukaiḥ kalpitaketumālam /",
  "GK19kakumspu:865": "bhāsā jvalat kāñcanatoraṇānāṃ sthānāntarasvarga ivābabhāse // Ks_7.3 //",
  "GK19kakumspu:866": "ekaiva satyām api putrapaṅktau cirasya dṛṣṭeva mṛtotthiteva /",
  "GK19kakumspu:867": "āsannapāṇigrahaṇeti pitror umā viśeṣocchvasitaṃ babhūva // Ks_7.4 //",
  "GK19kakumspu:868": "aṅkād yayāv aṅkam udīritāśīḥ sā maṇḍanān maṇḍanam anvabhuṅkta /",
  "GK19kakumspu:869": "saṃbandhibhinno 'pi gireḥ kulasya snehas tadekāyatanaṃ jagāma // Ks_7.5 //",
  "GK19kakumspu:870": "maitre muhūrte śaśalāñchanena yogaṃ gatāsūttaraphalgunīṣu /",
  "GK19kakumspu:871": "tasyāḥ śarīre pratikarma cakrur bandhustriyo yāḥ patiputravatyaḥ // Ks_7.6 //",
  "GK19kakumspu:872": "sā gaurasiddhārthaniveśavadbhir dūrvāpravālaiḥ pratibhinnarāgam /",
  "GK19kakumspu:873": "nirnābhikauśeyam upāttabāṇam abhyaṅganepathyam alañcakāra // Ks_7.7 //",
  "GK19kakumspu:874": "babhau ca saṃparkam upetya bālā navena dīkṣāvidhisāyakena /",
  "GK19kakumspu:875": "kareṇa bhānor bahulāvasāne saṃdhukṣyamāṇeva śaśāṅkalekhā // Ks_7.8 //",
  "GK19kakumspu:876": "tāṃ lodhrakalkena hṛtāṅgatailām āśyānakāleyakṛtāṅgarāgām /",
  "GK19kakumspu:877": "vāso vasānām abhiṣekayogyaṃ nāryaś catuṣkābhimukhaṃ vyanaiṣuḥ // Ks_7.9 //",
  "GK19kakumspu:878": "vinyastavaidūryaśilātale 'sminn aviddhamuktāphalabhakticitre /",
  "GK19kakumspu:879": "āvarjitāṣṭāpadakumbhatoyāḥ satūryam enāṃ snapayāṃ babhūvuḥ // Ks_7.10 //",
  "GK19kakumspu:880": "sā maṅgalasnānaviśuddhagātrī gṛhītapatyudgamanīyavastrā /",
  "GK19kakumspu:881": "nirvṛttaparjanyajalābhiṣekā praphullakāśā vasudheva reje // Ks_7.11 //",
  "GK19kakumspu:882": "tasmāt pradeśāc ca vitānavantaṃ yuktaṃ maṇistambhacatuṣṭayena /",
  "GK19kakumspu:883": "pativratābhiḥ parigṛhya ninye kḷptāsanaṃ kautukavedimadhyam // Ks_7.12 //",
  "GK19kakumspu:884": "tāṃ prāṅmukhīṃ tatra niveśya tanvīṃ kṣaṇaṃ vyalambanta puro niṣaṇṇāḥ /",
  "GK19kakumspu:885": "bhūtārthaśobhāhriyamāṇanetrāḥ prasādhane sannihite 'pi nāryaḥ // Ks_7.13 //",
  "GK19kakumspu:886": "dhūpoṣmaṇā tyājitam ārdrabhāvaṃ keśāntam antaḥkusumaṃ tadīyam /",
  "GK19kakumspu:887": "paryākṣipat kācid udārabandhaṃ dūrvāvatā pāṇḍumadhūkadāmnā // Ks_7.14 //",
  "GK19kakumspu:888": "vinyastaśuklāguru cakrur asyā gorocanāpatravibhaṅgam aṅgam /",
  "GK19kakumspu:889": "sā cakravākāṅkitasaikatāyās trisrotasaḥ kāntim atītya tasthau // Ks_7.15 //",
  "GK19kakumspu:890": "lagnadvirephaṃ paribhūya padmaṃ sameghalekhaṃ śaśinaś ca bimbam /",
  "GK19kakumspu:891": "tadānanaśrīr alakaiḥ prasiddhaiś ciccheda sādṛśyakathāprasaṅgam // Ks_7.16 //",
  "GK19kakumspu:892": "karṇārpito lodhrakaṣāyarūkṣe gorocanākṣepanitāntagaure /",
  "GK19kakumspu:893": "tasyāḥ kapole parabhāgalābhād babandha cakṣūṃṣi yavaprarohaḥ // Ks_7.17 //",
  "GK19kakumspu:894": "rekhābibhaktaś ca vibhaktagātryāḥ kiṃcinmadhūcchiṣṭavimṛṣṭarāgaḥ /",
  "GK19kakumspu:895": "kām apy abhikhyāṃ sphuritair apuṣyad āsannalāvaṇyaphalo 'dhraroṣṭhaḥ // Ks_7.18 //",
  "GK19kakumspu:896": "patyuḥ śiraścandrakalām anena spṛśeti sakhyā parihāsapūrvam /",
  "GK19kakumspu:897": "sā rañjayitvā caraṇau kṛtāśīr mālyena tāṃ nirvacanaṃ jaghāna // Ks_7.19 //",
  "GK19kakumspu:898": "tasyāḥ sujātotpalapatrakānte prasādhikābhir nayane nirīkṣya /",
  "GK19kakumspu:899": "na cakṣuṣoḥ kāntiviśeṣabuddhyā kālāñjanaṃ maṅgalam ity upāttam // Ks_7.20 //",
  "GK19kakumspu:900": "sā saṃbhavadbhiḥ kusumair lateva jyotirbhir udyadbhir iva triyāmā /",
  "GK19kakumspu:901": "sarid vihaṅgair iva līyamānair āmucyamānābharaṇā cakāse // Ks_7.21 //",
  "GK19kakumspu:902": "ātmānam ālokya ca śobhamānam ādarśabimbe stimitāyatākṣī /",
  "GK19kakumspu:903": "haropayāne tvaritā babhūva strīṇāṃ priyālokaphalo hi veṣaḥ // Ks_7.22 //",
  "GK19kakumspu:904": "athāṅgulibhyāṃ haritālam ārdraṃ māṅgalyam ādāya manaḥśilāṃ ca /",
  "GK19kakumspu:905": "karṇāvasaktāmaladantapatraṃ mātā tadīyaṃ mukham unnamayya // Ks_7.23 //",
  "GK19kakumspu:906": "umāstanodbhedam anupravṛddho manoratho yaḥ prathamo babhūva /",
  "GK19kakumspu:907": "tam eva menā duhituḥ kathaṃcid vivāhadīkṣātilakaṃ cakāra // Ks_7.24 //",
  "GK19kakumspu:908": "babandha cāsrākuladṛṣṭir asyāḥ sthānāntare kalpitasanniveśam /",
  "GK19kakumspu:909": "dhātryaṅgulībhiḥ pratisāryamāṇam ūrṇamayaṃ kautukahastasūtram // Ks_7.25 //",
  "GK19kakumspu:910": "kṣīrodaveleva saphenapuñjā paryāptacandreva śarattriyāmā /",
  "GK19kakumspu:911": "navaṃ navakṣaumanivāsinī sā bhūyo babhau darpaṇam ādadhānā // Ks_7.26 //",
  "GK19kakumspu:912": "tām arcitābhyaḥ kuladevatābhyaḥ kulapratiṣṭḥāṃ praṇamayya mātā /",
  "GK19kakumspu:913": "akārayat kārayitavyadakṣā krameṇa pādagrahaṇaṃ satīnām // Ks_7.27 //",
  "GK19kakumspu:914": "akhaṇḍitaṃ prema labhasva patyur ity ucyate tābhir umā sma namrā /",
  "GK19kakumspu:915": "tayā tu tasyārdhaśarīrabhājā paścātkṛtāḥ snigdhajanāśiṣo ' pi // Ks_7.28 //",
  "GK19kakumspu:916": "icchāvibhūtyor anurūpam adris tasyāḥ kṛtī kṛtyam aśeṣayitvā /",
  "GK19kakumspu:917": "sabhyaḥ sabhāyāṃ suhṛdāsthitāyāṃ tasthau vṛṣāṅkāgamanapratīkṣaḥ // Ks_7.29 //",
  "GK19kakumspu:918": "tāvad varasyāpi kuberaśaile tatpūrvapāṇigrahaṇānurūpam /",
  "GK19kakumspu:919": "prasādhanaṃ mātṛbhir ādṛtābhir nyastaṃ purastāt puraśāsanasya // Ks_7.30 //",
  "GK19kakumspu:920": "tadgauravān maṅgalamaṇḍanaśrīḥ sā paspṛśe kevalam īśvareṇa /",
  "GK19kakumspu:921": "sva eva veṣaḥ pariṇetur iṣṭaṃ bhāvāntaraṃ tasya vibhoḥ prapede // Ks_7.31 //",
  "GK19kakumspu:922": "babhūva bhasmaiva sitāṅgarāgaḥ kapālam evāmalaśekharaśrīḥ /",
  "GK19kakumspu:923": "upāntabhāgeṣu ca rocanāṅko gajājinasyaiva dukūlabhāvaḥ // Ks_7.32 //",
  "GK19kakumspu:924": "śaṅkhāntaradyoti vilocanaṃ yad antarniviṣṭāmalapiṅgatāram /",
  "GK19kakumspu:925": "sānnidhyapakṣe haritālamayyās tad eva jātaṃ tilakakriyāyāḥ // Ks_7.33 //",
  "GK19kakumspu:926": "yathāpradeśaṃ bhujageśvarāṇāṃ kariśyatām ābharaṇāntaratvam /",
  "GK19kakumspu:927": "śarīramātraṃ vikṛtiṃ prapede tathaiva tasthuḥ phaṇaratnaśobhāḥ // Ks_7.34 //",
  "GK19kakumspu:928": "divāpi niṣṭhyūtamarīcibhāsā bālyād anāviṣkṛtalāñchanena /",
  "GK19kakumspu:929": "candreṇa nityaṃ pratibhinnamauleś cūḍāmaṇeḥ kiṃ grahaṇaṃ harasya // Ks_7.35 //",
  "GK19kakumspu:930": "ity adbhutaikaprabhavaḥ prabhāvāt prasiddhanepathyavidher vidhātā /",
  "GK19kakumspu:931": "ātmānam āsannagaṇopanīte khaḍge niṣaktapratimaṃ dadarśa // Ks_7.36 //",
  "GK19kakumspu:932": "sa gopatiṃ nandibhujāvalambī śārdūlacarmāntaritorupṛṣṭham /",
  "GK19kakumspu:933": "tadbhaktisaṃkṣiptabṛhatpramāṇam āruhya kailāsam iva pratasthe // Ks_7.37 //",
  "GK19kakumspu:934": "taṃ mātaro devam anuvrajantyaḥ svavāhanakṣobhacalāvataṃsāḥ /",
  "GK19kakumspu:935": "mukhaiḥ prabhāmaṇḍalareṇugauraiḥ padmākaraṃ cakrur ivāntarīkṣam // Ks_7.38 //",
  "GK19kakumspu:936": "tāsāṃ ca paścāt kanakaprabhāṇāṃ kālī kapālābharaṇā cakāse /",
  "GK19kakumspu:937": "balākinī nīlapayodarājī dūraṃ puraḥkṣiptaśatahradeva // Ks_7.39 //",
  "GK19kakumspu:938": "tato gaṇaiḥ śūlabhṛtaḥ purogair udīrito maṅgalatūryaghoṣaḥ /",
  "GK19kakumspu:939": "vimānaśṛṅgāṇy avagāhamānaḥ śaśaṃsa sevāvasaraṃ surebhyaḥ // Ks_7.40 //",
  "GK19kakumspu:940": "upādade tasya sahasraraśmis tvaṣṭrā navaṃ nirmitam ātapatram /",
  "GK19kakumspu:941": "sa taddukūlād avidūramaulir babhau patadgaṅga ivottamāṅge // Ks_7.41 //",
  "GK19kakumspu:942": "mūrte ca gaṅgāyamune tadānīṃ sacāmare devam aseviṣātām /",
  "GK19kakumspu:943": "samudragārūpaviparyaye 'pi sahaṃsapāte iva lakṣyamāṇe // Ks_7.42 //",
  "GK19kakumspu:944": "tam anvagacchat prathamo vidhātā śrīvatsalakṣmā puruṣaś ca sākṣāt /",
  "GK19kakumspu:945": "jayeti vācā mahimānam asya saṃvardhayantyā haviṣeva vahnim // Ks_7.43 //",
  "GK19kakumspu:946": "ekaiva mūrtir bibhide tridhā sā sāmānyam eṣāṃ prathamāvaratvam /",
  "GK19kakumspu:947": "viṣṇor haras tasya hariḥ kadācid vedhās tayos tāv api dhātur ādyau // Ks_7.44 //",
  "GK19kakumspu:948": "taṃ lokapālāḥ puruhūtamukhyāḥ śrīlakṣaṇotsargavinītaveṣāḥ /",
  "GK19kakumspu:949": "dṛṣṭipradāne kṛtanandisaṃjñās taddarśitāḥ prāñjalayaḥ praṇemuḥ // Ks_7.45 //",
  "GK19kakumspu:950": "kampena mūrdhnaḥ śatapatrayoniṃ vācā hariṃ vṛtrahaṇaṃ smitena /",
  "GK19kakumspu:951": "ālokamātreṇa surān aśeṣān saṃbhāvayām āsa yathāpradhānam // Ks_7.46 //",
  "GK19kakumspu:952": "tasmai jayāśīḥ sasṛje purastāt saptarṣibhis tān smitapūrvam āha /",
  "GK19kakumspu:953": "vivāhayajñe vitate 'tra yūyam adhvaryavaḥ pūrvavṛtā mayeti // Ks_7.47 //",
  "GK19kakumspu:954": "viśvāvasuprāgraharaiḥ pravīṇaiḥ saṃgīyamānatripurāvadānaḥ /",
  "GK19kakumspu:955": "adhvānam adhvāntavikāralaṅghyas tatāra tārādhipakhaṇḍadhārī // Ks_7.48 //",
  "GK19kakumspu:956": "khe khelagāmī tam uvāha vāhaḥ saśabdacāmīkarakiṅkiṇīkaḥ /",
  "GK19kakumspu:957": "taṭābhighātād iva lagnapaṅke dhunvan muhuḥ protaghane viṣāṇe // Ks_7.49 //",
  "GK19kakumspu:958": "sa prāpad aprāptaparābhiyogaṃ nagendraguptaṃ nagaraṃ muhūrtāt /",
  "GK19kakumspu:959": "puro vilagnair haradṛṣṭipātaiḥ suvarṇasūtrair iva kṛṣyamāṇaḥ // Ks_7.50 //",
  "GK19kakumspu:960": "tasyopakaṇṭhe ghananīlakaṇṭḥaḥ kutūhalād unmukhapauradṛṣṭaḥ /",
  "GK19kakumspu:961": "svabāṇacihnād avatīrya mārgād āsannabhūpṛṣṭham iyāya devaḥ // Ks_7.51 //",
  "GK19kakumspu:962": "tam ṛddhimadbandhujanādhirūḍhair vṛndair gajānāṃ giricakravartī /",
  "GK19kakumspu:963": "pratyujjagāmāgamanapratītaḥ praphullavṛkṣaiḥ kaṭakair iva svaiḥ // Ks_7.52 //",
  "GK19kakumspu:964": "vargāv ubhau devamahīdharāṇāṃ dvāre purasyodghaṭitāpidhāne /",
  "GK19kakumspu:965": "samīyatur dūravisarpighoṣau bhinnaikasetū payasām ivaughau // Ks_7.53 //",
  "GK19kakumspu:966": "hrīmān abhūd bhūmidharo hareṇa trailokyavandyena kṛtapraṇāmaḥ /",
  "GK19kakumspu:967": "pūrvaṃ mahimnā sa hi tasya dūram āvarjitaṃ nātmaśiro viveda // Ks_7.54 //",
  "GK19kakumspu:968": "sa prītiyogād vikasanmukhaśrīr jāmātur agresaratām upetya /",
  "GK19kakumspu:969": "prāveśayan mandiram ṛddham enam āgulphakīrṇāpaṇamārgapuṣpam // Ks_7.55 //",
  "GK19kakumspu:970": "tasmin muhūrte purasundarīṇām īśānasaṃdarśanalālasānām /",
  "GK19kakumspu:971": "prāsādamālāsu babhūvur itthaṃ tyaktānyakāryāṇi viceṣṭitāni // Ks_7.56 //",
  "GK19kakumspu:972": "ālokamārgaṃ sahasā vrajantyā kayācid udveṣṭanavāntamālyaḥ /",
  "GK19kakumspu:973": "bandhuṃ na saṃbhāvita eva tāvat kareṇa ruddho 'pi na keśapāśaḥ // Ks_7.57 //",
  "GK19kakumspu:974": "prasādhikālambitam agrapādam ākṣipya kācid dravarāgam eva /",
  "GK19kakumspu:975": "utsṛṣṭalīlāgatir āgavākṣād alaktakāṅkāṃ padavīṃ tatāna // Ks_7.58 //",
  "GK19kakumspu:976": "vilocanaṃ dakṣiṇam añjanena saṃbhāvya tadvañcitavāmanetrā /",
  "GK19kakumspu:977": "tathaiva vātāyanasaṃnikarṣaṃ yayau śalākām aparā vahantī // Ks_7.59 //",
  "GK19kakumspu:978": "jālāntarapreṣitadṛṣtir anyā prasthānabhinnāṃ na babandha nīvīm /",
  "GK19kakumspu:979": "nābhipraviṣṭābharaṇaprabheṇa hastena tasthāv avalambya vāsaḥ // Ks_7.60 //",
  "GK19kakumspu:980": "ardhācitā satvaram utthitāyāḥ pade pade durnimite galantī /",
  "GK19kakumspu:981": "kasyāścid āsīd raśanā tadānīm aṅguṣṭhamūlārpitasūtraśeṣā // Ks_7.61 //",
  "GK19kakumspu:982": "tāsāṃ mukhair āsavagandhagarbhair vyāptāntarāḥ sāndrakutūhalānām /",
  "GK19kakumspu:983": "vilolanetrabhramarair gavākṣāḥ sahasrapatrābharaṇā ivāsan // Ks_7.62 //",
  "GK19kakumspu:984": "tāvat patākākulam indumaulir uttoraṇaṃ rājapathaṃ prapede /",
  "GK19kakumspu:985": "prāsādaśṛṅgāṇi divāpi kurvañ jyotsnābhiṣekadviguṇadyutīni // Ks_7.63 //",
  "GK19kakumspu:986": "tam ekadṛśyaṃ nayanaiḥ pibantyo nāryo na jagmur viṣayāntarāṇi /",
  "GK19kakumspu:987": "tathā hi śeṣendriyavṛttir āsāṃ sarvātmanā cakṣur iva praviṣṭā // Ks_7.64 //",
  "GK19kakumspu:988": "sthāne tapo duścaram etadartham aparṇayā pelavayāpi taptam /",
  "GK19kakumspu:989": "yā dāsyam apy asya labheta nārī sā syāt kṛtārthā kim utāṅkaśayyām // Ks_7.65 //",
  "GK19kakumspu:990": "paraspareṇa spṛhaṇīyaśobhaṃ na ced idaṃ dvandvam ayojayiṣyat /",
  "GK19kakumspu:991": "asmin dvaye rūpavidhānayatnaḥ patyuḥ prajānāṃ viphalo 'bhaviśyat // Ks_7.66 //",
  "GK19kakumspu:992": "na nūnam ārūḍharuṣā śarīram anena dagdhaṃ kusumāyudhasya /",
  "GK19kakumspu:993": "vrīḍād amuṃ devam udīkṣya manye saṃnyastadehaḥ svayam eva kāmaḥ // Ks_7.67 //",
  "GK19kakumspu:994": "anena saṃbandham upetya diṣṭyā manorathaprārthitam īśvareṇa /",
  "GK19kakumspu:995": "mūrdhānam āli kṣitidhāraṇoccam uccaistarāṃ vakṣyati śailarājaḥ // Ks_7.68 //",
  "GK19kakumspu:996": "ity oṣadhiprasthavilāsinīnāṃ śṛṇvan kathāḥ śrotrasukhās trinetraḥ /",
  "GK19kakumspu:997": "keyūracūrṇīkṛtalājamuṣṭiṃ himālayasyālayam āsasāda // Ks_7.69 //",
  "GK19kakumspu:998": "tatrāvatīryācyutadattahastaḥ śaradghanād dīdhitimān ivokṣṇaḥ /",
  "GK19kakumspu:999": "krāntāni pūrvaṃ kamalāsanena kakṣyāntarāṇy adripater viveśa // Ks_7.70 //",
  "GK19kakumspu:1000": "tam anvag indrapramukhāś ca devāḥ saptarṣipūrvāḥ paramarṣayaś ca /",
  "GK19kakumspu:1001": "gaṇāś ca giryālayam abhyagacchan praśastam ārambham ivottamārthāḥ // Ks_7.71 //",
  "GK19kakumspu:1002": "tatreśvaro viṣṭarabhāg yathāvat saratnam arghyaṃ madhumac ca gavyam /",
  "GK19kakumspu:1003": "nave dukūle ca nagopanītaṃ pratyagrahīt sarvam amantravarjam // Ks_7.72 //",
  "GK19kakumspu:1004": "dukūlavāsāḥ sa vadhūsamīpaṃ ninye vinītair avarodharakṣaiḥ /",
  "GK19kakumspu:1005": "velāsamīpaṃ sphuṭaphenarājir navair udanvān iva candrapādaiḥ // Ks_7.73 //",
  "GK19kakumspu:1006": "tayā pravṛddhānanacandrakāntyā praphullacakṣuḥkumudaḥ kumāryā /",
  "GK19kakumspu:1007": "prasannacetaḥsalilaḥ śivo 'bhūt saṃsṛjyamānaḥ śaradeva lokaḥ // Ks_7.74 //",
  "GK19kakumspu:1008": "tayoḥ samāpattiṣu kātarāṇi kiṃcidvyavasthāpitasaṃhṛtāni /",
  "GK19kakumspu:1009": "hrīyantraṇāṃ tatkṣaṇam anvabhūvann anyonyalolāni vilocanāni // Ks_7.75 //",
  "GK19kakumspu:1010": "tasyāḥ karaṃ śailagurūpanītaṃ jagrāha tāmrāṅgulim aṣṭamūrttiḥ /",
  "GK19kakumspu:1011": "umātanau gūḍhatanoḥ smarasya tacchaṅkinaḥ pūrvam iva praroham // Ks_7.76 //",
  "GK19kakumspu:1012": "romodgamaḥ prādur abhūd umāyāḥ svinnāṅguliḥ puṅgavaketur āsīt /",
  "GK19kakumspu:1013": "vṛttis tayoḥ pāṇisamāgamena samaṃ vibhakteva manobhavasya // Ks_7.77 //",
  "GK19kakumspu:1014": "prayuktapāṇigrahaṇaṃ yad anyad vadhūvaraṃ puṣyati kāntim agryām /",
  "GK19kakumspu:1015": "sānnidhyayogād anayos tadānīṃ kiṃ kathyate śrīr ubhayasya tasya // Ks_7.78 //",
  "GK19kakumspu:1016": "pradakṣiṇaprakramaṇāt kṛśānor udarciṣas tan mithunaṃ cakāse /",
  "GK19kakumspu:1017": "meror upānteṣv iva vartamānam anyonyasaṃsaktam ahastriyāmam // Ks_7.79 //",
  "GK19kakumspu:1018": "tau dampatī triḥ pariṇīya vahnim karāgrasaṃsparśanimīlitākṣīm /",
  "GK19kakumspu:1019": "tāṃ kārayām āsa vadhūṃ purodhās tasmin samiddhārciṣi lājamokṣam // Ks_7.80 //",
  "GK19kakumspu:1020": "sā lājadhūmāñjalim iṣṭagandhaṃ gurūpadeśād vadanaṃ nināya /",
  "GK19kakumspu:1021": "kapolasaṃsarpiśikhaḥ sa tasyā muhūrtakarṇotpalatāṃ prapede // Ks_7.81 //",
  "GK19kakumspu:1022": "tad īṣadārdrāruṇagaṇḍalekham ucchvāsikālāñjanarāgam akṣṇoḥ /",
  "GK19kakumspu:1023": "vadhūmukhaṃ klāntayavāvataṃsam ācāradhūmagrahaṇād babhūva // Ks_7.82 //",
  "GK19kakumspu:1024": "vadhūṃ dvijaḥ prāha tavaiṣa vatse vahnir vivāhaṃ prati pūrvasākṣī /",
  "GK19kakumspu:1025": "śivena bhartrā saha dharmacaryā kāryā tvayā muktavicārayeti // Ks_7.83 //",
  "GK19kakumspu:1026": "ālocanāntaṃ śravaṇe vitatya pītaṃ guros tadvacanaṃ bhavānyā /",
  "GK19kakumspu:1027": "nidāghakālolbaṇatāpayeva māhendram ambhaḥ prathamaṃ pṛthivyā // Ks_7.84 //",
  "GK19kakumspu:1028": "dhruveṇa bhartrā dhruvadarśanāya prayujyamānā priyadarśanena /",
  "GK19kakumspu:1029": "sā dṛṣṭa ity ānanam unnamayya hrīsannakaṇṭhī katham apy uvāca // Ks_7.85 //",
  "GK19kakumspu:1030": "itthaṃ vidhijñena purohitena prayuktapāṇigrahaṇopacārau /",
  "GK19kakumspu:1031": "praṇematus tau pitarau prajānāṃ padmāsanasthāya pitāmahāya // Ks_7.86 //",
  "GK19kakumspu:1032": "vadhūr vidhātrā pratinandyate sma kalyāṇi vīraprasavā bhaveti /",
  "GK19kakumspu:1033": "vācaspatiḥ sann api so 'ṣṭamūrttav āśāsya cintāstimito babhūva // Ks_7.87 //",
  "GK19kakumspu:1034": "kḷptopacārāṃ caturasravedīṃ tāv etya paścāṭ kanakāsanasthau /",
  "GK19kakumspu:1035": "jāyāpatī laukikam eṣitavyam ārdrākṣatāropaṇam anvabhūtām // Ks_7.88 //",
  "GK19kakumspu:1036": "patrāntalagnair jalabindujālair ākṛṣṭamuktāphalajālaśobham /",
  "GK19kakumspu:1037": "tayor upary āyatanāladaṇḍam ādhatta lakṣmīḥ kamalātapatram // Ks_7.89 //",
  "GK19kakumspu:1038": "dvidhā prayuktena ca vāṅmayena sarasvatī tan mithunaṃ nunāva /",
  "GK19kakumspu:1039": "saṃskārapūtena varaṃ vareṇyaṃ vadhūṃ sukhagrāhyanibandhanena // Ks_7.90 //",
  "GK19kakumspu:1040": "tau sandhiṣu vyañjitavṛttibhedaṃ rasāntareṣu pratibaddharāgam /",
  "GK19kakumspu:1041": "apaśyatām apsarasāṃ muhūrtaṃ prayogam ādyaṃ lalitāṅgahāram // Ks_7.91 //",
  "GK19kakumspu:1042": "devās tadante haram ūḍhabhāryaṃ kirīṭabaddhāñjalayo nipatya /",
  "GK19kakumspu:1043": "śāpāvasāne pratipannamūrtter yayācire pañcaśarasya sevām // Ks_7.92 //",
  "GK19kakumspu:1044": "tasyānumene bhagavān vimanyur vyāpāram ātmany api sāyakānām /",
  "GK19kakumspu:1045": "kāle prayuktā khalu kāryavidbhir vijṇāpanā bhartṛṣu siddhim eti // Ks_7.93 //",
  "GK19kakumspu:1046": "atha vibudhagaṇāṃs tān indumaulir visṛjya kṣitidharapatikanyām ādadānaḥ kareṇa /",
  "GK19kakumspu:1047": "kanakakalaśarakśābhaktiśobhāsanāthaṃ kṣitiviracitaśayyaṃ kautukāgāram āgāt // Ks_7.94 //",
  "GK19kakumspu:1048": "navapariṇayalajjābhūṣaṇāṃ tatra gaurīṃ vadanam apaharantīṃ tatkṛtotkṣepam īśaḥ /",
  "GK19kakumspu:1049": "api śayanasakhībhyo dattavācaṃ kathaṃcit pramathamukhavikārair hāsayām āsa gūḍham // Ks_7.95 //",
  "GK19kakumspu:1051": "pāṇipīḍanavidher anantaraṃ śailarājaduhitur haraṃ prati /",
  "GK19kakumspu:1052": "bhāvasādhvasaparigrahād abhūt kāmadohadamanoharaṃ vapuḥ // Ks_8.1 //",
  "GK19kakumspu:1053": "vyāhṛtā prativaco na sandadhe gantum aicchad avalambitāṃśukā /",
  "GK19kakumspu:1054": "sevate sma śayanaṃ parāṅmukhī sā tathāpi rataye pinākinaḥ // Ks_8.2 //",
  "GK19kakumspu:1055": "kaitavena śayite kutūhalāt pārvatī pratimukhaṃ nipātitam /",
  "GK19kakumspu:1056": "cakṣur unmiṣati sasmitaṃ priye vidyudāhatam iva nyamīlayat // Ks_8.3 //",
  "GK19kakumspu:1057": "nābhideśanihitaḥ sakampayā śaṅkarasya rurudhe tayā karaḥ /",
  "GK19kakumspu:1058": "taddukūlam atha cābhavat svayaṃ dūram ucchvasitanīvibandhanam // Ks_8.4 //",
  "GK19kakumspu:1059": "evam āli nigṛhītasādhvasaṃ śaṅkaro rahasi sevyatām iti /",
  "GK19kakumspu:1060": "sā sakhībhir upadiṣṭam ākulā nāsmarat pramukhavartini priye // Ks_8.5 //",
  "GK19kakumspu:1061": "apy avastuni kathāpravṛttaye praśnatatparam anaṅgaśāsanam /",
  "GK19kakumspu:1062": "vīkṣitena parigṛhya pārvatī mūrdhakampamayam uttaraṃ dadau // Ks_8.6 //",
  "GK19kakumspu:1063": "śūlinaḥ karataladvayena sā saṃnirudhya nayane hṛtāṃśukā /",
  "GK19kakumspu:1064": "tasya paśyati lalāṭalocane moghayatnavidhurā rahasy abhūt // Ks_8.7 //",
  "GK19kakumspu:1065": "cumbaneṣv adharadānavarjitaṃ sannahastam adayopagūhane /",
  "GK19kakumspu:1066": "kliṣṭamanmatham api priyaṃ prabhor durlabhapratikṛtaṃ vadhūratam // Ks_8.8 //",
  "GK19kakumspu:1067": "yan mukhagrahaṇam akṣatādharaṃ dattam avraṇapadaṃ nakhaṃ ca yat /",
  "GK19kakumspu:1068": "yad rataṃ ca sadayaṃ priyasya tat pārvatī viṣahate sma netarat // Ks_8.9 //",
  "GK19kakumspu:1069": "rātrivṛttam anuyoktum udyataṃ sā vibhātasamaye sakhījanam /",
  "GK19kakumspu:1070": "nākarod apakutūhalaṃ hriyā śaṃsituṃ ca hṛdayena tatvare // Ks_8.10 //",
  "GK19kakumspu:1071": "darpaṇe ca paribhogadarśinī pṛṣṭhataḥ praṇayino niṣeduṣaḥ /",
  "GK19kakumspu:1072": "prekṣya bimbam anu bimbam ātmanaḥ kāni kāni na cakāra lajjayā // Ks_8.11 //",
  "GK19kakumspu:1073": "nīlakaṇṭhaparibhuktayauvanāṃ tāṃ vilokya jananī samāśvasat /",
  "GK19kakumspu:1074": "bhartṛvallabhatayā hi mānasīṃ mātur asyati śucaṃ vadhūjanaḥ // Ks_8.12 //",
  "GK19kakumspu:1075": "vāsarāṇi katicit kathañcana sthāṇunā ratam akāri cānayā /",
  "GK19kakumspu:1076": "jñātamanmatharasā śanaiḥ śanaiḥ sā mumoca ratiduḥkhaśīlatām // Ks_8.13 //",
  "GK19kakumspu:1077": "sasvaje priyam uronipīḍitā prārthitaṃ mukham anena nāharat /",
  "GK19kakumspu:1078": "mekhalāpaṇayalolatāṃ gataṃ hastam asya śithilaṃ rurodha sā // Ks_8.14 //",
  "GK19kakumspu:1079": "bhāvasūcitam adṛṣṭavipriyaṃ cāṭumat kṣaṇaviyogakātaram /",
  "GK19kakumspu:1080": "kaiścid eva divasais tadā tayoḥ prema rūḍham itaretarāśrayam // Ks_8.15 //",
  "GK19kakumspu:1081": "taṃ yathātmasadṛśaṃ varaṃ vadhūr anvarajyata varas tathaiva tām /",
  "GK19kakumspu:1082": "sāgarād anapagā hi jāhnavī so 'pi tanmukharasaikanirvṛtiḥ // Ks_8.16 //",
  "GK19kakumspu:1083": "śiṣyatāṃ nidhuvanopadeśinaḥ śaṅkarasya rahasi prapannayā /",
  "GK19kakumspu:1084": "śikṣitaṃ yuvatinaipuṇaṃ tayā yat tad eva gurudakṣiṇīkṛtam // Ks_8.17 //",
  "GK19kakumspu:1085": "daṣṭamuktam adharoṣṭham āmbikā vedanāvidhutahastapallavā /",
  "GK19kakumspu:1086": "śītalena niravāpayat kṣaṇaṃ maulicandraśakalena śūlinaḥ // Ks_8.18 //",
  "GK19kakumspu:1087": "cumbanādalakacūrṇadūṣitaṃ śaṅkaro 'pi nayanaṃ lalāṭajam /",
  "GK19kakumspu:1088": "ucchvasatkamalagandhaye dadau pārvatīvadanagandhavāhine // Ks_8.19 //",
  "GK19kakumspu:1089": "evam indriyasukhasya vartmanaḥ sevanād anugṛhītamanmathaḥ /",
  "GK19kakumspu:1090": "śailarājabhavane sahomayā māsamātram avasad vṛṣadhvajaḥ // Ks_8.20 //",
  "GK19kakumspu:1091": "so 'numānya himavantam ātmabhūr ātmajāvirahaduḥkhakheditam /",
  "GK19kakumspu:1092": "tatra tatra vijahāra saṃpatann aprameyagatinā kakudmatā // Ks_8.21 //",
  "GK19kakumspu:1093": "merum etya marudāśugokṣakaḥ pārvatīstanapuraskṛtān kṛtī /",
  "GK19kakumspu:1094": "hemapallavavibhaṅgasaṃstarān anvabhūt suratamardanakṣamān // Ks_8.22 //",
  "GK19kakumspu:1095": "padmanābhacaraṇāṅkitāśmasu prāptavatsv amṛtavipruṣo navāḥ /",
  "GK19kakumspu:1096": "mandarasya kaṭakeṣu cāvasat pārvatīvadanapadmaṣaṭpadaḥ // Ks_8.23 //",
  "GK19kakumspu:1097": "vāraṇadhvanitabhītayā tayā kaṇṭhasaktaghanabāhubandhanaḥ /",
  "GK19kakumspu:1098": "ekapiṅgalagirau jagadgurur nirviveśa viśadāḥ śaśiprabhāḥ // Ks_8.24 //",
  "GK19kakumspu:1099": "tasya jātu malayasthalīrate dhūtacandanalataḥ priyāklamam /",
  "GK19kakumspu:1100": "ācacāma salavaṅgakesaraś cāṭukāra iva dakṣiṇānilaḥ // Ks_8.25 //",
  "GK19kakumspu:1101": "hematāmarasatāḍitapriyā tatkarāmbuvinimīlitekṣaṇā /",
  "GK19kakumspu:1102": "khe vyagāhata taraṅgiṇīm umā mīnapaṅktipunaruktamekhalā // Ks_8.26 //",
  "GK19kakumspu:1103": "tāṃ pulomatanayālakocitaiḥ pārijātakusumaiḥ prasādhayan /",
  "GK19kakumspu:1104": "nandane ciram ayugmalocanaḥ saspṛhaṃ suravadhūbhir īkṣitaḥ // Ks_8.27 //",
  "GK19kakumspu:1105": "ity abhaumam anubhūya śaṅkaraḥ pārthivaṃ ca dayitāsakhaḥ sukham /",
  "GK19kakumspu:1106": "lohitāyati kadācid ātape gandhamādanagiriṃ vyagāhata // Ks_8.28 //",
  "GK19kakumspu:1107": "tatra kāñcanaśilātalāśrayo netragamyam avalokya bhāskaram /",
  "GK19kakumspu:1108": "dakṣiṇetarabhujavyapāśrayāṃ vyājahāra sahadharmacāriṇīm // Ks_8.29 //",
  "GK19kakumspu:1109": "padmakāntim aruṇatribhāgayoḥ saṃkramayya tava netrayor iva /",
  "GK19kakumspu:1110": "saṃkṣaye jagad iva prajeśvaraḥ saṃharaty ahar asāv aharpatiḥ // Ks_8.30 //",
  "GK19kakumspu:1111": "sīkaravyatikaraṃ marīcibhir dūrayaty avanate vivasvati /",
  "GK19kakumspu:1112": "indracāpapariveṣaśūnyatāṃ nirjharās tava pitur vrajanty amī // Ks_8.31 //",
  "GK19kakumspu:1113": "daṣṭatāmarasakesarasrajoḥ krandator viparivṛttakaṇṭhayoḥ /",
  "GK19kakumspu:1114": "nighnayoḥ sarasi cakravākayor alpam antaram analpatāṃ gatam // Ks_8.32 //",
  "GK19kakumspu:1115": "sthānam āhnikam apāsya dantinaḥ sallakīviṭapabhaṅgavāsitam /",
  "GK19kakumspu:1116": "āvibhātacaraṇāya gṛhṇāte vāri vāriruhabaddhaṣaṭpadam // Ks_8.33 //",
  "GK19kakumspu:1117": "paśya paścimadigantalambinā nirmitaṃ mitakathe vivasvatā /",
  "GK19kakumspu:1118": "dīrghayā pratimayā saro 'mbhasāṃ tāpanīyam iva setubandhanam // Ks_8.34 //",
  "GK19kakumspu:1119": "uttaranti vinikīrya palvalaṃ gāḍhapaṅktam ativāhitātapāḥ /",
  "GK19kakumspu:1120": "daṃṣṭriṇo vanavarāhayūthapā daṣṭabhaṅgurabisāṅkurā iva // Ks_8.35 //",
  "GK19kakumspu:1121": "eṣa vṛkṣaśikhare kṛtāspado jātarūparasagauramaṇḍalaḥ /",
  "GK19kakumspu:1122": "hīyamānam ahar atyayātapaṃ pīvaroru pibatīva barhiṇaḥ // Ks_8.36 //",
  "GK19kakumspu:1123": "pūrvabhāgatimirapravṛttibhir vyaktapaṅkam iva jātam ekataḥ /",
  "GK19kakumspu:1124": "khaṃ hṛtātapajalaṃ vivasvatā bhāti kiñcid iva śeṣavat saraḥ // Ks_8.37 //",
  "GK19kakumspu:1125": "āviśadbhir uṭajāṅgaṇaṃ mṛgair mūlasekasarasaiś ca vṛkṣakaiḥ /",
  "GK19kakumspu:1126": "āśramāḥ praviśadagnidhenavo bibhrati śriyam udīritāgnayaḥ // Ks_8.38 //",
  "GK19kakumspu:1127": "baddhakośam api tiṣṭhati kṣaṇaṃ sāvaśeṣavivaraṃ kuśeśayam /",
  "GK19kakumspu:1128": "ṣaṭpadāya vasatiṃ grahīṣyate prītipūrvam iva dātum antaram // Ks_8.39 //",
  "GK19kakumspu:1129": "dūramagraparimeyaraśminā vāruṇī dig aruṇena bhānunā /",
  "GK19kakumspu:1130": "bhāti kesaravateva maṇḍitā bandhujīvatilakena kanyakā // Ks_8.40 //",
  "GK19kakumspu:1131": "sāmabhiḥ sahacarāḥ sahasraśaḥ syandanāśvahṛdayaṅgamasvaraiḥ /",
  "GK19kakumspu:1132": "bhānum agniparikīrṇatejasaṃ saṃstuvanti kiraṇoṣmapāyinaḥ // Ks_8.41 //",
  "GK19kakumspu:1133": "so 'yam ānataśirodharair hayaiḥ karṇacāmaravighaṭṭitekṣaṇaiḥ /",
  "GK19kakumspu:1134": "astam eti yugabhugnakesaraiḥ saṃnidhāya divasaṃ mahodadhau // Ks_8.42 //",
  "GK19kakumspu:1135": "khaṃ prasuptam iva saṃsthite ravau tejaso mahata īdṛśī gatiḥ /",
  "GK19kakumspu:1136": "tat prakāśayati yāvad udgataṃ mīlanāya khalu tāvataś cyutam // Ks_8.43 //",
  "GK19kakumspu:1137": "saṃdhyayāpy anugataṃ raver vapur vandyam astaśikhare samarpitam /",
  "GK19kakumspu:1138": "yena pūrvam udaye puraskṛtā nānuyāsyati kathaṃ tam āpadi // Ks_8.44 //",
  "GK19kakumspu:1139": "raktapītakapiśāḥ payomucāṃ koṭayaḥ kuṭilakeśi bhānty amūḥ /",
  "GK19kakumspu:1140": "drakṣyasi tvam iti saṃdhyayānayā vartikābhir iva sādhumaṇḍitāḥ // Ks_8.45 //",
  "GK19kakumspu:1141": "siṃhakesarasaṭāsu bhūbhṛtāṃ pallavaprasaviṣu drumeṣu ca /",
  "GK19kakumspu:1142": "paśya dhātuśikhareṣu bhānunā saṃvibhaktam iva sāṃdhyam ātapam // Ks_8.46 //",
  "GK19kakumspu:1143": "adrirājatanaye tapasvinaḥ pāvanāmbuvihitāñjalikriyāḥ /",
  "GK19kakumspu:1144": "brahma gūḍham abhisaṃdhyam ādṛtāḥ śuddhaye vidhivido gṛṇanty amī // Ks_8.47 //",
  "GK19kakumspu:1145": "tan muhūrttam anumantum arhasi prastutāya niyamāya mām api /",
  "GK19kakumspu:1146": "tvāṃ vinodanipuṇaḥ sakhījano valguvādini vinodayiṣyati // Ks_8.48 //",
  "GK19kakumspu:1147": "nirvibhujya daśanacchadaṃ tato vāci bhartur avadhīraṇāparā /",
  "GK19kakumspu:1148": "śailarājatanayā samīpagām ālalāpa vijayām ahetukam // Ks_8.49 //",
  "GK19kakumspu:1149": "īśvaro 'pi divasātyayocitaṃ mantrapūrvam anutasthivān vidhim /",
  "GK19kakumspu:1150": "pārvatīm avacanām asūyayā pratyupetya punar āha sasmitam // Ks_8.50 //",
  "GK19kakumspu:1151": "muñca kopam animittakopane saṃdhyayā praṇamito 'smi nānyayā /",
  "GK19kakumspu:1152": "kiṃ na vetsi sahadharmacāriṇaṃ cakravākasamavṛttim ātmanaḥ // Ks_8.51 //",
  "GK19kakumspu:1153": "nirmiteṣu pitṛṣu svayaṃbhuvā yā tanuḥ sutanu pūrvam ujjhitā /",
  "GK19kakumspu:1154": "seyam astam udayaṃ ca sevate tena mānini mamātra gauravam // Ks_8.52 //",
  "GK19kakumspu:1155": "tām imāṃ timiravṛddhipīḍitāṃ śailarājatanaye 'dhunā sthitām /",
  "GK19kakumspu:1156": "ekatas taṭatamālamālinīṃ paśya dhāturasanimnagām iva // Ks_8.53 //",
  "GK19kakumspu:1157": "sāndhyam astamitaśeṣam ātapaṃ raktalekham aparā bibharti dik /",
  "GK19kakumspu:1158": "sāṃparāyavasudhā saśoṇitaṃ maṇḍalāgram iva tiryagujjhitam // Ks_8.54 //",
  "GK19kakumspu:1159": "yāminīdivasasandhisambhave tejasi vyavahite sumeruṇā /",
  "GK19kakumspu:1160": "etad andhatamasaṃ niraṅkuśaṃ dikṣu dīrghanayane vijṛmbhate // Ks_8.55 //",
  "GK19kakumspu:1161": "nordhvam īkṣaṇagatir na cāpy adho nābhito na purato na pṛṣṭhataḥ /",
  "GK19kakumspu:1162": "loka eṣa timiraughaveṣṭito garbhavāsa iva vartate niśi // Ks_8.56 //",
  "GK19kakumspu:1163": "śuddham āvilam avasthitaṃ calaṃ vakram ārjavaguṇānvitaṃ ca yat /",
  "GK19kakumspu:1164": "sarvam eva tamasā samīkṛtaṃ dhiṅ mahattvam asatāṃ hṛtāntaram // Ks_8.57 //",
  "GK19kakumspu:1165": "nūnam unnamati yajvanāṃ patiḥ śārvarasya tamaso niṣiddhaye /",
  "GK19kakumspu:1166": "puṇḍarīkamukhi pūrvadiṅmukhaṃ kaitakair iva rajobhir āvṛtam // Ks_8.58 //",
  "GK19kakumspu:1167": "mandarāntaritamūrtinā niśā lakṣyate śaśabhṛtā satārakā /",
  "GK19kakumspu:1168": "tvaṃ mayā priyasakhīsamāgatā śroṣyateva vacanāni pṛṣṭhataḥ // Ks_8.59 //",
  "GK19kakumspu:1169": "ruddhanirgamanam ā dinakṣayāt pūrvadṛṣṭatanucandrikāsmitam /",
  "GK19kakumspu:1170": "etad udgirati candramaṇḍalaṃ digrahasyam iva rātricoditam // Ks_8.60 //",
  "GK19kakumspu:1171": "paśya pakvaphalinīphalatviṣā bimbalāñchitaviyatsaro 'mbhasā /",
  "GK19kakumspu:1172": "viprakṛṣṭavivaraṃ himāṃśunā cakravākamithunaṃ viḍambyate // Ks_8.61 //",
  "GK19kakumspu:1173": "śakyam oṣadhipater navodayāḥ karṇapūraracanākṛte tava /",
  "GK19kakumspu:1174": "apragalbhayavasūcikomalāś chettum agranakhasaṃpuṭaiḥ karāḥ // Ks_8.62 //",
  "GK19kakumspu:1175": "aṅgulībhir iva keśasaṃcayaṃ sannigṛhya timiraṃ marīcibhiḥ /",
  "GK19kakumspu:1176": "kuḍmalīkṛtasarojalocanaṃ cumbatīva rajanīmukhaṃ śaśī // Ks_8.63 //",
  "GK19kakumspu:1177": "paśya pārvati navenduraśmibhiḥ sāmibhinnatimiraṃ nabhastalam /",
  "GK19kakumspu:1178": "lakṣyate dviradabhogadūṣitaṃ saṃprasīdad iva mānasaṃ saraḥ // Ks_8.64 //",
  "GK19kakumspu:1179": "raktabhāvam apahāya candramā jāta eṣa pariśuddhamaṇḍalaḥ /",
  "GK19kakumspu:1180": "vikriyā na khalu kāladoṣajā nirmalaprakṛtiṣu sthirodayā // Ks_8.65 //",
  "GK19kakumspu:1181": "unnateṣu śaśinaḥ prabhā sthitā nimnasaṃśrayaparaṃ niśātamaḥ /",
  "GK19kakumspu:1182": "nūnam ātmasadṛśī prakalpitā vedhaseha guṇadoṣayor gatiḥ // Ks_8.66 //",
  "GK19kakumspu:1183": "candrapādajanitapravṛttibhiś candrakāntajalabindubhir giriḥ /",
  "GK19kakumspu:1184": "mekhalātaruṣu nidritān amūn bodhayaty asamaye śikhaṇḍinaḥ // Ks_8.67 //",
  "GK19kakumspu:1185": "kalpavṛkṣaśikhareṣu saṃprati prasphuradbhir iva paśya sundari /",
  "GK19kakumspu:1186": "hārayaṣṭigaṇanām ivāṃśubhiḥ kartum āgatakutūhalaḥ śaśī // Ks_8.68 //",
  "GK19kakumspu:1187": "unnatāvanatabhāvavattayā candrikā satimirā girer iyam /",
  "GK19kakumspu:1188": "bhaktibhir bahuvidhābhir arpitā bhāti bhūtir iva mattadantinaḥ // Ks_8.69 //",
  "GK19kakumspu:1189": "etad ucchvasitapītam aindavaṃ voḍhum akṣamam iva prabhārasam /",
  "GK19kakumspu:1190": "muktaṣaṭpadavirāvam añjasā bhidyate kumudam ā nibandhanāt // Ks_8.70 //",
  "GK19kakumspu:1191": "paśya kalpatarulambi śuddhayā jyotsnayā janitarūpasaṃśayam /",
  "GK19kakumspu:1192": "mārute calati caṇḍi kevalaṃ vyajyate viparivṛttam aṃśukam // Ks_8.71 //",
  "GK19kakumspu:1193": "śakyam aṅgulibhir uddhṛtair adhaḥ śākhināṃ patitapuṣpapeśalaiḥ /",
  "GK19kakumspu:1194": "patrajarjaraśaśiprabhālavair ebhir utkacayituṃ tavālakān // Ks_8.72 //",
  "GK19kakumspu:1195": "eṣa cārumukhi yogatārayā yujyate taralabimbayā śaśī /",
  "GK19kakumspu:1196": "sādhvasād upagataprakampayā kanyayeva navadīkṣayā varaḥ // Ks_8.73 //",
  "GK19kakumspu:1197": "pākabhinnaśarakāṇḍagaurayor ullasatpratikṛtiprasannayoḥ /",
  "GK19kakumspu:1198": "rohatīva tava gaṇḍalekhayoś candrabimbanihitākṣṇi candrikā // Ks_8.74 //",
  "GK19kakumspu:1199": "lohitārkamaṇibhājanārpitaṃ kalpavṛkṣamadhu bibhratī svayam /",
  "GK19kakumspu:1200": "tvām iyaṃ sthitimatīm upasthitā gandhamādanavanādhidevatā // Ks_8.75 //",
  "GK19kakumspu:1201": "ārdrakesarasugandhi te mukhaṃ mattaraktanayanaṃ svabhāvataḥ /",
  "GK19kakumspu:1202": "atra labdhavasatir guṇāntaraṃ kiṃ vilāsini madaḥ kariṣyati // Ks_8.76 //",
  "GK19kakumspu:1203": "mānyabhaktir athavā sakhījanaḥ sevyatām idam anaṅgadīpanam /",
  "GK19kakumspu:1204": "ity udāram abhidhāya śaṅkaras tām apāyayata pānam ambikām // Ks_8.77 //",
  "GK19kakumspu:1205": "pārvatī tadupayogasambhavāṃ vikriyām api satāṃ manoharām /",
  "GK19kakumspu:1206": "apratarkyavidhiyoganirmitām āmrateva sahakāratāṃ yayau // Ks_8.78 //",
  "GK19kakumspu:1207": "tatkṣaṇaṃ viparivartitahriyor neṣyatoḥ śayanam iddharāgayoḥ /",
  "GK19kakumspu:1208": "sā babhūva vaśavartinī dvayoḥ śūlinaḥ suvadanā madasya ca // Ks_8.79 //",
  "GK19kakumspu:1209": "ghūrṇamānanayanaṃ skhalatkathaṃ svedibindumad akāraṇasmitam /",
  "GK19kakumspu:1210": "ānanena na tu tāvad īśvaraś cakṣuṣā ciram umāmukhaṃ papau // Ks_8.80 //",
  "GK19kakumspu:1211": "tāṃ vilambitapanīyamekhalām udvahañ jaghanabhāradurvahām /",
  "GK19kakumspu:1212": "dhyānasaṃbhṛtavibhūtir īśvaraḥ prāviśan maṇiśilāgṛhaṃ rahaḥ // Ks_8.81 //",
  "GK19kakumspu:1213": "tatra haṃsadhavalottaracchadaṃ jāhnavīpulinacārudarśanam /",
  "GK19kakumspu:1214": "adhyaśeta śayanaṃ priyāsakhaḥ śāradābhram iva rohiṇīpatiḥ // Ks_8.82 //",
  "GK19kakumspu:1215": "kliṣṭakeśam avaluptacandanaṃ vyatyayārpitanakhaṃ samatsaram /",
  "GK19kakumspu:1216": "tasya tac chiduramekhalāguṇaṃ pārvatīratam abhūn na tṛptaye // Ks_8.83 //",
  "GK19kakumspu:1217": "kevalaṃ priyatamādayālunā jyotiṣām avanatāsu paṅktiṣu /",
  "GK19kakumspu:1218": "tena tatparigṛhītavakṣasā netramīlanakutūhalaṃ kṛtam // Ks_8.84 //",
  "GK19kakumspu:1219": "sa vyabudhyata budhastavocitaḥ śatakumbhakamalākaraiḥ samam /",
  "GK19kakumspu:1220": "mūrcchanāparigṛhītakaiśikaiḥ kinnarair uṣasi gītamaṅgalaḥ // Ks_8.85 //",
  "GK19kakumspu:1221": "tau kṣaṇaṃ śithilitopagūhanau dampatī calitamānasor mayaḥ /",
  "GK19kakumspu:1222": "padmabhedapiśunāḥ siṣevire gandhamādanavanāntamārutāḥ // Ks_8.86 //",
  "GK19kakumspu:1223": "ūrumūlanakhamārgarājibhis tatkṣaṇaṃ hṛtavilocano haraḥ /",
  "GK19kakumspu:1224": "vāsasaḥ praśithilasya saṃyamaṃ kurvatīṃ priyatamām avārayat // Ks_8.87 //",
  "GK19kakumspu:1225": "sa prajāgarakaṣāyalocanaṃ gāḍhadantapadatāḍitādharam /",
  "GK19kakumspu:1226": "ākulālakam araṃsta rāgavān prekṣya bhinnatilakaṃ priyāmukham // Ks_8.88 //",
  "GK19kakumspu:1227": "tena bhaṅgiviṣamottaracchadaṃ madhyapiṇḍitavisūtramekhalam /",
  "GK19kakumspu:1228": "nirmale 'pi śayanaṃ niśātyaye nojjhitaṃ caraṇarāgalāñchitam // Ks_8.89 //",
  "GK19kakumspu:1229": "sa priyāmukharasaṃ divāniśaṃ harṣavṛddhijananaṃ siṣeviṣuḥ /",
  "GK19kakumspu:1230": "darśanapraṇayinām adṛśyatām ājagāma vijayānivedanāt // Ks_8.90 //",
  "GK19kakumspu:1231": "samadivasaniśīthaṃ saṅginas tatra śambhoḥ śatam agamad ṛtūnāṃ sāgram ekā niśeva /",
  "GK19kakumspu:1232": "na tu suratasukheṣu chinnatṛṣṇo babhūva jvalana iva samudrāntargatas tajjaleṣu // Ks_8.91 //"
}