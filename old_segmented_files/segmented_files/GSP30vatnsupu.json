{
  "GSP30vatnsupu:0": "atha śrīvātūlanāthasūtrāṇi",
  "GSP30vatnsupu:1": "ŚrīmadAnantaśaktipādaviracitavṛttisametāni",
  "GSP30vatnsupu:2": "1ab: saṃghaṭṭaghaṭṭanabaloditanirvikāra- śūnyātiśūnyapadam avyayabodhasāram",
  "GSP30vatnsupu:3": "1cd: sarvatra khecaradṛśā pravirājate yat tan naumi sāhasavaraṃ guruvaktragamyam",
  "GSP30vatnsupu:4": "2ab: sarvollaṅghanavṛttyeha nirviketo 'kramākramaḥ",
  "GSP30vatnsupu:5": "2cd: ko 'py anuttaracidvyoma- svabhāvo jayatād ajaḥ",
  "GSP30vatnsupu:6": "3ab: śrīmadvātūlanāthasya hṛdayāmbhodhisaṃbhavam",
  "GSP30vatnsupu:7": "3cd: pūjyapūjakapūjābhiḥ projjhitaṃ yan namāmi tat",
  "GSP30vatnsupu:8": "4ab: yeneha sarvavṛttīnāṃ madhyasaṃstho 'pi sarvadā",
  "GSP30vatnsupu:9": "4cd: mahāvyomasamāviṣṭas tiṣṭhāmy asmin nirāvaliḥ",
  "GSP30vatnsupu:10": "5ab: tam apūrvam anāveśam asparśam aniketanam",
  "GSP30vatnsupu:11": "5cd: saṃvidvikalpasaṃkalpa- ghaṭṭanaṃ naumy anuttaram",
  "GSP30vatnsupu:12": "6ab: yoginīvaktrasaṃbhūta- sūtrāṇāṃ vṛttir uttamā",
  "GSP30vatnsupu:13": "6cd: kenāpi kriyate samyak- paratattvopabṛṃhitā",
  "GSP30vatnsupu:14_0": "iha kila ṣaḍdarśanacaturāmnāyādimelāpaparyantasamastadarśanottīrṇam akathyam api",
  "GSP30vatnsupu:14_1": "śrīmadvātūlanāthasya pīṭheśvaryocchuṣmapādaugham uktvā tad anu paramarahasyopabṛṃhitatrayodaśakathāsākātkāradṛśā",
  "GSP30vatnsupu:14_2": "kramākramāstināstitathyātathyabhedābhedasavikalpanirvikalpabhavanirvāṇakalaṅkojjhitaṃ",
  "GSP30vatnsupu:14_3": "kim apy anavakāśaṃ paraṃ tattvaṃ sūtramukhenādiśanti",
  "GSP30vatnsupu:15": "yatredam ādisūtram",
  "GSP30vatnsupu:16": "VaSu1: mahāsāhasavṛttyā svarūpalābhaḥ //",
  "GSP30vatnsupu:17_0": "atitīvrātitīvrataraviśṛṅkhalaśaktipātāghrātasya svasvarūpasamāviṣṭasya kasya cit",
  "GSP30vatnsupu:17_1": "kva cit kadā cid akasmād eva “*mahāsāhasavṛttyā*” ghasmaramahāghanataraparanādollāsasphāreṇa",
  "GSP30vatnsupu:17_2": "savikalpanirvikalpātmakasamastasaṃvinnivahaghaṭṭanān nirāvaraṇamahāśūnyatāsamāveśaniṣṭhayā",
  "GSP30vatnsupu:17_3": "“*svarūpalābhaḥ*” samastakalpanottīrṇatvād akṛtakaniravakāśaniruttaranistaraṅganiravadhinirniketāsparśasaṃvitprāptir",
  "GSP30vatnsupu:17_4": "bhavati iti rahasyārthaḥ /",
  "GSP30vatnsupu:18": "mahāsāhasavṛttyānupraveśaś ca vakṣyamāṇakathitakrameṇādhigantavyaḥ //",
  "GSP30vatnsupu:19": "jhaṭiti sarvollaṅghanakrameṇāniketasvarūpaprāptisākṣātkāramahāsāhasacarcāsaṃpradāyaṃ nirūpya,",
  "GSP30vatnsupu:20": "idānīṃ tatraiva sarvavṛttimahāsāmarasyam ekakāle pracakṣate",
  "GSP30vatnsupu:21": "VaSu2: tallābhācchuritā [yud?",
  "GSP30vatnsupu:22": "]yugapadvṛttipravṛttiḥ",
  "GSP30vatnsupu:23_0": "vṛttīnāṃ dṛgādimarīcirūpāṇāṃ tathā rāgadveṣādyunmeṣavatīnāṃ “*yugapat*” tulyakālaṃ",
  "GSP30vatnsupu:23_1": "kramaparipāṭyullaṅghanenākramapravṛttyā “*tallābhācchuritā*” tat tena prāguktamahāsāhasadaśāsamāveśakramaprāpyeṇa",
  "GSP30vatnsupu:23_2": "svarūpalābhena kālākālakalpanottīrṇālaṃgrāsavapuṣā mahānirīheṇācchuritā spṛṣtā svasvarūpatāṃ",
  "GSP30vatnsupu:23_3": "nītāḷ“*pravṛttir*” prakarṣeṇa vartamānā vṛttir satatam acyutatayā tatsamāveśāvasthānam ity arthaḥ /",
  "GSP30vatnsupu:24_0": "ity anayoktibhaṅgyā sarvavṛttīnāṃ samanantaram eva sarvottīrṇamahāśūnyatādhāmni dhāmarūpe",
  "GSP30vatnsupu:24_1": "tanmayatayā parasparavibhedavigalanenodayapadavyām eva satatam avasthitir sthitetyarthaḥ //",
  "GSP30vatnsupu:25": "ityanayoktibhaṅgyā tulyakālakathanopadeśam uktvedānīṃ pustakakathāṃ nirūpayanti",
  "GSP30vatnsupu:26": "VaSu3: ubhayapaṭṭodghaṭṭanān mahāśūnyatāpraveśaḥ",
  "GSP30vatnsupu:27": "śrīmanniṣkriyānandanāthānugrahasamaye śrīgandhamādanasiddhapādair akṛtakapustakapradarśanena yā parapade prāptir upadiṣṭā saiva vitatya nirūpyate /",
  "GSP30vatnsupu:28": "saptarandhrakramoditasaptaśikhollāsātmakaḥ prāṇapravāhodayaḥ saivordhvapaṭṭakaḥ pūrṇavṛttyudayaḥ,",
  "GSP30vatnsupu:29": "randhradvayasuṣiranālikāpravāhaprasṛto 'pānarūpo 'dhaḥpaṭṭakaḥ pañcendriyaśaktiveṣṭitaḥ pañcaphaṇadharmānibandhako 'dhaḥsthitaḥ /",
  "GSP30vatnsupu:30_0": "tasya valayadvayaṃ jāgratsvapnātmakam unmudrya granthinibandhanam apahṛtya “*ubhayapaṭṭodghaṭṭanāt*”",
  "GSP30vatnsupu:30_1": "prāṇāpānadvayavidāraṇān madhyavartī yaḥ prāṇarūpo mahāśūnyatāsvabhāvaḥ kulākulavikalpadaśojjhito",
  "GSP30vatnsupu:30_2": "'vyapadeśyamahānirāvaraṇaniratyayavedyavedakanirmukto varṇāvarṇanivarṇottīrṇaḥ sparśāsparśaprathāparivarjitopacārāt",
  "GSP30vatnsupu:31": "paramākāśādyabhidhānaiḥ",
  "GSP30vatnsupu:32": "abhidhīyate /",
  "GSP30vatnsupu:33": "tatra “*praveśaḥ*” tatsamāveśatayā sāmarasyāvasthitir saiva prāptamahopadeśanāmāvirbhavatītyarthaḥ //",
  "GSP30vatnsupu:34_0": "itthaṃ mahānayoktadṛśā sarvaśāstraprapañcottīrṇātvād avācyaṃ kim api mahopadeśasākṣātkāram",
  "GSP30vatnsupu:34_1": "ubhayapaṭṭakākārasadasadrūpadvayanivāraṇena nistaraṅgaparavyomasamāveśavivarjitam",
  "GSP30vatnsupu:34_2": "āsūtritamahāśūnyatāsamāveśam āvedya,",
  "GSP30vatnsupu:35": "idānīṃ yugmopasaṃhārāt kaivalyaphalaṃ tanmayatopavarṇyate",
  "GSP30vatnsupu:36": "VaSu4: yugmagrāsān niravakāśasaṃvinniṣṭhā //",
  "GSP30vatnsupu:37": "pṛthivyādimahābhūtapañcakasyaikaikasmin grāhyagrāhakatayā “*yugma*” vṛttyudayasaṃvyavasthitiḥ /",
  "GSP30vatnsupu:38": "tatra gandhaprādhānyād dharātattvasya pāyughrāṇarūpeṇa dviprakāratā /",
  "GSP30vatnsupu:39": "aptattvasya ca rasapradhānatayopastharasanārūpeṇadvaividhyam /",
  "GSP30vatnsupu:40": "tejastattvasya rūpaprādhānyāt pādanetrabhedena dvayarūpatā /",
  "GSP30vatnsupu:41": "vāyutattvasya sparśaprādhānyāt tvakpāṇisvabhāvato dvidhā gatiḥ /",
  "GSP30vatnsupu:42": "ākāśatattvasya śabdaprādhānyād vākśrotrabhedena dviprakāratayaiva bahudhātvam /",
  "GSP30vatnsupu:43": "athavā pṛthivyapsvarūpau bhogyasvarūpāvasthitau /",
  "GSP30vatnsupu:44": "tejovāyvākhyau bhoktṛsvabhāvau saṃsthitau /",
  "GSP30vatnsupu:45": "ākāśaṃ caitad yugmāntarasthaṃ satsuṣiratayā sarvapranāḍikāntaroditaṃ ca bahudhā vibhaktam /",
  "GSP30vatnsupu:46": "pṛthivyādivāyvantaṃ bhūtacatuṣṭayaṃ bhogyarūpam ākāśaṃ ca bhoktṛsvabhāvam iti vā /",
  "GSP30vatnsupu:47": "bhogye 'pi bhoktā sadaiva tiṣṭhati;",
  "GSP30vatnsupu:48": "bhoktary api bhogaḥ",
  "GSP30vatnsupu:49": "nityaṃ vibhāti /",
  "GSP30vatnsupu:50": "evamuktayuktyā pratyekaṃ pṛthivyādimahābhūtapañcakaṃ yugmena dvayavibhūtyānārataṃ prollasatītyabhiprāyaḥ /",
  "GSP30vatnsupu:51": "athavā pratyekaṃ vyaktāvyaktatayā bahirantaratayā śāntodriktatayā vā vibhāti /",
  "GSP30vatnsupu:52": "etat pañcakasthānasaṃthitayugmasya ``grāsāt'' saṃharaṇat ``niravakāśasaṃvinniṣṭhā'' niravakāśā yeyaṃ saṃvit tasyā niṣṭhā samyagaviparyastatayā saṃthitiḥ /",
  "GSP30vatnsupu:53": "niravakāśasaṃvittvena nāpi savikalpasaṃvidunmeṣair avakāśo labhyate,",
  "GSP30vatnsupu:54": "nāpi nirvikalpasaṃvitsvabhāvena praveśo 'dhigamyate /",
  "GSP30vatnsupu:55": "ittham aprameyatvān niruttaraparamādvayasvabhāvatvāc ca niravakāśasaṃvid ihocyate /",
  "GSP30vatnsupu:56": "tasyā niṣṭhā varagurupradarśitadṛśā satatam ucyatā gatir keṣāṃcid bhavatīty arthaḥ /",
  "GSP30vatnsupu:57": "evaṃ dvayātmakakulakaulakavalanena nirupādhinīrūpaniḥsvarūpatādātmyaṃ bhavatīty arthaḥ //4//",
  "GSP30vatnsupu:59": "dvayavigalanena paratattvāvasthitiṃ yugmacarcāgamanikayehoktvā,",
  "GSP30vatnsupu:60": "tad anu saṃghaṭṭakathāsākṣātkāro nirūpyate",
  "GSP30vatnsupu:61": "VaSu5: siddhayoginīsaṃghaṭṭān mahāmelāpodayaḥ",
  "GSP30vatnsupu:62": "siddhā ca yoginyaś ca tā siddhayoginyo viṣayakaraṇeśvarīrūpā /",
  "GSP30vatnsupu:63": "tāsāṃ saṃghaṭṭaḥ saṃgamo grāhyagrāhakobhayasaṃśleṣaḥ parasparāgūraṇakrameṇāliṅganam /",
  "GSP30vatnsupu:64_0": "tenāliṅganena sadaiva ``mahāmelāpodayaḥ'' mahāmelāpasyāhaṃtedaṃtātmakadvayavigalanān",
  "GSP30vatnsupu:64_1": "niruttaracidvyomni satataṃ mahāsāmarasyātmakasya sarvatra pratyakṣatayodayaḥ samullāso bhavatīty arthaḥ /",
  "GSP30vatnsupu:65": "vedyavedakadvayāprathanapravṛttyā paramādvayasamāveśaḥ sarvatrāvasthitety uktaṃ bhavati //5//",
  "GSP30vatnsupu:66": "ubhayavigalanena sadaiva mahāmelāpodayam uktvā,",
  "GSP30vatnsupu:67": "tad anu kañcukatrayollaṅghanena niruttarapadaprāptiṃ kaṭākṣayanti",
  "GSP30vatnsupu:68": "VaSu6: trikañcukaparityāgān nirākhyapadāvasthitiḥ",
  "GSP30vatnsupu:69": "trikañcukasya bhāvikabhautikaśūnyabhedabhinnasya /",
  "GSP30vatnsupu:70": "tatra bhāvikaṃ śabdādyahaṃkāraparyantaṃ tanmātrarūpaṃ,",
  "GSP30vatnsupu:71": "bhautikaṃ pṛthivyādirūpaṃ,",
  "GSP30vatnsupu:72": "śūnyaṃ nirīhākhyaṃ vāsanāsvarūpaṃ ca /",
  "GSP30vatnsupu:73": "athavā bhāvikaṃ ghaṭākāraṃ bāhyaṃ grāhyaviṣayarūpaṃ,",
  "GSP30vatnsupu:74": "bhautikaṃ puno'antaram indriyātmakaṃ grahaṇarūpam,",
  "GSP30vatnsupu:75": "śūnyaṃ tadubhayamadhyamākāśam /",
  "GSP30vatnsupu:76": "athavā bhāvikaṃ svapnāvasthā sṛṣṭir ucyate,",
  "GSP30vatnsupu:77": "bhautikaṃ jāgratprathā sthitir nigadyate,",
  "GSP30vatnsupu:78": "śūnyaṃ suṣuptadaśā saṃhāro 'bhidhīyate /",
  "GSP30vatnsupu:79": "itthaṃsaṃsthitasya trikañcukasya ``parityāgāt'' sannyāsāt ``nirākhyapadāvasthitir''nirgatākhyābhidhānaṃ yasyāsau nirākhyo 'vyapadeśyam anuttaraṃ vāguttīrṇaṃ paraṃ dhāma,",
  "GSP30vatnsupu:80": "tasmin sarvottīrṇāniketanaparamākāśe 'vasthitir sadaivāparicyutasvabhāvaniṣṭhā bhavatīti saṃbandhaḥ //6//",
  "GSP30vatnsupu:82": "itthaṃ kañcukatrayollaṅghanena turyapadaprāptiṃ nirūpya,",
  "GSP30vatnsupu:83": "idānīṃ sarvavākprathāsu nirāvaraṇāsu svarabhūtivijṛmbhaiva prathate sadaiva,",
  "GSP30vatnsupu:84": "iti nirūpayanti",
  "GSP30vatnsupu:85": "VaSu7: vākcatuṣṭayodayavirāmaprathāsu svaraḥ prathate",
  "GSP30vatnsupu:86": "ādau tāvad vākcatuṣṭayaṃ nirṇīyate /",
  "GSP30vatnsupu:87_0": "nirāvaraṇaniravakāśodayaniruttaranistaraṅgaparamanabhasy ucchalatkimciccalanātmakaprathamaspandavikāsasvabhāvā",
  "GSP30vatnsupu:87_1": "varṇaracanāṃ māyūrāṇḍarasanyāyenādvayamahāsāmarasyatayāntodhārayantī pareti prathitā /",
  "GSP30vatnsupu:88": "saiva cānāhatanādasvarūpatām avāptā nirvibhāgadharmiṇī samastavarṇodayaṃ vaṭadhānikāvad antodhārayantī draṣṭṛsvabhāvā paśyantīti vyapadeśyā /",
  "GSP30vatnsupu:89": "saiva ca saṃkalpavikalpanivahaniścayātmabuddhibhūmiṃ svīkṛtavatī varṇapuñjaṃ śimbikāphalanyāyenāntodhārayantī madhyametyabhihitā /",
  "GSP30vatnsupu:90": "saiva hṛtkaṇṭhatālvādisthānakaraṇakrameṇāhatā satī varṇavibhavamayaślokādivad bhedarūpaṃ prakaṭayantī rūpādisamastaviśvaprathāṃ ca vyaktatām āpādayantī vaikharīty uktā /",
  "GSP30vatnsupu:91": "itthaṃ niravakāśāt",
  "GSP30vatnsupu:92": "saṃvitpadāt",
  "GSP30vatnsupu:93": "vākcatuṣṭayam aviratam anirodhatayā prathate /",
  "GSP30vatnsupu:94": "evam īdṛksvabhāvavākcatuṣṭayasyodayaś ca virāmaś ca tāvad udayavirāmau sṛṣṭisaṃhārau,",
  "GSP30vatnsupu:95": "tayor prathā vyaktāvyaktatayā sadaivāviratam ullasantyaḥ sphurantyaḥ,",
  "GSP30vatnsupu:96_0": "tāsu ``svaraḥ'' anāhatahatottīrṇamahānādollāsavikāsasvabhāvaḥ ``prathate'' savikalpanirvikalpasaṃviduttīrṇaparaviyadudayam",
  "GSP30vatnsupu:96_1": "eva prakāśitaṃ satatam akaraṇapravṛttyā prayātīty arthaḥ /",
  "GSP30vatnsupu:97_0": "itthaṃ nānābhedollāsaprakāśarūpeṣu varṇanivahodvahodayeṣu madhyāt prativarṇāntare",
  "GSP30vatnsupu:97_1": "vākcatuṣṭayakrameṇākhaṇḍitavṛttyā svasvarūpam aparityajya yathāmukhopadiṣṭanītyā svaraiva prathate,",
  "GSP30vatnsupu:98": "ityuktaṃ bhavati //7//",
  "GSP30vatnsupu:99": "iti vākcatuṣṭayodayakrameṇa nirāvaraṇasvarodayaḥ sarvatra sarvakālaṃ sphurati,",
  "GSP30vatnsupu:100": "iti nirūpya,",
  "GSP30vatnsupu:101": "idānīṃ rasatritayābhoge sati paraṃ dhāmaiva niruttaraṃ cakāsti,",
  "GSP30vatnsupu:102": "iti nigadyate",
  "GSP30vatnsupu:103": "VaSu8: rasatritayāsvādanenānicchocchalitaṃ vigatabandhaṃ paraṃ brahma //",
  "GSP30vatnsupu:104": "rasatrayaṃ gurumukhoditadṛśā manāg īṣat prakāśyate /",
  "GSP30vatnsupu:105_0": "mūlādhārapayodharādhāraprathitākṛtrimarasatritayābhoge sati “*anicchocchalitam*”",
  "GSP30vatnsupu:105_1": "niṣkāmatayā prollasitaṃ “*vigatabandhaṃ*” virahitabhedaprathātmakasaṃsārāvagrahaṃ",
  "GSP30vatnsupu:105_2": "śāntacitrobhayavidhabrahmasvarūpasamuttīrṇaṃ kim api niruttaraprakṛṣṭatarāmarśasaṃvitsvabhāvaṃ",
  "GSP30vatnsupu:105_3": "“*paraṃ brahma*” eva satatam anastamitasthityā vijṛmbhatety arthaḥ /",
  "GSP30vatnsupu:106": "etad eva rahasyakrameṇocyate /",
  "GSP30vatnsupu:107": "mūlādhāras tu prathamapratibhollāsamahānādaviśeṣaḥ sṛṣṭisvabhāvo bhedābhedātmakasaṃvitpadārthaprathamāśrayabhittimūtatvāt /",
  "GSP30vatnsupu:108_0": "payidharas tu payaḥ samastāpyāyakatvāt sarvāśrayasaṃvitsvarūpaṃ tad eva dhārayati",
  "GSP30vatnsupu:108_1": "sthitipraroham avalambayati yaḥ spando 'dyonmeṣaiva sarvapadārthāvabhāsanāt sthitirūpaḥ / ādhāras tu",
  "GSP30vatnsupu:109": "jaḍājaḍabhāvapadārthopasaṃhārakatvāt pratyāvṛttisaṃvitsvabhāvaḥ saṃhāraḥ /",
  "GSP30vatnsupu:110": "etattrayodhūtaṃ rasarūpaṃ tattadanubhavacamatkārasāmarasyam āsvādya svātmany akṛtakakhamudrānupraveśād vimṛśya,",
  "GSP30vatnsupu:111": "turyasvabhāvo mahāsaṃhārākhyo 'navarataṃ paramādvayatayā vibhātīti rahasyārthaḥ //8",
  "GSP30vatnsupu:112": "evaṃ niravakāśabhaṅgyā rasatritayacarcāsaṃpradāyaṃ nirūpya,",
  "GSP30vatnsupu:113": "idānīṃ devīcatuṣṭayakathāsākṣātkāraḥ prakāśyate",
  "GSP30vatnsupu:114": "VaSu9: devīcatuṣṭayollāsena sadaiva svaviśrāntyacasthitiḥ //",
  "GSP30vatnsupu:115": "“*devīcatuṣṭayaṃ*” kṣuttṛḍīrṣyāmananākhyam /",
  "GSP30vatnsupu:116": "tatra ca sarvagrāsaniratatvāt kṣud eva mahāsaṃhāraḥ /",
  "GSP30vatnsupu:117": "sarvaśoṣakatvāt tṛḍ eva saṃhāraḥ /",
  "GSP30vatnsupu:118": "īrṣyā dvayaprathāpādikā grāhyagrāhakaparigrahagrathitā sthitirūpā /",
  "GSP30vatnsupu:119": "mananā ca saṃkalpavikalpollāsarūpā sṛṣṭiḥ /",
  "GSP30vatnsupu:120_0": "etadrūpasya devīcatuṣṭayasya ca “*ullāsena*” ghasmarasaṃvitpravāhapravṛttyā prathanena",
  "GSP30vatnsupu:120_1": "“*sadaiva*” sarvakālaṃ pratyekaṃ cāturātmyenodyogābhāsacarvaṇālaṃgrāsavapuṣā svasvarūpāvasthitir",
  "GSP30vatnsupu:120_2": "pañcamapadātiśāyinī niravakāśasaṃvinniṣṭhā sthitety arthaḥ //9",
  "GSP30vatnsupu:121": "ity anena sūtreṇa devīcatuṣṭayakathākramaṃ prakāśya,",
  "GSP30vatnsupu:122": "idānīṃ dvādaśavāhacakrarahasyaṃ nirūpyate",
  "GSP30vatnsupu:123": "VaSu: dvādaśavāhodayena mahāmarīcivikāsaḥ //",
  "GSP30vatnsupu:124": "manaḥsaṃhitaṃ śrotrādibuddhīndriyapañcakaṃ,",
  "GSP30vatnsupu:125": "tathā buddhisaṃhitaṃ vāgādikarmendriyapañcakaṃ,",
  "GSP30vatnsupu:126": "etadubhayasamūhaḥ “*dvādaśavāhaḥ*” /",
  "GSP30vatnsupu:127": "tasyollāso 'hetukena kenāpy ativiśṛṅkhalataradhāmaniruttaranistaraṅgaparasvātantryavṛttyā ghasmarasaṃvitpravāhaḥ /",
  "GSP30vatnsupu:128_0": "tena “*mahāmarīcīnām*” nirāvaraṇakrameṇa pratyekasmin pravāhodyogāvabhāsacarvaṇālaṃgrāsaviśrāntirūpāṇāṃ",
  "GSP30vatnsupu:128_1": "mahāsaṃvidraśmīnāṃ “*vikāsaḥ*” niyatāniyatacidacitprathāvigalanena nityavikasvarasvabhāvo",
  "GSP30vatnsupu:128_2": "mahāprabodhaḥ satatam avinaśvaratayā sarvatra sarvataḥ sarvadaiva sthiteti mahāvākyārthaḥ //",
  "GSP30vatnsupu:129": "ity akaraṇasiddhaṃ sadaiva nirāvaraṇapadasamāveśaṃ dvādaśavāhodayadṛśā prakāśya,",
  "GSP30vatnsupu:130": "idānīṃ caryāpañcakasaṃpradāyaṃ nirūpyanti",
  "GSP30vatnsupu:131": "VaSu1: caryāpañcakodaye nistaraṅgasamāveśaḥ //",
  "GSP30vatnsupu:132": "“*caryāpañcakaṃ*” tv anāśritāvadhūtonmattasarvabhakṣyamahāvyāpakasvarūpaṃ /",
  "GSP30vatnsupu:133": "tasyodayo niyatāniyataśaktisamūhāntarodito vikāsasvabhāvollāsaḥ /",
  "GSP30vatnsupu:134": "tasmin sati “*nistaraṅgasamāveśaḥ*” āṇavaśāktaśāmbhavodayarūpasamastataraṅgaparivarjitasamāveśalakṣaṇaniruttarasamāveśadharmaiva prathatetyarthaḥ /",
  "GSP30vatnsupu:135": "caryāpañcakakramaṃ ca vitatya nirūpayāmi /",
  "GSP30vatnsupu:136": "tatrānāśritā nirādhāratvāt paramākāśarūpā śrotrasuṣirapradeśagamanena svagrāhyavastūpasaṃharaṇāyodgatā /",
  "GSP30vatnsupu:137": "avadhūtā cāniyatatayā sarvatraviharaṇadṛkśaktimārgeṇa svasaṃhāryasvīkaraṇāyonmiṣitā /",
  "GSP30vatnsupu:138": "unmattā ca vicittavatsvatantratayā grāhyāgrāhyasaṃbandhāvivakṣayā svaviṣayagrahaṇāya prathitā /",
  "GSP30vatnsupu:139": "sarvabhakṣyā bhakṣyasaṃskāranikhilakavalanaśīlā svasaṃhāryapadārthagrasanāyoditā /",
  "GSP30vatnsupu:140": "sarvavyāpikā ca",
  "GSP30vatnsupu:142": "tvagvṛttigamanikayā nikhilavyāpakatvād aśeṣasparśasvīkaraṇāyonmiṣitā;",
  "GSP30vatnsupu:143": "iti caryāpañcakodayaḥ //",
  "GSP30vatnsupu:144": "satatasiddhacaryākramaṃ nirūpya,",
  "GSP30vatnsupu:145": "idānīṃ nirniketaparajñānaprakāśāvalambanena puṇyapāpanivṛttikathāṃ nirūpayanti",
  "GSP30vatnsupu:146": "VaSu: mahābodhasamāveśāt puṇyapāpasaṃbandhaḥ //",
  "GSP30vatnsupu:147": "“*mahābodhaḥ*” ca jñātṛjñānajñeyavikalpasaṃkalpakāluṣyanirmukto niḥśamaśamāniketanirdhāmadhāmaprathātmakaḥ paratarajñānasvabhāvaḥ kramākramottīrṇatvān mahāgurubhir sākṣātkṛtaḥ /",
  "GSP30vatnsupu:148": "tasya “*samāveśaḥ*” akaraṇakrameṇa yathāsthitasaṃniveśena tyāgasvīkāraparihārataḥ satatam acyutavṛttyā tadrūpeṇa sphuraṇam /",
  "GSP30vatnsupu:149_0": "tasmāt “*mahābodhasamāveśat*” puṇyapāpayor śubhāśubhalakṣaṇakarmaṇor dvayor svaphaladvayavitaraṇaśīlayor",
  "GSP30vatnsupu:149_1": "“*asaṃbandhaḥ*” asaṃśleṣo 'saṃyogaś cānavarataṃ jīvata eva vīravarasyāpaścimajanmanaḥ",
  "GSP30vatnsupu:149_2": "kasya cit sarvakālam akṛtakānubhavarasacarvaṇasaṃtṛptasya bhavabhūmāv eva bandhamokṣobhayottīrṇamahāmuktir",
  "GSP30vatnsupu:149_3": "karatalāmalakavat sthitety arthaḥ //",
  "GSP30vatnsupu:150": "svasvarūpaprāptipūrvakaṃ puṇyapāpatiraskāracarcākramam uktvā,",
  "GSP30vatnsupu:151": "idānīṃ svarasiddhamaunakathām udghāṭayanti",
  "GSP30vatnsupu:152": "VaSu: akathanakathābalena mahāvismayamudrāprāptyā khasvaratā //",
  "GSP30vatnsupu:153": "“*akathanakathābalaṃ*” gurumukhopadiṣṭasaṃpradāyakrameṇa manāg iha carcyate /",
  "GSP30vatnsupu:154": "asya akārasya (1)",
  "GSP30vatnsupu:155": "hata(2)",
  "GSP30vatnsupu:156": "anāhata(3)",
  "GSP30vatnsupu:157": "anāhatahata(4)",
  "GSP30vatnsupu:158": "anāhatahatottīrṇatayā caturdhoditarūpasya kathanaṃ vaktrāmnāyacarcāsaṃniveśanam ity akathanaṃ /",
  "GSP30vatnsupu:159": "tatra hatas tāvat kathyate hṛtkaṇṭhatālvādisthānakaraṇasaṃniveśair hato 'kārādihakāraparyantanānāpadārthāvabhāsakaḥ /",
  "GSP30vatnsupu:160": "anāhataś cāsvaramūlollasitaparanādavisphāras tantrīmadhyamāsvarasaṃketako 'akaṇṭhakūpāntād upacārataḥ kṛtapratiṣṭhaḥ /",
  "GSP30vatnsupu:161": "anāhatahataś cobhayāśritonmiṣito 'hato viśrāntaśaṣkulīśravaṇagopanodbhinnaprathaḥ śravaṇayugmamadhyavartyākāśāt tattvapratibimbatattvadehato 'pi hato 'nāhatahataḥ /",
  "GSP30vatnsupu:162": "anāhatahatottīrṇaś ca mahānirāvaraṇadhāmasamullasito 'vikalpaḥ",
  "GSP30vatnsupu:163": "īṣaccalattātmakamahāspandaprathamakoṭirūpaḥ svaraḥ saṃkocavikāsavirahāt paramavikāsarūpo 'sparśadharmānuccāryamahāmantraprathātmakaḥ /",
  "GSP30vatnsupu:164": "tathā cānāhatahatottīrṇo yaḥ sa śṛṅgāṭakākāro raudrīsvabhāvas turyaḥ /",
  "GSP30vatnsupu:165": "anāhatahataś cānackakalātmakavaktrasaṃsthāno vāmarūpaḥ suṣuptaḥ /",
  "GSP30vatnsupu:166": "anāhataś ca bāhurūpāmbikāśaktir yāgame nirūpitā tatsvarūpaḥ svapnaḥ /",
  "GSP30vatnsupu:167": "hataś cāyudhākāro jyeṣṭhāsvabhāvo jāgrat /",
  "GSP30vatnsupu:168": "ity etaccatuṣṭayasvabhāvasyādyavarṇasya kathanaṃ pāramparyamukhayuktiviśeṣaḥ /",
  "GSP30vatnsupu:169": "tasya balaṃ hatādirūpatrayollasitānāhatahatottīrṇarāvasphurattārūpaṃ vīryaṃ tena “*akathanakathābalena*” /",
  "GSP30vatnsupu:170": "tatraivam akathanaṃ vākprapañcottīrṇam akathanam eva kathanaṃ saṃkramaṇakrameṇa nirniketasvarūpāvadhānaṃ tad eva balaṃ",
  "GSP30vatnsupu:171": "akṛtakasphārasāraṃ /",
  "GSP30vatnsupu:172": "tena saṃkramaṇaṃ ca manāg iha vitanyate /",
  "GSP30vatnsupu:173_0": "prāṇapuryaṣṭakaśūnyapramātṛniviniṣṭābhimānavigalanena nistaraṅgapravikacacciddhāmabaddhāspado",
  "GSP30vatnsupu:173_1": "daiśikavaro niḥspandānandasundaraparamaśūnyadṛgbalena kāryakaraṇakarmanirapekṣatayā",
  "GSP30vatnsupu:173_2": "yad yat kiṃ cit sarvagatātmasvarūpapratipattāv avalokayati tat tat parataracinmayam",
  "GSP30vatnsupu:173_3": "eva satataṃ bhavati,",
  "GSP30vatnsupu:174": "iti nāsty atra sandehaḥ /",
  "GSP30vatnsupu:175": "tathā cānyad vyākhyāntaram āha kathanaṃ tāvat ṣaḍdarśanacaturāmnāyamelāpakramasamūheṣu pūjanakramoditaniyatāniyatadevatācakrāvalambanena sphurati /",
  "GSP30vatnsupu:176_0": "iha punaḥ pūjyapūjakapūjanasaṃbandhaparihāreṇa śrīmadvātūlanāthādisiddhapravaravaktrāmnāyadṛśā",
  "GSP30vatnsupu:176_1": "satatasiddhamahāmarīcivikāsaiva sarvottīrṇasvarūpāvibhinnaḥ sarvadaiva sarvatra virājate,",
  "GSP30vatnsupu:177": "ity akathanakathābalaṃ tena",
  "GSP30vatnsupu:179": "mahāvismayaprāptir bhavatīti saṃbandhaḥ /",
  "GSP30vatnsupu:180": "“*mahāvismayaḥ*” ca vigato vinaṣṭaḥ smayo mitāmitāhaṅkāradarpaḥ sarvollaṅghanavṛttyā svarūpānupraveśaḥ /",
  "GSP30vatnsupu:181": "atha ca mahāvismayaḥ svaparabhedavismaraṇāj jhaṭiti nirantaranirargalakhecaravṛttisamāveśaḥ /",
  "GSP30vatnsupu:182": "saiva sarvamudrāṇāṃ kroḍīkaraṇāt “*mudrā*” tasyā maunapadasamāveśamayatā /",
  "GSP30vatnsupu:183": "tayā hetubhūtayā “*khasvaratā*” trayodaśakathākathanasāmarasyātmakaḥ khasvaras tasya bhāvaḥ sāmarasyaprathanaṃ bhavatīty arthaḥ /",
  "GSP30vatnsupu:184": "khasvaras tu kham api bhāvaśūnyam api svena rāti vyāpnoti svīkarotīty ādatte,",
  "GSP30vatnsupu:185": "iti khasvaraḥ //",
  "GSP30vatnsupu:186_0": "ṣaḍdarśanacāturāmnāyikasarvamelāpakathātrayodaśakathāsākṣātkāropadeśabhaṅgyānuttarapadādvayatayā",
  "GSP30vatnsupu:186_1": "kasyacidavadhūtasya pīṭheśvarībhir mahāmelāpasamaye sūtropanibaddho vaktrāmnāyaḥ prakāśitaḥ /",
  "GSP30vatnsupu:187": "tasyaiveha manāk satām avabodhārtham asmābhir vṛttir iyaṃ kṛteti śivaṃ /",
  "GSP30vatnsupu:188": "iti paramarahasyaṃ vāgvikalpaugham uktaṃ /",
  "GSP30vatnsupu:189": "bhavavibhavavibhāgabhrāntimuktena samyak /",
  "GSP30vatnsupu:190": "kṛtam anupamam uccair kena cic cidvikāsāt /",
  "GSP30vatnsupu:191": "akalitaparasattāsāhasollāsavṛttyā //",
  "GSP30vatnsupu:192": "samāpto 'yaṃ śrīmadvātūlanāthasūtravṛttiḥ /",
  "GSP30vatnsupu:193": "kṛtir śrīmadanantaśaktipādānām //",
  "GSP30vatnsupu:194": "śrīmatpratāpabhūbhartur ājñayā prītaye satāṃ /",
  "GSP30vatnsupu:195": "Madhusūdanakaulena saṃpadyeyaṃ prakāśitā //"
}