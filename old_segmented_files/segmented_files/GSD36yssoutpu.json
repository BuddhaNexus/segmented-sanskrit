{
  "GSD36yssoutpu:0": "āśramasthaṃ sukhāsīnaṃ vedaśāstraviśāradam /",
  "GSD36yssoutpu:1": "apṛcchann ṛṣayo gatvā yamaṃ yamitamānasam // YSS_1.1 //",
  "GSD36yssoutpu:2": "ṛṣayaḥ",
  "GSD36yssoutpu:3": "mahāpātakasaṃyuktāḥ upapātakinas tathā /",
  "GSD36yssoutpu:4": "yair yair vratair viśudhyanti tan no brūhi mahāmune // YSS_1.2 //",
  "GSD36yssoutpu:5": "yamaḥ",
  "GSD36yssoutpu:6": "divā vātārkasaṃspṛṣṭaṃ rātrau nakṣatramārutaiḥ /",
  "GSD36yssoutpu:7": "saṃdhyādvayor vā saṃdhyābhyāṃ pavitraṃ sarvadā jalam // YSS_1.3 //",
  "GSD36yssoutpu:8": "svabhāvayuktam avyāptam amedhyena sadā śuci /",
  "GSD36yssoutpu:9": "bhāṇḍasthaṃ dharaṇīsthaṃ vā pānīyaṃ pāvanaṃ nṛṇāṃ // YSS_1.4 //",
  "GSD36yssoutpu:10": "amedhyena tu saṃspṛṣṭo rātrāv ahani vā dvijaḥ /",
  "GSD36yssoutpu:11": "sadyaḥ snātvā spṛśed agniṃ sandhyayoś ca sadā śuciḥ // YSS_1.4A //",
  "GSD36yssoutpu:12": "śvāpadoṣṭrahayādyaiś ca mānuṣaiś caritaṃ vinā /",
  "GSD36yssoutpu:13": "daṣṭaḥ snātvā śuciḥ sadyo naraḥ saṃdhyādirātriṣu // YSS_1.5 //",
  "GSD36yssoutpu:14": "antyād ajñānato bhuktvā caṇḍālānnaṃ kathañcana /",
  "GSD36yssoutpu:15": "gomūtrayāvakāhāro daśarātreṇa śudhyati // YSS_1.6 //",
  "GSD36yssoutpu:16": "jalāgnyudbandhanabhraṣṭāḥ pravrajyānāśakacyutāḥ /",
  "GSD36yssoutpu:17": "viṣaprapatanaprāyāḥ śastraghātahatāś ca ye // YSS_1.7 //",
  "GSD36yssoutpu:18": "navaite pratyavasitāḥ sarvadharmabahiṣkṛtāḥ /",
  "GSD36yssoutpu:19": "cāndrāyaṇena śudhyanti taptakṛcchradvayena vā // YSS_1.8 //",
  "GSD36yssoutpu:20": "ubhayāvāsinaḥ pāpā ye śyāmaśabalācyutāḥ /",
  "GSD36yssoutpu:21": "aindavābhyāṃ viśudhyanti dattvā dhenuṃ tathā vṛṣaṃ // YSS_1.9 //",
  "GSD36yssoutpu:22": "gobrāhmaṇahataṃ dagdhvā mṛtam udbandhanena ca /",
  "GSD36yssoutpu:23": "pāśaṃś chittvā tathā tasya kṛcchraṃ sāṃtapanaṃ caret // YSS_1.10 //",
  "GSD36yssoutpu:24": "kṛmibhir vraṇasaṃbhūtair makṣikādyupaghātitaḥ /",
  "GSD36yssoutpu:25": "kṛcchrābdaṃ samprakurvīta parāko mohasaṃgamāt // YSS_1.11 //",
  "GSD36yssoutpu:26": "ekaike tu kṛte pāpe prāyaścittaṃ vidur budhāḥ /",
  "GSD36yssoutpu:27": "sarvapātakasampāte prāyaścittaṃ na vidyate // YSS_1.12 //",
  "GSD36yssoutpu:28": "sarvapātakasampāte kapālagrahaṇaṃ smṛtam /",
  "GSD36yssoutpu:29": "tat kāpālikam asyāgraṃ prāyaścittaṃ manīṣibhiḥ // YSS_1.13 //",
  "GSD36yssoutpu:30": "kāpālikānnabhoktṝṇāṃ tannārīgāmināṃ tathā /",
  "GSD36yssoutpu:31": "jñānāt kṛcchrābdam uddiṣṭam ajñānād aindavadvayam // YSS_1.14 //",
  "GSD36yssoutpu:32": "surāmadyapāne kṛte gomāṃsabhakṣaṇe 'pi vā /",
  "GSD36yssoutpu:33": "taptakṛcchraparikliṣṭo mauñjīhomena śudhyati // YSS_1.15 //",
  "GSD36yssoutpu:34": "prāyaścitte 'vyavasite kartā yadi vipadyate /",
  "GSD36yssoutpu:35": "śuddhas tad ahar evāsāv ihaloke paratra ca // YSS_1.16 //",
  "GSD36yssoutpu:36": "yāvad eko 'pṛthagdravyaḥ prāyaścittaṃ niṣevate /",
  "GSD36yssoutpu:37": "apraśastās tu taṃ spṛṣṭvā bhaveyuḥ te vigarhitāḥ // YSS_1.17 //",
  "GSD36yssoutpu:38": "asaṃbhojyā apratigrāhyā asaṃpāṭhyā avivāhinaḥ /",
  "GSD36yssoutpu:39": "pūyante tadvrate pūrṇe sarve te (')",
  "GSD36yssoutpu:40": "rikthabhāginaḥ // YSS_1.18 //",
  "GSD36yssoutpu:41": "aśītir yasya varṣāṇi bālo vāpy ūnaṣoḍaśaḥ /",
  "GSD36yssoutpu:42": "prāyaścittārdham arhanti striyo rogiṇa eva ca // YSS_1.19 //",
  "GSD36yssoutpu:43": "apūrṇaṣoḍaśābdasya caturvarṣādhikasya ca /",
  "GSD36yssoutpu:44": "prāyaścittaṃ cared bhrātā pitā vānyo 'pi bāndhavaḥ // YSS_1.20 //",
  "GSD36yssoutpu:45": "ato bālatarasyāsya nāparādho na pātakaṃ /",
  "GSD36yssoutpu:46": "rājadaṇḍo na tasyāsti prāyaścittaṃ ca neṣyate // YSS_1.21 //",
  "GSD36yssoutpu:47": "kṛcchraṃ sāṃtapanaṃ kuryād hatvā saṃkīrṇayonijam /",
  "GSD36yssoutpu:48": "sūtaṃ hatvātikṛcchraṃ tu kuṇḍagolakam eva ca // YSS_1.22 //",
  "GSD36yssoutpu:49": "striyo hatvāviśeṣeṇa carec cāndrāyaṇavratam /",
  "GSD36yssoutpu:50": "hatvā gāṃ kṣatriyaṃ vaiśyaṃ śūdraṃ vāpy anulomajam // YSS_1.23 //",
  "GSD36yssoutpu:51": "eṣāṃ bhuktvā striyo gatvā tathaiva pratigṛhya ca /",
  "GSD36yssoutpu:52": "kṛcchrābdam abdakṛcchraṃ vā śuddhyarthaṃ samyag ācaret // YSS_1.23A //",
  "GSD36yssoutpu:53": "anyaprāṇilayaṃ kurvan dadyāc chaktyā ca dakṣiṇām /",
  "GSD36yssoutpu:54": "kṛcchraṃ cāpi caren nityaṃ prājāpatyam iti sthitiḥ // YSS_1.24 //",
  "GSD36yssoutpu:55": "mahāpātakakartāraś catvāro 'py aviśeṣataḥ /",
  "GSD36yssoutpu:56": "agniṃ praviśya śudhyanti snānād vāpi hayakratau // YSS_1.25 //",
  "GSD36yssoutpu:57": "rahasyakāriṇas tv ete māghamāse tu pauruṣam /",
  "GSD36yssoutpu:58": "japtvāghamarṣaṇaṃ sūktaṃ śudhyanty antarjale sthitāḥ // YSS_1.26 //",
  "GSD36yssoutpu:59": "paradāre nare ṣaṇḍe hayājāvipaśuṣv api /",
  "GSD36yssoutpu:60": "āgomaithunam āsevyaḥ pāvamānīs tryahaṃ japet // YSS_1.27 //",
  "GSD36yssoutpu:61": "caṇḍālādyāsu nārīṣu goṣu maithunakāriṇaḥ /",
  "GSD36yssoutpu:62": "japtvāghamarṣaṇaṃ pakṣaṃ śudhyanti hi payovratāḥ // YSS_1.28 //",
  "GSD36yssoutpu:63": "mātaraṃ gurupatnīṃ ca svasāraṃ duhitāṃ tathā /",
  "GSD36yssoutpu:64": "gatvā tu praviśed agniṃ nānyaśuddhir vidhīyate // YSS_1.29 //",
  "GSD36yssoutpu:65": "svasāraṃ ca pitur mātuḥ svasutāṃ mātulasya ca /",
  "GSD36yssoutpu:66": "putrasya bhāryāṃ gatvā tu ṣaṇmāsaṃ kṛcchram ācaret // YSS_1.30 //",
  "GSD36yssoutpu:67": "ṣaṭcatasras tathānyāś ca bandhubhyāṃ pitṛmātṛtaḥ /",
  "GSD36yssoutpu:68": "gatvaitāṃś ca sagotrāṃ ca parākaṃ kṛcchram ācaret // YSS_1.31 //",
  "GSD36yssoutpu:69": "rajakaś carmakāraś ca naṭo buruḍa eva ca /",
  "GSD36yssoutpu:70": "kaivartaś caiva śailūṣo mallaś cāntyāvasāyinaḥ // YSS_1.32 //",
  "GSD36yssoutpu:71": "eṣāṃ bhuktvā ca pītvā ca rahas saṃkamya vā sakṛt /",
  "GSD36yssoutpu:72": "āsye ca maithunaṃ kṛtvā taptakṛcchraṃ samācaret // YSS_1.32A //",
  "GSD36yssoutpu:73": "caṇḍālamuṣṭikāś caiva tathā saṃkīrṇayonijāḥ // YSS_1.32 B //",
  "GSD36yssoutpu:74": "eṣāṃ bhuktvā striyo gatvā tathaiva pratigṛhya ca /",
  "GSD36yssoutpu:75": "jñānāt kṛcchrābdam uddiṣṭam ajñānād aindavaṃ smṛtaṃ // YSS_1.33 //",
  "GSD36yssoutpu:76": "kulācārasmṛto yeṣāṃ surāpānaṃ tu yoṣitāṃ /",
  "GSD36yssoutpu:77": "patitakṣetrasaṃbhūtāḥ te 'kulācārikāḥ smṛtāḥ // YSS_1.34 //",
  "GSD36yssoutpu:78": "caturṇām api varṇānāṃ bāhyā brāhmaṇamāninaḥ /",
  "GSD36yssoutpu:79": "pāraṃparyeṇa saṃkīrṇā varjanīyāḥ prayatnataḥ // YSS_1.35 //",
  "GSD36yssoutpu:80": "ārūḍhapatitāj jāto brāhmaṇyāṃ śūdrataś ca yaḥ /",
  "GSD36yssoutpu:81": "caṇḍālau tāv ubhau jñeyau sagotrād yaś ca jāyate // YSS_1.36 //",
  "GSD36yssoutpu:82": "jārajātaḥ savarṇāyāṃ kuṇḍo jīvati bhartari /",
  "GSD36yssoutpu:83": "mṛte golakanāmā tu jātihīnau tathāiva tau // YSS_1.37 //",
  "GSD36yssoutpu:84": "asavarṇāsu nārīṣu dvijair utpāditāś ca ye /",
  "GSD36yssoutpu:85": "parapatnīṣu sarvāsu kuṇḍāḥ te golakāḥ smṛtāḥ // YSS_1.37A //",
  "GSD36yssoutpu:86": "mātṛvarṇā na te proktāḥ pitṛvarṇā na te smṛtāḥ /",
  "GSD36yssoutpu:87": "avivāhyāḥ sutāś caiva bandhubhiḥ pitṛmātṛtaḥ // YSS_1.38 //",
  "GSD36yssoutpu:88": "mātṛsvatantrair nṛpasaṃgataiś ca bālādivṛddhair nṛpapīḍitaiś ca /",
  "GSD36yssoutpu:89": "bhāṣā pravṛttā na khalu pramāṇam na hy uttaraṃ naiva kṛtaṃ kṛtās te // YSS_1.39 //",
  "GSD36yssoutpu:90": "aśvasya hantā puruṣasya hantā chettā tarūṇāṃ ghaṭasevitānāṃ /",
  "GSD36yssoutpu:91": "parasya dāreṣu ca ye prasaktāḥ te śastravaddhyā na vihīnadaṇḍyāḥ // YSS_1.40 //",
  "GSD36yssoutpu:92": "yo duṣṭabhāvena parasya hantā hinasti bhāryāṃ sasutaṃ kalatram /",
  "GSD36yssoutpu:93": "kṣetraṃ tathā dhānyadhanaṃ śarīram taṃ ghātayet mudgarapātaghātaiḥ // YSS_1.41 //",
  "GSD36yssoutpu:94": "kartānumantā 'py upadeśadātā protsāhakas saṃpratighātakaś ca /",
  "GSD36yssoutpu:95": "mantrī sahāyas sahavāsyavadhyaḥ śaṅkāviśuddhiḥ puruṣeṇa kāryā // YSS_1.42 //",
  "GSD36yssoutpu:96": "yo yasya bhaktāśrayadāsasaktaḥ doṣe kṛte tena nareṇa kartā /",
  "GSD36yssoutpu:97": "tad arpite bhoktari nānuśeyaṃ bhaktapradātā pratimucyate tu // YSS_1.43 //",
  "GSD36yssoutpu:98": "pare 'pare lobhahatās tatas tu parāvaraś caiva pare 'pare ca // YSS_1.44 //",
  "GSD36yssoutpu:99": "yajñe vivāhe ca tathotsaveṣu samānapuṃsā 'py asamānapuṃsā /",
  "GSD36yssoutpu:100": "parābdikām pākavidhau pravṛttiṃ naiteṣu bhaktapradadoṣam āhuḥ // YSS_1.45 //",
  "GSD36yssoutpu:101": "śastrapradātā viṣavahnido 'pi māsaṃ samāpnoti parāya dattvā /",
  "GSD36yssoutpu:102": "dharmārthakāmapratipattihetor yadi pravṛttau na paropatāpe // YSS_1.46 //",
  "GSD36yssoutpu:103": "yo vāhanaṃ kartari vāraṇaṃ vā hy ādāya gacchaty aviśiṣṭabuddhiḥ /",
  "GSD36yssoutpu:104": "tatrāpi doṣaṃ na vadanti tajjñāḥ tatraiva śuddhaś ca tathaiva daṇḍyaḥ // YSS_1.47 //",
  "GSD36yssoutpu:105": "bhāryā sutā gotraruhā snuṣā vā bhrātā suto dāsabhṛto jano vā /",
  "GSD36yssoutpu:106": "yo doṣaduṣṭas sa nṛpeṇa śāsyo nakārakas tu prabhur eṣa dharmaḥ // YSS_1.48 //",
  "GSD36yssoutpu:107": "dravyapradānena samāsamena karmaprayogena tathā yudhena /",
  "GSD36yssoutpu:108": "yo vartate yasya narasya citte jñeyas sahāyas tu sukhāsukheṣu // YSS_1.49 //",
  "GSD36yssoutpu:109": "mahāmṛgaṃ pakṣimṛgaṃ paśuṃ vā samānajātīyam athetaraṃ vā /",
  "GSD36yssoutpu:110": "acodito hanti narastriyaṃ vā svāmīyagaus tasya na khaṇḍanīyaḥ // YSS_1.50 //",
  "GSD36yssoutpu:111": "yad yaddhi jātir dvijavargajātyā yāgādikam pāpakṛto na daṇḍyāḥ /",
  "GSD36yssoutpu:112": "grahapradāneṣu niruddhabaddhāḥ sarpā na hiṃsanti parair abhītāḥ // YSS_1.51 //",
  "GSD36yssoutpu:113": "taṃ dāpayitvā dhanine nṛpeṇa tatsvāminaḥ prāṇidhanair vimucyaḥ // YSS_1.52 //",
  "GSD36yssoutpu:114": "dharmārthavādeṣu gavādayo hi svecchāpramādād yadi te mriyante /",
  "GSD36yssoutpu:115": "tatrāpi doṣañ ca paśupramāṇaṃ nācakṣate dharmavidas tathaiva // YSS_1.53 //",
  "GSD36yssoutpu:116": "āraṇyakā ye yadi daṃṣṭriṇas tu gāvo mriyante yadi tā adagdhāḥ /",
  "GSD36yssoutpu:117": "pāpān niroddhuṃ na ca pāśadātuḥ dhārāsvahastaṃ pravadanti pāpaṃ // YSS_1.54 //",
  "GSD36yssoutpu:118": "eko hato yo bahubhiḥ sametaiḥ na jñāyate kasya mṛtopaghātaiḥ /",
  "GSD36yssoutpu:119": "divyena teṣām upalabhya hantā nivartanīyo nṛpasaṃniyuktaiḥ // YSS_1.55 //",
  "GSD36yssoutpu:120": "saṃtyaktajīvo mriyate kadācid niṣpāpakaḥ pātakaśuddhikāryāt // YSS_1.55A //",
  "GSD36yssoutpu:121": "tarkapramāṇaiḥ pratitarkayitvā kecid vadanty evam idaṃ pramānam /",
  "GSD36yssoutpu:122": "nityāntajīvo mriyate kadācid vedaiś ca pṛṣṭair ṛṣibhiś ca gītaṃ // YSS_1.56 //",
  "GSD36yssoutpu:123": "cāndrāyaṇādīni hi pāvanāni pāpā yad icchanti hitāya kartum /",
  "GSD36yssoutpu:124": "saṃsargam icchanti phalaṃ tathā syāt jñānapradīpena tamo 'ndhakāre // YSS_1.57 //",
  "GSD36yssoutpu:125": "prāyaścittīyatāṃ prāpya ye narās tv akṛtavratāḥ /",
  "GSD36yssoutpu:126": "teṣāṃ daṇḍaṃ vratañ cāpi kramaśaś coditaṃ śṛṇu // YSS_2.1 //",
  "GSD36yssoutpu:127": "svayam eva tu yaḥ pāpaṃ nivedya vratam ācaret /",
  "GSD36yssoutpu:128": "tasmin damo na prayojyo vrataṃ daṇḍaś ca gṛhyate // YSS_2.2 //",
  "GSD36yssoutpu:129": "na pātake 'rtthadaṇḍo 'sti tulyadoṣe vidaṇḍanam /",
  "GSD36yssoutpu:130": "tatra vratam akurvāṇaṃ sahasraṃ dāpayed damaṃ // YSS_2.3 //",
  "GSD36yssoutpu:131": "upapātakayukto yo mānavo nācared vrataṃ /",
  "GSD36yssoutpu:132": "sadāpy asāhasaṃ pūrvaṃ prāyaścittaṃ viśodhanaṃ // YSS_2.4 //",
  "GSD36yssoutpu:133": "cāṣamaṇḍūkamārjāra- godholūkāṃś ca vāyasān /",
  "GSD36yssoutpu:134": "hatvā śatam avāpnoti vipro nakulam eva hi // YSS_2.5 //",
  "GSD36yssoutpu:135": "mayūrahaṃsabhāsāñ ca tathā śyenaṃś ca kukkuṭaṃ /",
  "GSD36yssoutpu:136": "triṃśat paṇam avāpnoti tathaiva vanabarhiṇaṃ // YSS_2.6 //",
  "GSD36yssoutpu:137": "vipram agniparityaktaṃ saṃdhyopāsanavarjitaṃ /",
  "GSD36yssoutpu:138": "śūdrapreṣyakarañ caiva rājā rāṣṭrāt pravāsayet // YSS_2.7 //",
  "GSD36yssoutpu:139": "utsṛṣṭāgnis tu yo vipras tv asnāto 'mantrato 'pi vā /",
  "GSD36yssoutpu:140": "upasthānārcano sūryaṃ sandhyāṃ nopāsate dvijaḥ // YSS_2.8 //",
  "GSD36yssoutpu:141": "akartā nityayajñānāṃ bhuñjāno vṛṣalāśanaṃ /",
  "GSD36yssoutpu:142": "jīvamāno 'pi vā śastraiḥ pratyahaṃ paṇam āpnuyāt // YSS_2.9 //",
  "GSD36yssoutpu:143": "śūdrāsu śuklasektāraṃ vṛṣalāyāṃ ca vāñchakaṃ /",
  "GSD36yssoutpu:144": "vipraṃ sarvasvam ādāya lalāṭe bhagam aṅkayet // YSS_2.10 //",
  "GSD36yssoutpu:145": "bhagacihnaṃ madyacihnaṃ surācihnaṃ lalāṭake /",
  "GSD36yssoutpu:146": "veśyāsu śuklasektāraṃ sarvam ādāya bhūmipaḥ // YSS_2.11 //",
  "GSD36yssoutpu:147": "apasnāto divāsnātaḥ parānnam api vātmanaḥ /",
  "GSD36yssoutpu:148": "bhoktā naṣṭakriyas tasya rājñaḥ svārtthaṃ pracakṣate // YSS_2.12 //",
  "GSD36yssoutpu:149": "viprasyoktaparityaktaṃ vṛṣalāśanasevinaḥ /",
  "GSD36yssoutpu:150": "pratyabdaṃ sarvam ādāya vedavidbhyo nivedayet // YSS_2.13 //",
  "GSD36yssoutpu:151": "parītaṃ vottaraṃ vāsaḥ adharmadaṇḍasāhasaṃ /",
  "GSD36yssoutpu:152": "striyam eva prakurvāṇaṃ dviguṇaṃ dāpayed damaṃ // YSS_2.14 //",
  "GSD36yssoutpu:153": "bālāndharogivṛddhānāṃ na tu daṇḍo vidhīyate /",
  "GSD36yssoutpu:154": "visṛjya tu naro mūtraṃ rathyādau doṣam āpnuyāt // YSS_2.15 //",
  "GSD36yssoutpu:155": "tathā purīṣam uddiṣṭaṃ chardiś ca na bhavet pathi /",
  "GSD36yssoutpu:156": "dviguṇaṃ daṇḍam āpnoti mūtraṃ sthitvā samutsṛjet // YSS_2.16 //",
  "GSD36yssoutpu:157": "māhendrīṃ vāruṇīñ cāpi diśaṃ vīkṣya tu mūtrayan /",
  "GSD36yssoutpu:158": "purīṣaṃś ca tathā muñcan daṇḍaṃ dviguṇam āvahet // YSS_2.17 //",
  "GSD36yssoutpu:159": "stenaḥ piśunavaktā ca sāhasī vṛṣalīpatiḥ /",
  "GSD36yssoutpu:160": "tyaktāvāritā vijñeyāḥ pañcaite grāmakaṇṭakāḥ // YSS_2.18 //",
  "GSD36yssoutpu:161": "visṛṣṭvānuparīkṣyaitān rājā rāṣṭreṣu kaṇṭakān /",
  "GSD36yssoutpu:162": "anutsṛṣṭā hi lokasya tv anṛtaṃ kurvate tamaḥ // YSS_2.19 //",
  "GSD36yssoutpu:163": "viṣṭādipūrṇasaṃkṣiptaṃ raktamālyavibhūṣitaṃ /",
  "GSD36yssoutpu:164": "poṣitaṃ stenakāryeṇa stenaṃ rājā nihanyate // YSS_2.20 //",
  "GSD36yssoutpu:165": "śvapadādi mukhe nyasya pariyāpya kharājinaṃ /",
  "GSD36yssoutpu:166": "piśunaṃ kharam āropya hṛtavittaṃ vivāsayet // YSS_2.21 //",
  "GSD36yssoutpu:167": "bhittvā gṛhāṃs tu hṛtvā svaṃ kṛtvopaskaram eva ca /",
  "GSD36yssoutpu:168": "rājā sāhasikaṃ rāṣṭrāc caṇḍāḷotsṛṣṭam utsṛjet // YSS_2.22 //",
  "GSD36yssoutpu:169": "vratabhaṅgaṃ surābhāṇḍaṃ dvayaṃ saṃbadhyate tataḥ /",
  "GSD36yssoutpu:170": "hṛdayaṃ viṣṭhayā liptaṃ vṛṣalīpatim utsṛjet // YSS_2.23 //",
  "GSD36yssoutpu:171": "bhasmanāpi ca liptāṅgaṃ śavakeśāsthidhūpitaṃ /",
  "GSD36yssoutpu:172": "tyaktāgniṃ sarvam ādāya rājā rāṣṭrāt pravāsayet // YSS_2.24 //",
  "GSD36yssoutpu:173": "śavakeśair vījyamānaṃ tanmālābaddhaśekharaṃ /",
  "GSD36yssoutpu:174": "digvāsaṃ gamayed rājā naraṃ samayalaṅghinaṃ // YSS_2.25 //",
  "GSD36yssoutpu:175": "śūdrāsūtpāditāpatyaṃ rājasaṃ brāhmaṇādhamaṃ /",
  "GSD36yssoutpu:176": "grāmād bahiḥ prakurvīta naraṃ saṃsargapātakaṃ // YSS_2.26 //",
  "GSD36yssoutpu:177": "tasyāṃ tu śuklasektāraṃ miśritya saha sādhubhiḥ /",
  "GSD36yssoutpu:178": "bhojayet tulyapaṅktau tu prāpnuyāt prathamaṃ damaṃ // YSS_2.27 //",
  "GSD36yssoutpu:179": "vittaṃ dattaṃ tathāmārgād adhītañ ca dvijādibhiḥ /",
  "GSD36yssoutpu:180": "jāyate viphalaṃ sarvaṃ bhāṣaṇāt piśunair naraiḥ // YSS_2.28 //",
  "GSD36yssoutpu:181": "devabrahmasvayonyas tu chidradātā vilaṃbhane /",
  "GSD36yssoutpu:182": "dehabhedam avāpnoti vipro hṛtvākhilaṃ dhanaṃ // YSS_2.29 //",
  "GSD36yssoutpu:183": "chidrapradātā stenānāṃ stena eva sa ucyate /",
  "GSD36yssoutpu:184": "tasya hṛtvā tu sarvasvaṃ śvapadaṃ tu mukhe 'ṅkayet // YSS_2.30 //",
  "GSD36yssoutpu:185": "naktaṃ rātrau tu janitā liṅgāj jānāti mānavaḥ /",
  "GSD36yssoutpu:186": "tathā vai śūnyavaktāraṃ jñātvā liṅgaiḥ pravāsayet // YSS_2.31 //",
  "GSD36yssoutpu:187": "asatyavādinaṃ vāde daṇḍitvā sākṣiṇaṃ nṛpaḥ /",
  "GSD36yssoutpu:188": "yaś chadati hi pāpānāṃ viṃśatiṃ vratam ādiśet // YSS_2.32 //",
  "GSD36yssoutpu:189": "vratacāryaś caran bhikṣām aniṣṭvā ca hutāśanaṃ /",
  "GSD36yssoutpu:190": "bhuñjānaḥ prāpnuyāt grāsaṃ kāle kāle tv anāturaḥ // YSS_2.33 //",
  "GSD36yssoutpu:191": "ācāryasya pitur bhrātuḥ śvaśurasya nṛpasya ca /",
  "GSD36yssoutpu:192": "pratyutthānaṃ naro 'kurvans trīn paṇān dāpyate damaṃ // YSS_2.34 //",
  "GSD36yssoutpu:193": "āsane tu samāsīna uttame 'sminn avasthite /",
  "GSD36yssoutpu:194": "śūdraṣ ṣaṭpadam āpnoti gacchatāprasthitena tu // YSS_2.35 //",
  "GSD36yssoutpu:195": "unmānañ ca tathāmānaṃ variṣṭhalaghu vāgṛte /",
  "GSD36yssoutpu:196": "dṛṣyate yasya tasya svaṃ rājña ity eva kalpayet // YSS_2.36 //",
  "GSD36yssoutpu:197": "miśritaṃ tilatailena vikrītaṃ ghṛtakākhyayā /",
  "GSD36yssoutpu:198": "vaṇik caturguṇaṃ dāpyaṃ tailaṃ vā miśritaṃ ghṛtaiḥ // YSS_2.37 //",
  "GSD36yssoutpu:199": "marīcaṃ khaṇḍapāṣāṇaiḥ lavaṇañ ca tathā mṛdā /",
  "GSD36yssoutpu:200": "hiṅguñ ca vṛkṣaniryāsaiḥ tathā dāpyaś caturguṇaṃ // YSS_2.38 //",
  "GSD36yssoutpu:201": "dhānyaṃ pulākapāṣāṇaiḥ khalu miśritya vā punaḥ /",
  "GSD36yssoutpu:202": "vikretā tatsamaṃ dāpyo dadyāt tasyāpi miśritaṃ // YSS_2.39 //",
  "GSD36yssoutpu:203": "tulyair atulyair vā dravyaiḥ miśrīkṛtya tato nṛṇāṃ /",
  "GSD36yssoutpu:204": "damaś caturguṇaḥ proktas tena nityaṃ samācaret // YSS_2.40 //",
  "GSD36yssoutpu:205": "pretasammārjanaṃ malaṃ kapālaṃ tuṣam eva ca /",
  "GSD36yssoutpu:206": "pathi grāmasya vikṣeptā dāpyaḥ ..... paṇaṃ // YSS_2.41 //",
  "GSD36yssoutpu:207": "[five akṣaras indiscernible]",
  "GSD36yssoutpu:208": "ucchiṣṭasalilasrāvaṃ gṛhī yaḥ parimuñcati /",
  "GSD36yssoutpu:209": "dviguṇaṃ daṇḍam āpnoti moktā rūpye ca daṇḍyate // YSS_2.42 //",
  "GSD36yssoutpu:210": "hatvā kakaraṃ divā tu tripaṇaṃ brāhmaṇo bhavet /",
  "GSD36yssoutpu:211": "śaśaṃ kūrmañ ca godhāñ ca meṣaṃ hatvā ca ṣoḍaśa // YSS_2.43 //",
  "GSD36yssoutpu:212": "kṣīraṃ kṣīravikārañ ca lavaṇaṃ tailam eva ca /",
  "GSD36yssoutpu:213": "lākṣāñ ca vikrayaṃ kurvan vipraḥ prāpnoti madhyamaṃ // YSS_2.44 //",
  "GSD36yssoutpu:214": "apūpam annaṃ māṃsañ ca somam asthi tathā madhu /",
  "GSD36yssoutpu:215": "tvacañ ca vikrayaṃ kurvan prāpnuyān madhyamaṃ damaṃ // YSS_2.45 //",
  "GSD36yssoutpu:216": "janakañ janakādhyakṣo nikarṣan viṣamopame /",
  "GSD36yssoutpu:217": "damaṃ paṇam avāpnoti bhoktā ca viṣamopame // YSS_2.46 //",
  "GSD36yssoutpu:218": "vipram utpāditāpatyaṃ vṛṣalyāṃ yo vahed ataḥ /",
  "GSD36yssoutpu:219": "sahasraṃ damam āpnoti prasūtiḥ prathamaṃ bhavet // YSS_2.47 //",
  "GSD36yssoutpu:220": "bhuñjāno yasya pakvānnaṃ vipras tu vṛṣalīpateḥ /",
  "GSD36yssoutpu:221": "paṇañ caturdaśāpnoti dviguṇaṃ tasya sūtake // YSS_2.48 //",
  "GSD36yssoutpu:222": "śrāddhaṃ tu tadgṛhe bhuktvā paṇan tāvad avāpnuyāt /",
  "GSD36yssoutpu:223": "sāhasaṃ pūrvam āpnoti viśeṣāc cānimittataḥ // YSS_2.49 //",
  "GSD36yssoutpu:224": "anvaṣṭakām aṣṭakāṃ vā bhuñjāno vṛṣalīpateḥ /",
  "GSD36yssoutpu:225": "paṇāñ caturdaśāpnoti tathā bhoktā ca māsikaṃ // YSS_2.50 //",
  "GSD36yssoutpu:226": "kramam apy aṣṭakādeśāt gṛhṇāno vṛṣalālayāt /",
  "GSD36yssoutpu:227": "ṣaṇṇavatyarddham āpnoti bhuktvā pūrvaṃ tu tadgṛhe // YSS_2.51 //",
  "GSD36yssoutpu:228": "madyādīnāṃ tv abhakṣyāṇāṃ vipraḥ prāpnoti ṣoḍaśa /",
  "GSD36yssoutpu:229": "dviguṇaṃ pratipīḍānāṃ matsyānāṃ āpnuyāc chataṃ // YSS_2.52 //",
  "GSD36yssoutpu:230": "evaṃ dviguṇatāṃ dadyāt doṣeṣv eteṣu somapāḥ /",
  "GSD36yssoutpu:231": "kharāśvasūkarādīnaṃ bhakṣaṇe patitaḥ smṛtaḥ // YSS_2.53 //",
  "GSD36yssoutpu:232": "dārvasthiśṛṅgapāṣāṇair yas tu bhāryābhṛtiṃ dvijaḥ /",
  "GSD36yssoutpu:233": "sahasraṃ damam āpnoti kurvāṇo vapanaṃ yadi // YSS_2.54 //",
  "GSD36yssoutpu:234": "aṅgeṣu vyaktadeśeṣu yo jāyāṃ karajair vraṇaṃ /",
  "GSD36yssoutpu:235": "kartā kārayitā svāṅgair dāpyaḥ syāt prathamaṃ damaṃ // YSS_2.55 //",
  "GSD36yssoutpu:236": "yoṣitmukhaṃ tu bhuñjāno pītvā vāpidadaṃ dvijaḥ /",
  "GSD36yssoutpu:237": "tathā bhojayitā svaṃ vā dāpyaḥ syāt pūrvasāhasaṃ // YSS_2.56 //",
  "GSD36yssoutpu:238": "atyarthaṃ vedayaṃś caiva brāhmaṇaḥ patito bhavet /",
  "GSD36yssoutpu:239": "striyaṃ tathāśvavad gacchamś cuṃbayan guhyam eva vā // YSS_2.57 //",
  "GSD36yssoutpu:240": "prayatnāc chuklam utsṛjya vipraḥ pañcāśad āpnuyāt /",
  "GSD36yssoutpu:241": "maithunaṃ goṣu gatvā tu tathā dāpyo bhavec chataṃ // YSS_2.58 //",
  "GSD36yssoutpu:242": "gacchaṃs tathājayonau tu prāpyate pūrvasāhasaṃ /",
  "GSD36yssoutpu:243": "madhyamaṃ daṇḍam āpnoti vrajan māhiṣayoniṣu // YSS_2.59 //",
  "GSD36yssoutpu:244": "sahasraṃ damam āpnoti yonyāṃ goṣu naro vrajet /",
  "GSD36yssoutpu:245": "evam eva dviguṇitā bhavanti vratacāriṣu // YSS_2.60 //",
  "GSD36yssoutpu:246": "pathi śrāntāya tulyāya panthā deyo 'thavāśramaṃ /",
  "GSD36yssoutpu:247": "yamadātur bhaven meṣo 'deśadātāpratiśrayaḥ // YSS_2.61 //",
  "GSD36yssoutpu:248": "śūdrāṃ tu sevamānād dhi vipraḥ śūdrāvaraḥ smṛtaḥ /",
  "GSD36yssoutpu:249": "gatopagamanād eva śūdrāyāṃ patito bhavet // YSS_2.62 //",
  "GSD36yssoutpu:250": "gamanād eva śūdrāyāṃ tv apatyaṃ tanmayo dvijaḥ /",
  "GSD36yssoutpu:251": "mātā tu tasya śūdrasya pātityaṃ tu pracakṣate // YSS_2.63 //",
  "GSD36yssoutpu:252": "tasmāc chūdras tu yajñārthaṃ gṛhyārtham api vā dvijaḥ /",
  "GSD36yssoutpu:253": "śuklasektari kṛṣṇāyāṃ vipro 'gnihā pratīkṣate // YSS_2.64 //",
  "GSD36yssoutpu:254": "dṛṣṭvāpatyaṃ tu śūdrāyāṃ prayānti tv āpadaṃ mahat /",
  "GSD36yssoutpu:255": "viśo vittaṃ nayād .. svayaṃ vā na dvijo yadi // YSS_2.65 //",
  "GSD36yssoutpu:256": "[two akṣaras indiscernible]",
  "GSD36yssoutpu:257": "śūnām api aśuddhānām ajadantaṃ suśobhanaṃ /",
  "GSD36yssoutpu:258": "śūdrāgāmī dvijaḥ paśyet pitṝṇāṃ taṃ parīkṣyati // YSS_2.66 //",
  "GSD36yssoutpu:259": "tasmād avaśyaṃ śrāddheṣu vipraṃ tu vṛṣalīpatiṃ /",
  "GSD36yssoutpu:260": "śunaś cāpi tiraskṛtya brāhmaṇān āśayed dvijaḥ // YSS_2.67 //",
  "GSD36yssoutpu:261": "vṛṣaḷīpatinā spṛṣṭam īkṣitaṃ bhuktamiśritaṃ /",
  "GSD36yssoutpu:262": "sarvam annam abhojyaṃ syāt siddham annam idaṃ punaḥ // YSS_2.68 //",
  "GSD36yssoutpu:263": "apāṅktyānāṃ tv akalyāṇāṃ paṅktau tulyo 'pi ca dvijaḥ /",
  "GSD36yssoutpu:264": "sasyaṃ vṛddhaṃ samādadyāt paṅkeṣu vṛṣalīpatiḥ // YSS_2.69 //",
  "GSD36yssoutpu:265": "janakaṃ śuḷbasaṃspṛṣṭaṃ rajatena tathaiva ca /",
  "GSD36yssoutpu:266": "śakyaṃ śodhayituṃ prājñaiḥ śrāddhe spṛṣṭaṃ vinaśyati // YSS_2.70 //",
  "GSD36yssoutpu:267": "vipraḥ kṣatriyayā spṛṣṭas tathaivaṃ vaiśyayoṣitā /",
  "GSD36yssoutpu:268": "upāyaiś śuddhim āyāti na tu śūdrāṅganāṃ gataḥ // YSS_2.71 //",
  "GSD36yssoutpu:269": "upekṣako yo rājā tu grāme vā vṛṣaḷīpatiṃ /",
  "GSD36yssoutpu:270": "sa rājāsatpratigrāhyaḥ svārthabhyo grāma eva tu // YSS_2.72 //",
  "GSD36yssoutpu:271": "kaṇṭakānāṃ tu sarveṣāṃ balabhṛto hi sāhasī /",
  "GSD36yssoutpu:272": "tasmāt sāhasino rājā bhraṃśadaṇḍam prakalpayet // YSS_2.73 //",
  "GSD36yssoutpu:273": "svalpasāhasakarttā yaḥ kālād āyakasāhasī /",
  "GSD36yssoutpu:274": "atha bhavaty eva pāpam iti saṃcintya daṇḍayet // YSS_2.74 //",
  "GSD36yssoutpu:275": "evaṃ pañca viśād rājā kaṇṭakānāṃ samuddharet /",
  "GSD36yssoutpu:276": "dharmam arthaṃ tathāyuṣyaṃ yaśo rāṣṭraṃ ca varddhate // YSS_2.75 //",
  "GSD36yssoutpu:277": "kaṇṭakānāṃ tu kathitaṃ nyāyena prathamena yaḥ /",
  "GSD36yssoutpu:278": "caturvidhā kriyā proktā saṃsidhyati ca mārgataḥ // YSS_2.76 //",
  "GSD36yssoutpu:279": "kulādayo vivādasya śravaṇe 'dhikṛtāgamāt /",
  "GSD36yssoutpu:280": "koṇe 'py adhigatā śāstrair brāhmaṇena vipaścitā // YSS_2.77 //"
}