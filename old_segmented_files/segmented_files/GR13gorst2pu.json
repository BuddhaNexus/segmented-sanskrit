{
  "GR13gorst2pu:0": "gorakṣa-śatakam",
  "GR13gorst2pu:1": "oṃ haṭha-yoga-gorakṣa-śataka-prārambhaḥ",
  "GR13gorst2pu:2": "śrī-guruṃ paramānandaṃ vande svānanda-vigraham /",
  "GR13gorst2pu:3": "yasya saṃnidhya-mātreṇa cidānandāyate tanuḥ // GorS(2)_1 //",
  "GR13gorst2pu:4": "antar-niścalitātma-dīpa-kalikā-svādhāra-bandhādibhiḥ yo yogī yuga-kalpa-kāla-kalanāt tvaṃ jajegīyate /",
  "GR13gorst2pu:5": "jñānāmoda-mahodadhiḥ samabhavad yatrādināthaḥ svayaṃ vyaktāvyakta-guṇādhikaṃ tam aniśaṃ śrī-mīnanāthaṃ bhaje // GorS(2)_2 //",
  "GR13gorst2pu:6": "namaskṛtya guruṃ bhaktyā gorakṣo jñānam uttamam /",
  "GR13gorst2pu:7": "abhīṣṭaṃ yogināṃ brūte paramānanda-kārakam // GorS(2)_3 //",
  "GR13gorst2pu:8": "gorakṣaḥ śatakaṃ vakti yogināṃ hita-kāmyayā /",
  "GR13gorst2pu:9": "dhruvaṃ yasyāvabodhena jāyate paramaṃ padam // GorS(2)_4 //",
  "GR13gorst2pu:10": "etad vimukti-sopānam etat kālasya vañcanam /",
  "GR13gorst2pu:11": "yad vyāvṛttaṃ mano mohād āsaktaṃ paramātmani // GorS(2)_5 (=1/2) //",
  "GR13gorst2pu:12": "dvija-sevita-śākhasya śruti-kalpa-taroḥ phalam /",
  "GR13gorst2pu:13": "śamanaṃ bhava-tāpasya yogaṃ bhajati sajjanaḥ // GorS(2)_6 (=1/3) //",
  "GR13gorst2pu:14": "āsanaṃ prāṇa-saṃyāmaḥ pratyāhāro'tha dhāraṇā /",
  "GR13gorst2pu:15": "dhyānaṃ samādhir etāni yogāṅgāni bhavanti ṣaṭ // GorS(2)_7 (=1/4) //",
  "GR13gorst2pu:16": "āsanāni tu tāvanti yāvatyo jīva-jātayaḥ /",
  "GR13gorst2pu:17": "eteṣām akhilān bhedān vijānāti maheśvaraḥ // GorS(2)_8 (=1/5) //",
  "GR13gorst2pu:18": "caturāśīti-lakṣāṇāṃ ekam ekam udāhṛtam /",
  "GR13gorst2pu:19": "tataḥ śivena pīṭhānāṃ ṣoḍeśānaṃ śataṃ kṛtam // GorS(2)_9 (=1/6) //",
  "GR13gorst2pu:20": "āsanebhyaḥ samastebhyo dvayam eva viśiṣyate /",
  "GR13gorst2pu:21": "ekaṃ siddhāsanaṃ proktaṃ dvitīyaṃ kamalāsanam // GorS(2)_10 (=1/7) //",
  "GR13gorst2pu:22": "yoni-sthānakam aṅghri-mūla-ghaṭitaṃ kṛtvā dṛḍhaṃ vinyasen meḍhre pādam athaikam eva niyataṃ kṛtvā samaṃ vigraham /",
  "GR13gorst2pu:23": "sthāṇuḥ saṃyamitendriyo'cala-dṛśā paśyan bhruvor antaram etan mokṣa-kavāṭa-bheda-janakaṃ siddhāsanaṃ procyate // GorS(2)_11 (=1/8) //",
  "GR13gorst2pu:24": "vāmorūpari dakṣiṇaṃ hi caraṇaṃ saṃsthāpya vāmaṃ tathā dakṣorūpari paścimena vidhinā dhṛtvā karābhyāṃ dṛḍham /",
  "GR13gorst2pu:25": "aṅguṣṭhau hṛdaye nidhāya cibukaṃ nāsāgram ālokayed etad-vyādhi-vikāra-hāri yamināṃ padmāsanaṃ procyate // GorS(2)_12 (=1/9) //",
  "GR13gorst2pu:26": "ṣaṭ-cakraṃ ṣoḍaśādhāraṃ trilakṣaṃ vyoma-pañcakam /",
  "GR13gorst2pu:27": "sva-dehe ye na jānanti kathaṃ sidhyanti yoginaḥ // GorS(2)_13 //",
  "GR13gorst2pu:28": "eka-stambhaṃ nava-dvāraṃ gṛhaṃ pañcādhidaivatam /",
  "GR13gorst2pu:29": "sva-dehaṃ ye na jānanti kathaṃ sidhyanti yoginaḥ // GorS(2)_14 //",
  "GR13gorst2pu:30": "caturdalaṃ syād ādhāraḥ svādhiṣṭhānaṃ ca ṣaṭ-dalam /",
  "GR13gorst2pu:31": "nābhau daśa-dalaṃ padmaṃ sūrya-saṅkhya-dalaṃ hṛdi // GorS(2)_15 //",
  "GR13gorst2pu:32": "kaṇṭhe syāt ṣoḍaśa-dalaṃ bhrū-madhye dvidalaṃ tathā /",
  "GR13gorst2pu:33": "sahasra-dalam ākhyātaṃ brahma-randhre mahā-pathe // GorS(2)_16 //",
  "GR13gorst2pu:34": "ādhāraḥ prathamaṃ cakraṃ svādhiṣṭhānaṃ dvitīyakam /",
  "GR13gorst2pu:35": "yoni-sthānaṃ dvayor madhye kāma-rūpaṃ nigadyate // GorS(2)_17 (=1/10) //",
  "GR13gorst2pu:36": "ādhārākhyaṃ guda-sthānaṃ paṅkajaṃ ca catur-dalam /",
  "GR13gorst2pu:37": "tan-madhye procyate yoniḥ kāmākṣā siddha-vanditā // GorS(2)_18 (=1/11) //",
  "GR13gorst2pu:38": "yoni-madhye mahā-liṅgaṃ paścimābhimukhaṃ sthitam /",
  "GR13gorst2pu:39": "mastake maṇivad bimbaṃ yo jānāti sa yogavit // GorS(2)_19 (=1/12) //",
  "GR13gorst2pu:40": "tapta-cāmīkarābhāsaṃ taḍil-lekheva visphurat /",
  "GR13gorst2pu:41": "trikoṇaṃ tat-puraṃ vahner adho-meḍhrāt pratiṣṭhitam // GorS(2)_20 (=1/13) //",
  "GR13gorst2pu:42": "yat samādhau paraṃ jyotir anantaṃ viśvato-mukham /",
  "GR13gorst2pu:43": "tasmin dṛṣṭe mahā-yoge yātāyātaṃ na vidyate // GorS(2)_21 //",
  "GR13gorst2pu:44": "sva-śabdena bhavet prāṇaḥ svādhiṣṭhānaṃ tad-āśrayaḥ /",
  "GR13gorst2pu:45": "svādhiṣṭhānāt padād asmān meḍhram evābhidhīyate // GorS(2)_22 (=1/14) //",
  "GR13gorst2pu:46": "tantunā maṇivat proto yatra kandaḥ suṣumṇayā /",
  "GR13gorst2pu:47": "tan-nābhi-maṇḍalaṃ cakraṃ procyate maṇi-pūrakam // GorS(2)_23 (=1/15) //",
  "GR13gorst2pu:48": "dvādaśāre mahā-cakre puṇya-pāpa-vivarjite /",
  "GR13gorst2pu:49": "tāvaj jīvo bhramaty eva yāvat tattvaṃ na vindati // GorS(2)_24 //",
  "GR13gorst2pu:50": "ūrdhvaṃ meḍhrād adho nābheḥ kanda-yoniḥ khagāṇḍavat /",
  "GR13gorst2pu:51": "tatra nāḍyaḥ samutpannāḥ sahasrāṇāṃ dvisaptatiḥ // GorS(2)_25 (=1/16) //",
  "GR13gorst2pu:52": "teṣu nāḍi-sahasreṣu dvisaptatir udāhṛtāḥ /",
  "GR13gorst2pu:53": "pradhānaṃ prāṇa-vāhinyo bhūyas tatra daśa smṛtāḥ // GorS(2)_26 (=1/17) //",
  "GR13gorst2pu:54": "iḍā ca piṅgalā caiva suṣumṇā ca tṛtīyakā /",
  "GR13gorst2pu:55": "gāndhārī hasti-jihvā ca pūṣā caiva yaśasvinī // GorS(2)_27 (=1/18) //",
  "GR13gorst2pu:56": "alambuṣā kuhūś caiva śaṅkhinī daśamī smṛtā /",
  "GR13gorst2pu:57": "etan nāḍi-mayaṃ cakraṃ jñātavyaṃ yogibhiḥ sadā // GorS(2)_28 (=1/19) //",
  "GR13gorst2pu:58": "iḍā vāme sthitā bhāge piṅgalā dakṣiṇe tathā /",
  "GR13gorst2pu:59": "suṣumṇā madhya-deśe tu gāndhārī vāma-cakṣuṣi // GorS(2)_29 (=1/20) //",
  "GR13gorst2pu:60": "dakṣiṇe hasti-jihvā ca pūṣā karṇe ca dakṣiṇe /",
  "GR13gorst2pu:61": "yaśasvinī vāma-karṇe cāsane vāpy alambuṣā // GorS(2)_30 (=1/21) //",
  "GR13gorst2pu:62": "kuhūś ca liṅga-deśe tu mūla-sthāne ca śaṅkhinī /",
  "GR13gorst2pu:63": "evaṃ dvāram upāśritya tiṣṭhanti daśa-nāḍikāḥ // GorS(2)_31 (=1/22) //",
  "GR13gorst2pu:64": "iḍā-piṅgalā-suṣumṇā ca tisro nāḍya udāhṛtāḥ /",
  "GR13gorst2pu:65": "satataṃ prāṇa-vāhinyaḥ soma-sūryāgni-devatāḥ // GorS(2)_32 (=1/23) //",
  "GR13gorst2pu:66": "prāṇo'pānaḥ samānaś ca udāno vyānau ca vāyavaḥ /",
  "GR13gorst2pu:67": "nāgaḥ kūrmo'tha kṛkaro devadatto dhanañjayaḥ // GorS(2)_33 (=1/24) //",
  "GR13gorst2pu:68": "hṛdi prāṇo vasen nityaṃ apāno guda-maṇḍale /",
  "GR13gorst2pu:69": "samāno nābhi-deśe syād udānaḥ kaṇṭha-madhyagaḥ // GorS(2)_34 //",
  "GR13gorst2pu:70": "udgāre nāgākhyātaḥ kūrma unmīlane smṛtaḥ /",
  "GR13gorst2pu:71": "kṛkaraḥ kṣuta-kṛj jñeyo devadatto vijṛmbhaṇe // GorS(2)_35 //",
  "GR13gorst2pu:72": "na jahāti mṛtaṃ cāpi sarva-vyāpi dhanañjayaḥ /",
  "GR13gorst2pu:73": "ete sarvāsu nāḍīṣu bhramante jīva-rūpiṇaḥ // GorS(2)_36 (=1/25) //",
  "GR13gorst2pu:74": "ākṣipto bhuja-daṇḍena yathoccalati kandukaḥ /",
  "GR13gorst2pu:75": "prāṇāpāna-samākṣiptas tathā jīvo na tiṣṭhati // GorS(2)_38 (=1/27) //",
  "GR13gorst2pu:76": "prāṇāpāna-vaśo jīvo hy adhaś cordhvaṃ ca dhāvati /",
  "GR13gorst2pu:77": "vāma-dakṣiṇa-mārgeṇa cañcalatvān na dṛśyate // GorS(2)_39 (=1/26) //",
  "GR13gorst2pu:78": "rajju-baddho yathā śyeno gato'py ākṛṣyate(?) /",
  "GR13gorst2pu:79": "guṇa-baddhas tathā jīvaḥ prāṇāpānena kṛṣyate // GorS(2)_40 (=1/28) //",
  "GR13gorst2pu:80": "apānaḥ karṣati prāṇaḥ prāṇo'pānaṃ ca karṣati /",
  "GR13gorst2pu:81": "ūrdhvādhaḥ saṃsthitāv etau saṃyojayati yogavit // GorS(2)_41 (=1/29) //",
  "GR13gorst2pu:82": "ha-kāreṇa bahir yāti sa-kāreṇa viśet punaḥ /",
  "GR13gorst2pu:83": "haṃsa-haṃsety amuṃ mantraṃ jīvo japati sarvadā // GorS(2)_42 //",
  "GR13gorst2pu:84": "ṣaṭ-śatānitvaho-rātre sahasrāṇy eka-viṃśatiḥ /",
  "GR13gorst2pu:85": "etat saṅkhyānvitaṃ mantra jīvo japati sarvadā // GorS(2)_43 //",
  "GR13gorst2pu:86": "ajapā nāma gāyatrī yogināṃ mokṣa-dāyinī /",
  "GR13gorst2pu:87": "asyāḥ saṅkalpa-mātreṇa sarva-pāpaiḥ pramucyate // GorS(2)_44 //",
  "GR13gorst2pu:88": "anayā sadṛśī vidyā anayā sadṛśo japaḥ /",
  "GR13gorst2pu:89": "anayā sadṛśaṃ jñānaṃ na bhūtaṃ na bhaviṣyati // GorS(2)_45 //",
  "GR13gorst2pu:90": "kundalinyāḥ samudbhūtā gāyatrī prāṇa-dhāriṇī /",
  "GR13gorst2pu:91": "prāṇa-vidyā mahā-vidyā yas tāṃ vetti sa yogavit // GorS(2)_46 //",
  "GR13gorst2pu:92": "kandordhvaṃ kuṇḍalī śaktir aṣṭadhā kuṇḍalākṛti /",
  "GR13gorst2pu:93": "brahma-dvāra-mukhaṃ nityaṃ mukhenācchādya tiṣṭhati // GorS(2)_47 (=1/30) //",
  "GR13gorst2pu:94": "yena dvāreṇa gantavyaṃ brahma-sthānam anāmayam /",
  "GR13gorst2pu:95": "mukhenācchādya tad-dvāraṃ prasuptā parameśvarī // GorS(2)_48 //",
  "GR13gorst2pu:96": "prabuddhā vahni-yogena manasā mārutā hatā /",
  "GR13gorst2pu:97": "sūcīvad guṇam ādāya vrajaty ūrdhvaṃ suṣumṇayā // GorS(2)_49 (=1/31) //",
  "GR13gorst2pu:98": "prasphurad-bhujagākārā padma-tantu-nibhā śubhā /",
  "GR13gorst2pu:99": "prabuddhā vahni-yogena vratya ūrdhvaṃ suṣumṇayā // GorS(2)_50 //",
  "GR13gorst2pu:100": "udghaṭayet kapātaṃ tu yathā kuñcikayā haṭhāt /",
  "GR13gorst2pu:101": "kuṇḍalinyā tathā yogī mokṣa-dvāraṃ prabhedayet // GorS(2)_51 //",
  "GR13gorst2pu:102": "kṛtvā sampuṭitau karau dṛḍhataraṃ baddhvā tu padmāsanaṃ gāḍhaṃ vakṣasi sannidhāya cibukaṃ dhyātvā ca tat prekṣitam /",
  "GR13gorst2pu:103": "vāraṃ vāram apānam ūrdhvam anilaṃ proccārayet pūritaṃ muñcan prāṇam upaiti bodham atulaṃ śakti-prabodhān naraḥ // GorS(2)_52 (=HYP 1.50) //",
  "GR13gorst2pu:104": "aṅgānāṃ mardanaṃ kuryāc chrama-jātena vāriṇā /",
  "GR13gorst2pu:105": "kaṭv-amla-lavaṇa-tyāgī kṣīra-bhojanam ācaret // GorS(2)_53 (=1/50) //",
  "GR13gorst2pu:106": "brahmacārī mitāhārī tyāgī yoga-parāyaṇaḥ /",
  "GR13gorst2pu:107": "abdād ūrdhvaṃ bhavet siddho nātra kāryā vicāraṇā // GorS(2)_54 (=HYP 1.59) //",
  "GR13gorst2pu:108": "susnigdhaṃ madhurāhāraṃ caturthāṃśa-vivarjitam /",
  "GR13gorst2pu:109": "bhujyate sura-samprītyai mitāhāraḥ sa ucyate // GorS(2)_55 (=HYP 1.60) //",
  "GR13gorst2pu:110": "kandordhvaṃ kuṇḍalī śaktir aṣṭadhā kuṇḍalākṛtiḥ /",
  "GR13gorst2pu:111": "bandhanāya ca mūḍhānāṃ yogināṃ mokṣadā smṛtā // GorS(2)_56 (=HYP 3.107) //",
  "GR13gorst2pu:112": "mahāmudrāṃ namo-mudrām uḍḍiyānaṃ jalandharam /",
  "GR13gorst2pu:113": "mūla-bandhaṃ ca yo vetti sa yogī siddhi-bhājanam // GorS(2)_57 (=1/32) //",
  "GR13gorst2pu:114": "śodhanaṃ nāḍi-jālasya cālanaṃ candra-sūryayoḥ /",
  "GR13gorst2pu:115": "rasānāṃ śoṣaṇaṃ caiva mahā-mudrābhidhīyate // GorS(2)_58 //",
  "GR13gorst2pu:116": "vakṣo-nyasta-hanur nipīḍya suciraṃ yoniṃ ca vāmāṅghriṇā hastābhyām avadhāritaṃ prasaritaṃ pādaṃ tathā dakṣiṇam /",
  "GR13gorst2pu:117": "āpūrya śvasanena kukṣi-yugalaṃ baddhvā śanai recayed eṣā pātaka-nāśinī sumahatī mudrā nṝṇāṃ procyate // GorS(2)_59 (=1/33) //",
  "GR13gorst2pu:118": "candrāṅgena samabhyasya sūryāṅgenābhyaset punaḥ /",
  "GR13gorst2pu:119": "yāvat tulyā bhavet saṅkhyā tato mudrāṃ visarjayet // GorS(2)_60 (=HYP 3.15) //",
  "GR13gorst2pu:120": "na hi pathyam apathyaṃ vā rasāḥ sarve'pi nīrasāḥ /",
  "GR13gorst2pu:121": "api muktaṃ viṣaṃ ghoraṃ pīyūṣam api jīryate // GorS(2)_61 (=HYP 3.16) //",
  "GR13gorst2pu:122": "kṣaya-kuṣṭha-gudāvarta- gulmājīrṇa-purogamāḥ /",
  "GR13gorst2pu:123": "tasya doṣāḥ kṣayaṃ yānti mahāmudrāṃ tu yo'bhyaset // GorS(2)_62 (=HYP 3.17) //",
  "GR13gorst2pu:124": "kathiteyaṃ mahāmudrā mahā-siddhi-karā nṝṇām /",
  "GR13gorst2pu:125": "gopanīyā prayatnena na deyā yasya kasyacit // GorS(2)_63 (=HYP 3.18) //",
  "GR13gorst2pu:126": "kapāla-kuhare jihvā praviṣṭā viparītagā /",
  "GR13gorst2pu:127": "bhruvor antargatā dṛṣṭir mudrā bhavati khecarī // GorS(2)_64 (=1/34) //",
  "GR13gorst2pu:128": "na rogo maraṇaṃ tandrā na nidrā na kṣudhā tṛṣā /",
  "GR13gorst2pu:129": "na ca mūrcchā bhavet tasya yo mudrāṃ vetti khecarīm // GorS(2)_65 (=HYP 3.39) //",
  "GR13gorst2pu:130": "pīḍyate na sa rogeṇa lipyate na ca karmaṇā /",
  "GR13gorst2pu:131": "bādhyate na sa kālena yo mudrāṃ vetti khecarīm // GorS(2)_66 (=HYP 3.40) //",
  "GR13gorst2pu:132": "cittaṃ carati khe yasmāj jihvā carati khe gatā /",
  "GR13gorst2pu:133": "tenaiṣā khecarī nāma mudrā siddhair nirūpitā // GorS(2)_67 (=HYP 3.41) //",
  "GR13gorst2pu:134": "bindu-mūlaṃ śarīraṃ tu śirās tatra pratiṣṭhitāḥ /",
  "GR13gorst2pu:135": "bhāvayanti śarīraṃ yā āpāda-tala-mastakam // GorS(2)_68 //",
  "GR13gorst2pu:136": "khecaryā mudritaṃ yena vivaraṃ lambikordhvataḥ /",
  "GR13gorst2pu:137": "na tasya kṣarate binduḥ kāminyāliṅgitasya ca // GorS(2)_69 //",
  "GR13gorst2pu:138": "yāvad binduḥ sthito dehe tāvat kāla-bhayaṃ kutaḥ /",
  "GR13gorst2pu:139": "yāvad baddhā nabho-mudrā tāvad bindur na gacchati // GorS(2)_70 //",
  "GR13gorst2pu:140": "calito'pi yadā binduḥ samprāptaś ca hutāśanam /",
  "GR13gorst2pu:141": "vrajaty ūrdhvaṃ hṛtaḥ śaktyā niruddho yoni-mudrayā // GorS(2)_71 (=HYP 3.43) //",
  "GR13gorst2pu:142": "sa punar dvividho binduḥ paṇḍuro lohitas tathā /",
  "GR13gorst2pu:143": "pāṇḍuraṃ śukram ity āhur lohitaṃ tu mahārājaḥ // GorS(2)_72 //",
  "GR13gorst2pu:144": "sindūra-drava-saṅkāśaṃ ravi-sthāne sthitaṃ rajaḥ /",
  "GR13gorst2pu:145": "śaśi-sthāne sthito bindus tayor aikyaṃ sudurlabham // GorS(2)_73 //",
  "GR13gorst2pu:146": "binduḥ śivo rajaḥ śaktir bindum indū rajo raviḥ /",
  "GR13gorst2pu:147": "ubhayoḥ saṅgamād eva prāpyate paramaṃ padam // GorS(2)_74 //",
  "GR13gorst2pu:148": "vāyunā śakti-cāreṇa preritaṃ tu mahā-rajaḥ /",
  "GR13gorst2pu:149": "bindunaiti sahaikatvaṃ bhaved divyaṃ vapus tadā // GorS(2)_75 //",
  "GR13gorst2pu:150": "śukraṃ candreṇa saṃyuktaṃ rajaḥ sūryeṇa saṃyutam /",
  "GR13gorst2pu:151": "tayoḥ samarasaikatvaṃ yojānāti sa yogavit // GorS(2)_76 //",
  "GR13gorst2pu:152": "uḍḍīnaṃ kurute yasmād aviśrāntaṃ mahā-khagaḥ /",
  "GR13gorst2pu:153": "uḍḍīyānaṃ tad eva syāt tava bandho'bhidhīyate // GorS(2)_77 (=HYP 3.56) //",
  "GR13gorst2pu:154": "udarāt paścime bhāge hy adho nābher nigadyate /",
  "GR13gorst2pu:155": "uḍḍīyanasya bandho'yaṃ tatra bandho vidhīyate // GorS(2)_78 //",
  "GR13gorst2pu:156": "badhnāti hi sirājālam adho-gāmi śiro-jalam /",
  "GR13gorst2pu:157": "tato jālandharo bandhaḥ kaṇṭha-duḥkhaugha-nāśanaḥ // GorS(2)_79 (=HYP 3.71) //",
  "GR13gorst2pu:158": "jālandhare kṛte bandhe kaṇṭha-saṃkoca-lakṣaṇe /",
  "GR13gorst2pu:159": "pīyūṣaṃ na pataty agnau na ca vāyuḥ prakupyati // GorS(2)_80 (=1/36, HYP 3.72) //",
  "GR13gorst2pu:160": "pārṣṇi-bhāgena sampīḍya yonim ākuñcayed gudam /",
  "GR13gorst2pu:161": "apānam ūrdhvam ākṛṣya mūla-bandho'bhidhīyate // GorS(2)_81 (=1/37, HYP 3.61) //",
  "GR13gorst2pu:162": "apāna-prāṇayor aikyāt kṣayān mūtra-purīṣayoḥ /",
  "GR13gorst2pu:163": "yuvā bhavati vṛddho'pi satataṃ mūla-bandhanāt // GorS(2)_82 (=1/38, HYP 3.65) //",
  "GR13gorst2pu:164": "padmāsanaṃ samāruhya sama-kāya-śiro-dharaḥ /",
  "GR13gorst2pu:165": "nāsāgra-dṛṣṭir ekānte japed oṅkāram avyayam // GorS(2)_83 //",
  "GR13gorst2pu:166": "bhūr bhuvaḥ svar ime lokāḥ soma-sūryāgni-devatāḥ /",
  "GR13gorst2pu:167": "yasyā mātrāsu tiṣṭhanti tat paraṃ jyotir om iti // GorS(2)_84 //",
  "GR13gorst2pu:168": "trayaḥ kālās trayo vedās trayo lokās trayaḥ sverāḥ /",
  "GR13gorst2pu:169": "trayo devāḥ sthitā yatra tat paraṃ jyotir om iti // GorS(2)_85 //",
  "GR13gorst2pu:170": "kriyā cecchā tathā jñānā brāhmī raudrī ca vaiṣṇavī /",
  "GR13gorst2pu:171": "tridhā śaktiḥ sthitā yatra tat paraṃ jyotir om iti // GorS(2)_86 //",
  "GR13gorst2pu:172": "ākārāś ca tatho-kāro ma-kāro bindu-saṃjñakaḥ /",
  "GR13gorst2pu:173": "tisro mātrāḥ sthitā yatra tat paraṃ jyotir om iti // GorS(2)_87 //",
  "GR13gorst2pu:174": "vacasā taj jayed bījaṃ vapuṣā tat samabhyaset /",
  "GR13gorst2pu:175": "manasā tat smaren nityaṃ tat paraṃ jyotir om iti // GorS(2)_88 //",
  "GR13gorst2pu:176": "śucir vāpy aśucir vāpi yo japet praṇavaṃ sadā /",
  "GR13gorst2pu:177": "lipyate na sa pāpena padma-patram ivāmbhasā // GorS(2)_89 //",
  "GR13gorst2pu:178": "cale vāte calo bindur niścale niścalo bhavet /",
  "GR13gorst2pu:179": "yogī sthāṇutvam āpnoti tato vāyuṃ nirodhayet // GorS(2)_90 (=1/39, HYP 2.2) //",
  "GR13gorst2pu:180": "yāvad vāyuḥ sthito dehe tāvaj jīvanam ucyate /",
  "GR13gorst2pu:181": "maraṇaṃ tasya niṣkrāntis tato vāyuṃ nirodhayet // GorS(2)_91 (=HYP 2.3) //",
  "GR13gorst2pu:182": "yāvad baddho marud dehe yāvac cittaṃ nirākulam /",
  "GR13gorst2pu:183": "yāvad dṛṣṭir bhruvor madhye tāvat kāla-bhayaṃ kutaḥ // GorS(2)_92 (=HYP 2.40) //",
  "GR13gorst2pu:184": "ataḥ kāla-bhayād brahmā prāṇāyāma-parāyaṇaḥ /",
  "GR13gorst2pu:185": "yogino munayaś caiva tato vāyuṃ nirodhayet // GorS(2)_93 //",
  "GR13gorst2pu:186": "ṣaṭ-triṃśad-aṅgulo haṃsaḥ prayāṇaṃ kurute bahiḥ /",
  "GR13gorst2pu:187": "vāma-dakṣiṇa-mārgeṇa tataḥ prāṇo'bhidhīyate // GorS(2)_94 (=1/40) //",
  "GR13gorst2pu:188": "śuddhim eti yadā sarvaṃ nāḍī-cakraṃ malākulam /",
  "GR13gorst2pu:189": "tadaiva jāyate yogī prāṇa-saṃgrahaṇe kṣamaḥ // GorS(2)_95 //",
  "GR13gorst2pu:190": "baddha-padmāsano yogī prāṇaṃ candreṇa pūrayet /",
  "GR13gorst2pu:191": "dhārayitvā yathā-śakti bhūyaḥ sūryeṇa recayet // GorS(2)_96 (=1/43) //",
  "GR13gorst2pu:192": "amṛtaṃ dadhi-saṅkāśaṃ go-kṣīra-rajatopamam /",
  "GR13gorst2pu:193": "dhyātvā candramaso bimbaṃ prāṇāyāmī sukhī bhavet // GorS(2)_97 (=1/44) //",
  "GR13gorst2pu:194": "dakṣiṇo śvāsam ākṛṣya pūrayed udaraṃ śanaiḥ /",
  "GR13gorst2pu:195": "kumbhayitvā vidhānena puraś candreṇa recayet // GorS(2)_98 (=1/45) //",
  "GR13gorst2pu:196": "prajvalaj-jvalana-jvālā- puñjam āditya-maṇḍalam /",
  "GR13gorst2pu:197": "dhyātvā nābhi-sthitaṃ yogī prāṇāyāme sukhī bhavet // GorS(2)_99 (=1/46) //",
  "GR13gorst2pu:198": "prāṇaṃ codiḍayā piben parimitaṃ bhūyo'nyayā recayet pītvā piṅgalayā samīraṇam atho baddhvā tyajed vāmayā /",
  "GR13gorst2pu:199": "sūrya-candramasor anena vidhinā bimba-dvayaṃ dhyāyataḥ śuddhā nāḍi-gaṇā bhavanti yamino māsa-trayād ūrdhvataḥ // GorS(2)_100 (=HYP 2.10) //",
  "GR13gorst2pu:200": "yatheṣṭhaṃ dhāraṇaṃ vāyor analasya pradīpanam /",
  "GR13gorst2pu:201": "nādābhivyaktir ārogyaṃ jāyate nāḍi-śodhanāt // GorS(2)_101 //",
  "GR13gorst2pu:202": "iti gorakṣa-śatakaṃ sampūrṇam"
}