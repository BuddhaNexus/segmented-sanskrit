{
  "SA09bsa015_u:0": "ācāryanāgārjunaviracitaḥ",
  "SA09bsa015_u:1": "Suhṛllekhaḥ (Sl)",
  "SA09bsa015_u:2": "prakṛtisukṛtārhaguṇāḍhya sugatavacobhyaḥ samudānītāśca mayā /",
  "SA09bsa015_u:3": "śubhamālakṣya kṛtā vai kāścidāryāgītayastvayā ca śravyāḥ // Sl_1 //",
  "SA09bsa015_u:4": "dārumayī hyapi pratimā sampūjyate kāpi sugatasya vidvadbhiḥ /",
  "SA09bsa015_u:5": "tathāmanojñaṃ kāvyaṃ saddharmāśrayācca mamedaṃ na nindyam // Sl_2 //",
  "SA09bsa015_u:6": "mahāmuneratimadhuraṃ manye vacanaṃ bhavatāvagatameva syāt /",
  "SA09bsa015_u:7": "ākalpitaṃ tu sudhayā nanvatidhavalaṃ na dṛśyate candrikayā? // Sl_3 //",
  "SA09bsa015_u:8": "jinairbuddhadharmasaṃghaśīlatyāgadevādiṣaḍanusmṛtayaḥ /",
  "SA09bsa015_u:9": "pradarśitāstāstu tadguṇasambhāraiḥ pṛthaganusmaraṇīyāśca // Sl_4 //",
  "SA09bsa015_u:10": "daśakuśalāḥ karmapathāḥ kāyavākcittaiḥ sarvadābhyasanīyāḥ /",
  "SA09bsa015_u:11": "madyādibhirnivṛte puṇyamayaiścājīvaiḥ suprasannaḥ syāḥ // Sl_5 //",
  "SA09bsa015_u:12": "jñātvā calāmasārāṃ sampattiṃ dvijabhikṣudīnamitrebhyaḥ /",
  "SA09bsa015_u:13": "dānaṃ deyaṃ vidhinā janmāntareṣu na dānāt paraṃ mitram // Sl_6 //",
  "SA09bsa015_u:14": "śīlaṃ sevyamamiśraṃ tvayānupahatālaṃghitānupaliptaṃ ca /",
  "SA09bsa015_u:15": "carācarapratiṣṭhaṃ tu guṇāśrayaṃ bhūvacca rājate śīlam // Sl_7 //",
  "SA09bsa015_u:16": "ṣaḍimā dānaṃ śīlaṃ kṣāntivīryadhyānaprajñāḥ pāramitāḥ /",
  "SA09bsa015_u:17": "aprameyāḥ saṃvardhya bhavecca bhavasāgarapārago jinendraḥ // Sl_8 //",
  "SA09bsa015_u:18": "yatra pūjā pitṝṇāṃ kulaṃ tadācāryabrahmabhiḥ samṛddham /",
  "SA09bsa015_u:19": "tatpūjayā ca kīrtistadanantaraṃ cādhigamyate 'bhyudayo 'pi // Sl_9 //",
  "SA09bsa015_u:20": "hiṃsācaurye madirā kāmāticāramṛṣoktinṛtyagītāni /",
  "SA09bsa015_u:21": "tyājyānyakālabhaktaṃ mālāgandhādiviśeṣoccaśayanāni // Sl_10 //",
  "SA09bsa015_u:22": "anukṛtyārhacchīlaṃ kuryādupoṣadhamaṣṭābhiraṅgaiścet /",
  "SA09bsa015_u:23": "labhate hi pumān strī vā suramyakāmāvacarādidevakāyam // Sl_11 //",
  "SA09bsa015_u:24": "mātsaryaśāṭhyamāyābhimānāsaktikausīdyarāgadveṣān /",
  "SA09bsa015_u:25": "kularūpayauvanaśrutabalādijaṃ madaṃ ripumiva paripaśyecca // Sl_12 //",
  "SA09bsa015_u:26": "apramādo 'mṛtapadaṃ pramādo mṛtyupadamiti muninādiṣṭam /",
  "SA09bsa015_u:27": "kuśaladharmasya vṛddhaye sadāpramādo 'bhyasanīyastvayā caiva // Sl_13 //",
  "SA09bsa015_u:28": "pūrvapramattaḥ ko 'pi meghānnirgatenduriva tato 'pramādī /",
  "SA09bsa015_u:29": "sa hi nandāṅgulimālodayanājātaśatrusadṛśaḥ suśobheta // Sl_14 //",
  "SA09bsa015_u:30": "kṣāntisamaṃ naiva tapastatastvayā na krodhāvasaro deyaḥ /",
  "SA09bsa015_u:31": "buddhenānumataṃ vai padamavaivartikaṃ krodhaprahāṇena // Sl_15 //",
  "SA09bsa015_u:32": "akrośīdavadhīnmāmajaiṣīnmāmahārṣīd vai vittaṃ me /",
  "SA09bsa015_u:33": "vairairebhiḥ kalahastyajati ya etad vairaṃ sa sukhaṃ śete // Sl_16 //",
  "SA09bsa015_u:34": "jale 'vanau pāṣāṇe citramiva cittaṃ tridhā khalu sattvānām /",
  "SA09bsa015_u:35": "kleśavatāṃ hi prathamo dharmābhilāṣiṇāmantimo jyāyān // Sl_17 //",
  "SA09bsa015_u:36": "vācastridhā janebhyaḥ proktā jinena madhurasatyamithyākhyā /",
  "SA09bsa015_u:37": "kramaśo madhuḥ puṣpāśucitulyāścaramā ca pariharttavyaitāsu // Sl_18 //",
  "SA09bsa015_u:38": "caturvidhā vai puruṣāḥ prakāśātprakāśe tamasastamasi punaḥ /",
  "SA09bsa015_u:39": "tamaḥ prakāśād gacchati tamasastejasi pudgalo varaḥ prathamaḥ // Sl_19 //",
  "SA09bsa015_u:40": "janānāṃ tvāmraphalamiva pakvamapakve pakve 'pakvatulyaṃ ca /",
  "SA09bsa015_u:41": "apakve 'pakvaṃ tathā pakve pakvamiva bhāti cāturvidhyam // Sl_20 //",
  "SA09bsa015_u:42": "paradārānna tu paśyed dṛṣṭe ca jñeyā avasthānurūpyeṇa /",
  "SA09bsa015_u:43": "kanyāmbābhaginīvad āsaktāvapyaśucimeva cintayecca // Sl_21 //",
  "SA09bsa015_u:44": "rakṣeccañcalacittaṃ śrutiputranidhiprāṇasadṛśaṃ ca nitarām /",
  "SA09bsa015_u:45": "cittaṃ pariharttavyaṃ śatrusarpaviṣāyudhāgnisamāt kāmāt // Sl_22 //",
  "SA09bsa015_u:46": "kāmastvanarthajanakaḥ proktaḥ kimpākaphalasamo jinendreṇa /",
  "SA09bsa015_u:47": "pāśaistasya hi baddho bhavacārake lokaḥ sa prahātavyaḥ // Sl_23 //",
  "SA09bsa015_u:48": "calādhruvāṇi ṣaḍakṣāṇi jayanti samare vā śatrūnapi caike /",
  "SA09bsa015_u:49": "tayośca sudhiyaḥ prathamaṃ varamindriyavijetāraṃ ca manyante // Sl_24 //",
  "SA09bsa015_u:50": "yuvatiśarīraṃ hi pūti yannavāśucidvāramaśucibhāṇḍasamam /",
  "SA09bsa015_u:51": "carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam // Sl_25 //",
  "SA09bsa015_u:52": "kṛmipīḍito hi kuṣṭhī sukhalipsayā ca yathā vahnimāśrayate /",
  "SA09bsa015_u:53": "pīḍā na yāti śāntiṃ tathaiva hi kāmāsaktirapi boddhavyā // Sl_26 //",
  "SA09bsa015_u:54": "paramārthaṃ prativettuṃ sarvabhāveṣu savidhi manasi nidhāyaiva /",
  "SA09bsa015_u:55": "sa ca khalu bhāvayitavyo na hi tattulyo 'paro guṇayuto dharmaḥ // Sl_27 //",
  "SA09bsa015_u:56": "sukulīno 'pi na pūjyo jñānaśīlavimukho śrutirūpavān pumān /",
  "SA09bsa015_u:57": "guṇadvayaitadyuktaḥ pūjyate so 'nyaguṇairhīno 'pi satatam // Sl_28 //",
  "SA09bsa015_u:58": "aṣṭasu lokadharmeṣu lokavit samatayā pravartayeccittam /",
  "SA09bsa015_u:59": "hānilābhayaśo 'yaśo 'nuśaṃsānindāsukhaduḥkheṣvaśocyeṣu // Sl_29 //",
  "SA09bsa015_u:60": "bhavadbhirbrāhmaṇabhikṣudevātithimātāpitṛkulamahiṣībhyaḥ /",
  "SA09bsa015_u:61": "pāpaṃ nācaraṇiyaṃ yataḥ katamo 'pi na narakaphalasya bhāgī // Sl_30 //",
  "SA09bsa015_u:62": "na ca kṛntati pāpakarma tatkṣaṇamastrapātavat kamapi pāpinam /",
  "SA09bsa015_u:63": "mṛtyorhi samaye kintu tatkarmaṇaḥ phalamabhimukhībhavatyeva // Sl_31 //",
  "SA09bsa015_u:64": "saptadhanānyuktāni śraddhāśīlatyāgāmalaśrutadhiyaḥ /",
  "SA09bsa015_u:65": "apatrapā hrī muninā mudhaivāparadhanāni hi sādhāraṇāni // Sl_32 //",
  "SA09bsa015_u:66": "dyūtakrīḍā kautukadarśanālasyakumitrasaṅgamadirāśca /",
  "SA09bsa015_u:67": "niśāviharaṇaṃ ṣaḍime tyājyā durgatidā yaśovināśakāśca // Sl_33 //",
  "SA09bsa015_u:68": "sanarāmaraśāsakena santoṣaḥ sarvadhanapradhānamuktam /",
  "SA09bsa015_u:69": "santoṣo 'nuṣṭheyaḥ dhanaṃ vinaiva sa dhanikaḥ sati santoṣe // Sl_34 //",
  "SA09bsa015_u:70": "yathā samṛddhāḥ puruṣā duḥkhino bhavanti naiva tathālpecchukāḥ /",
  "SA09bsa015_u:71": "yāvatyaḥ santi phaṇā ārya,",
  "SA09bsa015_u:72": "duḥkhakarāḥ,",
  "SA09bsa015_u:73": "nāgasya tāvatyaḥ // Sl_35 //",
  "SA09bsa015_u:74": "patnī tyājyā trividhā prakṛtyā ripusambaddhā svaghātikeva /",
  "SA09bsa015_u:75": "patyurapamānakartrī svairā laghuvastucauryaratā steyīva // Sl_36 //",
  "SA09bsa015_u:76": "bhaginīsamānukūlā mitravad hṛdayaṅgamā ca sevanīyā /",
  "SA09bsa015_u:77": "mātevopakāriṇī pūjyā sevikevājñākṛd devīva // Sl_37 //",
  "SA09bsa015_u:78": "vihāya rāgadveṣau bhojanamauṣadhivadavagatya seveta /",
  "SA09bsa015_u:79": "kāyasthityai nitarāṃ na ca saundaryagarvamānārthaṃ sevyam // Sl_38 //",
  "SA09bsa015_u:80": "dinamakhilaṃ śubhakārye yāpayed rātrerādyantau yāmau ca /",
  "SA09bsa015_u:81": "dhīman, madhye yāme śayīta yato hi na bhaved viphalā nidrā // Sl_39 //",
  "SA09bsa015_u:82": "maitrīkaruṇopekṣāmuditāśca sadā samyag bhāvayitavyāḥ /",
  "SA09bsa015_u:83": "alabdhe 'nuttarapade dhruvameva brahmaloke sukhāvāptiḥ // Sl_40 //",
  "SA09bsa015_u:84": "kāmān prītivicārau sukhañca duḥkhañca vihāya caturbhireva /",
  "SA09bsa015_u:85": "dhyānairbrahmābhāsvaraśubhakṛtsnabṛhatphalabhāginaśca bhavanti // Sl_41 //",
  "SA09bsa015_u:86": "kuśalākuśalaṃ ca karma sadābhiniveśāpratipakṣavastuguṇaiḥ /",
  "SA09bsa015_u:87": "pañcabhiścotpadyate tasmād yatanīyaṃ kuśalacaryāyām // Sl_42 //",
  "SA09bsa015_u:88": "yathālpakṣāranīraṃ parivartayatyalpajalarasaṃ na gāṅgam /",
  "SA09bsa015_u:89": "pāpaṃ tathaiva cālpaṃ nāśayatyalpakuśalaṃ na pūrṇakuśalam // Sl_43 //",
  "SA09bsa015_u:90": "auddhatyaṃ kaukṛtyaṃ vyāpādaḥ styānamiddhe ca kāmecchā /",
  "SA09bsa015_u:91": "vicikitseti pañcaiva kuśaladhanahārakāṇīmāni jñeyāni // Sl_44 //",
  "SA09bsa015_u:92": "uttamāḥ pañcadharmāḥ śraddhāvīrye smṛtisamādhiprajñāśca /",
  "SA09bsa015_u:93": "balendriyāṇi cāgryāṇi kathyante yatanīyameteṣu tasmād // Sl_45 //",
  "SA09bsa015_u:94": "vyādhijarāmaraṇapriyaviyogavacca karmaparāyaṇāḥ sarve /",
  "SA09bsa015_u:95": "punaḥ punastu cintayā pratipakṣeṇaivaṃ prahīyate mānaḥ // Sl_46 //",
  "SA09bsa015_u:96": "svargaṃ mokṣaṃ cecchet samyagdṛṣṭistāvad bhāvanīyaiva /",
  "SA09bsa015_u:97": "kṛtāni mithyādṛṣṭyā puruṣaiḥ sucaritānyapi viṣamavipākāni // Sl_47 //",
  "SA09bsa015_u:98": "anātmāśucirduḥkhī pudgalo 'nityaśca samyagvijñeyaḥ /",
  "SA09bsa015_u:99": "smṛtyupasthānarahitā vinaśyante ca viparyāsaiścaturbhiḥ // Sl_48 //",
  "SA09bsa015_u:100": "uktaṃ rūpaṃ nātmā rūpavāṃśca nātmā rūpe naivātmā /",
  "SA09bsa015_u:101": "na cātmanyasti rūpaṃ śūnyamevaṃ skandhacatuṣkamapi jñeyam // Sl_49 //",
  "SA09bsa015_u:102": "skandhā na hi jāyante yadṛcchayā na prakṛtīśvarakālebhyaḥ /",
  "SA09bsa015_u:103": "nāhetoḥ svabhāvato jñeyā ajñānena tṛṣṇayā jātāḥ // Sl_50 //",
  "SA09bsa015_u:104": "kālaḥ pacati bhūtāni kālaḥ saṃharate prajāḥ /",
  "SA09bsa015_u:105": "kālaḥ supteṣu jāgarti kālo hi duratikramaḥ //",
  "SA09bsa015_u:106": "ātmani mithyādṛṣṭiḥ śīlavrataparāmarśo vicikitsā ca /",
  "SA09bsa015_u:107": "muktipuradvārāṇāṃ bādhakaṃ saṃyojanatrayamavagacchet // Sl_51 //",
  "SA09bsa015_u:108": "ātmāpekṣo mokṣaḥ parasmānna labhyate kimapi sāhāyyam /",
  "SA09bsa015_u:109": "catvāryāryasatyāni vṛttasthaḥ śrutacintābhirabhyasyecca // Sl_52 //",
  "SA09bsa015_u:110": "adhiśīlacittaprajñāstistro 'pi śikṣāḥ sadaiva śikṣaṇīyāḥ /",
  "SA09bsa015_u:111": "etāsvantarbhūtāni śatamekapañcāśacca śikṣāpadāni // Sl_53 //",
  "SA09bsa015_u:112": "rājan, buddhenoktaḥ kāyagatā smṛtiścaikāyano mārgaḥ /",
  "SA09bsa015_u:113": "rakṣedimaṃ sayatnaṃ smṛtināśācca sarvadharmapradhvaṃsaḥ // Sl_54 //",
  "SA09bsa015_u:114": "bahubādhaṃ tu jīvanaṃ vāyūdbhūtajalabudbudavadanityaṃ ca /",
  "SA09bsa015_u:115": "āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ // Sl_55 //",
  "SA09bsa015_u:116": "viśaraṇagalanaḥ pūtiḥ śoṣāsāraśucisvabhāvaḥ kāyaḥ /",
  "SA09bsa015_u:117": "rajaḥsadharmī cānte sadā viyogaśīlo naśvaro jñeyaḥ // Sl_56 //",
  "SA09bsa015_u:118": "pṛthvīmerusamudrāḥ saptārkajvālairnāvaśiṣyante /",
  "SA09bsa015_u:119": "dhūlimātraṃ hi mūrtāḥ kā kathā durbalavapuṣāṃ mānavānām // Sl_57 //",
  "SA09bsa015_u:120": "itthaṃ sarvamanityaṃ hyanātmakamaśaraṇamanāthamaniketam /",
  "SA09bsa015_u:121": "kadalītaruriva rājan cittamapasārayāsārasaṃsārāt // Sl_58 //",
  "SA09bsa015_u:122": "mahārṇavayugacchidre hi kūrmagrīvārpaṇācca mānuṣaṃ janma /",
  "SA09bsa015_u:123": "tiryagādisudurlabhaṃ saphalīkuru saddharmābhyāsānnarendra // Sl_59 //",
  "SA09bsa015_u:124": "kecid ratnālaṅkṛtakanakapātraṃ ca pūrayanti purīṣeṇa /",
  "SA09bsa015_u:125": "tato 'pyasāvatimūḍho yaśca nṛjanma labdhvāpi pāpamācarati // Sl_60 //",
  "SA09bsa015_u:126": "pratirūpadeśavāsaḥ satpuruṣasamāśrayaḥ śubhapraṇidhānaṃ ca /",
  "SA09bsa015_u:127": "svakīyapūrvakuśalaṃ hyetaccakracatuṣkaṃ hi vidyate tvayi // Sl_61 //",
  "SA09bsa015_u:128": "kalyāṇamitrasevā brahmacaryapūrtaye deśitā muninā /",
  "SA09bsa015_u:129": "sevyaḥ sadā supuruṣaḥ śamaḥ prāpto yato jinamapekṣya bahubhiḥ // Sl_62 //",
  "SA09bsa015_u:130": "mithyādṛk pratyante narakapretatiryakṣūtpadyamānaḥ /",
  "SA09bsa015_u:131": "mleccho jaḍaśca sattvo yo hyutpanno buddhavirahite // Sl_63 //",
  "SA09bsa015_u:132": "dīrghāyuṣi devakule janilabdhaścāṣṭākṣaṇā ime doṣāḥ /",
  "SA09bsa015_u:133": "ebhī rahito bhūtvā kṣaṇaṃ labdhvā janmanivṛttau prayateta // Sl_64 //",
  "SA09bsa015_u:134": "iṣṭavighātavyādhimṛtyujarādiduḥkhāvahaḥ saṃsāraḥ /",
  "SA09bsa015_u:135": "virajya tataḥ śṛṇu tāvad doṣānetasyāvagacchan naradeva // Sl_65 //",
  "SA09bsa015_u:136": "mitratvena ca śatruḥ putratvena pitāmbā ca bhāryātvena /",
  "SA09bsa015_u:137": "parivartyotpadyante tasmānna niyataṃ kimapīha saṃsāre // Sl_66 //",
  "SA09bsa015_u:138": "catuḥsamudrajalādapi janairadhikaṃ jananyāḥ stanyaṃ pītam /",
  "SA09bsa015_u:139": "pṛthagjanānanusṛtya hi punastato 'pyadhikañca pāsyanti lokāḥ // Sl_67 //",
  "SA09bsa015_u:140": "ātmanaścāsthipuñjaṃ merusamaṃ tato 'dhikamuccairjāyeta /",
  "SA09bsa015_u:141": "bhūmimṛdā badarāṇāṃ gulikābhirna gaṇanā sambhavāmbānām // Sl_68 //",
  "SA09bsa015_u:142": "lokapūjyo 'pi śakraḥ patati ca punaḥ karmavaśāddhi saṃsāre /",
  "SA09bsa015_u:143": "tadvacca cakravartī rājāpi punarbhavati hi dāso loke // Sl_69 //",
  "SA09bsa015_u:144": "svarge 'psarasāṃ saukhyaṃ kucataṭisparśajaṃ caiva ciramanubhūya /",
  "SA09bsa015_u:145": "narake duḥsahaduḥkhaṃ peṣaṇachedanabhedanayantrairbhuṅkte // Sl_70 //",
  "SA09bsa015_u:146": "sukhade sumeruśikhare ciramanubhavaṃścaraṃścaraṇasparśasukham /",
  "SA09bsa015_u:147": "cañcalakukkulakuṇapairgāḍhaṃ duḥkhaṃ cintayet sadā manasā // Sl_71 //",
  "SA09bsa015_u:148": "devāṅganāsevite nandane ramye copavane ca vihṛtya /",
  "SA09bsa015_u:149": "asipatravane teṣāṃ hastapādakarṇanāsāśca chidyante // Sl_72 //",
  "SA09bsa015_u:150": "suvadanadevasutābhiḥ svarṇotpalairyutāyāṃ mandākinyām /",
  "SA09bsa015_u:151": "snātvā punaśca narake kṣāroṣṇodakavaitaraṇyāṃ hi patanti // Sl_73 //",
  "SA09bsa015_u:152": "deveṣu kāmasukhaṃ ca kāmavītarāgasukhaṃ brahmalokeṣu /",
  "SA09bsa015_u:153": "prāpyāvīcau satataṃ labhyate 'gnerindhanībhūya ca duḥkham // Sl_74 //",
  "SA09bsa015_u:154": "padamavāpya suryendvoḥ svakāyaprabhayā pradīpya hi saṃsāram /",
  "SA09bsa015_u:155": "tamasi ca ghane praviṣṭaḥ prasāritamapi ca svīyakaraṃ na paśyati // Sl_75 //",
  "SA09bsa015_u:156": "evaṃ mṛtyuṃ jñātvā grāhyastrividhapuṇyamayadīpālokaḥ /",
  "SA09bsa015_u:157": "anyathā ravīndubhyāmamardanīye 'ndhatamasi praveṣṭavyam // Sl_76 //",
  "SA09bsa015_u:158": "duṣṭācaraṇe lagnāḥ sattvāḥ saṃjīvakālasūtratapaneṣu /",
  "SA09bsa015_u:159": "rauravāvīcyādau hi saṃghāte cāpi narake sadā duḥkham // Sl_77 //",
  "SA09bsa015_u:160": "niṣpīḍyante tilavat kecanānye cūrṇavat peṣyante ca /",
  "SA09bsa015_u:161": "chidyante śāṇenānye dīryante tathā tīkṣṇaparaśunāpi // Sl_78 //",
  "SA09bsa015_u:162": "āsye 'nyeṣāṃ tadvat pātyate jvalitaṃ tāvallauhadravam /",
  "SA09bsa015_u:163": "āropyante kecana sakaṇṭake taptāyase sadā śūle // Sl_79 //",
  "SA09bsa015_u:164": "śvabhiḥ kecana krūrairlauhadantairvidīryante garjadbhiḥ /",
  "SA09bsa015_u:165": "utthāya karau vivaśā luñcyante tīkṣṇanakhatuṇḍaiśca kākaiḥ // Sl_80 //",
  "SA09bsa015_u:166": "kecit kṛmisaṃsparśād māṃsādakṛṣṇamakṣikāyutapātācca /",
  "SA09bsa015_u:167": "vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām // Sl_81 //",
  "SA09bsa015_u:168": "dahyante 'gnikuṇḍeṣu tena tadānanāni ca bhavanti vivṛtāni /",
  "SA09bsa015_u:169": "pacyante ca kaṭāhe taṇḍulavallauhamaye 'dhaḥśirasaste // Sl_82 //",
  "SA09bsa015_u:170": "śvāsāvarodhasamaye pāpaḥ kālaṃkṛte ca narakaṃ prayāti /",
  "SA09bsa015_u:171": "śrutvāpi narakaduḥkhaṃ sahasraśo vajrasvabhāvātra bibheti // Sl_83 //",
  "SA09bsa015_u:172": "śrutvā dṛṣṭvā smṛtvā paṭhitvā cāpi citrāṅkanaṃ narakasya /",
  "SA09bsa015_u:173": "ākṛtirapi bhayajanikā kā kathā tadasahyavipākānubhavasya // Sl_84 //",
  "SA09bsa015_u:174": "yathā samastasukhānāṃ tṛṣṇākṣaya eva sarvottamaṃ sukhamiti /",
  "SA09bsa015_u:175": "tadvat sarvaduḥkheṣvavīcinarakaduḥkhamatyasahanīyaṃ tat // Sl_85 //",
  "SA09bsa015_u:176": "ihaikasmiṃśca divase,",
  "SA09bsa015_u:177": "triśataśūlaghātād bhavati ca yad duḥkham /",
  "SA09bsa015_u:178": "nārakīyaduḥkhasya hi tatrāpnoti samatāṃ na laghukalāṃ cāpi // Sl_86 //",
  "SA09bsa015_u:179": "koṭivarṣaparyantaṃ dāruṇātiduḥkheṣvanubhavatsu satsvapi /",
  "SA09bsa015_u:180": "yāvattānyakuśalāni na kṣīṇāni tāvatra jīvanānmuktiḥ // Sl_87 //",
  "SA09bsa015_u:181": "aniṣṭaphalabījāni tu kāyavākcittānāṃ hi durācaraṇāni /",
  "SA09bsa015_u:182": "bhavataivaṃ yatanīyaṃ śaktyā yena tadaṇumātraṃ na śiṣyeta // Sl_88 //",
  "SA09bsa015_u:183": "tiryagyoniṣu nānā duḥkhāni bhavanti ca badhabandhanādīni /",
  "SA09bsa015_u:184": "parasparaṃ bhakṣayanti śamamūlaśubhakarmaparihartāraste // Sl_89 //",
  "SA09bsa015_u:185": "kecid vai hanyante muktorṇāsthimāṃsacarmārthaṃ jīvāḥ /",
  "SA09bsa015_u:186": "yojyante khalu vivaśā anye padamuṣṭikaśāṅkuśaiḥ paśavaśca // Sl_90 //",
  "SA09bsa015_u:187": "pretayonau na kṣayaṃ yātīṣṭālābhajanitā duḥkhadhārā ca /",
  "SA09bsa015_u:188": "duḥkhamasahyaṃ labhate śītoṣṇakṣuttṛṣāśramabhayajanitaṃ hi // Sl_91 //",
  "SA09bsa015_u:189": "sūcīchidravadāsyaṃ keṣāñcidudaramativiśālaṃ nagavacca /",
  "SA09bsa015_u:190": "tacca pīḍitaṃ kṣudhayā kṣiptamaśuci vastu na pratikārakṣamam // Sl_92 //",
  "SA09bsa015_u:191": "kecit pretā nagnāḥ śuṣkatālaśikharavadasthicarmāṇaḥ /",
  "SA09bsa015_u:192": "naktamagnimudgiratāṃ mukhe patattaptasikatāśanaṃ teṣām // Sl_93 //",
  "SA09bsa015_u:193": "nimnakoṭikaiḥ kaiścit pūyaraktādyaśucīni na ca labhyante /",
  "SA09bsa015_u:194": "ākramyānyamukhopari galanirgatalasikādīni ca khādyante // Sl_94 //",
  "SA09bsa015_u:195": "candro grīṣme taptaḥ śaitye śīto bhānuśca hyetebhyaḥ /",
  "SA09bsa015_u:196": "teṣāṃ dṛṣṭi pātācca niṣphalāstaravo nadyaśca śuṣyante // Sl_95 //",
  "SA09bsa015_u:197": "satataṃ duḥkhabhājaste duścaritakarmapāśasudṛḍhabaddhā vai /",
  "SA09bsa015_u:198": "na ca mriyante kecit pañca vā daśa sahasravarṣāṇi sattvāḥ // Sl_96 //",
  "SA09bsa015_u:199": "yacca labhante pretā nānāduḥkhāsvādamekavidhamittham /",
  "SA09bsa015_u:200": "prītiratra kārpaṇye mātsaryamanāryamuktamato buddhena // Sl_97 //",
  "SA09bsa015_u:201": "svarge cātisukhaṃ yat tato 'pyadhikaduḥkhaṃ tataścyuternūnam /",
  "SA09bsa015_u:202": "evaṃ vicintya tajjñaiḥ kṣaratsukhāya na tṛṣṇā kāryā svarge // Sl_98 //",
  "SA09bsa015_u:203": "vaivarṇyaṃ dehasya svāsane na ratirmlāyate 'pi mālā ca /",
  "SA09bsa015_u:204": "vasaneṣvapi daurgandhyaṃ svedaścāpūrvo niryāti dehāttu // Sl_99 //",
  "SA09bsa015_u:205": "lakṣaṇāni hi pañcaiva mṛtyorbhavanti svargasthadeveṣu /",
  "SA09bsa015_u:206": "bhūlokīyanarāṇāṃ sadṛśānyapi tāni mṛtyulakṣaṇaiśca // Sl_100 //",
  "SA09bsa015_u:207": "devebhyaścyutasya yadi nāvaśiṣyet kuśalamaṇumātramapi /",
  "SA09bsa015_u:208": "vivaśatayoṣitavyaṃ hi tatastiryakpretanarakeṣvekasmin // Sl_101 //",
  "SA09bsa015_u:209": "duḥkhaṃ syānmānasikaṃ devaiśvaryaṃ pratīrṣyayāsūreṣvapi /",
  "SA09bsa015_u:210": "na kurvanti dhīmanto janmāvaraṇācca te satyadarśanāni // Sl_102 //",
  "SA09bsa015_u:211": "saṃsāre 'sminnevaṃ devanarakapretatiryagyoniṣu /",
  "SA09bsa015_u:212": "janmagrahaṇamayuktaṃ bahubādhaṃ janma tatreti vijñeyam // Sl_103 //",
  "SA09bsa015_u:213": "jvalite śirasi ca vasane tannivṛttyupāyamupekṣya tvaritameva /",
  "SA09bsa015_u:214": "apunarbhavāya yateta yatastasmānmahatprayojanaṃ nānyat // Sl_104 //",
  "SA09bsa015_u:215": "śīlasamādhijñānairbhūjalatejovāyuravividhurahitaṃ ca /",
  "SA09bsa015_u:216": "ajarāmaraṇamakṣayaṃ prāpyaṃ śāntadāntavimalaṃ nirvāṇam // Sl_105 //",
  "SA09bsa015_u:217": "prasrabdhivīryaprītidharmavicayasmṛtisamādhyupekṣāḥ sapta /",
  "SA09bsa015_u:218": "bodhyaṅgānīmāni prāptyai nirvāṇasya kuśalasambhāraḥ // Sl_106 //",
  "SA09bsa015_u:219": "prajñābhāve dhyānaṃ dhyānābhāve 'pi na jāyate sā prajñā /",
  "SA09bsa015_u:220": "yatrobhe vidyete jñeyastasya bhavasāgaro goṣpadavat // Sl_107 //",
  "SA09bsa015_u:221": "ye 'vyākṛtadharmāścādityabandhunā caturdaśopadiṣṭāśca /",
  "SA09bsa015_u:222": "loke na cintanīyā yato tairnāpnoti cittameva śāntim // Sl_108 //",
  "SA09bsa015_u:223": "evaṃ proktaṃ munināvidyayā karma karmaṇā ca vijñānam /",
  "SA09bsa015_u:224": "tasmācca nāmarūpaṃ tataḥ ṣaḍāyatanāni tataḥ sparśā vai // Sl_109 //",
  "SA09bsa015_u:225": "tata utpannā vittirvedanāśrayeṇa jāyate khalu tṛṣṇā /",
  "SA09bsa015_u:226": "tasyāścopādānaṃ tato bhavo 'pi bhavācca jāyate jātiḥ // Sl_110 //",
  "SA09bsa015_u:227": "satyāṃ jātau duḥkhavyādhijareṣṭa vastvalābhabhayamaraṇāni /",
  "SA09bsa015_u:228": "duḥkhaskandho vipulaḥ sati jātiniṣedhe niṣiddhānīmāni // Sl_111 //",
  "SA09bsa015_u:229": "gambhīro 'narghakośaḥ priyaḥ pratītyotpādo jinavacanānām /",
  "SA09bsa015_u:230": "samyagimaṃ yaḥ paśyati sa ca paśyati tattvadarśinaṃ buddhameva // Sl_112 //",
  "SA09bsa015_u:231": "śamāya bhāvyāḥ samyagdṛṣṭisaṃkalpavākkarmājīvasmṛti /",
  "SA09bsa015_u:232": "samādhivyāyāmetyāryāṣṭāṅgikamārgāścaite cārutayā // Sl_113 //",
  "SA09bsa015_u:233": "jātiriyaṃ duḥkhameva tṛṣṇā ca tasya samudayo mahān jñeyaḥ /",
  "SA09bsa015_u:234": "nirvṛtistannirodhastadadhigamāya cāṣṭāṅgiko 'yaṃ mārgaḥ // Sl_114 //",
  "SA09bsa015_u:235": "yatnaḥ sadā vidheyaścaturāryasatyaprativedhāyaivam /",
  "SA09bsa015_u:236": "kroḍe śriyaśca yeṣāṃ gṛhasthāstaranti kleśanadīṃ jñānāt // Sl_115 //",
  "SA09bsa015_u:237": "ye dṛṣṭāryasatyāśca nāvirbhavanti te 'ṅkuravat pṛthivītaḥ /",
  "SA09bsa015_u:238": "nāvataranti ca gaganāt te 'pi pṛthagjanāḥ kleśavaśā hi pūrvam // Sl_116 //",
  "SA09bsa015_u:239": "cittaṃ hi dharmamūlaṃ bhagavatoktamatastadapi sādhu damayecca /",
  "SA09bsa015_u:240": "bho nirbhaya,",
  "SA09bsa015_u:241": "kiṃ bahunā kathanena yato 'yameva hitopadeśaḥ // Sl_117 //",
  "SA09bsa015_u:242": "yanmayopadiṣṭaṃ tatsaprayāsairapi bhikṣubhirduḥsādhyam /",
  "SA09bsa015_u:243": "caryāguṇān sevasva śikṣāmācara jīvanaṃ ca kuru sārtham // Sl_118 //",
  "SA09bsa015_u:244": "sarveṣāṃ kuśalāni tu sarvārthamanumodya svacaryātrayīṃ ca /",
  "SA09bsa015_u:245": "buddhatvāya pariṇāmya tatastadanena puṇyarāśinā bhavatā // Sl_119 //",
  "SA09bsa015_u:246": "janmasvaprameyeṣu devanaralokayoginaśca vaśīkṛtya /",
  "SA09bsa015_u:247": "duḥkhino 'nugrāhyāstvasahāyā avalokiteśvaracaryābhiḥ // Sl_120 //",
  "SA09bsa015_u:248": "caramaṃ bhavaṃ gṛhītvā vyādhijarārāgadveṣāṃśca prahāya /",
  "SA09bsa015_u:249": "buddhakṣetre bhagavānamitābha iva lokeśo 'mitāyurbhava // Sl_121 //",
  "SA09bsa015_u:250": "prajñāśīlatyāgodbhūtavimalakhyātiṃ bhuvi khe svarge ca /",
  "SA09bsa015_u:251": "loke prasārya śamayan narān yuvatisukharatadevāṃśca bhūmau // Sl_122 //",
  "SA09bsa015_u:252": "kleśopahatasattvasya jātibhayamaraṇanāśakaṃ jinendrākhyam /",
  "SA09bsa015_u:253": "lokottaramakliṣṭaṃ śāntābhayākṣayanāmaiva padamāpnuhi // Sl_123 //",
  "SA09bsa015_u:254": "iti suhṛllekha samāptā //"
}