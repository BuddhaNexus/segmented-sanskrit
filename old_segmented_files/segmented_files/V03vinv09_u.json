{
  "V03vinv09_u:0": "(MSV II 171)",
  "V03vinv09_u:1": "kośāmbakavastu",
  "V03vinv09_u:2": "(MSV II 173) (280v1 = GBM 6.873)",
  "V03vinv09_u:3": "kośāmbakavastuni uddānam* //",
  "V03vinv09_u:4": "kośāmbakānāṃ kalaho nānāvādaś ca bhikṣubhiḥ /",
  "V03vinv09_u:5": "pāṭhe vivadamānānāṃ dīrghikasya ca cārikā //",
  "V03vinv09_u:6": "bhṛguś ca lavaṇāgāre rakṣito vanaṣaṇḍahastinā /",
  "V03vinv09_u:7": "aniruddhaś ceti kṛtvā śrāvastyāṃ vyupaśāmyati //",
  "V03vinv09_u:8": "buddho bhagavān kośāmbyāṃ viharati ghoṣilārāme /",
  "V03vinv09_u:9": "tena khalu samayena kośāmbako bhikṣur vyāḍo vikrāntaḥ sūtradharo vinayadharo mātṛkādharaḥ /",
  "V03vinv09_u:10": "bahavaś cāsya bhikṣavaḥ sahāyakā vyāḍā vikrāntāḥ sūtradharā vinayadharā mātṛkādharāḥ /",
  "V03vinv09_u:11": "vaiśālyāṃ vaiśālako bhikṣur vyāḍo vikrāntaḥ sūtradharo vinayadharo mātṛkādharaḥ /",
  "V03vinv09_u:12": "bahavaś cāsya bhikṣavaḥ sahāyakā vyāḍā vikrāntāḥ sūtradharā vinayadharā mātṛkādharāḥ /",
  "V03vinv09_u:13": "atha vaiśālako bhikṣur apareṇa samayena janapadacārikāṃ caran kośāmbīm anuprāptaḥ /",
  "V03vinv09_u:14": "sa mārgaśramaṃ prativinodya kośāmbakasya bhikṣoḥ sakāśam upasaṃkrāntaḥ /",
  "V03vinv09_u:15": "upasaṃkramya parasparaṃ prativinodya sūtravinayābhir dharmeṣu viniścayaṃ kartum ārabdhau /",
  "V03vinv09_u:16": "tatraikaḥ kathayati /",
  "V03vinv09_u:17": "evam etat sūtraṃ paṭhitavyam* /",
  "V03vinv09_u:18": "ayam asya sūtrasyārthaḥ dvitīyaḥ kathayati (MSV II 174) /",
  "V03vinv09_u:19": "nedaṃ sūtram evaṃ paṭhitavyam* /",
  "V03vinv09_u:20": "nāsya sūtrasyāyam arthaḥ /",
  "V03vinv09_u:21": "tava ayuktam* mama yuktam* /",
  "V03vinv09_u:22": "tava sahitam* /",
  "V03vinv09_u:23": "mamāsahitam* /",
  "V03vinv09_u:24": "taveti /",
  "V03vinv09_u:25": "tatas tayoḥ parasparaṃ vairuddhyam utpannam* /",
  "V03vinv09_u:26": "kośāmbako bhikṣur vaiśālakasya randhrānveṣaṇatatparas tiṣṭhate /",
  "V03vinv09_u:27": "saṃghena cāyam evaṃrūpaḥ kriyākāraḥ kṛtaḥ /",
  "V03vinv09_u:28": "yaḥ paśyed varcaskumbhikāṃ riktāṃ tucchāṃ nirudakāṃ tenodakasya pūrayitvā yathāsthāne sthāpayitavyā upadhivārikasya vārocayitavyā /",
  "V03vinv09_u:29": "varcaskumbhikā riktā tiṣṭhatīti /",
  "V03vinv09_u:30": "na ced ātmanā pūrayati nāpy upadhivārikasyārocayati tasyānādaro bhavati /",
  "V03vinv09_u:31": "anādarāc ca taṃ vayaṃ pāyantikām āpattiṃ deśayiṣyāma iti /",
  "V03vinv09_u:32": "yāvad anyatamena gṛhapatinā buddhapramukho bhikṣusaṃgho 'ntargṛhe bhaktenopanimantritaḥ /",
  "V03vinv09_u:33": "tatra kecid bhikṣavo bhoktuṃ gatāḥ /",
  "V03vinv09_u:34": "kecid gantukāmāḥ /",
  "V03vinv09_u:35": "vaiśālakas tu bhikṣur varcaskumbhikām ādāya varcaskuṭiṃ praviṣṭaḥ /",
  "V03vinv09_u:36": "tasya sārdhaṃvihāro tvaritagatipracāratayā śabdayituṃ gataḥ /",
  "V03vinv09_u:37": "upādhyāya kecid bhikṣavo bhoktuṃ gatāḥ kecid gantukāmāḥ /",
  "V03vinv09_u:38": "āgacchata gacchāma iti /",
  "V03vinv09_u:39": "sa tena sārdhaṃ varcaskumbhikām ekasmin sthāne sthāpayitvā saṃprasthitaḥ /",
  "V03vinv09_u:40": "sa ca kośāmbako bhikṣus tam pradeśam anuprāptaḥ /",
  "V03vinv09_u:41": "tato 'sau vaiśālako bhikṣuḥ purastād varcaskumbhikāṃ gṛhītvā vihāraṃ praveṣṭum ārabdhaḥ /",
  "V03vinv09_u:42": "sārdhaṃvihāriṇā ucyate /",
  "V03vinv09_u:43": "(MSV II 175) upādhyāya kiṃ bhūyaḥ praviśasi /",
  "V03vinv09_u:44": "sa kathayati /",
  "V03vinv09_u:45": "putra mamāyaṃ kośāmbako bhikṣur avatāraprekṣī /",
  "V03vinv09_u:46": "varcaskumbhikāṃ pūrayituṃ praviśāmi /",
  "V03vinv09_u:47": "kim ayaṃ sarveṇa sarvaṃ riktā /",
  "V03vinv09_u:48": "na sarveṇa sarvam* /",
  "V03vinv09_u:49": "api tu na labhyam anenodakenodakakṛtyaṃ kartum* /",
  "V03vinv09_u:50": "upādhyāya kevalaṃ sarveṇa sarvaṃ riktā bhavatu /",
  "V03vinv09_u:51": "vayam upādhyāyasya pakṣo balaṃ sahāyakāḥ /",
  "V03vinv09_u:52": "āgacchata /",
  "V03vinv09_u:53": "gacchāmaḥ /",
  "V03vinv09_u:54": "sa tāṃ tatraiva sthāpayitvā tena sārdhaṃ gataḥ /",
  "V03vinv09_u:55": "kośāmbakena bhikṣuṇā dṛṣṭā sā ca kumbhikā parāmṛṣṭā /",
  "V03vinv09_u:56": "tataḥ saṃjātāmarṣo hum iti kṛtvā varcaskumbhikāṃ (281r1 = GBM 6.874)",
  "V03vinv09_u:57": "pūrayitvā udakakāryaṃ kṛtvā gataḥ /",
  "V03vinv09_u:58": "tato bhukte bhikṣusaṃghe vihāram āgate bhikṣūn pracārayitum ārabdhaḥ /",
  "V03vinv09_u:59": "āyuṣmantaḥ anena bhikṣuṇā vaiśālakena saṃghasya kriyākāro bhagna iti /",
  "V03vinv09_u:60": "tato yathāvṛddhikayā sāmīciṃ kurvāṇo 'nupūrveṇa tasya sakāśam upasaṃkrāntaḥ /",
  "V03vinv09_u:61": "kathayati /",
  "V03vinv09_u:62": "āyuṣman avakāśaṃ kuru /",
  "V03vinv09_u:63": "kṛto bhavatu /",
  "V03vinv09_u:64": "āpattir asyāpannā /",
  "V03vinv09_u:65": "yathādharmaṃ kuru /",
  "V03vinv09_u:66": "na paśyāmy āpattim* /",
  "V03vinv09_u:67": "nanu saṃghena kriyākāraḥ kṛto yaḥ paśyed varcaskumbhikāṃ riktāṃ tucchāṃ nirudakāṃ tenātmanā udakasya pūrayitvā yathāsthāne sthāpayitavyā /",
  "V03vinv09_u:68": "upadhivārikasya vārocayitavyā /",
  "V03vinv09_u:69": "āyuṣman varcaskumbhikā riktā tiṣṭhatīti /",
  "V03vinv09_u:70": "na ced ātmanā pūrayati /",
  "V03vinv09_u:71": "nāpy upadhivārikasyārocayati /",
  "V03vinv09_u:72": "tasyānādaro bhavati /",
  "V03vinv09_u:73": "anādarāc ca taṃ vayaṃ pāyantikām āpattiṃ deśayiṣyāma iti /",
  "V03vinv09_u:74": "sa kathayati /",
  "V03vinv09_u:75": "na (MSV II 176) sā riktā /",
  "V03vinv09_u:76": "mā bhavatu riktā /",
  "V03vinv09_u:77": "na labhyaṃ tenodakenodakakāryaṃ kartum* /",
  "V03vinv09_u:78": "sa tūṣṇīm avasthitaḥ /",
  "V03vinv09_u:79": "kośāmbako bhikṣuḥ kośāmbyāṃ naivāsiko bahuparivāraś ca /",
  "V03vinv09_u:80": "tena tasya balād utkṣepaṇīyaṃ karma kṛtam iti /",
  "V03vinv09_u:81": "vaiśālakā bhikṣavaḥ kṣubdhā iti /",
  "V03vinv09_u:82": "tatra kośāmbakānāṃ vaiśālakānāṃ ca bhikṣūṇām utpannaḥ kalaho bhaṇḍanaṃ vigraho vivādo yaduta āpanna iti vā anāpanna iti vā /",
  "V03vinv09_u:83": "yat punar āpanno nānāpannaḥ /",
  "V03vinv09_u:84": "utkṣipto nānutkṣiptakaḥ /",
  "V03vinv09_u:85": "yat punar utkṣiptaḥ adharmeṇa karmaṇā kopyena sthāpanārheṇeti /",
  "V03vinv09_u:86": "etat prakaraṇaṃ bhikṣavo bhagavata ārocayanti /",
  "V03vinv09_u:87": "tato bhagavān utkṣiptakaṃ bhikṣum utkṣiptakānuvartakaṃ bhikṣum utkṣiptakānuvartakānuvartakāṃś ca dūtena prakośyedam avovat* /",
  "V03vinv09_u:88": "satyaṃ yuṣmākaṃ bhikṣava utpannaḥ kalaho bhaṇḍanaṃ vigraho vivādo yadutāpanna iti pūrvavad yāvat kopyena sthāpanārheṇeti /",
  "V03vinv09_u:89": "satyaṃ bhadanta /",
  "V03vinv09_u:90": "mā bhikṣavaḥ kalaho mā bhaṇḍanaṃ mā vigraho mā vivādaḥ /",
  "V03vinv09_u:91": "api tūtkṣiptakasyāhaṃ bhikṣor āsamudācārikān dharmān prajñapayāmi /",
  "V03vinv09_u:92": "utkṣiptakena bhikṣuṇā evaṃ cittam utpādayitavyam* /",
  "V03vinv09_u:93": "ayam utkṣepako bhikṣur vyāḍo vikrāntaḥ sūtradharo vinayadharo mātṛkādharaḥ /",
  "V03vinv09_u:94": "bahavaś cāsya bhikṣavaḥ sahāyakā vyāḍā vikrāntāḥ sūtradharā vinayadharā mātṛkādharāḥ /",
  "V03vinv09_u:95": "ahaṃ ced āpattiṃ yathādharmaṃ na pratikuryām* /",
  "V03vinv09_u:96": "(MSV II 177) tena saṃghaḥ sa kalahajāto vihared bhaṇḍanajāto vigṛhīto vivādam āpannaḥ /",
  "V03vinv09_u:97": "yanv aham āpattiṃ yathādharmaṃ pratikuryām iti /",
  "V03vinv09_u:98": "utkṣiptako bhikṣur yathāprajñaptān āsamudācārikān dharmān na samādāya vartate /",
  "V03vinv09_u:99": "sātisāro bhavati /",
  "V03vinv09_u:100_0": "atha bhagavān utkṣiptakaṃ bhikṣum utkṣiptakānuvartakān bhikṣūn utkṣiptakānuvartakānuvartakāṃś",
  "V03vinv09_u:100_1": "codyojya utkṣepakaṃ bhikṣum utkṣepakānuvartakān bhikṣūn utkṣepakānuvartakānuvartakāṃś",
  "V03vinv09_u:100_2": "ca dūtena prakrośyedam avocat* /",
  "V03vinv09_u:101": "satyaṃ yuṣmākaṃ bhikṣava utpannaḥ kalaho bhaṇḍanaṃ vigraho vivādo yadutāpanna iti vā pūrvavad yāvat sthāpanārheṇeti /",
  "V03vinv09_u:102": "satyaṃ bhadanta /",
  "V03vinv09_u:103": "mā bhikṣavaḥ kalaho mā bhaṇḍanaṃ mā vigraho mā vivādaḥ /",
  "V03vinv09_u:104": "api tūtkṣepakasyāhaṃ bhikṣor āsamudācārikān dharmān prajñapayiṣyāmi /",
  "V03vinv09_u:105": "utkṣepakeṇa bhikṣuṇā evaṃ cittam utpādayitavyam* /",
  "V03vinv09_u:106": "ayam utkṣiptako bhikṣur vyāḍo vikrāntaḥ sūtradharo (281v1 = GBM 6.875)",
  "V03vinv09_u:107": "vinayadharo mātṛkādharaḥ /",
  "V03vinv09_u:108": "bahavaś cāsya bhikṣavaḥ sahāyakā vyāḍā vikrāntāḥ sūtradharā vinayadharā mātṛkādharāḥ /",
  "V03vinv09_u:109": "ahaṃ ced enam akāmaṃ codayeyaṃ smārayeyaṃ tena saṃghaḥ kalahajāto vihared bhaṇḍanajāto vigṛhīto vivādam āpannaḥ /",
  "V03vinv09_u:110": "yanv ahaṃ tenākāmakaṃ na codayeyaṃ na smārayeyam iti /",
  "V03vinv09_u:111": "utkṣiptako bhikṣur yathāprajñaptānām āsamudācārikān dharmān na samādāya vartate (MSV II 178)",
  "V03vinv09_u:112": "sātisāro bhavati /",
  "V03vinv09_u:113": "evam ucyamānā api te bhikṣavo bhagavatā kalahajātā eva viharanti bhaṇḍanajātā vigṛhītā vivādam āpannāḥ /",
  "V03vinv09_u:114": "apīdānīṃ poṣadhe 'py apoṣadham āgamayanti /",
  "V03vinv09_u:115": "etat prakaraṇaṃ bhikṣavo bhagavata ārocayanti /",
  "V03vinv09_u:116": "atha bhagavān utkṣiptakaṃ bhikṣum utkṣiptakānuvartakāṃś ca bhikṣūn utkṣiptakānuvartakānuvartakāṃś ca dūtena prakrośyedam avocat* /",
  "V03vinv09_u:117": "satyaṃ yūyaṃ bhikṣava evam ucyamānā api mayā kalahajātā eva viharatha bhaṇḍanajātā vigṛhītā vivādam āpannāḥ /",
  "V03vinv09_u:118": "apīdānīṃ poṣadhe 'py apoṣadham āgamayatha /",
  "V03vinv09_u:119": "satyaṃ bhadanta /",
  "V03vinv09_u:120": "mā bhikṣavaḥ kalaho mā bhaṇḍanaṃ mā vigraho mā vivādaḥ /",
  "V03vinv09_u:121_0": "kalahajātānāṃ yuṣmākaṃ bhikṣavo viharatāṃ bhaṇḍanajātānāṃ vigṛhītānāṃ vivādam āpannānāṃ",
  "V03vinv09_u:121_1": "yāni karmāṇi kriyante Ō poṣadhaḥ pravāraṇā jñaptir jñaptidvitīyaṃ jñapticaturthaṃ",
  "V03vinv09_u:121_2": "karmaṃ Ō kṛtāny akṛtāni bhavanti kopyāni /",
  "V03vinv09_u:122": "nānāsaṃvāsikā yūyaṃ bhikṣavas teṣāṃ bhikṣūṇām* /",
  "V03vinv09_u:123": "te ca yuṣmākam* /",
  "V03vinv09_u:124": "tat kasya hetoḥ /",
  "V03vinv09_u:125": "dvāv imau bhikṣavo nānāsaṃvāsikau /",
  "V03vinv09_u:126": "kaś caivātmani cātmānaṃ nānāsaṃvāsikaṃ sthāpayati /",
  "V03vinv09_u:127": "yo vā saṃghena dharmatayā sthāpyate /",
  "V03vinv09_u:128": "katham ātmanaivātmānaṃ nānāsaṃvāsikaṃ sthāpayati /",
  "V03vinv09_u:129": "yathāpi tad bhikṣubhir bhikṣūṇāṃ kalahajātānāṃ viharatāṃ bhaṇḍanajātānāṃ vigṛhītānāṃ vivādam āpannānāṃ pakṣāparapakṣavyavasthitānāṃ saṃcintya dharmapakṣād (MSV II 179)",
  "V03vinv09_u:130": "adharmapakṣaṃ saṃkrāmati evam ātmanaivātmānaṃ nānāsaṃvāsikaṃ sthāpayati /",
  "V03vinv09_u:131": "kathaṃ saṃghena sthāpyaḥ /",
  "V03vinv09_u:132": "yathāpi tat saṃghenātmanādarśanāyotkṣipyate /",
  "V03vinv09_u:133": "apratikarmaṇi apratinisṛṣṭe pāpake dṛṣṭigate utkṣipyate /",
  "V03vinv09_u:134": "evaṃ saṃghena dharmatayā /",
  "V03vinv09_u:135": "dvāv imau bhikṣavaḥ samānasaṃvāsikau /",
  "V03vinv09_u:136": "katamau dvau /",
  "V03vinv09_u:137": "yaś caivātmanātmānaṃ samānasaṃvāsikaṃ sthāpayati /",
  "V03vinv09_u:138": "yo vā saṃghena dharmatayā sthāpyate /",
  "V03vinv09_u:139": "katham ātmanaivātmānaṃ saṃvāsikaṃ sthāpayati /",
  "V03vinv09_u:140_0": "yathāpi tad bhikṣubhir bhikṣūṇāṃ kalahajātānāṃ viharatāṃ bhaṇḍanajātānāṃ vigṛhītānāṃ",
  "V03vinv09_u:140_1": "vivādam āpannānāṃ pakṣāparapakṣavyavasthitānāṃ saṃcintya adharmapakṣād dharmapakṣaṃ saṃkrāmati /",
  "V03vinv09_u:141": "evam ātmanaivātmānaṃ samānasaṃvāsikaṃ sthāpayati /",
  "V03vinv09_u:142": "kathaṃ saṃghena dharmatayā sthāpyate /",
  "V03vinv09_u:143": "yathāpi tat saṃghenādarśanāyotkṣipta osāryate /",
  "V03vinv09_u:144": "apratikarmaṇi apratinisṛṣṭe pāpake dṛṣṭigate utkṣipta osāryate /",
  "V03vinv09_u:145": "evaṃ saṃghena dharmatayā /",
  "V03vinv09_u:146": "atha bhagavān utkṣiptakaṃ bhikṣum utkṣiptakānuvartakān bhikṣūn utkṣiptakānuvartakānuvartakāṃś codyojya utkṣepakaṃ (282r1 = GBM 6.876)",
  "V03vinv09_u:147": "bhikṣum utkṣepakānuvartakān bhikṣūn utkṣepakānuvartakānuvartakāṃś ca dūtena prakrośyedam avocat* /",
  "V03vinv09_u:148": "satyaṃ yūyaṃ bhikṣava evam ucyamānā api mayā kalahajātā eva viharatha bhaṇḍanajātā vigṛhītā vivādam āpannāḥ /",
  "V03vinv09_u:149": "apīdānīṃ poṣadhe 'py apoṣadham (MSV II 180)",
  "V03vinv09_u:150": "āgamayatha /",
  "V03vinv09_u:151": "satyaṃ bhadanta /",
  "V03vinv09_u:152": "pūrvavad yāvad evam ucyamānā api te bhikṣavo bhagavatā kalahajātā eva viharanti bhaṇḍanajātā vigṛhītā vivādam āpannāḥ /",
  "V03vinv09_u:153": "anyatamena gṛhapatinā buddhapramukho bhikṣusaṃgho 'ntargṛhe bhaktenopanimantritaḥ /",
  "V03vinv09_u:154": "bhikṣusaṃghaḥ praviṣṭaḥ /",
  "V03vinv09_u:155": "bhagavān aupadhike 'sthād abhinirhṛtapiṇḍapātaḥ /",
  "V03vinv09_u:156": "paṃcabhiḥ kāraṇair buddhā bhagavantaḥ aupadhike tiṣṭhanty abhinirhṛtapiṇḍapātāḥ /",
  "V03vinv09_u:157": "pūrvavad yāvad asmiṃs tv arthe bhagavān śrāvakāṇāṃ vinaye śikṣāpadaṃ prajñapayitukāma aupadhike 'sthād abhinirhṛtapiṇḍapātaḥ /",
  "V03vinv09_u:158": "tatra cārthikapratyarthikānāṃ bhikṣūṇāṃ bhoktuṃ praviṣṭānām antargṛhe utpannaḥ kalaho bhaṇḍanaṃ vigraho vivādo yadutāpanna iti pūrvavad yāvat sthāpanārheṇa /",
  "V03vinv09_u:159": "apīdānīṃ parasparaprahārikām apy āgamayanti /",
  "V03vinv09_u:160": "atha piṇḍapātābhinirhārako bhikṣuḥ piṇḍapātam ādāya yena bhagavāṃs tenopasaṃkrāntaḥ /",
  "V03vinv09_u:161": "upasaṃkramya piṇḍapātam ekānte sthāpayitvā bhagavataḥ pādau śirasā vanditvā purastād asthāt* /",
  "V03vinv09_u:162": "dharmatā khalu buddhā bhagavantaḥ piṇḍapātanirhārakaṃ bhikṣum anayā pratisaṃmodanayā pratisaṃmodante /",
  "V03vinv09_u:163": "kaccid bhikṣo praṇītaṃ bhaktaṃ santarpito bhikṣusaṃgha iti /",
  "V03vinv09_u:164": "pratisaṃmodate bata bhagavān piṇḍapātanirhārakaṃ bhikṣum anayā pratisaṃmodanayā /",
  "V03vinv09_u:165": "kaccid bhikṣo praṇītaṃ bhaktaṃ santarpito bhikṣusaṃgha iti /",
  "V03vinv09_u:166": "tathyaṃ bhadanta /",
  "V03vinv09_u:167": "praṇītaṃ bhaktaṃ santarpito bhikṣusaṃghaḥ /",
  "V03vinv09_u:168": "kiṃ tv arthikapratyarthikānāṃ bhikṣūṇām antargṛha utpannaḥ kalaho bhaṇḍanaṃ (MSV II 181)",
  "V03vinv09_u:169": "vigraho vivādo yadutāpanna iti pūrvavad yāvat sthāpanārheṇa /",
  "V03vinv09_u:170": "apīdānīṃ parasparaprahārikām apy āgamitāḥ /",
  "V03vinv09_u:171": "atha bhagavān bhaktakṛtiṃ kṛtvā bahir vihārasya pādau prakṣālya vihāraṃ pravikṣat pratisaṃlayanāya /",
  "V03vinv09_u:172": "tato bhagavān sāyāhne pratisaṃlayanād vyutthāya purastād bhikṣusaṃghasya prajñapta evāsane niṣaṇṇaḥ /",
  "V03vinv09_u:173": "niṣadya bhagavān bhikṣūn āmantrayate sma /",
  "V03vinv09_u:174": "satyaṃ yuṣmākaṃ bhikṣavaḥ antargṛhe bhoktuṃ praviṣṭānām utpannaḥ kalaho bhaṇḍanaṃ vigraho vivādo yadutāpanna iti vā pūrvavad yāvad apīdānīṃ parasparaprahārikām apy āgamitāḥ /",
  "V03vinv09_u:175": "satyaṃ bhadanta /",
  "V03vinv09_u:176": "mā bhikṣavaḥ kalaho mā bhaṇḍanaṃ mā vigraho mā vivādaḥ /",
  "V03vinv09_u:177": "api tv arthikapratyarthikānām ahaṃ bhikṣūṇām antargṛhe praviṣṭānām āsamudācārikān dharmān prajñapayiṣyāmi /",
  "V03vinv09_u:178": "arthikapratyarthikair bhikṣubhir antargṛhe praviṣṭair āsanāntaritair niṣattavyaṃ yatraivaṃrūpasyānanulomikasya kāyasamudācārikasyāvakāśo na bhavati /",
  "V03vinv09_u:179": "arthikapratyarthikā bhikṣavo 'ntargṛhe praviṣṭā yathāprajñaptān āsamudācārikān dharmān na samādāya (282v1 = GBM 6.877) vartante /",
  "V03vinv09_u:180": "sātisārā bhavanti /",
  "V03vinv09_u:181": "evam ucyamānā api bhikṣavo bhagavatā kalahajātā viharanti bhaṇḍanajātā vigṛhītā vivādam āpannāḥ /",
  "V03vinv09_u:182": "etat prakaraṇaṃ bhikṣavo bhagavata ārocayanti /",
  "V03vinv09_u:183": "tatra bhagavān bhikṣūn āmantrayate sma /",
  "V03vinv09_u:184": "mā bhikṣavaḥ kalaho mā bhaṇḍanaṃ mā vigraho mā vivādaḥ /",
  "V03vinv09_u:185": "kalahajātā yūyaṃ bhikṣavo viharanto bhaṇḍanajātā vigṛhītā (MSV II 182)",
  "V03vinv09_u:186": "vivādam āpannā utpannotpannāny adhikaraṇāni damayiṣyatha vyupaśamayiṣyatha dharmeṇa vinayena śāstuḥ śāsanena nedaṃ sthānaṃ vidyate /",
  "V03vinv09_u:187_0": "akalahajātās tu yūyaṃ bhikṣavo viharantaḥ abhaṇḍanajātā avigṛhītā avivādam āpannā",
  "V03vinv09_u:187_1": "utpannotpannāny adhikaraṇāni damayiṣyatha śamayiṣyatha vyupaśamayiṣyatha dharmeṇa",
  "V03vinv09_u:187_2": "vinayena śāstuḥ śāsanena sthānam etad vidyate /",
  "V03vinv09_u:188": "bhūtapūrvaṃ bhikṣavo brahmadatto nāma kāśirājo dīrghilaś ca kosalarājo 'nyonyaṃ prati viruddhāv abhavatām* /",
  "V03vinv09_u:189": "vistareṇa dīrghilasūtraṃ madhyamāgame samādhisaṃyuktake /",
  "V03vinv09_u:190": "ta evam āhuḥ kiṃ cāpi /",
  "V03vinv09_u:191": "bhagavān evam āha /",
  "V03vinv09_u:192": "duḥkhaṃ rājā brahmadatto bhogānāṃ ca parikṣayaḥ /",
  "V03vinv09_u:193": "videśamaraṇaṃ duḥkhaṃ jñātīnāṃ cāpy adarśanam* //",
  "V03vinv09_u:194": "atha bhagavāṃs tasyāṃ velāyāṃ gāthāṃ bhāṣate / {Cf. Uv 14.5-16; Vin I 349 and 395}",
  "V03vinv09_u:195": "pṛthakchabdāḥ samajavā nedaṃ śreṣṭham iti manyatām* /",
  "V03vinv09_u:196": "saṃghe hi bhidyamāne hi nābalaṃ kiṃci manyatām* /",
  "V03vinv09_u:197": "(MSV II 183)",
  "V03vinv09_u:198": "asthicchidāṃ prāṇabhṛtāṃ gavāśvadhanahāriṇām* /",
  "V03vinv09_u:199": "rāṣṭraṃ vilumpatāṃ caiva punar bhavati saṃgatim* /",
  "V03vinv09_u:200": "yuṣmākaṃ na bhavet kasmād imaṃ dharmaṃ vijānatām* //",
  "V03vinv09_u:201": "parāmṛṣṭā paṇḍitābhāsā vāṇīgocaravādinī /",
  "V03vinv09_u:202": "vyāyacchatāṃ mukhād vāmā yayā nītā na te viduḥ //",
  "V03vinv09_u:203": "pare 'tra na vijānanti vayam atrodyamāmahe /",
  "V03vinv09_u:204": "atra ye tu vijānanti teṣāṃ śāmyanti methakāḥ //",
  "V03vinv09_u:205": "(MSV II 184)",
  "V03vinv09_u:206": "ākrośan mām avocan mām ajayan mām ajāpayaḥ /",
  "V03vinv09_u:207": "atra ye upanahyanti vairaṃ teṣāṃ na śāmyati //",
  "V03vinv09_u:208": "ākrośan mām avocan mām ajayan mām ajāpayan* /",
  "V03vinv09_u:209": "atra ye nopanahyanti vairaṃ teṣāṃ praśāmyati //",
  "V03vinv09_u:210": "na hi vaireṇa vairāṇi śāmyantīha kadācana /",
  "V03vinv09_u:211": "kṣāntyā vairāṇi śāmyanti eṣa dharmaḥ sanātanaḥ //",
  "V03vinv09_u:212": "vairaṃ na vaireṇa hi jātu śāmyate śāmyanti vairāṇi avairatābhiḥ /",
  "V03vinv09_u:213": "vairaprasaṃgo hy ahitāya dehināṃ tasmād dhi vairaṃ na karoti paṇḍitaḥ //",
  "V03vinv09_u:214": "(MSV II 185)",
  "V03vinv09_u:215": "sacel labheta nipakaṃ sahāyakaṃ sārdhaṃcaraṃ sādhuvihāradhīram* /",
  "V03vinv09_u:216": "abhibhūya sarvāṇi parisravāṇi careta tenāttamanā pratismṛtaḥ //",
  "V03vinv09_u:217": "no cel labheta nipakaṃ sahāyakaṃ sārdhaṃcaraṃ sādhuvihāradhīram* /",
  "V03vinv09_u:218": "rājeva rāṣṭraṃ vipulaṃ prahāya ekaś caren na ca pāpāni kuryāt* //",
  "V03vinv09_u:219": "caraṃś cen nādhigaccheta śreyaḥ sadṛśam ātmanaḥ /",
  "V03vinv09_u:220": "ekacaryāṃ dṛḍhāṃ kuryān nāsti bāle sahāyatā //",
  "V03vinv09_u:221": "ekasya caritaṃ śreyo na tu bāle sahāyatā /",
  "V03vinv09_u:222": "alpotsukaś cared eko mātaṅgāraṇyanāgavat* //",
  "V03vinv09_u:223": "(MSV II 186) (283r1 = GBM 6.878)",
  "V03vinv09_u:224": "evam ukte kośāmbakā bhikṣavo bhagavantam idam avocan* /",
  "V03vinv09_u:225": "dharmasvāmī bhagavān dharmasvāmī sugataḥ /",
  "V03vinv09_u:226": "ete 'smākaṃ vakṣyanti duruktāni durbhāṣitāni /",
  "V03vinv09_u:227": "vayam eṣāṃ kimarthaṃ marṣayāma iti /",
  "V03vinv09_u:228_0": "atha bhagavāṃs teṣāṃ bhikṣūṇāṃ tayā īryayā caryayā vipratipattyā anāttamanā anabhirāddhas",
  "V03vinv09_u:228_1": "tata eva ṛddhyā upari vihāyasā prakrānto yena śrāvastī tena cārikāṃ prakrānto 'nupūrveṇa",
  "V03vinv09_u:228_2": "śrāvastīm anuprāptaḥ /",
  "V03vinv09_u:229": "śrāvastyāṃ viharati jetavane 'nāthapiṇḍadasyārāme /",
  "V03vinv09_u:230": "tatra svid bhagavati prakrānte kośāmbakānāṃ bhikṣūṇāṃ vaiśālakānāṃ ca bhikṣūṇām evaṃrūpaḥ īryāpathaḥ saṃvṛttaḥ /",
  "V03vinv09_u:231": "pūrvabhakte 'pi piṇḍapātaṃ praviśanti paścādbhakte dvāraṃ baddhvā kalahaṃ kurvanti /",
  "V03vinv09_u:232": "tathā eṣāṃ tayā īryayā caryayā vipratipattyā dvādaśavarṣāṇi samatikrāntāni /",
  "V03vinv09_u:233": "kośāmbakā brāhmaṇagṛhapatayaḥ saṃsthāgāre parasparaṃ saṃjalpaṃ kartum ārabdhāḥ /",
  "V03vinv09_u:234": "vayaṃ bhavanto 'tyarthaṃ bhagavato 'bhiprasannāś cīvarapiṇḍapātaśayanāsanaglānapratyayabhaiṣajyapariṣkāraiḥ /",
  "V03vinv09_u:235": "atha ca punar bhagavatāsya gocarasya dvādaśavarṣāṇi parityaktasyādyatvenāpi nāgacchatīti /",
  "V03vinv09_u:236": "apare kathayanti /",
  "V03vinv09_u:237": "bhavanto bhagavān ihāgamiṣyatīti yatredānīṃ kośāmbakānāṃ bhikṣūṇām iyam evaṃrūpā īryā caryā vipratipattiḥ /",
  "V03vinv09_u:238": "pūrvabhakte piṇḍapātaṃ praviśanti paścādbhakte dvāraṃ baddhvā kaliṃ kurvantīti /",
  "V03vinv09_u:239": "apare tv āhuḥ /",
  "V03vinv09_u:240": "nāyaṃ bhavanta eṣāṃ doṣaḥ kiṃ tv asmākaṃ ye vayam ebhyaḥ piṇḍapātaṃ prayacchāmaḥ vāksaṃbhāṣaṇaṃ vā /",
  "V03vinv09_u:241": "etaṃ vayaṃ kriyākāraṃ vyavasthāpayāmaḥ /",
  "V03vinv09_u:242": "naiṣāṃ (MSV II 187) kenacit piṇḍako deyo vāksaṃbhāṣaṇaṃ ceti /",
  "V03vinv09_u:243": "te kriyākāraṃ kṛtvā vyavasthitāḥ /",
  "V03vinv09_u:244": "yāvad aparasmin divase kośāmbakā bhikṣavaḥ piṇḍapātaṃ praviṣṭāḥ /",
  "V03vinv09_u:245": "na kenacid ābhāṣitā nāpi piṇḍako dattaḥ /",
  "V03vinv09_u:246": "te yathā dhautakenaiva pātreṇa piṇḍapātaṃ praviṣṭās tathā dhautakenaiva niṣkrāntāḥ /",
  "V03vinv09_u:247": "alabdhvaikāṃ bhikṣām api tatas taiḥ saṃbhūya kośāmbakā brāhmaṇagṛhapataya uktāḥ /",
  "V03vinv09_u:248": "bhavanto 'yuktaṃ tāvad yat piṇḍapātaṃ na prayacchatha /",
  "V03vinv09_u:249": "arthaparikṣaya iti /",
  "V03vinv09_u:250": "kim asmābhir aparāddhaṃ yad vācam api na prayacchatheti /",
  "V03vinv09_u:251": "te kathayanti /",
  "V03vinv09_u:252": "yūyam api śramaṇāḥ śākyaputrīyā ity ātmānaṃ pratijānīdhve /",
  "V03vinv09_u:253": "yeṣāṃ śāstā īryayā caryayā vipratipattyā anāttamanā anabhirāddhaḥ /",
  "V03vinv09_u:254": "upari vihāyasā prakrāntaḥ /",
  "V03vinv09_u:255": "dvādaśavarṣāṇi samatikrāntāny adyatvenāpi nāgacchatīti /",
  "V03vinv09_u:256": "te tūṣṇīm eva sthitāḥ /",
  "V03vinv09_u:257": "teṣāṃ tu sakāśam upasaṃkramya kathayanti /",
  "V03vinv09_u:258": "āyuṣmantaḥ sthāne vayam ebhir avasāditāḥ /",
  "V03vinv09_u:259": "yaḥ pṛthivyāṃ skhalati sa tān eva niḥśṛtyottiṣṭhati /",
  "V03vinv09_u:260": "sarvathā śrāvastyāṃ gacchāmaḥ /",
  "V03vinv09_u:261": "bhagavantaṃ kṣamayāmo bhikṣusaṃghaṃ ceti /",
  "V03vinv09_u:262": "atha kośāmbakā bhikṣavas tasyā eva rātrer atyayāt samādāya pātracīvaram apraviśyaiva kośāmbīṃ yena śrāvastī yena cārikāṃ prakrāntāḥ /",
  "V03vinv09_u:263": "(MSV II 188)",
  "V03vinv09_u:264": "aśrauṣīd āyuṣmān ānandaḥ kośāmbakā bhikṣava āgacchanti kalahakārakā bhaṇḍanakārakā vigrahakārakā ādhikaraṇikāḥ /",
  "V03vinv09_u:265": "yair avamānito bhagavān ihāgataḥ /",
  "V03vinv09_u:266": "(283v1 = GBM 6.879) te 'smāṃś codayiṣyanti smārayiṣyanti alajjitena vā vaitarikeṇa vā yanv ahaṃ bhagavata ārocayeyam iti viditvā yena bhagavāṃs tenopasaṃkrāntaḥ /",
  "V03vinv09_u:267": "upasaṃkramya bhagavataḥ pādau śirasā vanditvaikānte 'sthāt* /",
  "V03vinv09_u:268": "ekāntasthita āyuṣmān ānando bhagavantam idam avocat* /",
  "V03vinv09_u:269": "śrutaṃ mayā bhadanta kośāmbakā bhikṣava ihāgacchanti kalahakārakā bhaṇḍanakārakā vigrahakārakā vivādakārakā ādhikaraṇikāḥ /",
  "V03vinv09_u:270": "yair bhagavān avamānita ihāgataḥ /",
  "V03vinv09_u:271": "te 'smāṃś codayiṣyanti smārayiṣyanti alajjitena vā vaitareṇa vā /",
  "V03vinv09_u:272": "eṣām asmābhiḥ kathaṃ pratipattavyam* /",
  "V03vinv09_u:273": "te ānanda bhikṣubhir nālaptavyā na saṃlaptavyā nāvalokayitavyā na vilokayitavyā nānyatra hastavyavahārakeṇa pratyantimāni śayanāsanāni uddeṣṭavyāni /",
  "V03vinv09_u:274": "yadi kathayanti vṛddhā vayaṃ kasmāt pratyantāni śayanāsanāni uddiśyanta iti /",
  "V03vinv09_u:275": "vaktavyāḥ /",
  "V03vinv09_u:276_0": "yūyam api śramaṇāḥ śākyaputrīyā ity ātmānaṃ pratijānīdhve yeṣāṃ śāstā īryayā caryayā",
  "V03vinv09_u:276_1": "vipratipattyā anāttamanā anabhirāddhas tata eva ṛddhyā ihāgataḥ kāruṇikaḥ śāstā yenaitad anujñātam* /",
  "V03vinv09_u:277": "etad api yuṣmākaṃ na prāpadyata iti /",
  "V03vinv09_u:278": "aśrauṣīn mahāprajāpatī gautamī kośāmbakā bhikṣava āgacchanti kalahakārakā bhaṇḍanakārakā vigrahakārakā vivādakārakā (MSV II 189)",
  "V03vinv09_u:279": "ādhikaraṇikā iti śrutvā ca punar asyaitad abhavat* /",
  "V03vinv09_u:280": "gacchāmi bhagavantam avalokayāmīti teṣāṃ mayā kathaṃ pratipattavyam iti viditvā yena bhagavāṃs tenopasaṃkrāntā /",
  "V03vinv09_u:281": "upasaṃkramya bhagavataḥ pādau śirasā vanditvaikānte niṣaṇṇā /",
  "V03vinv09_u:282": "ekāntaniṣaṇṇā mahāprajāpatī gautamī bhagavantam idam avocat* /",
  "V03vinv09_u:283": "śrutaṃ mayā bhadanta kośāmbakā bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikā iti /",
  "V03vinv09_u:284": "teṣāṃ mayā kathaṃ pratipattavyam* /",
  "V03vinv09_u:285": "kośāmbakā bhikṣavas tvayā gautamī nālaptavyā na saṃlaptavyā nāvalokayitavyā na vyavalokayitavyā nānyat tu sahadarśanād evāsanaṃ bhoktavyaṃ jyeṣṭhaparṣad iti kṛtvā /",
  "V03vinv09_u:286": "aśrauṣīd anāthapiṇḍado gṛhapatiḥ kośāmbakā bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikā iti śrutvā ca punar asyaitad abhavat* /",
  "V03vinv09_u:287": "gacchāmi bhagavantam avalokayāmīti teṣāṃ mayā kathaṃ pratipattavyam iti viditvā yena bhagavāṃs tenopasaṃkrāntaḥ /",
  "V03vinv09_u:288": "upasaṃkramya bhagavataḥ pādau śirasā vanditvaikānte niṣaṇṇaḥ /",
  "V03vinv09_u:289": "ekāntaniṣaṇṇo 'nāthapiṇḍado gṛhapatir bhagavantam idam avocat* /",
  "V03vinv09_u:290": "śrutaṃ mayā bhadanta kośāmbakā bhikṣava āgacchanti kalahakārakā bhaṇḍanakārakā vigrahakārakā vivādakārakā ādhikaraṇikā iti teṣāṃ mayā kathaṃ pratipattavyam* /",
  "V03vinv09_u:291": "kośāmbakā bhikṣavas tvayā gṛhapate nālaptavyā (MSV II 190)",
  "V03vinv09_u:292": "na saṃlaptavyā nāvalokayitavyā na vyavalokayitavyā na vanditavyāḥ piṇḍapātas tu deyo dānaṃ na virudhyate iti /",
  "V03vinv09_u:293": "kośāṃbakā (284r1 = GBM 6.880)",
  "V03vinv09_u:294": "bhikṣavo 'nupūrveṇa śrāvastīm anuprāptāḥ /",
  "V03vinv09_u:295": "tatra pātracīvaraṃ pratiśamayya pādau prakṣālya pṛcchanti /",
  "V03vinv09_u:296": "kaḥ śayanāsanoddeśaka iti /",
  "V03vinv09_u:297": "kalpakārakaiḥ samākhyātam* /",
  "V03vinv09_u:298": "āryānanda iti /",
  "V03vinv09_u:299": "te yenāyuṣmān ānandas tenopasaṃkrāntāḥ /",
  "V03vinv09_u:300": "upasaṃkramyāyuṣmantam ānandam idam avocat* /",
  "V03vinv09_u:301": "āyuṣman ānanda asmākaṃ śayanāsanāny uddiśya iti /",
  "V03vinv09_u:302": "āyuṣmān ānandas teṣāṃ pratyantimāni śayanāsanāni hastavyavahāreṇoddeṣṭum ārabdhaḥ /",
  "V03vinv09_u:303": "te kathayanti /",
  "V03vinv09_u:304": "āyuṣman ānanda vṛddhā vayam* /",
  "V03vinv09_u:305": "kasmād asmākaṃ pratyantimāni śayanāsanāni uddiśyanta iti /",
  "V03vinv09_u:306": "sa kathayati /",
  "V03vinv09_u:307": "yūyam api śramaṇāḥ śākyaputrīyā ity ātmānaṃ pūrvavad yāvad etad api yuṣmākaṃ na prāpadyata iti /",
  "V03vinv09_u:308": "te saṃvignāḥ kṛcchreṇa rātrim atināmayanti /",
  "V03vinv09_u:309": "athotkṣiptakasya bhikṣo rātryāḥ pratyūśasamaye svasantatiṃ vyavalokayata etad abhavat* /",
  "V03vinv09_u:310": "yad asmākam utpannaḥ kalaho bhaṇḍanaṃ vigraho vivādo yadutāpanna iti vā anāpanna iti vā utkṣiptaka iti vā anutkṣiptaka iti vā /",
  "V03vinv09_u:311": "so 'ham āpanno nānāpannaḥ /",
  "V03vinv09_u:312": "utkṣipto nānutkṣiptaḥ /",
  "V03vinv09_u:313": "yat punar utkṣipto dharmeṇa karmaṇā akopyenāsthāpanārheṇa /",
  "V03vinv09_u:314": "yanv ahaṃ sandhiṃ kuryāṃ sāmagrīm iti viditvā kalyam evotthāya yenotkṣiptakānuvartakā bhikṣava utkṣiptakānuvartakānuvartakāś ca tenopasaṃkrāntaḥ /",
  "V03vinv09_u:315": "upasaṃkramyotkṣiptakānuvartakān bhikṣūn utkṣiptakānuvartakānuvartakāṃś cedam avocat* /",
  "V03vinv09_u:316": "iha mamāyuṣmanto rātryāḥ pratyūṣasamaye svasantatiṃ vyavalokayataḥ (MSV II 191)",
  "V03vinv09_u:317": "etad abhavat* /",
  "V03vinv09_u:318": "yan nidānaṃ mamotpannaḥ kalaho bhaṇḍanaṃ vigraho vivādo yadutāpanna iti vā anāpanna iti vā utkṣiptaka iti vā anutkṣiptaka iti /",
  "V03vinv09_u:319": "so 'ham āpanno nānāpannaḥ /",
  "V03vinv09_u:320": "utkṣipto nānutkṣiptaḥ /",
  "V03vinv09_u:321": "yat punar utkṣipto dharmeṇa karmaṇā akopyenāsthāpanārheṇa /",
  "V03vinv09_u:322": "sandhiṃ kuryāṃ sāmagrīm iti /",
  "V03vinv09_u:323": "yūyaṃ kiṃ kathayatha /",
  "V03vinv09_u:324": "te kathayanti /",
  "V03vinv09_u:325": "evaṃ bhavatu /",
  "V03vinv09_u:326": "śobhanam* /",
  "V03vinv09_u:327_0": "athotkṣiptako bhikṣur utkṣiptakānuvartakā bhikṣava utkṣiptakānuvartakānuvartakāṃś",
  "V03vinv09_u:327_1": "ca yenotkṣiptako bhikṣur utkṣepakānuvartakā bhikṣava utkṣepakānuvartakānuvartakāṃś",
  "V03vinv09_u:327_2": "ca tenopasaṃkrāntaḥ /",
  "V03vinv09_u:328": "upasaṃkramyotkṣepakaṃ bhikṣum utkṣepakānuvartakānuvartakāṃś cedam avocat* /",
  "V03vinv09_u:329": "iha mamāyuṣmanto rātryāḥ pratyūṣasamaye svasantatiṃ vyavalokayata etad abhavat* /",
  "V03vinv09_u:330": "yan nidānaṃ mamotpannaḥ kalaho bhaṇḍanaṃ pūrvavad yāvat sandhiṃ kuryāṃ sāmagrīm iti /",
  "V03vinv09_u:331": "yūyaṃ kiṃ kariṣyatha /",
  "V03vinv09_u:332": "te kathayanti /",
  "V03vinv09_u:333": "evaṃ bhavatu /",
  "V03vinv09_u:334": "śobhanam iti /",
  "V03vinv09_u:335_0": "sa tenotkṣiptako bhikṣur utkṣiptakānuvartakā bhikṣava utkṣiptakānuvartakānuvartakā",
  "V03vinv09_u:335_1": "utkṣepako bhikṣur utkṣepakānuvartakā bhikṣava utkṣepakānuvartakānuvartakāś ca yena",
  "V03vinv09_u:335_2": "bhagavāṃs tenopasaṃkrāntāḥ /",
  "V03vinv09_u:336": "upasaṃkramya bhagavataḥ pādau śirasā vanditvaikānte tasthuḥ /",
  "V03vinv09_u:337": "ekāntasthita utkṣepako bhikṣur bhagavantam idam avocat* /",
  "V03vinv09_u:338": "iha mama bhadanta rātryāḥ pratyūṣasamaye svasantatiṃ vyavalokayata etad abhavat* /",
  "V03vinv09_u:339": "pūrvasandhiṃ kuryāṃ sāmagrīm iti /",
  "V03vinv09_u:340": "tan mayā sarva ime bhikṣavaḥ sāmagryām udyojitā iti /",
  "V03vinv09_u:341": "bhagavān āha /",
  "V03vinv09_u:342": "sādhu sādhu bhikṣo bahupuṇyaṃ prasūyate aprameyam asaṃkhyeyam aprimāṇaṃ yo bhikṣūṇāṃ kalahajātānāṃ viharatāṃ bhaṇḍanajātānāṃ (284v1 = GBM 6.881)",
  "V03vinv09_u:343": "vigṛhītānāṃ (MSV II 192)",
  "V03vinv09_u:344": "vivādam āpannānāṃ pakṣāparapakṣavyavasthitānāṃ saṃdhiṃ karoti sāmagrīm* /",
  "V03vinv09_u:345_0": "yathā hi nāma kaścic chataśac chinnaṃ bālaṃ koṭyā koṭyā pratisandadhyād evam eva",
  "V03vinv09_u:345_1": "bahupuṇyaṃ prasūyate aprameyam asaṃkhyeyam aparimāṇaṃ yo bhikṣūṇāṃ kalahajātānāṃ",
  "V03vinv09_u:345_2": "viharatāṃ pūrvavad yāvat sandhiṃ karoti sāmagrīm* /",
  "V03vinv09_u:346": "api tūtkṣiptakasyāhaṃ bhikṣor āsamudācārikān dharmān prajñapayiṣyāmi /",
  "V03vinv09_u:347": "utkṣiptakena bhikṣuṇā saṃghād osāraṇā yācitavyā /",
  "V03vinv09_u:348": "evaṃ ca punar yācitavyā /",
  "V03vinv09_u:349_0": "śayanāsanaprajñaptiṃ kṛtvā gaṇḍīm ākoṭya pṛṣṭavācikayā bhikṣūn samanuyujya sarvasaṃghe",
  "V03vinv09_u:349_1": "sanniṣaṇṇe sannipatite yathāvṛddhikayā sagauraveṇa sāmīcīṃ kṛtvā vṛddhānte utkuṭukena",
  "V03vinv09_u:349_2": "niṣadyāñjaliṃ pragṛhya idaṃ syād vacanīyam* /",
  "V03vinv09_u:350": "śṛṇotu bhadantaḥ saṃghaḥ /",
  "V03vinv09_u:351": "yan nidānaṃ mamotpannaḥ kalaho bhaṇḍanaṃ vigraho vivādo yadutāpanna iti vā anāpanna iti vā utkṣiptaka iti vā anutkṣiptaka iti vā so 'ham āpanno nānāpannaḥ utkṣipto nānutkṣiptaḥ /",
  "V03vinv09_u:352": "yat punar utkṣipto dharmeṇa karmaṇā akopyenāsthāpanārheṇa /",
  "V03vinv09_u:353": "so 'ham evaṃnāmā utkṣiptako bhikṣuḥ saṃghād osāraṇaṃ yāce /",
  "V03vinv09_u:354": "osārayatu māṃ bhadantaḥ saṃghaḥ /",
  "V03vinv09_u:355": "yathādharmeṇa yathāvinayaṃ pratikariṣye /",
  "V03vinv09_u:356": "anukampayānukampām upādāya /",
  "V03vinv09_u:357": "evaṃ dvir api trir api /",
  "V03vinv09_u:358": "tataḥ paścād ekena bhikṣuṇā jñaptiṃ kṛtvā karma kartavyam* /",
  "V03vinv09_u:359": "śṛṇotu bhadanta saṃghaḥ /",
  "V03vinv09_u:360": "yan nidānam apy āyuṣmanta utpannaḥ kalaho bhaṇḍanaṃ vigraho vivādo yadutāpanna iti vā /",
  "V03vinv09_u:361": "anāpanna iti vā /",
  "V03vinv09_u:362": "utkṣiptaka iti vā /",
  "V03vinv09_u:363": "anutkṣiptaka iti vā /",
  "V03vinv09_u:364": "so 'yam āpanno nānāpanna /",
  "V03vinv09_u:365": "utkṣiptako nānutkṣiptakaḥ /",
  "V03vinv09_u:366": "yat punar utkṣipto dharmeṇa karmaṇākopyenāsthāpanārheṇa (MSV II 193) /",
  "V03vinv09_u:367": "so 'yam evaṃnāmā utkṣiptako bhikṣuḥ saṃghād osāraṇaṃ yācate /",
  "V03vinv09_u:368": "sacet saṃghasya prāptakālaṃ kṣametānujānīyāt saṃgho yat saṃgha evaṃnāmānaṃ bhikṣum osārayed iti /",
  "V03vinv09_u:369": "eṣā jñaptiḥ /",
  "V03vinv09_u:370": "karma kartavyam* /",
  "V03vinv09_u:371": "śṛṇotu bhadantaḥ saṃghaḥ /",
  "V03vinv09_u:372": "yan nidānam apy āyuṣmata utpannaḥ kalaho bhaṇḍanaṃ vigraho vivādaḥ pūrvavad yāvat* /",
  "V03vinv09_u:373": "so 'yam evaṃnāmā bhikṣuḥ saṃghād osāraṇaṃ yācate /",
  "V03vinv09_u:374": "tat saṃgha evaṃnāmānaṃ bhikṣum osārayati /",
  "V03vinv09_u:375": "yeṣām āyuṣmatāṃ kṣametānujānīyāt saṃgho yat saṃgha evaṃnāmānaṃ bhikṣum osārayed iti /",
  "V03vinv09_u:376": "eṣā jñaptiḥ /",
  "V03vinv09_u:377": "karma kartavyam* /",
  "V03vinv09_u:378": "śṛṇotu bhadantaḥ saṃghaḥ /",
  "V03vinv09_u:379": "yan nidānam apy āyuṣmata utpannaḥ kalaho bhaṇḍanaṃ vigraho vivādaḥ pūrvavad yāvat* /",
  "V03vinv09_u:380": "so 'yam evaṃnāmā utkṣiptako bhikṣuḥ saṃghād osāraṇaṃ yācate /",
  "V03vinv09_u:381": "tat saṃgha evaṃnāmānaṃ bhikṣum osārayati /",
  "V03vinv09_u:382": "yeṣām āyuṣmatāṃ kṣamante evaṃnāmānam utkṣiptakaṃ bhikṣum osārayitum* /",
  "V03vinv09_u:383": "te tūṣṇīm* /",
  "V03vinv09_u:384": "na kṣamante /",
  "V03vinv09_u:385": "bhāṣantām* /",
  "V03vinv09_u:386": "osāritaḥ saṃghena evaṃnāmā utkṣiptako bhikṣuḥ /",
  "V03vinv09_u:387": "kṣāntam anujñātaṃ saṃghena /",
  "V03vinv09_u:388": "yasmāt tūṣṇīm evam etad dhārayāmi /",
  "V03vinv09_u:389": "osāraṇīyaṃ karma /",
  "V03vinv09_u:390": "tasyāhaṃ bhikṣor āsamudācārikān dharmān prajñapayāmi /",
  "V03vinv09_u:391": "osāraṇīyakarmakṛtena bhikṣūṇā saṃghāt sāmagrī yācayitavyā /",
  "V03vinv09_u:392": "evaṃ ca punar yācayitavyā /",
  "V03vinv09_u:393": "(MSV II 194)",
  "V03vinv09_u:394": "śṛṇotu bhadantaḥ saṃghaḥ /",
  "V03vinv09_u:395": "yan nidānaṃ mamotpannaḥ kalaho bhaṇḍanaṃ vigraho vivādo yadutāpanna iti vā anāpanna iti vā /",
  "V03vinv09_u:396": "utkṣipta iti vā anutkṣipta iti vā /",
  "V03vinv09_u:397": "so 'ham āpanno nānāpannaḥ /",
  "V03vinv09_u:398": "utkṣiptako nānutkṣiptakaḥ /",
  "V03vinv09_u:399": "yat punar utkṣipto dharmeṇa karmaṇā akopyenāsthāpanārheṇa /",
  "V03vinv09_u:400": "tena mayā evaṃnāmnā (285r1 = GBM 6.882)",
  "V03vinv09_u:401": "utkṣiptakena bhikṣuṇā saṃghād osāraṇā yācitā /",
  "V03vinv09_u:402": "kṛtaṃ mama saṃghenosāraṇīyaṃ karma /",
  "V03vinv09_u:403": "so 'ham evaṃnāmā osāraraṇīyakarmakṛto bhikṣusaṃghāt sāmagrīṃ yāce /",
  "V03vinv09_u:404": "dadātu bhadantaḥ saṃgho mamaivaṃnāmna osāritasya bhikṣoḥ saṃghasāmagrīm* /",
  "V03vinv09_u:405": "anukampayānukampām upādāya /",
  "V03vinv09_u:406": "evaṃ dvir api /",
  "V03vinv09_u:407": "evaṃ trir api /",
  "V03vinv09_u:408": "tataḥ paścād ekena bhikṣuṇā jñaptiṃ kṛtvā karma kartavyam* /",
  "V03vinv09_u:409": "śṛṇotu bhadanta saṃghaḥ /",
  "V03vinv09_u:410": "yan nidānam asyāyuṣmata utpannaḥ kalaho bhaṇḍanaṃ vigraho vivādo yadutāpanna iti pūrvavad yāvat* /",
  "V03vinv09_u:411": "sacet saṃghasya prāptakālaṃ kṣametānujānīyāt saṃgho yat saṃgha evaṃnāmnaḥ osāraṇīyakarmakṛtasya bhikṣoḥ sāmagrīṃ dadyād iti /",
  "V03vinv09_u:412": "eṣā jñaptiḥ /",
  "V03vinv09_u:413": "karma kartavyam* /",
  "V03vinv09_u:414": "śṛṇotu bhadanta saṃghaḥ /",
  "V03vinv09_u:415": "yan nidānam asyāyuṣmata utpannaḥ kalaho bhaṇḍanaṃ vigraho vivādo yadutāpannaḥ pūrvavad yāvad dattā saṃghena evaṃnāmnaḥ osāraṇīyakarmakṛtasya bhikṣoḥ sāmagrī /",
  "V03vinv09_u:416": "kśāntam anujñātam* /",
  "V03vinv09_u:417": "yasmāt tūṣṇīm evam etad dhārayāmi /",
  "V03vinv09_u:418": "ity asya saṃghena osāraṇīyakarmakṛtasya bhikṣoḥ sāmagrī dattā bhavati /",
  "V03vinv09_u:419": "tasya saṃghena sāmagrī dātavyā /",
  "V03vinv09_u:420": "nātra kaukṛtyaṃ karaṇīyam* /",
  "V03vinv09_u:421": "(MSV II 195)",
  "V03vinv09_u:422": "saṃghasāmagrīdattakasyāhaṃ bhikṣor āsamudācārikān dharmān prajñapayāmi /",
  "V03vinv09_u:423": "saṃghasāmagrīdattakena bhikṣuṇā poṣadho yācitavyaḥ /",
  "V03vinv09_u:424": "evaṃ ca punar yācitavyaḥ /",
  "V03vinv09_u:425": "śayanāsanaprajñaptiṃ kṛtvā pūrvavad yāvat* /",
  "V03vinv09_u:426": "so 'ham evaṃnāmā saṃghasāmagrīdattakaḥ saṃghāt sāmagrīpoṣadhaṃ yāce /",
  "V03vinv09_u:427": "dadātu bhadantaḥ saṃghaḥ mamaivaṃnāmnaḥ sāmagrīdattakasya bhikṣoḥ sāmagrīpoṣadham anukampām upādāya /",
  "V03vinv09_u:428": "evaṃ dvir api /",
  "V03vinv09_u:429": "trir api /",
  "V03vinv09_u:430": "tataḥ paścād ekena bhikṣuṇā jñaptiṃ kṛtvā karma kartavyam* /",
  "V03vinv09_u:431": "śṛṇotu bhadantaḥ saṃghaḥ /",
  "V03vinv09_u:432": "yan nidānam asyāyuṣmata utpannaḥ kalaho bhaṇḍanaṃ vigraho vivādo yadutāpanna iti vā pūrvavad yāvat* /",
  "V03vinv09_u:433": "so 'yam evaṃnāmā saṃghasāmagrīdattakaḥ saṃghāt sāmagrīpoṣadhaṃ yācate /",
  "V03vinv09_u:434": "sacet saṃghasya prāptakālaṃ kṣametānujānīyāt saṃgho yat saṃgha evaṃnāmnaḥ saṃghasāmagrīdattakasya bhikṣoḥ sāmagrīpoṣadhaṃ dadyād iti /",
  "V03vinv09_u:435": "eṣā jñaptiḥ /",
  "V03vinv09_u:436": "karma kartavyam* /",
  "V03vinv09_u:437": "śṛṇotu bhadantaḥ saṃghaḥ /",
  "V03vinv09_u:438": "yan nidānam asyāyuṣmata utpannaḥ kalaho bhaṇḍanaṃ vigraho vivādo yadutāpanna iti vā anāpanna iti vā pūrvavad yāvat* /",
  "V03vinv09_u:439": "so 'yam evaṃnāmā sāmagrīdattakaḥ saṃghāt sāmagrīpoṣadhaṃ yācate /",
  "V03vinv09_u:440": "tat saṃgha evaṃnāmnaḥ sāmagrīdattakasya bhikṣoḥ sāmagrīpoṣadhaṃ dadāti /",
  "V03vinv09_u:441": "eṣām āyuṣmatāṃ kṣamante evaṃnāmnaḥ sāmagrīdattakasya bhikṣoḥ sāmagrīpoṣadhaṃ dātum* /",
  "V03vinv09_u:442": "te tūṣṇīm* /",
  "V03vinv09_u:443": "na kṣamante /",
  "V03vinv09_u:444": "bhāṣantām* /",
  "V03vinv09_u:445": "dattaḥ saṃghena evaṃnāmnaḥ sāmagrīdattakasya bhikṣoḥ sāmagrīpoṣadhaḥ /",
  "V03vinv09_u:446": "kṣāntam anujñātaṃ saṃghena /",
  "V03vinv09_u:447": "yasmāt tūṣṇīm evam etad dhārayāmi /",
  "V03vinv09_u:448": "(MSV II 196)",
  "V03vinv09_u:449_0": "yasya saṃghena sāmagrīdattakasya bhikṣoḥ sāmagrīpoṣadho datto bhavati tena sārdhaṃ",
  "V03vinv09_u:449_1": "saṃghenaikatye niṣadya poṣadhaḥ kartavyaḥ pravāraṇā jñaptiḥ jñaptidvitīyaṃ jñapticaturthaṃ karma /",
  "V03vinv09_u:450": "nātra kaukṛtyaṃ karaṇīyam* /",
  "V03vinv09_u:451": "vyagrāḥ kurvanti sātisārā bhavanti /",
  "V03vinv09_u:452": "na ca punar bhikṣuṇā apoṣadhe poṣadham āgamayati /",
  "V03vinv09_u:453": "sātisāro bhavati /",
  "V03vinv09_u:454": "sthāpayitvā maṅgalyapoṣadhaṃ sāmagrīpoṣadhaṃ vā /",
  "V03vinv09_u:455": "kośāmbakavastu samāptam* //"
}