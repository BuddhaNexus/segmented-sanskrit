{
  "SA11santbcpu:0": "Pariccheda 1",
  "SA11santbcpu:1": "aum namo buddhāya /",
  "SA11santbcpu:2": "sugatān sasutān sadharmakāyān praṇipatyādarato 'khilāṃśca vandyān /",
  "SA11santbcpu:3": "sugatātmajasaṃvarāvatāraṃ kathayiṣyāmi yathāgamaṃ samāsāt // Bca_1.1 //",
  "SA11santbcpu:4": "na hi kiṃcidapūrvamatra vācyaṃ na ca saṃgrathanakauśalaṃ mamāsti /",
  "SA11santbcpu:5": "ataeva na me parārthacintā svamano vāsayituṃ kṛtaṃ mamedaṃ // Bca_1.2 //",
  "SA11santbcpu:6": "mama tāvadanena yāti vṛddhiṃ kuśalaṃ bhāvayituṃ prasādavegaḥ /",
  "SA11santbcpu:7": "atha matsamadhātureva paśyed aparo 'pyenamato 'pi sārthako 'yaṃ // Bca_1.3 //",
  "SA11santbcpu:8": "kṣaṇasaṃpadiyaṃ sudurlabhā pratilabdhā puruṣārthasādhanī /",
  "SA11santbcpu:9": "yadi nātra vicintyate hitaṃ punarapyeṣa samāgamaḥ kutaḥ // Bca_1.4 //",
  "SA11santbcpu:10": "rātrau yathā meghaghanāndhakāre vidyutkṣaṇaṃ darśayati prakāśaṃ /",
  "SA11santbcpu:11": "buddhānubhāvena tathā kadācil-lokasya puṇyeṣu matiḥ kṣaṇaṃ syāt // Bca_1.5 //",
  "SA11santbcpu:12": "tasmācchubhaṃ durbalameva nityaṃ balaṃ tu pāpasya mahatsughoraṃ /",
  "SA11santbcpu:13": "tajjīyate 'nyena śubhena kena saṃbodhicittaṃ yadi nāma na syāt // Bca_1.6 //",
  "SA11santbcpu:14": "kalpānanalpān pravicintayadbhir dṛṣṭaṃ munīndrairhitametadeva /",
  "SA11santbcpu:15": "yataḥ sukhenaiva sukhaṃ pravṛddham utplāvayatyapramitāñjanaughān // Bca_1.7 //",
  "SA11santbcpu:16": "bhavaduḥkhaśatāni tartukāmair api sattvavyasanāni hartukāmaiḥ /",
  "SA11santbcpu:17": "bahusaukhyaśatāni bhoktukāmair na vimocyaṃ hi sadaiva bodhicittaṃ // Bca_1.8 //",
  "SA11santbcpu:18": "bhavacārakabandhano varākaḥ sugatānāṃ suta ucyate kṣaṇen /",
  "SA11santbcpu:19": "na narāmaralokavandanīyo bhavati smodita eva bodhicitte // Bca_1.9 //",
  "SA11santbcpu:20": "aśucipratimāmimāṃ gṛhītvā jinaratnapratimāṃ karotyanarghāṃ /",
  "SA11santbcpu:21": "rasajātamatīva vedhanīyaṃ sudṛḍhaṃ gṛhṇata bodhicittasaṃjñaṃ // Bca_1.10 //",
  "SA11santbcpu:22": "suparīkṣitamaprameyadhībhir bahumūlyaṃ jagadekasārthavāhaiḥ /",
  "SA11santbcpu:23": "gatipattanavipravāsaśīlāḥ sudṛḍhaṃ gṛhṇata bodhicittaratnaṃ // Bca_1.11 //",
  "SA11santbcpu:24": "kadalīva phalaṃ vihāya yāti kṣayamanyatkuśalaṃ hi sarvameva /",
  "SA11santbcpu:25": "satataṃ phalati kṣayaṃ na yāti prasavatyeva tu bodhicittavṛkṣaḥ // Bca_1.12 //",
  "SA11santbcpu:26": "kṛtvāpi pāpāni sudāruṇāni yadāśrayāduttarati kṣaṇena /",
  "SA11santbcpu:27": "śūrāśrayeṇeva mahābhayāni nāśrīyate tatkathamajñasattvaiḥ // Bca_1.13 //",
  "SA11santbcpu:28": "yugāntakālānalavanmahānti pāpāni yannirdahati kṣaṇena /",
  "SA11santbcpu:29": "yasyānuśaṃsānamitānuvāca maitreyanāthaḥ sudhanāya dhīmān // Bca_1.14 //",
  "SA11santbcpu:30": "tadbodhicittaṃ dvividhaṃ vijñātavyaṃ samāsataḥ /",
  "SA11santbcpu:31": "bodhipraṇidhicittaṃ ca bodhiprasthānameva ca // Bca_1.15 //",
  "SA11santbcpu:32": "gantukāmasya gantuśca yathā bhedaḥ pratīyate /",
  "SA11santbcpu:33": "tathā bhedo 'nayorjñeyo yathāsaṃkhyena paṇḍitaiḥ // Bca_1.16 //",
  "SA11santbcpu:34": "bodhipraṇidhicittasya saṃsāre 'pi phalaṃ mahat /",
  "SA11santbcpu:35": "na tvavicchinnapuṇyatvaṃ yathā prasthānacetasaḥ // Bca_1.17 //",
  "SA11santbcpu:36": "yataḥ prabhṛtyaparyanta-sattvadhātupramokṣaṇe /",
  "SA11santbcpu:37": "samādadāti taccittam anivartyena cetasā // Bca_1.18 //",
  "SA11santbcpu:38": "tataḥ prabhṛti suptasya pramattasyāpyanekaśaḥ /",
  "SA11santbcpu:39": "avicchinnāḥ puṇyadhārāḥ pravartante nabhaḥsamāḥ // Bca_1.19 //",
  "SA11santbcpu:40": "idaṃ subāhupṛcchāyāṃ sopapattikamuktavān /",
  "SA11santbcpu:41": "hīnādhimuktisattvārthaṃ svayameva tathāgataḥ // Bca_1.20 //",
  "SA11santbcpu:42": "śiraḥśūlāni sattvānāṃ nāśayāmīti cintayan /",
  "SA11santbcpu:43": "aprameyeṇa puṇyena gṛhyate sma hitāśayaḥ // Bca_1.21 //",
  "SA11santbcpu:44": "kimutāpramitaṃ śūlam ekaikasya jihīrṣataḥ /",
  "SA11santbcpu:45": "aprameyaguṇaṃ sattvam ekaikaṃ ca cikīrṣataḥ // Bca_1.22 //",
  "SA11santbcpu:46": "kasya mātuḥ piturvāpi hitāśaṃseyamīdṛśī /",
  "SA11santbcpu:47": "devatānāmṛṣīṇāṃ vā brahmaṇāṃ vā bhaviṣyati // Bca_1.23 //",
  "SA11santbcpu:48": "teṣāmeva ca sattvānāṃ svārthe 'pyeṣa manorathaḥ /",
  "SA11santbcpu:49": "notpannapūrvaḥ svapne 'pi parārthe saṃbhavaḥ kutaḥ // Bca_1.24 //",
  "SA11santbcpu:50": "sattvaratnaviśeṣo 'yam apūrvo jāyate kathaṃ /",
  "SA11santbcpu:51": "yatparārthāśayo 'nyeṣāṃ na svārthe 'pyupajāyate // Bca_1.25 //",
  "SA11santbcpu:52": "jagadānandabījasya jagadduḥkhauṣadhasya ca /",
  "SA11santbcpu:53": "cittaratnasya yatpuṇyaṃ tatkathaṃ hi pramīyatāṃ // Bca_1.26 //",
  "SA11santbcpu:54": "hitāśaṃsanamātreṇa buddhapūjā viśiṣyate /",
  "SA11santbcpu:55": "kiṃ punaḥ sarvasattvānāṃ sarvasaukhyārthamudyamāt // Bca_1.27 //",
  "SA11santbcpu:56": "duḥkhamevābhidhāvanti duḥkhaniḥsaraṇāśayā /",
  "SA11santbcpu:57": "sukhecchayaiva saṃmohāt svasukhaṃ ghnanti śatruvat // Bca_1.28 //",
  "SA11santbcpu:58": "yasteṣāṃ sukharaṅkāṇāṃ pīḍitānāmanekaśaḥ /",
  "SA11santbcpu:59": "tṛptiṃ pūrvasukhaiḥ kuryāt sarvāḥ pīḍāśchinatti ca // Bca_1.29 //",
  "SA11santbcpu:60": "nāśayatyapi saṃmohaṃ sādhustena samaḥ kutaḥ /",
  "SA11santbcpu:61": "kuto vā tādṛśaṃ mitraṃ puṇyaṃ vā tādṛśaṃ kutaḥ // Bca_1.30 //",
  "SA11santbcpu:62": "kṛte yaḥ pratikurvīta so 'pi tāvatpraśasyate /",
  "SA11santbcpu:63": "avyāpāritasādhustu bodhisattvaḥ kimucyatāṃ // Bca_1.31 //",
  "SA11santbcpu:64": "katipayajanasatradāyakaḥ kuśalakṛdityabhipūjyate janaiḥ /",
  "SA11santbcpu:65": "kṣaṇamaśanakamātradānataḥ saparibhavaṃ divasārdhayāpanāt // Bca_1.32 //",
  "SA11santbcpu:66": "kimu niravadhisattvasaṃkhyayā niravadhikālamanuprayacchataḥ /",
  "SA11santbcpu:67": "gaganajanaparikṣayākṣayaṃ sakalamanorathasaṃprapūraṇaṃ // Bca_1.33 //",
  "SA11santbcpu:68": "iti sattrapatau jinasya puttre kaluṣaṃ sve hṛdaye karoti yaśca /",
  "SA11santbcpu:69": "kaluṣodayasaṃkhyayā sa kalpān narakeṣvāvasatīti nātha āha // Bca_1.34 //",
  "SA11santbcpu:70": "atha yasya manaḥ prasādameti prasavettasya tato 'dhikaṃ phalaṃ /",
  "SA11santbcpu:71": "mahatā hi balena pāpakarma jinaputtreṣu śubhaṃ tvayatnataḥ // Bca_1.35 //",
  "SA11santbcpu:72": "teṣāṃ śarīrāṇi namaskaromi yatroditaṃ tadvaracittaratnaṃ /",
  "SA11santbcpu:73": "yatrāpakāro 'pi sukhānubandhī sukhākarāṃstān śaraṇaṃ prayāmi // Bca_1.36 //",
  "SA11santbcpu:74": "bodhicaryāvatāre bodhicittānuśaṃsā nāma prathamaḥ paricchedaḥ // ****************************************************************",
  "SA11santbcpu:76": "Pariccheda 2",
  "SA11santbcpu:77": "taccittaratnagrahaṇāya samyak pūjāṃ karomyeṣa tathāgatānāṃ /",
  "SA11santbcpu:78": "saddharmaratnasya ca nirmalasya buddhātmajānāṃ ca guṇodadhīnāṃ // Bca_2.1 //",
  "SA11santbcpu:79": "yāvanti puṣpāṇi phalāni caiva bhaiṣajyajātāni ca yāni santi /",
  "SA11santbcpu:80": "ratnāni yāvanti ca santi loke jalāni ca svacchamanoramāṇi // Bca_2.2 //",
  "SA11santbcpu:81": "mahīdharā ratnamayāstathānye vanapradeśāśca vivekaramyāḥ /",
  "SA11santbcpu:82": "latāḥ sapuṣpābharaṇojjvalāśca drumāśca ye satphalanamraśākhāḥ // Bca_2.3 //",
  "SA11santbcpu:83": "devādilokeṣu ca gandhadhūpāḥ kalpadrumā ratnamayāśca vṛkṣāḥ /",
  "SA11santbcpu:84": "sarāṃsi cāmbhoruhabhūṣaṇāni haṃsasvanātyantamanoharāṇi // Bca_2.4 //",
  "SA11santbcpu:85": "akṛṣṭajātāni ca śasyajātāny anyāni vā pūjyavibhūṣaṇāni /",
  "SA11santbcpu:86": "ākāśadhātuprasarāvidhīni sarvāṇyapīmānyaparigrahāṇi // Bca_2.5 //",
  "SA11santbcpu:87": "ādāya buddhyā munipuṅgavebhyo niryātayāmyeṣa saputrakebhyaḥ /",
  "SA11santbcpu:88": "gṛhṇantu tanme varadakṣiṇīyā mahākṛpā māmanukampamānāḥ // Bca_2.6 //",
  "SA11santbcpu:89": "apuṇyavānasmi mahādaridraḥ pūjārthamanyanmama nāsti kiṃcit /",
  "SA11santbcpu:90": "ato mamārthāya parārthacintā gṛhṇantu nāthā idamātmaśaktyā // Bca_2.7 //",
  "SA11santbcpu:91": "dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /",
  "SA11santbcpu:92": "parigrahaṃ me kurutāgrasattvāḥ yuṣmāsu dāsatvamupaimi bhaktyā // Bca_2.8 //",
  "SA11santbcpu:93": "parigraheṇāsmi bhavatkṛtena nirbhīrbhave sattvahitaṃ karomi /",
  "SA11santbcpu:94": "pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // Bca_2.9 //",
  "SA11santbcpu:95": "ratnojjvalastambhamanorameṣu muktāmayodbhāsivitānakeṣu /",
  "SA11santbcpu:96": "svacchojjvalasphāṭikakuṭṭimeṣu sugandhiṣu snānagṛheṣu teṣu // Bca_2.10 //",
  "SA11santbcpu:97": "manojñagandhodakapuṣpapūrṇaiḥ kumbhairmahāratnamayairanekaiḥ /",
  "SA11santbcpu:98": "snānaṃ karomyeṣa tathāgatānāṃ tadātmajānāṃ ca sagītavādyaṃ // Bca_2.11 //",
  "SA11santbcpu:99": "pradhūpitairdhautamalairatulyair varstraiśca teṣāṃ tanumunmṛśāmi /",
  "SA11santbcpu:100": "tataḥ suraktāni sudhūpitāni dadāmi tebhyo varacīvarāṇi // Bca_2.12 //",
  "SA11santbcpu:101": "divyairmṛduślakṣṇavicitraśobhair vastrairalaṅkāravaraiśca taistaiḥ /",
  "SA11santbcpu:102": "samantabhadrājitamañjughoṣa-lokeśvarādīnapi maṇḍayāmi // Bca_2.13 //",
  "SA11santbcpu:103": "sarvatrisāhasravisārigandhair gandhottamaistānanulepayāmi /",
  "SA11santbcpu:104": "sūttaptasūnmṛṣṭasudhautahema-prabhojjvalānsarvamunīndrakāyān // Bca_2.14 //",
  "SA11santbcpu:105": "mandāravendīvaramallikādyaiḥ sarvaiḥ sugandhaiḥ kusumairmanojñaiḥ /",
  "SA11santbcpu:106": "abhyarcayāmyarcyatamānmunīndrān sragbhiśca saṃsthānamanoramābhiḥ // Bca_2.15 //",
  "SA11santbcpu:107": "sphītasphuradgandhamanoramaiśca tāndhūpameghairupadhūpayāmi /",
  "SA11santbcpu:108": "bhaujyaiśca svādyairvividhaiśca peyais tebhyo nividyaṃ ca nivedayāmi // Bca_2.16 //",
  "SA11santbcpu:109": "ratnapradīpāṃśca nivedayāmi suvarṇapadmeṣu niviṣṭapaṅkvīn /",
  "SA11santbcpu:110": "gandhopalipteṣu ca kuṭṭimeṣu kirāmi puṣpaprakarānmanojñān // Bca_2.17 //",
  "SA11santbcpu:111": "pralambamuktāmaṇihāraśobhān ābhāsvarāndigmukhamaṇḍanāṃstān /",
  "SA11santbcpu:112": "vimānameghān stutigītaramyān maitrīmayebhyo 'pi nivedayāmi // Bca_2.18 //",
  "SA11santbcpu:113": "suvarṇadaṇḍaiḥ kamanīyarūpaiḥ saṃsaktamuktāni samucchritāni /",
  "SA11santbcpu:114": "pradhārayāmyeṣa mahāmunīnāṃ ratnātapatrāṇyatiśobhanāni // Bca_2.19 //",
  "SA11santbcpu:115": "ataḥ paraṃ pritaṣṭhantāṃ pūjāmeghā manoramāḥ /",
  "SA11santbcpu:116": "tūryasaṅgītimeghāśca sarvasattvapraharṣaṇāḥ // Bca_2.20 //",
  "SA11santbcpu:117": "sarvasaddharmaratneṣu caityeṣu pratimāsu ca /",
  "SA11santbcpu:118": "puṣparatnādivarṣāśca pravarttantāṃ nirantaram // Bca_2.21 //",
  "SA11santbcpu:119": "mañjughoṣaprabhṛtayaḥ pūjayanti yathā jinān /",
  "SA11santbcpu:120": "tathā tathāgatānnāthān saputrānpūjayāmyaham // Bca_2.22 //",
  "SA11santbcpu:121": "svarāṅgasāgaraiḥ stotraiḥ staumi cāhaṃ guṇodadhīn /",
  "SA11santbcpu:122": "stutisaṅgītimeghāśca saṃbhavantveṣvananyathā // Bca_2.23 //",
  "SA11santbcpu:123": "sarvakṣetrāṇusaṃkhyaiśca praṇāmaiḥ praṇamāmyahaṃ /",
  "SA11santbcpu:124": "sarvatrādhvagatānbuddhān sahadharmagaṇottamān // Bca_2.24 //",
  "SA11santbcpu:125": "sarcacaityāni vande 'haṃ bodhisattvāśrayāṃstathā /",
  "SA11santbcpu:126": "namaḥ karomyupādhyāyān abhivandyānyatīṃstathā // Bca_2.25 //",
  "SA11santbcpu:127": "buddhaṃ gacchāmi śaraṇaṃ yāvadābodhimaṇḍataḥ /",
  "SA11santbcpu:128": "dharmaṃ gacchāmi śaraṇaṃ bodhisattvagaṇaṃ tathā // Bca_2.26 //",
  "SA11santbcpu:129": "vijñāpayāmi saṃbuddhān sarvadikṣu vyavasthitān /",
  "SA11santbcpu:130": "mahākāruṇikāṃścāpi bodhisattvānkṛtāñjaliḥ // Bca_2.27 //",
  "SA11santbcpu:131": "anādimati saṃsāre janmanyatraiva vā punaḥ /",
  "SA11santbcpu:132": "yanmayā paśunā pāpaṃ kṛtaṃ kāritameva vā // Bca_2.28 //",
  "SA11santbcpu:133": "yaccānumoditaṃ kiṃcid ātmaghātāya mohataḥ /",
  "SA11santbcpu:134": "tadatyayaṃ deśayāmi paścāttāpena tāpitaḥ // Bca_2.29 //",
  "SA11santbcpu:135": "ratnatraye 'pakāro yo mātāpitṛṣu vā mayā /",
  "SA11santbcpu:136": "guruṣvanyeṣu vā kṣepāt kāyavāgbuddhibhiḥ kṛtaḥ // Bca_2.30 //",
  "SA11santbcpu:137": "anekadoṣaduṣṭena mayā pāpena nāyakāḥ /",
  "SA11santbcpu:138": "yatkṛtaṃ dāruṇaṃ pāpaṃ tatsarvaṃ deśayāmyaham // Bca_2.31 //",
  "SA11santbcpu:139": "kathaṃ ca niḥsarāmyasmān nityodvego 'smi nāyakāḥ /",
  "SA11santbcpu:140": "mā bhūnme mṛtyuracirād akṣīṇe pāpasaṃcaye // Bca_2.32 //",
  "SA11santbcpu:141": "kathaṃ ca niḥsarāmyasmāt paritrāyata satvaraṃ /",
  "SA11santbcpu:142": "mā mamākṣīṇapāpasya maraṇaṃ śīghrameṣyati // Bca_2.33 //",
  "SA11santbcpu:143": "kṛtākṛtāparīkṣo 'yaṃ mṛtyurviśrambhaghātakaḥ /",
  "SA11santbcpu:144": "svasthāsvasthairaviśvāsya ākasmikamahāśaniḥ // Bca_2.34 //",
  "SA11santbcpu:145": "priyāpriyanimittena pāpaṃ kṛtamanekadhā /",
  "SA11santbcpu:146": "sarvamutsṛjya gantavyam iti na jñātamīdṛśam // Bca_2.35 //",
  "SA11santbcpu:147": "tattatsmaraṇatāṃ yāti yadyadvastvanubhūyate /",
  "SA11santbcpu:148": "svapnānubhūtavatsarvaṃ gataṃ na punarīkṣyate // Bca_2.36 //",
  "SA11santbcpu:149": "apriyā na bhaviṣyanti priyo me na bhaviṣyati /",
  "SA11santbcpu:150": "ahaṃ ca na bhaviṣyāmi sarvaṃ ca na bhaviṣyati // Bca_2.37 //",
  "SA11santbcpu:151": "ihaiva tiṣṭhatastāvad gatā naike priyāpriyāḥ /",
  "SA11santbcpu:152": "tannimittaṃ tu yatpāpaṃ tatsthitaṃ ghoramagrataḥ // Bca_2.38 //",
  "SA11santbcpu:153": "evamāgantuko 'smīti na mayā pratyavekṣitaṃ /",
  "SA11santbcpu:154": "mohānunayavidvaiṣaiḥ kṛtaṃ pāpamanekadhā // Bca_2.39 //",
  "SA11santbcpu:155": "rātrindivamaviśrāmam āyuṣo vardhate vyayaḥ /",
  "SA11santbcpu:156": "āyasya cāgamo nāsti na mariṣyāmi kiṃ nvaham // Bca_2.40 //",
  "SA11santbcpu:157": "iha śayyāgatenāpi bandhumadhye 'pi tiṣṭhatā /",
  "SA11santbcpu:158": "mayaivaikena soḍhavyā marmacchedādivedanā // Bca_2.41 //",
  "SA11santbcpu:159": "yamadūtairgṛhītasya kuto bandhuḥ kutaḥ suhṛt /",
  "SA11santbcpu:160": "puṇyamekaṃ tadā trāṇaṃ mayā tacca na sevitam // Bca_2.42 //",
  "SA11santbcpu:161": "anityajīvitāsaṅgād idaṃ bhayamajānatā /",
  "SA11santbcpu:162": "pramattena mayā nāthā bahu pāpamupārjitam // Bca_2.43 //",
  "SA11santbcpu:163": "aṅgacchedārthamapyadya nīyamāno viśuṣyati /",
  "SA11santbcpu:164": "pipāsito dīnadṛṣṭir anyadevekṣate jagat // Bca_2.44 //",
  "SA11santbcpu:165": "kiṃ punarbhairavākārair yamadūtairadhiṣṭhitaḥ /",
  "SA11santbcpu:166": "mahātrāsajvaragrastaḥ purīṣotsargaveṣṭitaḥ // Bca_2.45 //",
  "SA11santbcpu:167": "kātarairdṛṣṭipātaiśca trāṇānveṣī caturdiśaṃ /",
  "SA11santbcpu:168": "ko me mahābhayādasmāt sādhustrāṇaṃ bhaviṣyati // Bca_2.46 //",
  "SA11santbcpu:169": "trāṇaśūnyā diśo dṛṣṭvā punaḥ saṃmohamāgataḥ /",
  "SA11santbcpu:170": "tadāhaṃ kiṃ kariṣyāmi tasminsthāne mahābhaye // Bca_2.47 //",
  "SA11santbcpu:171": "adyaiva śaraṇaṃ yāmi jagannāthānmahābalān /",
  "SA11santbcpu:172": "jagadrakṣārthamudyuktān sarvatrāsaharāṃjinān // Bca_2.48 //",
  "SA11santbcpu:173": "taiścāpyadhigataṃ dharmaṃ saṃsārabhayanāśanaṃ /",
  "SA11santbcpu:174": "śaraṇaṃ yāmi bhāvena bodhisattvagaṇaṃ tathā // Bca_2.49 //",
  "SA11santbcpu:175": "samastabhadrāyātmānaṃ dadāmi bhayavihvalaḥ /",
  "SA11santbcpu:176": "punaśca mañjughoṣāya dadāmyātmānamātmanā // Bca_2.50 //",
  "SA11santbcpu:177": "taṃ cāvalokitaṃ nāthaṃ kṛpāvyākulacāriṇaṃ /",
  "SA11santbcpu:178": "viraumyārtaravaṃ bhītaḥ sa māṃ rakṣatu pāpinam // Bca_2.51 //",
  "SA11santbcpu:179": "āryamākāśagarbhaṃ ca kṣitigarbhaṃ ca bhāvataḥ /",
  "SA11santbcpu:180": "sarvānmahākṛpāṃścāpi trāṇānveṣī viraumyaham // Bca_2.52 //",
  "SA11santbcpu:181": "yaṃ dṛṣṭvaiva ca saṃtrastāḥ palāyante caturdiśaṃ /",
  "SA11santbcpu:182": "yamadūtādayo duṣṭās taṃ namasyāmi vajriṇam // Bca_2.53 //",
  "SA11santbcpu:183": "atītya yuṣmadvacanaṃ sāmprataṃ bhayadarśanāt /",
  "SA11santbcpu:184": "śaraṇaṃ yāmi vo bhīto bhayaṃ nāśayata drutam // Bca_2.54 //",
  "SA11santbcpu:185": "itvaravyādhibhīto 'pi vaidyavākyaṃ na laṅghayet /",
  "SA11santbcpu:186": "kimu vyādhiśatairgrastaś caturbhiścaturuttaraiḥ // Bca_2.55 //",
  "SA11santbcpu:187": "ekenāpi yataḥ sarve jambudvīpagatā narāḥ /",
  "SA11santbcpu:188": "naśyanti yeṣāṃ bhaiṣajyaṃ sarvadikṣu na labhyate // Bca_2.56 //",
  "SA11santbcpu:189": "tatra sarvajñavaidyasya sarvaśalyāpahāriṇaḥ /",
  "SA11santbcpu:190": "vākyamullaṅghayāmīti dhiṅmāmatyantamohitam // Bca_2.57 //",
  "SA11santbcpu:191": "atyapramattastiṣṭhāmi prapāteṣvitareṣvapi /",
  "SA11santbcpu:192": "kimu yojanasāhastre prapāte dīrghakālike // Bca_2.58 //",
  "SA11santbcpu:193": "adyaiva maraṇaṃ neti na yuktā me sukhāsikā /",
  "SA11santbcpu:194": "avaśyameti sā velā na bhaviṣyāmyahaṃ yadā // Bca_2.59 //",
  "SA11santbcpu:195": "abhayaṃ kena me dattaṃ niḥsariṣyāmi vā kathaṃ /",
  "SA11santbcpu:196": "avaśyaṃ na bhaviṣyāmi kasmānme susthitaṃ manaḥ // Bca_2.60 //",
  "SA11santbcpu:197": "pūrvānubhūtanaṣṭebhyaḥ kiṃ me sāramavasthitaṃ /",
  "SA11santbcpu:198": "yeṣu me 'bhiniviṣṭena gurūṇāṃ laṅghitaṃ vacaḥ // Bca_2.61 //",
  "SA11santbcpu:199": "jīvalokamimaṃ tyaktvā bandhūnparicitāṃstathā /",
  "SA11santbcpu:200": "ekākī kvāpi yāsyāmi kiṃ me sarvaiḥ priyāpriyaiḥ // Bca_2.62 //",
  "SA11santbcpu:201": "iyameva tu me cintā yuktā rātrindivaṃ sadā /",
  "SA11santbcpu:202": "aśubhānniyataṃ duḥkhaṃ niḥsareyaṃ tataḥ katham // Bca_2.63 //",
  "SA11santbcpu:203": "mayā bālena mūḍhena yatkiṃcitpāpamācitaṃ /",
  "SA11santbcpu:204": "prakṛtyā yacca sāvadyaṃ prajñaptyāvadyameva ca // Bca_2.64 //",
  "SA11santbcpu:205": "tatsarvaṃ deśayāmyeṣa nāthānāmagrataḥ sthitaḥ /",
  "SA11santbcpu:206": "kṛtāñjalirduḥkhabhītaḥ praṇipatya punaḥ punaḥ // Bca_2.65 //",
  "SA11santbcpu:207": "atyayamatyayatvena pratigṛhṇantu nāyakāḥ /",
  "SA11santbcpu:208": "na bhadrakamidaṃ nāthā na karttavyaṃ punarmayā // Bca_2.66 //",
  "SA11santbcpu:209": "iti dvitīyaḥ paricchedaḥ // ****************************************************************",
  "SA11santbcpu:211": "Pariccheda 3",
  "SA11santbcpu:212": "apāyaduḥkhaviśrāmaṃ sarvasattvaiḥ kṛtaṃśubhaṃ /",
  "SA11santbcpu:213": "anumode pramodena sukhaṃ tiṣṭhantu duḥkhitāḥ // Bca_3.1 //",
  "SA11santbcpu:214": "saṃsāraduḥkhanirmokṣam anumode śarīriṇāṃ /",
  "SA11santbcpu:215": "bodhisattvatvabuddhatvam anumode ca tāyinām // Bca_3.2 //",
  "SA11santbcpu:216": "cittotpādasamudrāṃśca sarvasattvasukhāvahān /",
  "SA11santbcpu:217": "sarvasattvahitādhānān anumode ca śāsinām // Bca_3.3 //",
  "SA11santbcpu:218": "sarvāsu dikṣu saṃbuddhān prārthayāmi kṛtāñjaliḥ /",
  "SA11santbcpu:219": "dharmapradīpaṃ kurvantu mohādduḥkhaprapātinām // Bca_3.4 //",
  "SA11santbcpu:220": "nirvātukāmāṃśca jinān yācayāmi kṛtāñjaliḥ /",
  "SA11santbcpu:221": "kalpānanantāṃstiṣṭhantu mā bhūdandhamidaṃ jagat // Bca_3.5 //",
  "SA11santbcpu:222": "evaṃ sarvamidaṃ kṛtvā yanmayāsāditaṃ śubhaṃ /",
  "SA11santbcpu:223": "tena syāṃ sarvasattvānāṃ sarvaduḥkhapraśāntikṛt // Bca_3.6 //",
  "SA11santbcpu:224": "glānānāmasmi bhaiṣajyaṃ bhaveyaṃ vaidya eva ca /",
  "SA11santbcpu:225": "tadupasthāyakaścaiva yāvadrogāpunarbhavaḥ // Bca_3.7 //",
  "SA11santbcpu:226": "kṣutpipāsāvyathāṃ hanyām annapānapravarṣaṇaiḥ /",
  "SA11santbcpu:227": "durbhikṣāntarakalpeṣu bhaveyaṃ pānabhojanam // Bca_3.8 //",
  "SA11santbcpu:228": "daridrāṇāṃ ca sattvānāṃ nidhiḥ syāmahamakṣayaḥ /",
  "SA11santbcpu:229": "nānopakaraṇākārair upatiṣṭheyamagrataḥ // Bca_3.9 //",
  "SA11santbcpu:230": "ātmabhāvāṃstathā bhogān sarvatrādhvagataṃ śubhaṃ /",
  "SA11santbcpu:231": "nirapekṣastyajāmyeṣa sarvasattvārthasiddhaye // Bca_3.10 //",
  "SA11santbcpu:232": "sarvatyāgaśca nirvāṇaṃ nirvāṇārthi ca me manaḥ /",
  "SA11santbcpu:233": "tyaktavyaṃ cenmayā sarvaṃ varaṃ sattveṣu dīyatāṃ // Bca_3.11 //",
  "SA11santbcpu:234": "yathāsukhīkṛtaścātmā mayāyaṃ sarvadehināṃ /",
  "SA11santbcpu:235": "ghnantu nindantu vā nityam ākirantu ca pāṃsubhiḥ // Bca_3.12 //",
  "SA11santbcpu:236": "krīḍantu mama kāyena hasantu vilasantu ca /",
  "SA11santbcpu:237": "dattastebhyo mayā kāyaś cintayā kiṃ mayānayā // Bca_3.13 //",
  "SA11santbcpu:238": "kārayantu ca karmāṇi yāni teṣāṃ sukhāvahaṃ /",
  "SA11santbcpu:239": "anarthaḥ kasyacinmā bhūn māmālambya kadācana // Bca_3.14 //",
  "SA11santbcpu:240": "yeṣāṃ kruddhāprasannā vā māmālambya matirbhavet /",
  "SA11santbcpu:241": "teṣāṃ sa eva hetuḥ syān nityaṃ sarvārthasiddhaye // Bca_3.15 //",
  "SA11santbcpu:242": "abhyākhyāsyanti māṃ ye ca ye cānye 'pyapakāriṇaḥ /",
  "SA11santbcpu:243": "utprāsakāstathānye 'pi sarve syurbodhibhāginaḥ // Bca_3.16 //",
  "SA11santbcpu:244": "anāthānāmahaṃ nāthaḥ sārthavāhaśca yāyināṃ /",
  "SA11santbcpu:245": "pārepsūnāṃ ca naubhūtaḥ setuḥ saṅkrama eva ca // Bca_3.17 //",
  "SA11santbcpu:246": "dīpārthināmahaṃ dīpaḥ śayyā śayyārthināmahaṃ /",
  "SA11santbcpu:247": "dāsārthināmahaṃ dāso bhaveyaṃ sarvadehināṃ // Bca_3.18 //",
  "SA11santbcpu:248": "cintāmaṇirbhadraghaṭaḥ siddhavidyā mahauṣadhiḥ /",
  "SA11santbcpu:249": "bhaveyaṃ kalpavṛkṣaśca kāmadhenuśca dehināṃ // Bca_3.19 //",
  "SA11santbcpu:250": "pṛthivyādīni bhūtāni niḥśeṣākāśavāsināṃ /",
  "SA11santbcpu:251": "sattvānāmaprameyāṇāṃ yathābhogānyanekadhā // Bca_3.20 //",
  "SA11santbcpu:252": "evamākāśaniṣṭhasya sattvadhātoranekadhā /",
  "SA11santbcpu:253": "bhaveyamupajīvyo 'haṃ yāvatsarve na nirvṛtāḥ // Bca_3.21 //",
  "SA11santbcpu:254": "yathā gṛhītaṃ sugatair bodhicittaṃ purātanaiḥ /",
  "SA11santbcpu:255": "te bodhisattvaśikṣāyām ānupūrvyā yathā sthitāḥ // Bca_3.22 //",
  "SA11santbcpu:256": "tadvadutpādayāmyeṣa bodhicittaṃ jagaddhite /",
  "SA11santbcpu:257": "tadvadeva ca tāḥ śikṣāḥ śikṣiṣyāmi yathākramaṃ // Bca_3.23 //",
  "SA11santbcpu:258": "evaṃ gṛhītvā matimān bodhicittaṃ prasādataḥ /",
  "SA11santbcpu:259": "punaḥ pṛṣṭhasya puṣṭyarthaṃ cittamevaṃ praharṣayet // Bca_3.24 //",
  "SA11santbcpu:260": "adya me saphalaṃ janma sulabdho mānuṣo bhavaḥ /",
  "SA11santbcpu:261": "adya buddhakule jāto buddhaputro 'smi sāmprataṃ // Bca_3.25 //",
  "SA11santbcpu:262": "tathādhunā mayā kāryaṃ svakulocitakāriṇāṃ /",
  "SA11santbcpu:263": "nirmalasya kulasyāsya kalaṅko na bhavedyathā // Bca_3.26 //",
  "SA11santbcpu:264": "andhaḥ saṅkarakūṭebhyo yathā ratnamavāpnuyāt /",
  "SA11santbcpu:265": "tathā kathaṃcidapyetad bodhicittaṃ mamoditaṃ // Bca_3.27 //",
  "SA11santbcpu:266": "jaganmṛtyuvināśāya jātametadrasāyanaṃ /",
  "SA11santbcpu:267": "jagaddāridryaśamanaṃ nidhānamidamakṣayaṃ // Bca_3.28 //",
  "SA11santbcpu:268": "jagadvyādhipraśamanaṃ bhaiṣajyamidamuttamaṃ /",
  "SA11santbcpu:269": "bhavādhvabhramaṇaśrānto jagadviśrāmapādapaḥ // Bca_3.29 //",
  "SA11santbcpu:270": "durgatyuttaraṇe setuḥ sāmānyaḥ sarvayāyināṃ /",
  "SA11santbcpu:271": "jagatkleśoṣmaśamana uditaścittacandramāḥ // Bca_3.30 //",
  "SA11santbcpu:272": "jagadajñānatimira-protsāraṇamahāraviḥ /",
  "SA11santbcpu:273": "saddharmakṣīramathanān navanītaṃ samutthitaṃ // Bca_3.31 //",
  "SA11santbcpu:274": "sukhabhogabubhukṣitasya vā janasārthasya bhavādhvacāriṇaḥ /",
  "SA11santbcpu:275": "sukhasatramidaṃ hyupasthitaṃ sakalābhyāgatasattvatarpaṇaṃ // Bca_3.32 //",
  "SA11santbcpu:276": "jagadadya nimantritaṃ mayā sugatatvena sukhena cāntarā /",
  "SA11santbcpu:277": "purataḥ khalu sarvatāyinām abhinandantu surāsurādayaḥ // Bca_3.33 //",
  "SA11santbcpu:278": "bodhicaryāvatāre bodhicittaparigraho nāma tṛtīyaḥ paricchedaḥ // ****************************************************************",
  "SA11santbcpu:280": "Pariccheda 4",
  "SA11santbcpu:281": "evaṃ gṛhītvā sudṛḍhaṃ bodhicittaṃ jinātmajaḥ /",
  "SA11santbcpu:282": "śikṣānatikrame yatnaṃ kuryānnityamatandritaḥ // Bca_4.1 //",
  "SA11santbcpu:283": "sahasā yatsamārabdhaṃ samyag yadavicāritaṃ /",
  "SA11santbcpu:284": "tatra kuryānnavetyevaṃ pratijñāyāpi yujyate // Bca_4.2 //",
  "SA11santbcpu:285": "vicāritaṃ tu yadbuddhair mahāprājñaiśca tatsutaiḥ /",
  "SA11santbcpu:286": "mayāpi ca yathāśakti tatra kiṃ parilambyate // Bca_4.3 //",
  "SA11santbcpu:287": "yadicaivaṃ pratijñāya sādhayeyaṃ na karmaṇā /",
  "SA11santbcpu:288": "etāṃ sarvāṃ visaṃvādya kā gatirme bhaviṣyati // Bca_4.4 //",
  "SA11santbcpu:289": "manasā cintayitvāpi yo na dadyātpunarnaraḥ /",
  "SA11santbcpu:290": "sa preto bhavatītyuktam alpamātre 'pi vastuni // Bca_4.5 //",
  "SA11santbcpu:291": "kimutānuttaraṃ saukhyam uccairuddhuṣya bhāvataḥ /",
  "SA11santbcpu:292": "jagatsarvaṃ visaṃvādya kā gatirme bhaviṣyati // Bca_4.6 //",
  "SA11santbcpu:293": "vetti sarvajña evaitām acintyāṃ karmaṇo gatiṃ /",
  "SA11santbcpu:294": "yadbodhicittatyāge 'pi mocayatyeva tānnarān // Bca_4.7 //",
  "SA11santbcpu:295": "bodhisattvasya tenaivaṃ sarvāpattirgarīyasī /",
  "SA11santbcpu:296": "yasmādāpadyamāno 'sau sarva sattvārthahānikṛt // Bca_4.8 //",
  "SA11santbcpu:297": "yo 'pyanyaḥ kṣaṇamapyasya puṇyavighnaṃ kariṣyati /",
  "SA11santbcpu:298": "tasya durgatiparyanto nāsti sattvārthadhātinaḥ // Bca_4.9 //",
  "SA11santbcpu:299": "ekasyāpi hi sattvasya hitaṃ hatvā hato bhavet /",
  "SA11santbcpu:300": "aśeṣākāśaparyanta-vāsināṃ kimu dehināṃ // Bca_4.10 //",
  "SA11santbcpu:301": "evamāpattibalato bodhicittabalena ca /",
  "SA11santbcpu:302": "dolāyamānaḥ saṃsāre bhūmiprāptaścirāyate // Bca_4.11 //",
  "SA11santbcpu:303": "tasmādyathā pratijñātaṃ sādhanīyaṃ mayādarāt /",
  "SA11santbcpu:304": "nādya cetkriyate yatnas talenāsmi talaṃ gataḥ // Bca_4.12 //",
  "SA11santbcpu:305": "aprameyā gatā buddhāḥ sarvasattvagaveṣakāḥ /",
  "SA11santbcpu:306": "naiṣāmahaṃ svadoṣeṇa cikitsāgocaraṃ gataḥ // Bca_4.13 //",
  "SA11santbcpu:307": "adyāpi cettathaiva syāṃ yathaivāhaṃ punaḥ punaḥ /",
  "SA11santbcpu:308": "durgativyādhimaraṇa-cchedabhedādyavāpnuyāṃ // Bca_4.14 //",
  "SA11santbcpu:309": "kadā tathāgatotpādaṃ śraddhāṃ mānuṣyameva vā /",
  "SA11santbcpu:310": "kuśalābhyāsayogyatvam evaṃ lapsye 'ti durlabhaṃ // Bca_4.15 //",
  "SA11santbcpu:311": "ārogyadivasaṃ cedaṃ sabhaktaṃ nirupadravaṃ /",
  "SA11santbcpu:312": "āyuḥ kṣaṇaṃ visaṃvādi kāyo yācitakopamaḥ // Bca_4.16 //",
  "SA11santbcpu:313": "nahīdṛśairmaccaritair mānuṣyaṃ labhyate punaḥ /",
  "SA11santbcpu:314": "alabhyamāne mānuṣye pāpameva kutaḥ śubhaṃ // Bca_4.17 //",
  "SA11santbcpu:315": "yadā kuśalayogyo 'pi kuśalaṃ na karomyahaṃ /",
  "SA11santbcpu:316": "apāyaduḥkhaiḥ saṃmūḍhaḥ kiṃ kariṣyāmyahaṃ tadā // Bca_4.18 //",
  "SA11santbcpu:317": "akurvataśca kuśalaṃ pāpaṃ cāpyupacinvataḥ /",
  "SA11santbcpu:318": "hataḥ sugataśabdo 'pi kalpakoṭiśatairapi // Bca_4.19 //",
  "SA11santbcpu:319": "ata evāha bhagavān mānuṣamatidurlabhaṃ /",
  "SA11santbcpu:320": "mahārṇavayugacchidra-kūrmagrīvārpaṇopamaṃ // Bca_4.20 //",
  "SA11santbcpu:321": "ekakṣaṇātkṛtātpāpād avīcau kalpamāpsyate /",
  "SA11santbcpu:322": "anādikālopacitāt pāpātkā sugatau kathā // Bca_4.21 //",
  "SA11santbcpu:323": "na ca tanmātramevāsau vedayitvā vimucyate /",
  "SA11santbcpu:324": "yasyāttadvedayanneva pāpamanyatprasūyate // Bca_4.22 //",
  "SA11santbcpu:325": "nātaḥparā vañcanāsti na ca moho 'styataḥparaḥ /",
  "SA11santbcpu:326": "yadīdṛśaṃ kṣaṇaṃ prāpya nābhyastaṃ kuśalaṃ mayā // Bca_4.23 //",
  "SA11santbcpu:327": "yadi caivaṃ vimṛṣyāmi punaḥ sīdāmi mohitaḥ /",
  "SA11santbcpu:328": "śociṣyāmi ciraṃ bhūyo yamadūtaiḥ pracoditaḥ // Bca_4.24 //",
  "SA11santbcpu:329": "ciraṃ dhakṣyati me kāyaṃ nārakāgniḥ suduḥsahaḥ /",
  "SA11santbcpu:330": "paścāttāpānalaścittaṃ ciraṃ dhakṣyatiniścitaṃ // Bca_4.25 //",
  "SA11santbcpu:331": "kathaṃcidapi saṃprāpto hitabhūmiṃ sudurlabhāṃ /",
  "SA11santbcpu:332": "jānannapi ca nīyo 'haṃ tāneva narakānpunaḥ // Bca_4.26 //",
  "SA11santbcpu:333": "atra me cetanā nāsti mantrairiva vimohitaḥ /",
  "SA11santbcpu:334": "na jāne kena muhyāmi ko 'trāntarmama tiṣṭhati // Bca_4.27 //",
  "SA11santbcpu:335": "hastapādādirahitās tṛṣṇādveṣādiśatravaḥ /",
  "SA11santbcpu:336": "na śurā na ca te prājñāḥ kathaṃ dāsīkṛto 'smi taiḥ // Bca_4.28 //",
  "SA11santbcpu:337": "maccittāvasthitā eva dhnanti māmeva susthitāḥ /",
  "SA11santbcpu:338": "tatrāpyahaṃ na kupyāmi dhigasthānasahiṣṇutāṃ // Bca_4.29 //",
  "SA11santbcpu:339": "sarve devā manuṣyāśca yadi syurmama śatravaḥ /",
  "SA11santbcpu:340": "te 'pi nāvīcikaṃ vahniṃ samudānayituṃ kṣamāḥ // Bca_4.30 //",
  "SA11santbcpu:341": "merorapi yadāsaṅgān na bhasmāpyupalabhyate /",
  "SA11santbcpu:342": "kṣaṇātkṣipanti māṃ tatra balinaḥ kleśaśatravaḥ // Bca_4.31 //",
  "SA11santbcpu:343": "nahi sarvānyaśatrūṇāṃ dīrghamāyurapīdṛśaṃ /",
  "SA11santbcpu:344": "anādyantaṃ mahādīrghaṃ yanmama kleśavairiṇāṃ // Bca_4.32 //",
  "SA11santbcpu:345": "sarve hitāya kalpante ānukūlyena sevitāḥ /",
  "SA11santbcpu:346": "sevyamānāstvamī kleśāḥ sutarāṃ duḥkhakārakāḥ // Bca_4.33 //",
  "SA11santbcpu:347": "itisatatadīrghavairiṣu vyasanaughaprasavaikahetuṣu /",
  "SA11santbcpu:348": "hṛdaye nivasatsu nirbhayaṃ mama saṃsāraratiḥ kathaṃ bhavet // Bca_4.34 //",
  "SA11santbcpu:349": "bhavacārakapālakā ime narakādiṣvapi vadhyaghātakāḥ /",
  "SA11santbcpu:350": "mativeśmani lobhapañjare yadi tiṣṭhati kutaḥ sukhaṃ mama // Bca_4.35 //",
  "SA11santbcpu:351": "tasmānna tāvadahamatra dhuraṃ kṣipāmi yāvanna śatrava ime nihatāḥ samakṣaṃ /",
  "SA11santbcpu:352": "khalpe 'pi tāvadapakāriṇi baddharoṣā mānonnatāstamanihatya na yānti nidrāṃ // Bca_4.36 //",
  "SA11santbcpu:353": "prakṛtimaraṇaduḥkhitāndhakārān raṇaśirasi prasamaṃ nihantumugrāḥ /",
  "SA11santbcpu:354": "agaṇitaśaraśaktighātaduḥkhā na vimukhatāmupayāntyasādhayitvā // Bca_4.37 //",
  "SA11santbcpu:355": "kimuta satatasarvaduḥkhahetūn prakṛtiripūnupahantumudyatasya /",
  "SA11santbcpu:356": "bhavati mama viṣādadainyamadya vyasanaśatairapi kena hetunā vai // Bca_4.38 //",
  "SA11santbcpu:357": "akāraṇenaiva ripukṣatāni gātreṣvalaṇkāravadudvahanti /",
  "SA11santbcpu:358": "mahārhasiddhyai tu samudyatasya duḥkhāni kasmānmama bādhakāni // Bca_4.39 //",
  "SA11santbcpu:359": "svajīvikāmātranibaddhacittāḥ kaivartacaṇḍālakṛṣīvalādyāḥ /",
  "SA11santbcpu:360": "śītātapādivyasanaṃ sahante jagaddhitārthaṃ na kathaṃ sahe 'ham // Bca_4.40 //",
  "SA11santbcpu:361": "daśadigvyomaparyanta-jagatkleśavimokṣaṇe /",
  "SA11santbcpu:362": "pratijñāya mahātmāpi na kleśebhyo vimocitaḥ // Bca_4.41 //",
  "SA11santbcpu:363": "ātmapramāṇamajñātvā bruvannunmattakastadā /",
  "SA11santbcpu:364": "anivarttī bhaviṣyāmi tasmātkleśavadhe sadā // Bca_4.42 //",
  "SA11santbcpu:365": "atra grahī bhaviṣyāmi baddhavairaśca vigrahī /",
  "SA11santbcpu:366": "anyatra tadvidhātkleśāt kleśaghātānubandhinaḥ // Bca_4.43 //",
  "SA11santbcpu:367": "galantvantrāṇi me kāmaṃ śiraḥ patatu nāma me /",
  "SA11santbcpu:368": "na tvevāvanatiṃ yāmi sarvathā kleśavairiṇām // Bca_4.44 //",
  "SA11santbcpu:369": "nirvāsitasyāpi tu nāma śatror deśāntare sthānaparigrahaḥ syāt /",
  "SA11santbcpu:370": "yataḥ punaḥ saṃbhṛtaśaktireti na kleśaśatrorgatirīdṛśī tu // Bca_4.45 //",
  "SA11santbcpu:371": "kvāsau yāyānmanaḥstho nirastaḥ sthitvā yasminmadvadhārthaṃ yateta /",
  "SA11santbcpu:372": "nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ // Bca_4.46 //",
  "SA11santbcpu:373": "na kleśā viṣayeṣu nendriyagaṇe nāpyantarāle sthitā nāto 'nyatra kuhasthitāḥ punarime mathnanti kṛtsnaṃ jagat /",
  "SA11santbcpu:374": "māyaiveyamato vimuñca hṛdayatrāsaṃ bhajasvodyamaṃ prajñārthaṃ kimakāṇḍa eva narakeṣvātmānamābādhase // Bca_4.47 //",
  "SA11santbcpu:375": "evaṃ viniścitya karomi yatnaṃ yathoktaśikṣāpratipattihetoḥ /",
  "SA11santbcpu:376": "vaidyopadeśāccalataḥ kuto 'sti bhaiṣajyasādhyasya nirāmayatvam // Bca_4.48 //",
  "SA11santbcpu:377": "bodhicaryāvatāre bodhisattvaśikṣā caturthaḥ paricchedaḥ // ****************************************************************",
  "SA11santbcpu:379": "Pariccheda 5",
  "SA11santbcpu:380": "śikṣāṃ rakṣitukāmena cittaṃ rakṣyaṃ prayatnataḥ /",
  "SA11santbcpu:381": "na śikṣā rakṣituṃ śakyā calaṃ cittamarakṣatā // Bca_5.1 //",
  "SA11santbcpu:382": "adāntā mattamātaṅgā na kurvantīha tāṃ vyathām /",
  "SA11santbcpu:383": "karoti yāmavīcyādau muktaścittamataṅgajaḥ // Bca_5.2 //",
  "SA11santbcpu:384": "baddhaśceccitamātaṅgaḥ smṛtirajjvā samantataḥ /",
  "SA11santbcpu:385": "bhayamastaṃ gataṃ sarvaṃ kṛtsnaṃ kalyāṇamāgatam // Bca_5.3 //",
  "SA11santbcpu:386": "byāghrāḥ siṃhā gajā ṛkṣāḥ sarpāḥ sarve ca śatravaḥ /",
  "SA11santbcpu:387": "sarve narakapālāśca ḍākinyo rākṣasāstathā // Bca_5.4 //",
  "SA11santbcpu:388": "sarve baddhā bhavantyete cittasyaikasya bandhanāt /",
  "SA11santbcpu:389": "cittasyaikasya damanāt sarve dāntā bhavanti ca // Bca_5.5 //",
  "SA11santbcpu:390": "yasmādbhayāni sarvāṇi duḥkhānyapramitāni ca /",
  "SA11santbcpu:391": "cittādeva bhavantīti kathitaṃ tattvavādinā // Bca_5.6 //",
  "SA11santbcpu:392": "śastrāṇi kena narake ghaṭitāni prayatnataḥ /",
  "SA11santbcpu:393": "taptāyaḥkuṭṭimaṃ kena kuto jātāśca tāḥ striyaḥ // Bca_5.7 //",
  "SA11santbcpu:394": "pāpacittasamudbhūtaṃ tattatsarvaṃ jagau muniḥ /",
  "SA11santbcpu:395": "tasmānna kaścitrailokye cittādanyo bhayānakaḥ // Bca_5.8 //",
  "SA11santbcpu:396": "adaridraṃ jagatkṛtvā dānapāramitā yadi /",
  "SA11santbcpu:397": "jagaddaridramadyāpi sā kathaṃ pūrvatāyinām // Bca_5.9 //",
  "SA11santbcpu:398": "phalena saha sarvasva-tyāgacittājjane 'khile /",
  "SA11santbcpu:399": "dānapāramitā proktā tasmāt sā cittameva tu // Bca_5.10 //",
  "SA11santbcpu:400": "matsyādayaḥ kva nīyantāṃ mārayeyaṃ yato na tān /",
  "SA11santbcpu:401": "labdhe viraticitte tu śīlapāramitā matā // Bca_5.11 //",
  "SA11santbcpu:402": "kiyato mārayiṣyāmi durjanān gaganopamān /",
  "SA11santbcpu:403": "mārite krodhacitte tu māritāḥ sarvaśatravaḥ // Bca_5.12 //",
  "SA11santbcpu:404": "bhūmiṃ chādayituṃ sarvāṃ kutaścarma bhaviṣyati /",
  "SA11santbcpu:405": "upānaccarmamātreṇa channā bhavati medinī // Bca_5.13 //",
  "SA11santbcpu:406": "bāhyā bhāvā mayā tadvac chakyā vārayituṃ na hi /",
  "SA11santbcpu:407": "svacittaṃ vārayiṣyāmi kiṃ mamānyairnivāritaiḥ // Bca_5.14 //",
  "SA11santbcpu:408": "sahāpi vākcharīrābhyāṃ mandavṛtterna tatphalam /",
  "SA11santbcpu:409": "yatpaṭorekakasyāpi cittasya brahmatādikam // Bca_5.15 //",
  "SA11santbcpu:410": "japāstapāṃsi sarvāṇi dīrghakālakṛtānyapi /",
  "SA11santbcpu:411": "anyacittena mandena vṛthaivetyāha sarvavit // Bca_5.16 //",
  "SA11santbcpu:412": "duḥkhaṃ hantuṃ sukhaṃ prāptuṃ te bhramanti mudhāmbare /",
  "SA11santbcpu:413": "yairetaddharmasarvasvaṃ cittaṃ guhyaṃ na bhāvitam // Bca_5.17 //",
  "SA11santbcpu:414": "tasmātsvadhiṣṭhitaṃ cittaṃ mayā kāryaṃ surakṣitam /",
  "SA11santbcpu:415": "cittarakṣāvrataṃ muktvā bahubhiḥ kiṃ mama vrataiḥ // Bca_5.18 //",
  "SA11santbcpu:416": "yathā capalamadhyastho rakṣati vraṇamādarāt /",
  "SA11santbcpu:417": "evaṃ durjanamadhyastho rakṣeccittavraṇaṃ sadā // Bca_5.19 //",
  "SA11santbcpu:418": "vraṇaduḥkhalavādbhīto rakṣati vraṇamādarāt /",
  "SA11santbcpu:419": "saṃghātaparvatāghātād bhītaścittavraṇaṃ na kim // Bca_5.20 //",
  "SA11santbcpu:420": "anena hi vihāreṇa viharan durjaneṣvapi /",
  "SA11santbcpu:421": "pramadājanamadhye 'pi yatirdhīro na khaṇḍyate // Bca_5.21 //",
  "SA11santbcpu:422": "lābhā naśyantu me kāmaṃ satkāraḥ kāyajīvitam /",
  "SA11santbcpu:423": "naśyatvanyacca kuśalaṃ mā tu cittaṃ kadācana // Bca_5.22 //",
  "SA11santbcpu:424": "cittaṃ rakṣitukāmānāṃ mayaiṣa kriyate 'ñjaliḥ /",
  "SA11santbcpu:425": "smṛtiṃ ca saṃprajanyaṃ ca sarvayatnena rakṣata // Bca_5.23 //",
  "SA11santbcpu:426": "vyādhyākulo naro yadvan na kṣamaḥ sarvakarmasu /",
  "SA11santbcpu:427": "tathābhyāṃ vyākulaṃ cittaṃ na kṣamaṃ sarvakarmasu // Bca_5.24 //",
  "SA11santbcpu:428": "asaṃprajanyacittasya śrutacintitabhāvitam /",
  "SA11santbcpu:429": "sacchidrakumbhajalavan na smṛtāvavatiṣṭhate // Bca_5.25 //",
  "SA11santbcpu:430": "aneke śrutavanto 'pi śrāddhā yatnaparā api /",
  "SA11santbcpu:431": "asaṃprajanyadoṣeṇa bhavantyāpattikaśmalāḥ // Bca_5.26 //",
  "SA11santbcpu:432": "asaṃprajanyacaureṇa smṛtimoṣānusāriṇā /",
  "SA11santbcpu:433": "upacityāpi puṇyāni muṣitā yānti durgatim // Bca_5.27 //",
  "SA11santbcpu:434": "kleśataskarasaṅgho 'yam avatāragaveṣakaḥ /",
  "SA11santbcpu:435": "prāpyāvatāraṃ muṣṇāti hanti sadgatijībitam // Bca_5.28 //",
  "SA11santbcpu:436": "tasmātsmṛtirmanodvārān nāpaneyā kadācana /",
  "SA11santbcpu:437": "gatāpi pratyupasthāpyā saṃsmṛtyāpāyikīṃ vyathām // Bca_5.29 //",
  "SA11santbcpu:438": "upādhyāyānuśāsinyā bhītyāpyādarakāriṇām /",
  "SA11santbcpu:439": "dhanyānāṃ gurusaṃvāsāt sukaraṃ jāyate smṛtiḥ // Bca_5.30 //",
  "SA11santbcpu:440": "buddhāśca bodhisattvāśca sarvatrāvyāhatekṣaṇāḥ /",
  "SA11santbcpu:441": "sarvamevāgratasteṣāṃ teṣāmasmi puraḥ sthitaḥ // Bca_5.31 //",
  "SA11santbcpu:442": "iti dhyātvā tathā tiṣṭhet trapādarabhayānvitaḥ /",
  "SA11santbcpu:443": "buddhānusmṛtirapyevaṃ bhavettasya muhurmuhuḥ // Bca_5.32 //",
  "SA11santbcpu:444": "saṃprajanyaṃ tadāyāti na ca yātyāgataṃ punaḥ /",
  "SA11santbcpu:445": "smṛtiryadā manodvāre rakṣārthamavatiṣṭhate // Bca_5.33 //",
  "SA11santbcpu:446": "pūrvaṃ tāvadidaṃ cittaṃ sadopasthāpyamīdṛśam /",
  "SA11santbcpu:447": "nirindriyeṇeva mayā sthātavyaṃ kāṣṭhavatsadā // Bca_5.34 //",
  "SA11santbcpu:448": "niṣphalā netravikṣepā na karttavyāḥ kadācana /",
  "SA11santbcpu:449": "nidhyāyantīva satataṃ kāryā dṛṣṭiradhogatā // Bca_5.35 //",
  "SA11santbcpu:450": "dṛṣṭiviśrāmahetostu diśaḥ paśyetkadācana /",
  "SA11santbcpu:451": "ābhāsamātraṃ dṛṣṭvā ca svāgatārthaṃ vilokayet // Bca_5.36 //",
  "SA11santbcpu:452": "mārgādau bhayabodhārthaṃ muhuḥ paśyeccaturdiśam /",
  "SA11santbcpu:453": "diśo viśramya vīkṣeta parāvṛtyeva pṛṣṭhataḥ // Bca_5.37 //",
  "SA11santbcpu:454": "saredapasaredvāpi puraḥ paścānnirūpya ca /",
  "SA11santbcpu:455": "evaṃ sarvāsvavasthāsu kāryaṃ buddhvā samācaret // Bca_5.38 //",
  "SA11santbcpu:456": "kāyenaivamavastheyam ityākṣipya kriyāṃ punaḥ /",
  "SA11santbcpu:457": "kathaṃ kāyaḥ sthita iti draṣṭavyaṃ punarantarā // Bca_5.39 //",
  "SA11santbcpu:458": "nirūpyaḥ sarvayatnena cittamattadvipastathā /",
  "SA11santbcpu:459": "dharmacintāmahāstambhe yathā baddho na mucyate // Bca_5.40 //",
  "SA11santbcpu:460": "kutra me vartata iti pratyavekṣyaṃ tathā manaḥ /",
  "SA11santbcpu:461": "samādhānadhuraṃ naiva kṣaṇamapyutsṛjedyathā // Bca_5.41 //",
  "SA11santbcpu:462": "bhayotsavādisaṃbandhe yadyaśakto yathāsukham /",
  "SA11santbcpu:463": "dānakāle tu śīlasya yasmāduktamupekṣaṇam // Bca_5.42 //",
  "SA11santbcpu:464": "yadbuddhvā kartumārabdhaṃ tato 'nyanna vicintayet /",
  "SA11santbcpu:465": "tadeva tāvanniṣpādyaṃ tadgatenāntarātmanā // Bca_5.43 //",
  "SA11santbcpu:466": "evaṃ hi sukṛtaṃ sarvam anyathā nobhayaṃ bhavet /",
  "SA11santbcpu:467": "asaṃprajanyakleśo 'pi vṛddhiṃ caivaṃ gamiṣyati // Bca_5.44 //",
  "SA11santbcpu:468": "nānāvidhapralāpeṣu vartamāneṣvanekadhā /",
  "SA11santbcpu:469": "kautūhaleṣu sarveṣu hanyādautsukyamāgatam // Bca_5.45 //",
  "SA11santbcpu:470": "mṛnmardanatṛṇaccheda-rekhādyaphalamāgatam /",
  "SA11santbcpu:471": "smṛtvā tāthāgatīṃ śikṣāṃ bhītastatkṣaṇamutsṛjet // Bca_5.46 //",
  "SA11santbcpu:472": "yadā calitukāmaḥ syād vaktukāmo 'pi vā bhavet /",
  "SA11santbcpu:473": "svacittaṃ pratyavekṣyādau kuryāddhairyeṇa yuktimat // Bca_5.47 //",
  "SA11santbcpu:474": "anunītaṃ pratihataṃ yadā paśyetsvakaṃ manaḥ /",
  "SA11santbcpu:475": "na kartavyaṃ na vaktavyaṃ sthātavyaṃ kāṣṭhavattadā // Bca_5.48 //",
  "SA11santbcpu:476": "uddhataṃ sopahāsaṃ vā yadā mānamadānvitam /",
  "SA11santbcpu:477": "sotprāsātiśayaṃ vakraṃ vañcakaṃ ca mano bhavet // Bca_5.49 //",
  "SA11santbcpu:478": "yadātmotkarṣaṇābhāsaṃ parapaṃsanameva ca /",
  "SA11santbcpu:479": "sādhikṣepaṃ sasaṃrambhaṃ sthātavyaṃ kāṣṭhavattadā // Bca_5.50 //",
  "SA11santbcpu:480": "lābhasatkārakīrtyarthi parivārārthi vā punaḥ /",
  "SA11santbcpu:481": "upasthānārthi me cittaṃ tasmāttiṣṭhāmi kāṣṭhavat // Bca_5.51 //",
  "SA11santbcpu:482": "parārtharūkṣaṃ svārthārthi pariṣatkāmameva vā /",
  "SA11santbcpu:483": "vaktumicchati me cittaṃ tasmāttiṣṭhāmi kāṣṭhavat // Bca_5.52 //",
  "SA11santbcpu:484": "asahiṣṇvalasaṃ bhītaṃ pragalbhaṃ mukharaṃ tathā /",
  "SA11santbcpu:485": "svapakṣābhiniviṣṭaṃ vā tasmāttiṣṭhāmi kāṣṭhavat // Bca_5.53 //",
  "SA11santbcpu:486": "evaṃ saṃkliṣṭamālokya niṣphalārambhi vā manaḥ /",
  "SA11santbcpu:487": "nigṛhṇīyād dṛḍhaṃ śūraḥ pratipakṣeṇa tatsadā // Bca_5.54 //",
  "SA11santbcpu:488": "suniścitaṃ suprasannaṃ dhīraṃ sādaragauravam /",
  "SA11santbcpu:489": "salajjaṃ sabhayaṃ śāntaṃ parārādhanatatparam // Bca_5.55 //",
  "SA11santbcpu:490": "parasparaviruddhābhir bālecchābhirakheditam /",
  "SA11santbcpu:491": "kleśotpādādidaṃ hyetad eṣāmiti dayānvitam // Bca_5.56 //",
  "SA11santbcpu:492": "ātmasattvavaśaṃ nityam anavadyeṣu vastuṣu /",
  "SA11santbcpu:493": "nirmāṇamiva nirmānaṃ dhārayāmyeṣa mānasam // Bca_5.57 //",
  "SA11santbcpu:494": "cirātprāptaṃ kṣaṇavaraṃ smṛtvā smṛtvā muhurmuhuḥ /",
  "SA11santbcpu:495": "dhārayāmīdṛśaṃ cittam aprakampyaṃ sumeruvat // Bca_5.58 //",
  "SA11santbcpu:496": "gṛdhrairāmiṣasaṃgṛddhaiḥ kṛṣyamāṇa itastataḥ /",
  "SA11santbcpu:497": "na karotyanyathā kāyaḥ kasmādatra pratikriyām // Bca_5.59 //",
  "SA11santbcpu:498": "rakṣasīmaṃ manaḥ kasmād ātmīkṛtya samucchrayam /",
  "SA11santbcpu:499": "tvattaścetpṛthagevāyaṃ tenātra tava ko vyayaḥ // Bca_5.60 //",
  "SA11santbcpu:500": "na svīkaroṣi he mūḍha kāṣṭhaputtalakaṃ śucim /",
  "SA11santbcpu:501": "amedhyaghaṭitaṃ yantraṃ kasmādrakṣasi pūtikam // Bca_5.61 //",
  "SA11santbcpu:502": "imaṃ carmapuṭaṃ tāvat svabuddhyaiva pṛthak kuru /",
  "SA11santbcpu:503": "asthipañjarato māṃsaṃ prajñāśastreṇa mocaya // Bca_5.62 //",
  "SA11santbcpu:504": "asthīnyapi pṛthak kṛtvā paśya majjānamantataḥ /",
  "SA11santbcpu:505": "kimatra sāramastīti svayameva vicāraya // Bca_5.63 //",
  "SA11santbcpu:506": "evamanviṣya yatnena na dṛṣṭaṃ sāramatra te /",
  "SA11santbcpu:507": "adhunā vada kasmāttvaṃ kāyamadyāpi rakṣasi // Bca_5.64 //",
  "SA11santbcpu:508": "na khāditavyamaśuci tvayā peyaṃ na śoṇitam /",
  "SA11santbcpu:509": "nāntrāṇi cūṣitavyāni kiṃ kāyena kariṣyasi // Bca_5.65 //",
  "SA11santbcpu:510": "yuktaṃ gṛdhraśṛgālāder āhārārthaṃ tu rakṣitum /",
  "SA11santbcpu:511": "karmopakaraṇaṃ tvetan manuṣyāṇāṃ śarīrakam // Bca_5.66 //",
  "SA11santbcpu:512": "evaṃ te rakṣataścāpi mṛtyurācchidya nirdayaḥ /",
  "SA11santbcpu:513": "kāyaṃ dāsyati gṛdhrebhyas tadā tvaṃ kiṃ kariṣyasi // Bca_5.67 //",
  "SA11santbcpu:514": "na sthāsyatīti bhṛtyāya na vastrādi pradīyate /",
  "SA11santbcpu:515": "kāyo yāsyati khāditvā kasmāttvaṃ kuruṣe vyayam // Bca_5.68 //",
  "SA11santbcpu:516": "dattvāsmai vetanaṃ tasmāt svārthaṃ kuru mano 'dhunā /",
  "SA11santbcpu:517": "nahi vaitanikopāttaṃ sarvaṃ tasmai pradīyate // Bca_5.69 //",
  "SA11santbcpu:518": "kāye naubuddhimādhāya gatyāgamananiścayāt /",
  "SA11santbcpu:519": "yathākāmaṅgamaṃ kāyaṃ kuru sattvārthasiddhaye // Bca_5.70 //",
  "SA11santbcpu:520": "evaṃ vaśīkṛtasvātmā nityaṃ smitamukho bhavet /",
  "SA11santbcpu:521": "tyajed bhṛkuṭisaṅkocaṃ pūrvābhāṣī jagatsuhṛt // Bca_5.71 //",
  "SA11santbcpu:522": "saśabdapātaṃ sahasā na pīṭhādīn vinikṣipet /",
  "SA11santbcpu:523": "nāsphālayetkapāṭaṃ ca syānniḥśabdaruciḥ sadā // Bca_5.72 //",
  "SA11santbcpu:524": "bako biḍālaścauraśca niḥśabdo nibhṛtaścaran /",
  "SA11santbcpu:525": "prāpnotyabhimataṃ kāryam evaṃ nityaṃ yatiścaret // Bca_5.73 //",
  "SA11santbcpu:526": "paracodanadakṣāṇām anadhīṣṭopakāriṇām /",
  "SA11santbcpu:527": "pratīcchecchirasā vākyaṃ sarvaśiṣyaḥ sadā bhavet // Bca_5.74 //",
  "SA11santbcpu:528": "subhāṣiteṣu sarveṣu sādhukāramudīrayet /",
  "SA11santbcpu:529": "puṇyakāriṇamālokya stutibhiḥ saṃpraharṣayet // Bca_5.75 //",
  "SA11santbcpu:530": "parokṣaṃ ca guṇān brūyād anubrūyācca toṣataḥ /",
  "SA11santbcpu:531": "svavarṇe bhāṣyamāṇe ca bhāvayettadguṇajñatām // Bca_5.76 //",
  "SA11santbcpu:532": "sarvārambhā hi tuṣṭyarthāḥ sā vittairapi durlabhā /",
  "SA11santbcpu:533": "bhokṣye tuṣṭisukhaṃ tasmāt paraśramakṛtairguṇaiḥ // Bca_5.77 //",
  "SA11santbcpu:534": "na cātra me vyayaḥ kaścit paratra ca mahatsukham /",
  "SA11santbcpu:535": "aprītiduḥkhaṃ dveṣaistu mahadduḥkhaṃ paratra ca // Bca_5.78 //",
  "SA11santbcpu:536": "viśvastavinyastapadaṃ vispaṣṭārthaṃ manoramam /",
  "SA11santbcpu:537": "śrutisaukhyaṃ kṛpāmūlaṃ mṛdumandasvaraṃ vadet // Bca_5.79 //",
  "SA11santbcpu:538": "ṛju paśyetsadā sattvāṃś cakṣuṣā saṃpibanniva /",
  "SA11santbcpu:539": "etāneva samāśritya buddhatvaṃ me bhaviṣyati // Bca_5.80 //",
  "SA11santbcpu:540": "sātatyābhiniveśotthaṃ pratipakṣotthameva ca /",
  "SA11santbcpu:541": "guṇopakārikṣetre ca duḥkhite ca mahacchubham // Bca_5.81 //",
  "SA11santbcpu:542": "dakṣa utthānasaṃpannaḥ svayaṅkārī sadā bhavet /",
  "SA11santbcpu:543": "nāvakāśaḥ pradātavyaḥ kasyacitsarvakarmasu // Bca_5.82 //",
  "SA11santbcpu:544": "uttarottarataḥ śreṣṭhā dānapāramitādayaḥ /",
  "SA11santbcpu:545": "netarārthaṃ tyajecchreṣṭhām anyatrācārasetutaḥ // Bca_5.83 //",
  "SA11santbcpu:546": "evaṃ buddhvā parārtheṣu bhavetsatatamutthitaḥ /",
  "SA11santbcpu:547": "niṣiddhamapyanujñātaṃ kṛpālorarthadarśinaḥ // Bca_5.84 //",
  "SA11santbcpu:548": "vinipātagatānātha-bratasthān saṃvibhajya ca /",
  "SA11santbcpu:549": "bhuñjīta madhyamāṃ mātrāṃ tricīvarabahistyajet // Bca_5.85 //",
  "SA11santbcpu:550": "saddharmasebakaṃ kāyam itarārthe na pīḍayet /",
  "SA11santbcpu:551": "evameva hi sattvānām āśāmāśu prapūrayet // Bca_5.86 //",
  "SA11santbcpu:552": "tyajenna jīvitaṃ tasmād aśuddhe karuṇāśaye /",
  "SA11santbcpu:553": "tulyāśaye tu tattyājyam itthaṃ na parihīyate // Bca_5.87 //",
  "SA11santbcpu:554": "dharmaṃ nirgaurave svasthe na śiroveṣṭhite vadet /",
  "SA11santbcpu:555": "sacchatradaṇḍaśastre ca nāvaguṇṭhitamastake // Bca_5.88 //",
  "SA11santbcpu:556": "gambhīrodāramalpeṣu na strīṣu puruṣaṃ vinā /",
  "SA11santbcpu:557": "hīnotkṛṣṭeṣu dharmeṣu samaṃ gauravamācaret // Bca_5.89 //",
  "SA11santbcpu:558": "nodāradharmapātraṃ ca hīne dharme niyojayet /",
  "SA11santbcpu:559": "na cācāraṃ parityajya sūtramantraiḥ pralobhayet // Bca_5.90 //",
  "SA11santbcpu:560": "dantakāṣṭhasya kheṭasya visarjanamapāvṛtam /",
  "SA11santbcpu:561": "neṣṭaṃ jale sthale bhogye mūtrādeścāpi garhitam // Bca_5.91 //",
  "SA11santbcpu:562": "mukhapūraṃ na bhuñjīta saśabdaṃ prasṛtānanam /",
  "SA11santbcpu:563": "pralambapādaṃ nāsīta na bāhū mardayetsamam // Bca_5.92 //",
  "SA11santbcpu:564": "naikayā'nyastriyā kuryād yānaṃ śayanamāsanam /",
  "SA11santbcpu:565": "lokāprasādakaṃ sarvaṃ dṛṣṭvā pṛṣṭvā ca varjayet // Bca_5.93 //",
  "SA11santbcpu:566": "nāṅgulyā kārayetkiṃcid dakṣiṇena tu sādaram /",
  "SA11santbcpu:567": "samastenaiva hastena mārgamapyevamādiśet // Bca_5.94 //",
  "SA11santbcpu:568": "na bāhūtkṣepakaṃ kaṃcic chabdayedalpasaṃbhrame /",
  "SA11santbcpu:569": "acchaṭādi tu kartavyam anyathā syādasaṃvṛtaḥ // Bca_5.95 //",
  "SA11santbcpu:570": "nāthanirvāṇaśayyāvac chayītepsitayā diśā /",
  "SA11santbcpu:571": "saṃprajāna/",
  "SA11santbcpu:572": "llaghūtthānaḥ prāgavaśyaṃ niyogataḥ // Bca_5.96 //",
  "SA11santbcpu:573": "ācāro bodhisattvānām aprameya udāhṛtaḥ /",
  "SA11santbcpu:574": "cittaśodhanamācāraṃ niyataṃ tāvadācaret // Bca_5.97 //",
  "SA11santbcpu:575": "rātrindivaṃ ca triskandhaṃ trikālaṃ ca pravartayet /",
  "SA11santbcpu:576": "śeṣāpattiśamastena bodhicittajināśrayāt // Bca_5.98 //",
  "SA11santbcpu:577": "yā avasthāḥ prapadyeta svayaṃ paravaśo 'pi vā /",
  "SA11santbcpu:578": "tāsvavasthāsu yāḥ śikṣāḥ śikṣettā eva yatnataḥ // Bca_5.99 //",
  "SA11santbcpu:579": "na hi tadvidyate kiṃcid yanna śikṣyaṃ jinātmajaiḥ /",
  "SA11santbcpu:580": "na tadasti na yatpuṇyam evaṃ viharataḥ sataḥ // Bca_5.100 //",
  "SA11santbcpu:581": "pāramparyeṇa sākṣādvā sattvārthaṃ nānyadācaret /",
  "SA11santbcpu:582": "sattvānāmeva cārthāya sarvaṃ bodhāya nāmayet // Bca_5.101 //",
  "SA11santbcpu:583": "sadā kalyāṇamitraṃ ca jīvitārthe 'pi na tyajet /",
  "SA11santbcpu:584": "bodhisattvavratadharaṃ mahāyānārthakovidam // Bca_5.102 //",
  "SA11santbcpu:585": "śrīsaṃbhavavimokṣācca śikṣedyadguruvartanam /",
  "SA11santbcpu:586": "etaccānyacca buddhoktaṃ jñeyaṃ sūtrāntavācanāt // Bca_5.103 //",
  "SA11santbcpu:587": "śikṣāḥ sūtreṣu dṛśyante tasmātsūtrāṇi vācayet /",
  "SA11santbcpu:588": "ākāśagarbhe sūtre ca mūlāpattīrnirūpayet // Bca_5.104 //",
  "SA11santbcpu:589": "śikṣāsamuccayo 'vaśyaṃ draṣṭavyaśca punaḥ punaḥ /",
  "SA11santbcpu:590": "vistareṇa sadācāro yasmāttatra pradarśitaḥ // Bca_5.105 //",
  "SA11santbcpu:591": "saṅkṣepeṇāthavā tāvat paśyetsūtrasamuccayam /",
  "SA11santbcpu:592": "āryanāgārjunābaddhaṃ dvitīyaṃ ca prayatnataḥ // Bca_5.106 //",
  "SA11santbcpu:593": "yato nivāryate yatra yadeva ca niyujyate /",
  "SA11santbcpu:594": "tallokacittarakṣārthaṃ śikṣāṃ dṛṣṭvā samācaret // Bca_5.107 //",
  "SA11santbcpu:595": "etadeva samāsena saṃprajanyasya lakṣaṇam /",
  "SA11santbcpu:596": "yatkāyacittāvasthāyāḥ pratyavekṣā muhurmuhuḥ // Bca_5.108 //",
  "SA11santbcpu:597": "kāyenaiva paṭhiṣyāmi vākpāṭhena tu kiṃ bhavet /",
  "SA11santbcpu:598": "cikitsāpāṭhamātreṇa rogiṇaḥ kiṃ bhaviṣyati // Bca_5.109 //",
  "SA11santbcpu:599": "iti bodhicaryāvatāre saṃprajanyarakṣaṇaṃ nāma pañcamaḥ paricchedaḥ // ****************************************************************",
  "SA11santbcpu:601": "Pariccheda 6",
  "SA11santbcpu:602": "sarvametatsucaritaṃ dānaṃ sugatapūjanam /",
  "SA11santbcpu:603": "kṛtaṃ kalpasahasrairyat pratighaḥ pratihanti tat // Bca_6.1 //",
  "SA11santbcpu:604": "na ca dveṣasamaṃ pāpaṃ na ca kṣāntisamaṃ tapaḥ /",
  "SA11santbcpu:605": "tasmāt kṣāntiṃ prayatnena bhāvayedvividhairnayaiḥ // Bca_6.2 //",
  "SA11santbcpu:606": "manaḥ śamaṃ na gṛhṇāti na prītisukhamaśnute /",
  "SA11santbcpu:607": "na nidrāṃ na dhṛtiṃ yāti dveṣaśalye hṛdi sthite // Bca_6.3 //",
  "SA11santbcpu:608": "pūjayatyarthamānairyān ye 'pi cainaṃ samāśritāḥ /",
  "SA11santbcpu:609": "te 'pyenaṃ hantumicchanti svāminaṃ dveṣadurbhagam // Bca_6.4 //",
  "SA11santbcpu:610": "suhṛdo 'pyudvijante 'smād dadāti na ca sevyate /",
  "SA11santbcpu:611": "saṅkṣepānnāsti tatkiṃcit krodhano yena susthitaḥ // Bca_6.5 //",
  "SA11santbcpu:612": "evamādīni duḥkhāni karotītyarisaṃjñayā /",
  "SA11santbcpu:613": "yaḥ krodhaṃ hanti nirbandhāt sa sukhīha paratra ca // Bca_6.6 //",
  "SA11santbcpu:614": "aniṣṭakaraṇājjātam iṣṭasya ca vighātanāt /",
  "SA11santbcpu:615": "daurmanasyāśanaṃ prāpya dveṣo dṛpto nihanti mām // Bca_6.7 //",
  "SA11santbcpu:616": "tasmādvighātayiṣyāmi tasyāśanamahaṃ ripoḥ /",
  "SA11santbcpu:617": "yasmānna madvadhādanyat kṛtyamasyāsti vairiṇaḥ // Bca_6.8 //",
  "SA11santbcpu:618": "atyaniṣṭāgamenāpi na kṣobhyā muditā mayā /",
  "SA11santbcpu:619": "daurmanasye 'pi nāstīṣṭaṃ kuśalaṃ tvavahīyate // Bca_6.9 //",
  "SA11santbcpu:620": "yadyastyeva pratīkāro daurmanasyena tatra kim /",
  "SA11santbcpu:621": "atha nāsti pratīkāro daurmanasyena tatra kim // Bca_6.10 //",
  "SA11santbcpu:622": "duḥkhaṃ nyakkārapāruṣyam ayaśaścetyanīpsitam /",
  "SA11santbcpu:623": "priyāṇāmātmano vāpi śatroścaitadviparyayāt // Bca_6.11 //",
  "SA11santbcpu:624": "kathaṃcillabhyate saukhyaṃ duḥkhaṃ sthitamayantataḥ /",
  "SA11santbcpu:625": "duḥkhenaiva ca niḥsāraś cetastasmāddṛḍhībhava // Bca_6.12 //",
  "SA11santbcpu:626": "durgāputrakakarṇāṭā dāhacchedādivedanām /",
  "SA11santbcpu:627": "vṛthā sahante muktyartham ahaṃ kasmāttu kātaraḥ // Bca_6.13 //",
  "SA11santbcpu:628": "na kiṃcidasti tadvastu yadabhyāsasya duṣkaram /",
  "SA11santbcpu:629": "tasmānmṛduvyathābhyāsāt soḍhavyāpi mahāvyathā // Bca_6.14 //",
  "SA11santbcpu:630": "uddaṃśadaṃśamaśaka-kṣutpipāsādivedanām /",
  "SA11santbcpu:631": "mahatkaṇḍvādiduḥkhaṃ ca kimanarthaṃ na paśyasi // Bca_6.15 //",
  "SA11santbcpu:632": "śītoṣṇavṛṣṭivātādhi-vyādhibandhanatāḍanaiḥ /",
  "SA11santbcpu:633": "saukumāryaṃ na kartavyam anyathā vardhate vyathā // Bca_6.16 //",
  "SA11santbcpu:634": "kecitsvaśoṇitaṃ dṛṣṭvā vikramante viśeṣataḥ /",
  "SA11santbcpu:635": "paraśoṇitamapyeke dṛṣṭvā mūrcchāṃ vrajanti yat // Bca_6.17 //",
  "SA11santbcpu:636": "taccittasya dṛḍhatvena kātaratvena cāgatam /",
  "SA11santbcpu:637": "duḥkhaduryodhanastasmād bhavedabhibhavedvyathām // Bca_6.18 //",
  "SA11santbcpu:638": "duḥkhe 'pi naiva cittasya prasādaṃ kṣobhayedbudhaḥ /",
  "SA11santbcpu:639": "saṅgrāmo hi saha kleśair yuddhe ca sulabhā vyathā // Bca_6.19 //",
  "SA11santbcpu:640": "urasārātighātān ye pratīcchanto jayantyarīn /",
  "SA11santbcpu:641": "te te vijayinaḥ śūrāḥ śeṣāstu mṛtamārakāḥ // Bca_6.20 //",
  "SA11santbcpu:642": "guṇo 'paraśca duḥkhasya yatsaṃvegānmadacyutiḥ /",
  "SA11santbcpu:643": "saṃsāriṣu ca kāruṇyaṃ pāpādbhītirjine spṛhā // Bca_6.21 //",
  "SA11santbcpu:644": "pittādiṣu na me kopo mahāduḥkhakareṣvapi /",
  "SA11santbcpu:645": "sacetaneṣu kiṃ kopaḥ te 'pi pratyayakopitāḥ // Bca_6.22 //",
  "SA11santbcpu:646": "aniṣyamāṇamapyetac chūlamutpadyate yathā /",
  "SA11santbcpu:647": "aniṣyamāṇo 'pi balāt krodha utpadyate tathā // Bca_6.23 //",
  "SA11santbcpu:648": "kupyāmīti na saṃcintya kupyati svecchayā janaḥ /",
  "SA11santbcpu:649": "utpatsya ityabhipretya krodha utpadyate na ca // Bca_6.24 //",
  "SA11santbcpu:650": "ye kecidaparādhāstu pāpāni vividhāni ca /",
  "SA11santbcpu:651": "sarvaṃ yatpratyayabalāt svatantraṃ tu na vidyate // Bca_6.25 //",
  "SA11santbcpu:652": "na ca pratyayasāmagryā janayāmīti cetanā /",
  "SA11santbcpu:653": "na cāpi janitasyāsti janito 'smīti cetanā // Bca_6.26 //",
  "SA11santbcpu:654": "yatpradhānaṃ kilābhīṣṭaṃ yattadātmeti kalpitam /",
  "SA11santbcpu:655": "tadeva hi bhavāmīti na saṃcintyopajāyate // Bca_6.27 //",
  "SA11santbcpu:656": "anutpannaṃ hi tannāsti ka icchedbhavituṃ tadā /",
  "SA11santbcpu:657": "viṣayavyāpṛtatvācca niroddhumapi nehate // Bca_6.28 //",
  "SA11santbcpu:658": "nityo hyacetanaścātmā vyomavat sphuṭamakriyaḥ /",
  "SA11santbcpu:659": "pratyayāntarasaṅge 'pi nirvikārasya kā kriyā // Bca_6.29 //",
  "SA11santbcpu:660": "yaḥ pūrvavatkriyākāle kriyāyāstena kiṃ kṛtam /",
  "SA11santbcpu:661": "tasya kriyeti saṃbandhe katarattannibandhanam // Bca_6.30 //",
  "SA11santbcpu:662": "evaṃ paravaśaṃ sarvaṃ yadvaśaṃ so 'pi cāvaśaḥ /",
  "SA11santbcpu:663": "nirmāṇavadaceṣṭeṣu bhāveṣvevaṃ kva kupyate // Bca_6.31 //",
  "SA11santbcpu:664": "vāraṇāpi na yuktaivaṃ kaḥ kiṃ vārayatīti cet /",
  "SA11santbcpu:665": "yuktā pratītyatā yasmād duḥkhasyoparatirmatā // Bca_6.32 //",
  "SA11santbcpu:666": "tasmādamitraṃ mitraṃ vā dṛṣṭvāpyanyāyakāriṇam /",
  "SA11santbcpu:667": "īdṛśāḥ pratyayā asyety evaṃ matvā sukhī bhavet // Bca_6.33 //",
  "SA11santbcpu:668": "yadi tu khecchayā siddhiḥ sarveṣāmeva dehinām /",
  "SA11santbcpu:669": "na bhavetkasyacidduḥkhaṃ na duḥkhaṃ kaścidicchati // Bca_6.34 //",
  "SA11santbcpu:670": "pramādādātmanātmānaṃ bādhante kaṇṭakādibhiḥ /",
  "SA11santbcpu:671": "bhaktacchedādibhiḥ kopād durāpastryādilipsayā // Bca_6.35 //",
  "SA11santbcpu:672": "udvandhanaprapātaiśca viṣāpathyādibhakṣaṇaiḥ /",
  "SA11santbcpu:673": "nighnanti kecidātmānam apuṇyācaraṇena ca // Bca_6.36 //",
  "SA11santbcpu:674": "yadaivaṃ kleśavaśyatvād ghnantyātmānamapi priyam /",
  "SA11santbcpu:675": "tadaiṣāṃ parakāyeṣu parihāraḥ kathaṃ bhavet // Bca_6.37 //",
  "SA11santbcpu:676": "kleśonmattīkṛteṣveṣu pravṛtteṣvātmaghātane /",
  "SA11santbcpu:677": "na kevalaṃ dayā nāsti krodha utpadyate katham // Bca_6.38 //",
  "SA11santbcpu:678": "yadi svabhāvo bālānāṃ paropadravakāritā /",
  "SA11santbcpu:679": "teṣu kopo na yukto me yathāgnau dahanātmake // Bca_6.39 //",
  "SA11santbcpu:680": "atha doṣo 'yamāgantuḥ sattvāḥ prakṛtipeśalāḥ /",
  "SA11santbcpu:681": "yathāpyayuktastatkopaḥ kaṭudhūme yathāmbare // Bca_6.40 //",
  "SA11santbcpu:682": "mukhyaṃ daṇḍādikaṃ hitvā prerake yadi kupyate /",
  "SA11santbcpu:683": "dveṣeṇa preritaḥ so 'pi dveṣe dveṣo 'stu me varam // Bca_6.41 //",
  "SA11santbcpu:684": "mayāpi pūrvaṃ sattvānām īdṛśyeva vyathā kṛtā /",
  "SA11santbcpu:685": "tasmānme yuktamevaitat sattvopadravakāriṇaḥ // Bca_6.42 //",
  "SA11santbcpu:686": "tacchastraṃ mama kāyaśca dvayaṃ duḥkhasya kāraṇam /",
  "SA11santbcpu:687": "tena śastraṃ mayā kāyo gṛhītaḥ kutra kupyate // Bca_6.43 //",
  "SA11santbcpu:688": "gaṇḍo 'yaṃ pratimākāro gṛhīto ghaṭṭanāsahaḥ /",
  "SA11santbcpu:689": "tṛṣṇāndhena mayā tatra vyathāyāṃ kutra kupyate // Bca_6.44 //",
  "SA11santbcpu:690": "duḥkhaṃ necchāmi duḥkhasya hetumicchāmi bāliśaḥ /",
  "SA11santbcpu:691": "svāparādhāgate duḥkhe kasmādanyatra kupyate // Bca_6.45 //",
  "SA11santbcpu:692": "asipatravanaṃ yadvad yathā nārakapakṣiṇaḥ /",
  "SA11santbcpu:693": "matkarmajanitā eva tathedaṃ kutra kupyate // Bca_6.46 //",
  "SA11santbcpu:694": "matkarmacoditā eva jātā mayyapakāriṇaḥ /",
  "SA11santbcpu:695": "yena yāsyanti narakān mayaivāmī hatā nanu // Bca_6.47 //",
  "SA11santbcpu:696": "etānāśritya me pāpaṃ kṣīyate kṣamato bahu /",
  "SA11santbcpu:697": "māmāśritya tu yāntyete narakān dīrghavedanān // Bca_6.48 //",
  "SA11santbcpu:698": "ahamevāpakāryeṣāṃ mamaite copakāriṇaḥ /",
  "SA11santbcpu:699": "kasmādviparyayaṃ kṛtvā khalacetaḥ prakupyasi // Bca_6.49 //",
  "SA11santbcpu:700": "bhavenmamāśayaguṇo na yāmi narakānyadi /",
  "SA11santbcpu:701": "eṣāmatra kimāyātaṃ yadyātmā rakṣito mayā // Bca_6.50 //",
  "SA11santbcpu:702": "atha pratyapakārī syāṃ tathāpyete na rakṣitāḥ /",
  "SA11santbcpu:703": "hīyate cāpi me caryā tasmānnaṣṭāstapasvinaḥ // Bca_6.51 //",
  "SA11santbcpu:704": "mano hantumamūrtatvān na śakyaṃ kenacit kvacit /",
  "SA11santbcpu:705": "śarīrābhiniveśāttu kāyaduḥkhena bādhyate // Bca_6.52 //",
  "SA11santbcpu:706": "nyakvāraḥ paruṣaṃ vākyam ayaśaścetyayaṃ gaṇaḥ /",
  "SA11santbcpu:707": "kāyaṃ na bādhate tena cetaḥ kasmātprakupyasi // Bca_6.53 //",
  "SA11santbcpu:708": "mayyaprasādo yo 'nyeṣāṃ sa kiṃ māṃ bhakṣayiṣyati /",
  "SA11santbcpu:709": "iha janmāntare vāpi yenāsau me 'nabhīpsitaḥ // Bca_6.54 //",
  "SA11santbcpu:710": "lābhāntarāyakāritvād yadyasau me 'nabhīpsitaḥ /",
  "SA11santbcpu:711": "naṅkṣyatīhaiva me lābhaḥ pāpaṃ tu sthāsyati dhruvam // Bca_6.55 //",
  "SA11santbcpu:712": "varamadyaiva me mṛtyur na mithyājīvitaṃ ciram /",
  "SA11santbcpu:713": "yasmācciramapi sthitvā mṛtyuduḥkhaṃ tadaiva me // Bca_6.56 //",
  "SA11santbcpu:714": "svapne varṣaśataṃ saukhyaṃ bhuktvā yaśca vibudhyate /",
  "SA11santbcpu:715": "muhūrtamaparo yaśca sukhī bhūtvā vibudhyate // Bca_6.57 //",
  "SA11santbcpu:716": "nanu nivartate saukhyaṃ dvayorapi bibuddhayoḥ /",
  "SA11santbcpu:717": "saivopamā mṛtyukāle cirajībyalpajīvinoḥ // Bca_6.58 //",
  "SA11santbcpu:718": "labdhvāpi ca bahū/",
  "SA11santbcpu:719": "llābhān ciraṃ bhuktvā sukhānyapi /",
  "SA11santbcpu:720": "riktahastaśca nagnaśca yāsyāmi muṣito yathā // Bca_6.59 //",
  "SA11santbcpu:721": "pāpakṣayaṃ ca puṇyaṃ ca lābhājjīvan karomi cet /",
  "SA11santbcpu:722": "puṇyakṣayaśca pāpaṃ ca lābhārthaṃ krudhyato nanu // Bca_6.60 //",
  "SA11santbcpu:723": "yadarthameva jīvāmi tadeva yadi naśyati /",
  "SA11santbcpu:724": "kiṃ tena jīvitenāpi kevalāśubhakāriṇā // Bca_6.61 //",
  "SA11santbcpu:725": "avarṇavādini dveṣaḥ sattvānnāśayatīti cet /",
  "SA11santbcpu:726": "parāyaśaskare 'pyevaṃ kopaste kiṃ na jāyate // Bca_6.62 //",
  "SA11santbcpu:727": "parāyattāprasādatvād aprasādiṣu te kṣamā /",
  "SA11santbcpu:728": "kleśotpādaparāyatte kṣamā nāvarṇavādini // Bca_6.63 //",
  "SA11santbcpu:729": "pratimāstūpasaddharma-nāśakākrośakeṣu ca /",
  "SA11santbcpu:730": "na yujyate mama dveṣo buddhādīnāṃ na hi byathā // Bca_6.64 //",
  "SA11santbcpu:731": "gurusālohitādīnāṃ priyāṇāṃ cāpakāriṣu /",
  "SA11santbcpu:732": "pūrvavatpratyayotpādaṃ dṛṣṭvā kopaṃ nivārayet // Bca_6.65 //",
  "SA11santbcpu:733": "cetanācetanakṛtā dehināṃ niyatā vyathā /",
  "SA11santbcpu:734": "sā vyathā cetane dṛṣṭā kṣamasvaināṃ vyathāmataḥ // Bca_6.66 //",
  "SA11santbcpu:735": "mohādeke 'parādhyanti kupyantyanye 'pi mohitāḥ /",
  "SA11santbcpu:736": "brūmaḥ kameṣu nirdoṣaṃ kaṃ vā brūmo 'parādhinam // Bca_6.67 //",
  "SA11santbcpu:737": "kasmādevaṃ kṛtaṃ pūrvaṃ yenaivaṃ bādhyase paraiḥ /",
  "SA11santbcpu:738": "sarve karmaparāyattaḥ ko 'hamatrānyathākṛtau // Bca_6.68 //",
  "SA11santbcpu:739": "evaṃ buddhvā tu puṇyeṣu tathā yatnaṃ karomyaham /",
  "SA11santbcpu:740": "yena sarve bhaviṣyanti maitracittāḥ parasparam // Bca_6.69 //",
  "SA11santbcpu:741": "dahyamāne gṛhe yadvad agnirgatvā gṛhāntaram /",
  "SA11santbcpu:742": "tṛṇādau yatra sajyeta tadākṛṣyāpanīyate // Bca_6.70 //",
  "SA11santbcpu:743": "evaṃ cittaṃ yadāsaṅgād dahyate dveṣavahninā /",
  "SA11santbcpu:744": "tatkṣaṇaṃ tatparityājyaṃ puṇyātmoddāhaśaṅkayā // Bca_6.71 //",
  "SA11santbcpu:745": "māraṇīyaḥ kathaṃ chittvā muktaścetkimabhadrakam /",
  "SA11santbcpu:746": "manuṣyaduḥkhairnarakān muktaścetkimabhadrakam // Bca_6.72 //",
  "SA11santbcpu:747": "yadyetanmātramevādya duḥkhaṃ soḍhuṃ na pāryate /",
  "SA11santbcpu:748": "tannārakavyathāhetuḥ krodhaḥ kasmānna vāryate // Bca_6.73 //",
  "SA11santbcpu:749": "kopārthamevamevāhaṃ narakeṣu sahasraśaḥ /",
  "SA11santbcpu:750": "kārito 'smi na cātmārthaḥ parārtho vā kṛto mayā // Bca_6.74 //",
  "SA11santbcpu:751": "na cedaṃ tādṛśaṃ duḥkhaṃ mahārthaṃ ca kariṣyati /",
  "SA11santbcpu:752": "jagadduḥkhahare duḥkhe prītirevātra yujyate // Bca_6.75 //",
  "SA11santbcpu:753": "yadi prītisukhaṃ prāptam anyaiḥ stutvā guṇorjitam /",
  "SA11santbcpu:754": "manastvamapi taṃ stutvā kasmādevaṃ na hṛṣyasi // Bca_6.76 //",
  "SA11santbcpu:755": "idaṃ ca te hṛṣṭisukhaṃ niravadyaṃ sukhodayam /",
  "SA11santbcpu:756": "na vāritaṃ ca guṇibhiḥ parāvarjanamuttamam // Bca_6.77 //",
  "SA11santbcpu:757": "tasyaiva sukhamityevaṃ tavedaṃ yadi na priyam /",
  "SA11santbcpu:758": "bhṛtidānādivirater dṛṣṭādṛṣṭaṃ hataṃ bhavet // Bca_6.78 //",
  "SA11santbcpu:759": "svaguṇe kīrtyamāne ca parasaukhyamapīcchasi /",
  "SA11santbcpu:760": "kīrtyamāne paraguṇe svasaukhyamapi necchasi // Bca_6.79 //",
  "SA11santbcpu:761": "bodhicittaṃ samutpādya sarvasattvasukhecchayā /",
  "SA11santbcpu:762": "svayaṃ labdhasukheṣvadya kasmātsattveṣu kupyasi // Bca_6.80 //",
  "SA11santbcpu:763": "trailokyapūjyaṃ buddhatvaṃ sattvānāṃ kinna vāñchasi /",
  "SA11santbcpu:764": "satkāramitvaraṃ dṛṣṭvā teṣāṃ kiṃ paridahyase // Bca_6.81 //",
  "SA11santbcpu:765": "puṣṇāti yastvayā poṣyaṃ tubhyameva dadāti saḥ /",
  "SA11santbcpu:766": "kuṭumbajīvinaṃ lavdhvā na hṛṣyasi prakupyasi // Bca_6.82 //",
  "SA11santbcpu:767": "sa kiṃ necchati sattvānāṃ yasteṣāṃ bodhimicchati /",
  "SA11santbcpu:768": "bodhicittaṃ kutastasya yo 'nyasaṃpadi kupyati // Bca_6.83 //",
  "SA11santbcpu:769": "yadi tena na tallabdhaṃ sthitaṃ dānapatergṛhe /",
  "SA11santbcpu:770": "sarvathāpi na tatte 'sti dattādattena tena kim // Bca_6.84 //",
  "SA11santbcpu:771": "kiṃ vārayatu puṇyāni prasannān svaguṇānatha /",
  "SA11santbcpu:772": "labhamāno na gṛhṇātu vada kena na kupyasi // Bca_6.85 //",
  "SA11santbcpu:773": "na kevalaṃ tvamātmānaṃ kṛtapāpaṃ na śocasi /",
  "SA11santbcpu:774": "kṛtapuṇyaiḥ saha spardhām aparaiḥ kartumicchasi // Bca_6.86 //",
  "SA11santbcpu:775": "jātaṃ cedapriyaṃ śatros tvattuṣṭhyā kiṃ punarbhavet /",
  "SA11santbcpu:776": "tvadāśaṃsanamātreṇa na cāheturbhaviṣyati // Bca_6.87 //",
  "SA11santbcpu:777": "ata tvadicchayā siddhaṃ tadduḥkhe kiṃ sukhaṃ tava /",
  "SA11santbcpu:778": "athāpyartho bhavedevam anarthaḥ konvataḥ paraḥ // Bca_6.88 //",
  "SA11santbcpu:779": "etaddhi baḍiśaṃ ghoraṃ kleśabāḍiśikārpitam /",
  "SA11santbcpu:780": "yato narakapālāstvāṃ krītvā pakṣyanti kumbhiṣu // Bca_6.89 //",
  "SA11santbcpu:781": "stutiryaśo 'tha satkāro na puṇyāya na cāyuṣe /",
  "SA11santbcpu:782": "na balārthaṃ na cārogye na ca kāyasukhāya me // Bca_6.90 //",
  "SA11santbcpu:783": "etāvāṃśca bhavetsvārtho dhīmataḥ svārthavedinaḥ /",
  "SA11santbcpu:784": "madyadyūtādi sevyaṃ syān mānasaṃ sukhamicchatā // Bca_6.91 //",
  "SA11santbcpu:785": "yaśo 'rthaṃ hārayantyartham ātmānaṃ mārayantyapi /",
  "SA11santbcpu:786": "kimakṣarāṇi bhakṣyāṇi mṛte kasya ca tatsukham // Bca_6.92 //",
  "SA11santbcpu:787": "yathā pāṃśugṛhe bhinne rodityārtaravaṃ śiśuḥ /",
  "SA11santbcpu:788": "tathā stutiyaśohānau svacittaṃ pratibhāti me // Bca_6.93 //",
  "SA11santbcpu:789": "śabdastāvadacittatvāt sa māṃ stautītyasaṃbhavaḥ /",
  "SA11santbcpu:790": "paraḥ kila mayi prīta ityetatprītikāraṇam // Bca_6.94 //",
  "SA11santbcpu:791": "anyatra mayi vā prītyā kiṃ hi me parakīyayā /",
  "SA11santbcpu:792": "tasyaiva tatprītisukhaṃ bhāgo nālpo 'pi me tataḥ // Bca_6.95 //",
  "SA11santbcpu:793": "tatsukhena sukhitvaṃ cet sarvatraiva mamāstu tat /",
  "SA11santbcpu:794": "kasmādanyaprasādena sukhiteṣu na me sukham // Bca_6.96 //",
  "SA11santbcpu:795": "tasmādahaṃ stuto 'smīti prītirātmani jāyate /",
  "SA11santbcpu:796": "tatrāpyevamasaṃbandhāt kevalaṃ śiśuceṣṭitam // Bca_6.97 //",
  "SA11santbcpu:797": "stutyādayaśca me kṣobhaṃ saṃvegaṃ nāśayantyamī /",
  "SA11santbcpu:798": "guṇavatsu ca mātsaryaṃ saṃpatkopaṃ ca kurvate // Bca_6.98 //",
  "SA11santbcpu:799": "tasmātstutyādighātāya mama ye pratyupasthitāḥ /",
  "SA11santbcpu:800": "apāyapātarakṣārthaṃ pravṛttā nanu te mama // Bca_6.99 //",
  "SA11santbcpu:801": "muktyarthinaścāyuktaṃ me lābhasatkārabandhanam /",
  "SA11santbcpu:802": "ye mocayanti māṃ bandhād dveṣasteṣu kathaṃ mama // Bca_6.100 //",
  "SA11santbcpu:803": "duḥkhaṃ praveṣṭukāmasya ye kapāṭatvamāgatāḥ /",
  "SA11santbcpu:804": "buddhādhiṣṭhānata iva dveṣasteṣu kathaṃ mama // Bca_6.101 //",
  "SA11santbcpu:805": "puṇyavighnaḥ kṛto 'nenety atra kopo na yujyate /",
  "SA11santbcpu:806": "kṣāntyā samaṃ tapo nāsti nanvetattadupasthitam // Bca_6.102 //",
  "SA11santbcpu:807": "athāhamātmadoṣeṇa na karomi kṣamāmiha /",
  "SA11santbcpu:808": "mayaivātra kṛto vighnaḥ puṇyahetāvupasthite // Bca_6.103 //",
  "SA11santbcpu:809": "yo hi yena vinā nāsti yasmiṃśca sati vidyate /",
  "SA11santbcpu:810": "sa eva kāraṇaṃ tasya sa kathaṃ vighna ucyate // Bca_6.104 //",
  "SA11santbcpu:811": "na hi kālopapannena dānavighnaḥ kṛto 'rthinā /",
  "SA11santbcpu:812": "na ca pravrājake prāpte pravrajyāvighna ucyate // Bca_6.105 //",
  "SA11santbcpu:813": "sulabhā yācakā loke durlabhāstvapakāriṇaḥ /",
  "SA11santbcpu:814": "yato me 'naparādhasya na kaścidaparādhyati // Bca_6.106 //",
  "SA11santbcpu:815": "aśramopārjitastasmād nṛhe nidhirivotthitaḥ /",
  "SA11santbcpu:816": "bodhicaryāsahāyatvāt spṛhaṇīyo ripurmama // Bca_6.107 //",
  "SA11santbcpu:817": "mayā cānena copāttaṃ tasmādetatkṣamāphalam /",
  "SA11santbcpu:818": "etasmai prathamaṃ deyam etatpūrvā kṣamā yataḥ // Bca_6.108 //",
  "SA11santbcpu:819": "kṣamāsiddhyāśayo nāsya tena pūjyo na cedariḥ /",
  "SA11santbcpu:820": "siddhiheturucito 'pi saddharmaḥ pūjyate katham // Bca_6.109 //",
  "SA11santbcpu:821": "apakārāśayo 'syeti śatruryadi na pūjyate /",
  "SA11santbcpu:822": "anyathā me kathaṃ kṣāntir bhiṣajīva hitodyate // Bca_6.110 //",
  "SA11santbcpu:823": "tadduṣṭāśayamevātaḥ pratītyotpadyate kṣamā /",
  "SA11santbcpu:824": "sa evātaḥ kṣamāhetuḥ pūjyaḥ saddharmavanmayā // Bca_6.111 //",
  "SA11santbcpu:825": "sattvakṣetraṃ jinakṣetram ityato muninoditam /",
  "SA11santbcpu:826": "etānārādhya bahavaḥ saṃpatpāraṃ yato gatāḥ // Bca_6.112 //",
  "SA11santbcpu:827": "sattvebhyaśca jinebhyaśca buddhadharmāgame same /",
  "SA11santbcpu:828": "jineṣu gauravaṃ yadvan na sattveṣviti kaḥ kramaḥ // Bca_6.113 //",
  "SA11santbcpu:829": "āśayasya ca māhātmyaṃ na svataḥ kiṃ tu kāryataḥ /",
  "SA11santbcpu:830": "samaṃ ca tena māhātmyaṃ sattvānāṃ tena te samāḥ // Bca_6.114 //",
  "SA11santbcpu:831": "maitryāśayaśca yatpūjyaḥ sattvamāhātmyameva tat /",
  "SA11santbcpu:832": "buddhaprasādādyatpuṇyaṃ buddhamāhātmyameva tat // Bca_6.115 //",
  "SA11santbcpu:833": "buddhadharmāgamāṃśena tasmātsattvā jinaiḥ samāḥ /",
  "SA11santbcpu:834": "na tu buddhaiḥ samāḥ kecid anantāṃśairguṇārṇavaiḥ // Bca_6.116 //",
  "SA11santbcpu:835": "guṇasāraikarāśīnāṃ guṇo 'ṇurapi cetkvacit /",
  "SA11santbcpu:836": "dṛśyate tasya pūjārthaṃ trailokyamapi na kṣamam // Bca_6.117 //",
  "SA11santbcpu:837": "buddhadharmodayāṃśastu śreṣṭhaḥ sattveṣu vidyate /",
  "SA11santbcpu:838": "etadaṃśānurūpyeṇa sattvapūjā kṛtā bhavet // Bca_6.118 //",
  "SA11santbcpu:839": "kiṃ ca niśchadmabandhūnām aprameyopakāriṇām /",
  "SA11santbcpu:840": "sattvārādhanamutsṛjya niṣkṛtiḥ kā parā bhavet // Bca_6.119 //",
  "SA11santbcpu:841": "bhindanti dehaṃ praviśantyavīcīṃ yeṣāṃ kṛte tatra kṛte kṛtaṃ syāt /",
  "SA11santbcpu:842": "mahāpakāriṣvapi tena sarva-kalyāṇamevācaraṇīyameṣu // Bca_6.120 //",
  "SA11santbcpu:843": "svayaṃ mama svāmina eva tāvat tadarthamātmanyapi nirvyapekṣāḥ /",
  "SA11santbcpu:844": "ahaṃ kathaṃ svāmiṣu teṣu teṣu karomi mānaṃ na tu dāsabhāvam // Bca_6.121 //",
  "SA11santbcpu:845": "yeṣāṃ sukhe yānti mudaṃ munīndrā yeṣāṃ vyathāyāṃ praviśanti manyum /",
  "SA11santbcpu:846": "tattoṣaṇātsarvamunīndratuṣṭis tatrāpakāre 'pakṛtaṃ munīnām // Bca_6.122 //",
  "SA11santbcpu:847": "ādīptakāyasya yathā samantān na sarvakāmairapi saumanasyam /",
  "SA11santbcpu:848": "sattvavyathāyāmapi tadvadeva na prītyupāyo 'sti dayāmayānām // Bca_6.123 //",
  "SA11santbcpu:849": "tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /",
  "SA11santbcpu:850": "tadadya pāpaṃ pratideśayāmi yatkheditāstanmunayaḥ kṣamantām // Bca_6.124 //",
  "SA11santbcpu:851": "ārādhanāyādya tathāgatānāṃ sarvātmanā dāsyamupaimi loke /",
  "SA11santbcpu:852": "kurvantu me mūrdhni padaṃ janaughā vighnantu vā tuṣyatu lokanāthaḥ // Bca_6.125 //",
  "SA11santbcpu:853": "ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo 'sti /",
  "SA11santbcpu:854": "dṛśyanta ete nanu sattvarūpās ta eva nāthāḥ kimanādaro 'tra // Bca_6.126 //",
  "SA11santbcpu:855": "tathāgatārādhanametadeva svārthasya saṃsādhanametadeva /",
  "SA11santbcpu:856": "kokasya duḥkhāpahametadeva tasmānmamāstu vratametadeva // Bca_6.127 //",
  "SA11santbcpu:857": "yathaiko rājapuruṣaḥ pramathnāti mahājanam /",
  "SA11santbcpu:858": "vikartuṃ naiva śaknoti dīrghadarśī mahājanaḥ // Bca_6.128 //",
  "SA11santbcpu:859": "yasmānnaiva sa ekākī tasya rājabalaṃ balam /",
  "SA11santbcpu:860": "tathā na durbalaṃ kaṃcid aparāddhaṃ vimānayet // Bca_6.129 //",
  "SA11santbcpu:861": "yasmānnarakapālāśca kṛpāvantaśca tadbalam /",
  "SA11santbcpu:862": "tasmādārādhayetsattvān bhṛtyaścaṇḍanṛpaṃ yathā // Bca_6.130 //",
  "SA11santbcpu:863": "kupitaḥ kiṃ nṛpaḥ kuryād yena syānnarakavyathā /",
  "SA11santbcpu:864": "yatsattvadaurmanasyena kṛtena hyanubhūyate // Bca_6.131 //",
  "SA11santbcpu:865": "tuṣṭaḥ kiṃ nṛpatirdadyād yadbuddhatvasamaṃ bhavet /",
  "SA11santbcpu:866": "yatsattvasaumanasyena kṛtena hyanubhūyate // Bca_6.132 //",
  "SA11santbcpu:867": "āstāṃ bhaviṣyadbuddhatvaṃ sattvārādhanasaṃbhavam /",
  "SA11santbcpu:868": "ihaiva saubhāgyayaśaḥ sausthityaṃ kiṃ na paśyasi // Bca_6.133 //",
  "SA11santbcpu:869": "prāsādikatvamārogyaṃ prāmodyaṃ cirajīvitam /",
  "SA11santbcpu:870": "cakravartisukhaṃ sphītaṃ kṣamī prāpnoti saṃsaran // Bca_6.134 //",
  "SA11santbcpu:871": "bodhicaryāvatāre kṣāntipāramitā ṣaṣṭhaḥ paricchedaḥ // ****************************************************************",
  "SA11santbcpu:873": "Pariccheda 7",
  "SA11santbcpu:874": "evaṃ kṣamo bhajedvīryaṃ vīrye bodhiryataḥ sthitā /",
  "SA11santbcpu:875": "na hi vīryaṃ vinā puṇyaṃ yathā vāyuṃ vināgatiḥ // Bca_7.1 //",
  "SA11santbcpu:876": "kiṃ vīryaṃ kuśalotsāhas tadvipakṣaḥ ka ucyate /",
  "SA11santbcpu:877": "ālasyaṃ kutsitāsaktir viṣādātmāvamanyanā // Bca_7.2 //",
  "SA11santbcpu:878": "avyāpārasukhāsvāda-nidrāpāśrayatṛṣṇayā /",
  "SA11santbcpu:879": "saṃsāraduḥkhānudvegād ālasyamupajāyate // Bca_7.3 //",
  "SA11santbcpu:880": "kleśavāgurikāghrātaḥ praviṣṭo janmavāgurām /",
  "SA11santbcpu:881": "kimadyāpi na jānāsi mṛtyorvadanamāgataḥ // Bca_7.4 //",
  "SA11santbcpu:882": "svayūthyānmāryamāṇāṃstvaṃ krameṇaiva na paśyasi /",
  "SA11santbcpu:883": "tathāpi nidrāṃ yāsyeva caṇḍālamahiṣo yathā // Bca_7.5 //",
  "SA11santbcpu:884": "yamenodvīkṣyamāṇasya baddhamārgasya sarvataḥ /",
  "SA11santbcpu:885": "kathaṃ te rocate bhoktuṃ kathaṃ nidrā kathaṃ ratiḥ // Bca_7.6 //",
  "SA11santbcpu:886": "yāvatsaṃbhṛtasaṃbhāraṃ maraṇaṃ śīghrameṣyati /",
  "SA11santbcpu:887": "saṃtyajyāpi tadālasyam akāle kiṃ kariṣyasi // Bca_7.7 //",
  "SA11santbcpu:888": "idaṃ na prāptamārabdham idamardhakṛtaṃ sthitam /",
  "SA11santbcpu:889": "akasmānmṛtyurāyāto hā hato 'smīti cintayan // Bca_7.8 //",
  "SA11santbcpu:890": "śokavegasamucchūna-sāśruraktekṣaṇānanān /",
  "SA11santbcpu:891": "bandhūn nirāśān saṃpaśyan yamadūtamukhāni ca // Bca_7.9 //",
  "SA11santbcpu:892": "svapāpasmṛtisaṃtaptaḥ śṛṇvannādāṃśca nārakān /",
  "SA11santbcpu:893": "trāsoccāraviliptāṅgo vihvalaḥ kiṃ kariṣyasi // Bca_7.10 //",
  "SA11santbcpu:894": "jīvamatsya ivāsmīti yuktaṃ bhayamihaiva te /",
  "SA11santbcpu:895": "kiṃ punaḥ kṛtapāpasya tīvrānnarakaduḥkhataḥ // Bca_7.11 //",
  "SA11santbcpu:896": "spṛṣṭa uṣṇodakenāpi sukumāra pratapyase /",
  "SA11santbcpu:897": "kṛtvā ca nārakaṃ karma kimevaṃ svasthamāsyate // Bca_7.12 //",
  "SA11santbcpu:898": "nirudyamaphalākāṅkṣin sukumāra bahuvyatha /",
  "SA11santbcpu:899": "mṛtyugrasto 'marākāra hā duḥkhita vihanyase // Bca_7.13 //",
  "SA11santbcpu:900": "mānuṣyaṃ nāvamāsādya tara duḥkhamahānadīm /",
  "SA11santbcpu:901": "mūḍha kālo na nidrāyā iyaṃ naurdurlabhā punaḥ // Bca_7.14 //",
  "SA11santbcpu:902": "muktvā dharmaratiṃ śreṣṭhām anantaratisaṃtatim /",
  "SA11santbcpu:903": "ratirauddhatyahāsādau duḥkhahetau kathaṃ tava // Bca_7.15 //",
  "SA11santbcpu:904": "aviṣādabalavyūha-tātparyātmavidheyatā /",
  "SA11santbcpu:905": "parātmasamatā caiva parātmaparivartanam // Bca_7.16 //",
  "SA11santbcpu:906": "naivāvasādaḥ kartavyaḥ kuto me bodhirityataḥ /",
  "SA11santbcpu:907": "yasmāttathāgataḥ satyaṃ satyavādīdamuktavān // Bca_7.17 //",
  "SA11santbcpu:908": "te 'pyāsan daṃśamaśakā makṣikāḥ kṛmayastathā /",
  "SA11santbcpu:909": "yairutsāhavaśāt prāptā durāpā bodhiruttamā // Bca_7.18 //",
  "SA11santbcpu:910": "kimutāhaṃ naro jātyā śakto jñātuṃ hitāhitam /",
  "SA11santbcpu:911": "sarvajñanītyanutsargād bodhiṃ kiṃ nāpnuyāmaham // Bca_7.19 //",
  "SA11santbcpu:912": "athāpi hastapādādi dātavyamiti me bhayam /",
  "SA11santbcpu:913": "gurulāghavamūḍhatvaṃ tanme syādavicārataḥ // Bca_7.20 //",
  "SA11santbcpu:914": "chettavyaścāsmi bhettavyo dāhyaḥ pāṭyo 'pyanekaśaḥ /",
  "SA11santbcpu:915": "kalpakoṭīrasaṃkhyeyā na ca bodhirbhaviṣyati // Bca_7.21 //",
  "SA11santbcpu:916": "idaṃ tu me parimitaṃ duḥkhaṃ saṃbodhisādhanam /",
  "SA11santbcpu:917": "naṣṭaśalyavyathāpohe tadutpādanaduḥkhavat // Bca_7.22 //",
  "SA11santbcpu:918": "sarve 'pi vaidyāḥ kurvanti kriyāduḥkhairarogatām /",
  "SA11santbcpu:919": "tasmādbahūni duḥkhāni hantuṃ soḍhavyamalpakam // Bca_7.23 //",
  "SA11santbcpu:920": "kriyāmimāmapyucitāṃ varavaidyo na dattavān /",
  "SA11santbcpu:921": "madhureṇopacāreṇa cikitsati mahāturān // Bca_7.24 //",
  "SA11santbcpu:922": "ādau śākādidāne 'pi niyojayati nāyakaḥ /",
  "SA11santbcpu:923": "tatkaroti kramātpaścād yatsvamāṃsānyapi tyajet // Bca_7.25 //",
  "SA11santbcpu:924": "yadā śākeṣviva prajñā svamāṃse 'pyupajāyate /",
  "SA11santbcpu:925": "māṃsāsthi tyajatastasya tadā kiṃ nāma duṣkaram // Bca_7.26 //",
  "SA11santbcpu:926": "na duḥkhī tyaktapāpatvāt paṇḍitatvānna durmanāḥ /",
  "SA11santbcpu:927": "mithyākalpanayā citte pāpātkāye yato vyathā // Bca_7.27 //",
  "SA11santbcpu:928": "puṇyena kāyaḥ sukhitaḥ pāṇḍityena manaḥ sukhi /",
  "SA11santbcpu:929": "tiṣṭhan parārthaṃ saṃsāre kṛpāluḥ kena khidyate // Bca_7.28 //",
  "SA11santbcpu:930": "kṣapayan pūrvapāpāni pratīcchan puṇyasāgarān /",
  "SA11santbcpu:931": "bodhicittabalādeva śrāvakebhyo 'pi śīghragaḥ // Bca_7.29 //",
  "SA11santbcpu:932": "evaṃ sukhātsukhaṃ gacchan ko viṣīdetsacetanaḥ /",
  "SA11santbcpu:933": "bodhicittarathaṃ prāpya sarvakhedaśramāpaham // Bca_7.30 //",
  "SA11santbcpu:934": "chandasthāmaratimukti-balaṃ sattvārthasiddhaye /",
  "SA11santbcpu:935": "chandaṃ duḥkhabhayātkuryād anuśaṃsāṃśca bhāvayan // Bca_7.31 //",
  "SA11santbcpu:936": "evaṃ vipakṣamunmūlya yatetotsāhavṛddhaye /",
  "SA11santbcpu:937": "chandamānaratityāga-tātparyavaśitābalaiḥ // Bca_7.32 //",
  "SA11santbcpu:938": "aprameyā mayā doṣā hantavyāḥ svaparātmanoḥ /",
  "SA11santbcpu:939": "ekaikasyāpi doṣasya yatra kalpārṇavaiḥ kṣayaḥ // Bca_7.33 //",
  "SA11santbcpu:940": "tatra doṣakṣayārambhe leśo 'pi mama nekṣyate /",
  "SA11santbcpu:941": "aprameyavyathābhājye noraḥ sphuṭati me katham // Bca_7.34 //",
  "SA11santbcpu:942": "guṇā mayārjanīyāśca bahavaḥ svaparātmanoḥ /",
  "SA11santbcpu:943": "tatraikaikaguṇābhyāso bhavetkalpārṇavairna vā // Bca_7.35 //",
  "SA11santbcpu:944": "guṇaleśe 'pi nābhyāso mama jātaḥ kadācana /",
  "SA11santbcpu:945": "vṛthā nītaṃ mayā janma kathaṃcillabdhamadbhutam // Bca_7.36 //",
  "SA11santbcpu:946": "na prāptaṃ bhagavatpūjā-mahotsavasukhaṃ mayā /",
  "SA11santbcpu:947": "na kṛtā śāsane kārā daridrāśā na pūritā // Bca_7.37 //",
  "SA11santbcpu:948": "bhītebhyo nābhayaṃ dattam ārtā na sukhinaḥ kṛtāḥ /",
  "SA11santbcpu:949": "duḥkhāya kevalaṃ mātur gato 'smi garbhaśalyatām // Bca_7.38 //",
  "SA11santbcpu:950": "dharmacchandaviyogena paurvikeṇa mamādhunā /",
  "SA11santbcpu:951": "vipattirīdṛśī jātā ko dharme chandamutsṛjet // Bca_7.39 //",
  "SA11santbcpu:952": "kuśalānāṃ ca sarveṣāṃ chandaṃ mūlaṃ munirjagau /",
  "SA11santbcpu:953": "tasyāpi mūlaṃ satataṃ vipākaphalabhāvanā // Bca_7.40 //",
  "SA11santbcpu:954": "duḥkhāni daurmanasyāni bhayāni vividhāni ca /",
  "SA11santbcpu:955": "abhilāṣavighātāśca jāyante pāpakāriṇām // Bca_7.41 //",
  "SA11santbcpu:956": "manorathaḥ śubhakṛtāṃ yatra yatraiva gacchati /",
  "SA11santbcpu:957": "tatra tatraiva tatpuṇyaiḥ phalārgheṇābhipūjyate // Bca_7.42 //",
  "SA11santbcpu:958": "pāpakārisukhecchā tu yatra yatraiva gacchati /",
  "SA11santbcpu:959": "tatra tatraiva tatpāpair duḥkhaśastrairvihanyate // Bca_7.43 //",
  "SA11santbcpu:960": "vipulasugandhiśītalasaroruhagarbhagatā madhurajinasvarāśanakṛtopacitadyutayaḥ /",
  "SA11santbcpu:961": "munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ // Bca_7.44 //",
  "SA11santbcpu:962": "yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ /",
  "SA11santbcpu:963": "jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ // Bca_7.45 //",
  "SA11santbcpu:964": "tasmātkāryaḥ śubhacchando bhāvayitvaivamādarāt /",
  "SA11santbcpu:965": "vajradhvajasya vidhinā mānaṃ tvārabhya bhāvayet // Bca_7.46 //",
  "SA11santbcpu:966": "pūrvaṃ nirūpya sāmagrīm ārabhennārabheta vā /",
  "SA11santbcpu:967": "anārambho varaṃ nāma na tvārabhya nivartanam // Bca_7.47 //",
  "SA11santbcpu:968": "janmāntare 'pi so 'bhyāsaḥ pāpādduḥkhaṃ ca vardhate /",
  "SA11santbcpu:969": "anyacca kāryakālaṃ ca hīnaṃ tacca na sādhitam // Bca_7.48 //",
  "SA11santbcpu:970": "triṣu māno vidhātavyaḥ karmopakleśaśaktiṣu /",
  "SA11santbcpu:971": "mayaivaikena kartavyam ityeṣā karmamānitā // Bca_7.49 //",
  "SA11santbcpu:972": "kleśasvatantro loko 'yaṃ na kṣamaḥ svārthasādhane /",
  "SA11santbcpu:973": "tasmānmayaiṣāṃ kartavyaṃ nāśakto 'haṃ yathā janaḥ // Bca_7.50 //",
  "SA11santbcpu:974": "nīcaṃ karma karotyanyaḥ kathaṃ mayyapi tiṣṭhati /",
  "SA11santbcpu:975": "mānāccenna karomyetan māno naśyatu me varam // Bca_7.51 //",
  "SA11santbcpu:976": "mṛtaṃ duṇḍubhamāsādya kāko 'pi garuḍāyate /",
  "SA11santbcpu:977": "āpadābādhate 'lpāpi mano me yadi durbalam // Bca_7.52 //",
  "SA11santbcpu:978": "viṣādakṛtaniśceṣṭa āpadaḥ sukarā nanu /",
  "SA11santbcpu:979": "vyutthitaśceṣṭamānastu mahatāmapi durjayaḥ // Bca_7.53 //",
  "SA11santbcpu:980": "tasmāddṛḍhena cittena karomyāpadamāpadaḥ /",
  "SA11santbcpu:981": "trailokyavijigīṣutvaṃ hāsyamāpajjitasya me // Bca_7.54 //",
  "SA11santbcpu:982": "mayā hi sarvaṃ jetavyam ahaṃ jeyo na kenacit /",
  "SA11santbcpu:983": "mayaiṣa māno voḍhavyo jinasiṃhasuto hyaham // Bca_7.55 //",
  "SA11santbcpu:984": "ye sattvā mānavijitā varākāste na māninaḥ /",
  "SA11santbcpu:985": "mānī śatruvaśaṃ naiti mānaśatruvaśāśca te // Bca_7.56 //",
  "SA11santbcpu:986": "mānena durgatiṃ nītā mānuṣye 'pi hatotsavāḥ /",
  "SA11santbcpu:987": "parapiṇḍāśino dāsā mūrkhā durdarśanāḥ kṛśāḥ // Bca_7.57 //",
  "SA11santbcpu:988": "sarvataḥ paribhūtāśca mānastabdhāstapasvinaḥ /",
  "SA11santbcpu:989": "te 'pi cenmānināṃ madhye dīnāstu vada kīdṛśāḥ // Bca_7.58 //",
  "SA11santbcpu:990": "te mānino vijayinaśca ta eva śūrā ye mānaśatruvijayāya vahanti mānam /",
  "SA11santbcpu:991": "ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti // Bca_7.59 //",
  "SA11santbcpu:992": "saṃkleśapakṣamadhyastho bhaveddṛptaḥ sahasraśaḥ /",
  "SA11santbcpu:993": "duryodhanaḥ kleśagaṇaiḥ siṃho mṛgagaṇairiva // Bca_7.60 //",
  "SA11santbcpu:994": "mahatsvapi hi kṛcchreṣu na rasaṃ cakṣurīkṣate /",
  "SA11santbcpu:995": "evaṃ kṛcchramapi prāpya na kleśavaśago bhavet // Bca_7.61 //",
  "SA11santbcpu:996": "yadevāpadyate karma tatkarmavyasanī bhavet /",
  "SA11santbcpu:997": "tatkarmaśauṇḍo 'tṛptātmā krīḍāphalasukhepsuvat // Bca_7.62 //",
  "SA11santbcpu:998": "sukhārthaṃ kriyate karma tathāpi syānna vā sukham /",
  "SA11santbcpu:999": "karmaiva tu sukhaṃ yasya niṣkarmā sa sukhī katham // Bca_7.63 //",
  "SA11santbcpu:1000": "kāmairna tṛptiḥ saṃsāre kṣuradhārāmadhūpamaiḥ /",
  "SA11santbcpu:1001": "puṇyāmṛtaiḥ kathaṃ tṛptir vipākamadhuraiḥ śivaiḥ // Bca_7.64 //",
  "SA11santbcpu:1002": "tasmātkarmāvasāne 'pi nimajjettatra karmaṇi /",
  "SA11santbcpu:1003": "yathā madhyāhnasaṃtapta ādau prāptasarāḥ karī // Bca_7.65 //",
  "SA11santbcpu:1004": "balanāśānubandhe tu punaḥ kartuṃ parityajet /",
  "SA11santbcpu:1005": "susamāptaṃ ca tanmuñced uttarottaratṛṣṇayā // Bca_7.66 //",
  "SA11santbcpu:1006": "kleśaprahārān saṃrakṣet kleśāṃśca prahareddṛḍham /",
  "SA11santbcpu:1007": "khaḍgayuddhamivāpannaḥ śikṣitenāriṇā saha // Bca_7.67 //",
  "SA11santbcpu:1008": "tatra khaḍgaṃ yathā bhraṣṭaṃ gṛhṇīyātsabhayastvaram /",
  "SA11santbcpu:1009": "smṛtikhaḍgaṃ tathā bhraṣṭaṃ gṛhṇīyānnarakān smaran // Bca_7.68 //",
  "SA11santbcpu:1010": "viṣaṃ rudhiramāsādya prasarpati yathā tanau /",
  "SA11santbcpu:1011": "tathaiva cchidramāsādya doṣaścitte prasarpati // Bca_7.69 //",
  "SA11santbcpu:1012": "tailapātradharo yadvad asihastairadhiṣṭhitaḥ /",
  "SA11santbcpu:1013": "skhalite maraṇatrāsāt tatparaḥ syāttathā vratī // Bca_7.70 //",
  "SA11santbcpu:1014": "tasmādutsaṅgage sarpe yathottiṣṭhati satvaram /",
  "SA11santbcpu:1015": "nidrālasyāgame tadvat pratikurvīta satvaram // Bca_7.71 //",
  "SA11santbcpu:1016": "ekaikasmiṃśchale suṣṭhu paritapya vicintayet /",
  "SA11santbcpu:1017": "kathaṃ karomi yenedaṃ punarme na bhavediti // Bca_7.72 //",
  "SA11santbcpu:1018": "saṃsargaṃ karma vā prāptam icchedetena hetunā /",
  "SA11santbcpu:1019": "kathaṃ nāmāsvavasthāsu smṛtyabhyāso bhavediti // Bca_7.73 //",
  "SA11santbcpu:1020": "laghuṃ kuryāttathātmānam apramādakathāṃ smaran /",
  "SA11santbcpu:1021": "karmāgamādyathā pūrvaṃ sajjaḥ sarvatra vartate // Bca_7.74 //",
  "SA11santbcpu:1022": "yathaiva tūlakaṃ vāyor gamanāgamane vaśam /",
  "SA11santbcpu:1023": "tathotsāhavaśaṃ yāyād ṛddhiścaivaṃ samṛdhyati // Bca_7.75 //",
  "SA11santbcpu:1024": "bodhicaryāvatāre vīryapāramitā nāma saptamaḥ paricchedaḥ // ****************************************************************",
  "SA11santbcpu:1026": "Pariccheda 8",
  "SA11santbcpu:1027": "vardhayitvaivamutsāhaṃ samādhau sthāpayenmanaḥ /",
  "SA11santbcpu:1028": "vikṣiptacittastu naraḥ kleśadaṃṣṭrāntare sthitaḥ // Bca_8.1 //",
  "SA11santbcpu:1029": "kāyacittavivekena vikṣepasya na saṃbhavaḥ /",
  "SA11santbcpu:1030": "tasmāllokaṃ parityajya vitarkān parivarjayet // Bca_8.2 //",
  "SA11santbcpu:1031": "snehānna tyajyate loko lābhādiṣu ca tṛṣṇayā /",
  "SA11santbcpu:1032": "tasmādetatparityāge vidvānevaṃ vibhāvayet // Bca_8.3 //",
  "SA11santbcpu:1033": "śamathena vipaśyanāsuyuktaḥ kurute kleśavināśamityavetya /",
  "SA11santbcpu:1034": "śamathaḥ prathamaṃ gaveṣaṇīyaḥ sa ca loke nirapekṣayābhiratyā // Bca_8.4 //",
  "SA11santbcpu:1035": "kasyānityeṣvanityasya sneho bhavitumarhati /",
  "SA11santbcpu:1036": "yena janmasahasrāṇi draṣṭavyo na punaḥ priyaḥ // Bca_8.5 //",
  "SA11santbcpu:1037": "apaśyannaratiṃ yāti samādhau na ca tiṣṭhati /",
  "SA11santbcpu:1038": "na ca tṛpyati dṛṣṭvāpi pūrvavad bādhyate tṛṣā // Bca_8.6 //",
  "SA11santbcpu:1039": "na paśyati yathābhūtaṃ saṃvegādavahīyate /",
  "SA11santbcpu:1040": "dahyate tena śokena priyasaṃgamakāṅkṣayā // Bca_8.7 //",
  "SA11santbcpu:1041": "taccintayā mudhā yāti hrasvamāyurmuhurmuhuḥ /",
  "SA11santbcpu:1042": "aśāśvatena mitrena dharmo bhraśyati śāśvataḥ // Bca_8.8 //",
  "SA11santbcpu:1043": "bālaiḥ sabhāgacarito niyataṃ yāti durgatim /",
  "SA11santbcpu:1044": "neṣyate viṣabhāgaśca kiṃ prāptaṃ bālasaṃgamāt // Bca_8.9 //",
  "SA11santbcpu:1045": "kṣaṇād bhavanti suhṛdo bhavanti ripavaḥ kṣaṇāt /",
  "SA11santbcpu:1046": "toṣasthāne prakupyanti durārādhāḥ pṛthagjanāḥ // Bca_8.10 //",
  "SA11santbcpu:1047": "hitamuktāḥ prakupyanti vārayanti ca māṃ hitāt /",
  "SA11santbcpu:1048": "atha na śrūyate teṣāṃ kupitā yānti durgatim // Bca_8.11 //",
  "SA11santbcpu:1049": "īrṣyotkṛṣṭāt samādvandvo hīnānmānaḥ stutermadaḥ /",
  "SA11santbcpu:1050": "avarṇāt pratighaśceti kadā bālāddhitaṃ bhavet // Bca_8.12 //",
  "SA11santbcpu:1051": "ātmotkarṣaḥ parāvarṇaḥ saṃsāraratisaṃkathā /",
  "SA11santbcpu:1052": "ityādyavaśyamaśubhaṃ kiṃcidbālasya bālataḥ // Bca_8.13 //",
  "SA11santbcpu:1053": "evaṃ tasyāpi tatsaṅgāt tenānarthasamāgamaḥ /",
  "SA11santbcpu:1054": "ekākī vihariṣyāmi sukhamakliṣṭamānasaḥ // Bca_8.14 //",
  "SA11santbcpu:1055": "bālāddūraṃ palāyeta prāptamārādhayet priyaiḥ /",
  "SA11santbcpu:1056": "na saṃstavānubandhena kiṃtūdāsīnasādhuvat // Bca_8.15 //",
  "SA11santbcpu:1057": "dharmārthamātramādāya bhṛṅgavat kusumānmadhu /",
  "SA11santbcpu:1058": "apūrva iva sarvatra vihariṣyāmyasaṃstutaḥ // Bca_8.16 //",
  "SA11santbcpu:1059": "lābhī ca satkṛtaścāham icchanti bahavaśca mām /",
  "SA11santbcpu:1060": "iti martyasya saṃprāptān maraṇājjāyate bhayam // Bca_8.17 //",
  "SA11santbcpu:1061": "yatra tatra ratiṃ yāti manaḥ sukhābhimohitam /",
  "SA11santbcpu:1062": "tattatsahasraguṇitaṃ duḥkhaṃ bhūtvopatiṣṭhati // Bca_8.18 //",
  "SA11santbcpu:1063": "tasmāt prājño na tamicched icchāto jāyate bhayam /",
  "SA11santbcpu:1064": "svayameva ca yātyetad dhairyaṃ kṛtvā pratīkṣatām // Bca_8.19 //",
  "SA11santbcpu:1065": "bahavo lābhino 'bhūvan bahavaśca yaśasvinaḥ /",
  "SA11santbcpu:1066": "saha lābhayaśobhiste na jñātāḥ kva gatā iti // Bca_8.20 //",
  "SA11santbcpu:1067": "māmevānye jugupsanti kiṃ prahṛṣyāmyahaṃ stutaḥ /",
  "SA11santbcpu:1068": "māmevānye praśaṃsanti kiṃ viṣīdāmi ninditaḥ // Bca_8.21 //",
  "SA11santbcpu:1069": "nānādhimuktikāḥ sattvā jinairapi na toṣitāḥ /",
  "SA11santbcpu:1070": "kiṃ punarmādṛśairajñais tasmāt kiṃ kokacintayā // Bca_8.22 //",
  "SA11santbcpu:1071": "nindantyalābhinaṃ sattvam avadhyāyanti lābhinam /",
  "SA11santbcpu:1072": "prakṛtyā duḥkhasaṃvāsaiḥ kathaṃ tairjāyate ratiḥ // Bca_8.23 //",
  "SA11santbcpu:1073": "na bālaḥ kasyacinmitram iti coktaṃ tathāgataiḥ /",
  "SA11santbcpu:1074": "na svārthena vinā prītir yasmādbālasya jāyate // Bca_8.24 //",
  "SA11santbcpu:1075": "svārthadvāreṇa yā prītir ātmārthaṃ prītireva sā /",
  "SA11santbcpu:1076": "dravyanāśe yathodvegaḥ sukhahānikṛto hi saḥ // Bca_8.25 //",
  "SA11santbcpu:1077": "nāvadhyāyanti taravo na cārādhyāḥ prayatnataḥ /",
  "SA11santbcpu:1078": "kadā taiḥ sukhasaṃvāsaiḥ saha vāso bhavenmama // Bca_8.26 //",
  "SA11santbcpu:1079": "śūnyadevakule sthitvā vṛkṣamūle guhāsu vā /",
  "SA11santbcpu:1080": "kadānapekṣo yāsyāmi pṛṣṭhato 'navalokayan // Bca_8.27 //",
  "SA11santbcpu:1081": "amameṣu pradeśeṣu vistīrṇeṣu svabhāvataḥ /",
  "SA11santbcpu:1082": "svacchandacāryanilayo vihariṣyāmyahaṃ kadā // Bca_8.28 //",
  "SA11santbcpu:1083": "mṛtpātramātravibhavaś caurāsaṃbhogacīvaraḥ /",
  "SA11santbcpu:1084": "nirbhayo vihariṣyāmi kadā kāyamagopayan // Bca_8.29 //",
  "SA11santbcpu:1085": "kāyabhūmiṃ nijāṃ gatvā kaṅkālairaparaiḥ saha /",
  "SA11santbcpu:1086": "svakāyaṃ tulayiṣyāmi kadā śatanadharmiṇam // Bca_8.30 //",
  "SA11santbcpu:1087": "ayameva hi kāyo me evaṃ pūtirbhaviṣyati /",
  "SA11santbcpu:1088": "śṛgālā api yadgandhān nopasarpeyurantikam // Bca_8.31 //",
  "SA11santbcpu:1089": "asyaikasyāpi kāyasya sahajā asthikhaṇḍakāḥ /",
  "SA11santbcpu:1090": "pṛthak pṛthaggamiṣyanti kimutānyaḥ priyo janaḥ // Bca_8.32 //",
  "SA11santbcpu:1091": "eka utpadyate jantur mriyate caika eva hi /",
  "SA11santbcpu:1092": "nānyasya tadvyathābhāgaḥ kiṃ priyairvighnakārakaiḥ // Bca_8.33 //",
  "SA11santbcpu:1093": "adhvānaṃ pratipannasya yathāvāsaparigrahaḥ /",
  "SA11santbcpu:1094": "tathā bhavādhvagasyāpi janmāvāsaparigrahaḥ // Bca_8.34 //",
  "SA11santbcpu:1095": "caturbhiḥ puruṣairyāvat sa na nirdhāryate tataḥ /",
  "SA11santbcpu:1096": "āśocyamāno lokena tāvadeva vanaṃ vrajet // Bca_8.35 //",
  "SA11santbcpu:1097": "asaṃstavāvirodhābhyām eka eva śarīrakaḥ /",
  "SA11santbcpu:1098": "pūrvameva mṛto loke mriyamāṇo na śocati // Bca_8.36 //",
  "SA11santbcpu:1099": "na cāntikacarāḥ kecic chocantaḥ kurvate vyathām /",
  "SA11santbcpu:1100": "buddhādyanusmṛtiṃ cāsya vikṣipanti na kecana // Bca_8.37 //",
  "SA11santbcpu:1101": "tasmādekākitā ramyā nirāyāsā śivodayā /",
  "SA11santbcpu:1102": "sarvavikṣepaśamanī sevitavyā mayā sadā // Bca_8.38 //",
  "SA11santbcpu:1103": "sarvānyacintānirmuktaḥ svacittaikāgramānasaḥ /",
  "SA11santbcpu:1104": "samādhānāya cittasya prayatiṣye damāya ca // Bca_8.39 //",
  "SA11santbcpu:1105": "kāmā hyanarthajanakā iha loke paratra ca /",
  "SA11santbcpu:1106": "iha bandhavadhacchedair narakādau paratra ca // Bca_8.40 //",
  "SA11santbcpu:1107": "yadarthaṃ dūtadūtīnāṃ kṛtāñjaliranekadhā /",
  "SA11santbcpu:1108": "na ca pāpamakīrttirvā yadarthaṃ gaṇitā purā // Bca_8.41 //",
  "SA11santbcpu:1109": "prakṣiptaśca bhaye 'pyātmā draviṇaṃ ca vyayīkṛtam /",
  "SA11santbcpu:1110": "yānyeva ca pariṣvajya vabhūvottamanirvṛtāḥ // Bca_8.42 //",
  "SA11santbcpu:1111": "tānyevāsthīni nānyāni svādhīnānyamamāni ca /",
  "SA11santbcpu:1112": "prakāmaṃ saṃpariṣvajya kiṃ na gacchasi nirvṛtim // Bca_8.43 //",
  "SA11santbcpu:1113": "unnāmyamānaṃ yatnād yan nīyamānamadho hriyā /",
  "SA11santbcpu:1114": "purā dṛṣṭamadṛṣṭaṃ vā mukhaṃ jālikayāvṛtam // Bca_8.44 //",
  "SA11santbcpu:1115": "tanmukhaṃ tūtparikleśam asahadbhirivādhunā /",
  "SA11santbcpu:1116": "gṛdhrairvyaktīkṛtaṃ paśya kimidānīṃ palāyase // Bca_8.45 //",
  "SA11santbcpu:1117": "paracakṣurnipātebhyo 'pyāsīdyatparirakṣitam /",
  "SA11santbcpu:1118": "tadadya bhakṣitaṃ yāvat kimīrṣyālo na rakṣasi // Bca_8.46 //",
  "SA11santbcpu:1119": "māṃsocchrayamimaṃ dṛṣṭvā gṛdhrairanyaiśca bhakṣitam /",
  "SA11santbcpu:1120": "āhāraḥ pūjyate 'nyeṣāṃ srakcandanavibhūṣaṇaiḥ // Bca_8.47 //",
  "SA11santbcpu:1121": "niścalādapi te trāsaḥ kaṅkālādevamīkṣitāt /",
  "SA11santbcpu:1122": "vetāḍeneva kenāpi cālyamānād bhayaṃ na kim // Bca_8.48 //",
  "SA11santbcpu:1123": "ekasmādaśanādeṣāṃ lālāmedhyaṃ ca jāyate /",
  "SA11santbcpu:1124": "tatrāmedhyamaniṣṭaṃ te lālāpānaṃ kathaṃ priyam // Bca_8.49 //",
  "SA11santbcpu:1125": "tūlagarbhairmṛdusparśai ramante nopadhānakaiḥ /",
  "SA11santbcpu:1126": "durgandhaṃ na sravantīti kāmino 'medhyamohitāḥ // Bca_8.50 //",
  "SA11santbcpu:1127": "yatra cchanne 'pyayaṃ rāgas tadacchannaṃ kimapriyam /",
  "SA11santbcpu:1128": "na cetprayojanaṃ tena kasmācchannaṃ vimṛdyate // Bca_8.51 //",
  "SA11santbcpu:1129": "yadi te nāśucau rāgaḥ kasmādāliṅgase 'param /",
  "SA11santbcpu:1130": "māṃsakardamasaṃliptaṃ snāyubaddhāsthipañjaram // Bca_8.52 //",
  "SA11santbcpu:1131": "svameva bahvamedhyaṃ te tenaiva dhṛtimācara /",
  "SA11santbcpu:1132": "amedhyabhastrāmaparāṃ gūthaghasmara vismara // Bca_8.53 //",
  "SA11santbcpu:1133": "māṃsapriyo 'hamasyeti draṣṭuṃ spraṣṭuṃ ca vāñchasi /",
  "SA11santbcpu:1134": "acetanaṃ svabhāvena māṃsaṃ tvaṃ kathamicchasi // Bca_8.54 //",
  "SA11santbcpu:1135": "yadicchasi na taccittaṃ draṣṭuṃ spraṣṭuṃ ca śakyate /",
  "SA11santbcpu:1136": "yacca śakyaṃ na tadvetti kiṃ tadāliṅgase mudhā // Bca_8.55 //",
  "SA11santbcpu:1137": "nāmedhyamayamanyasya kāyaṃ vetsītyanadbhutam /",
  "SA11santbcpu:1138": "svāmedhyamayameva tvaṃ taṃ nāvaiṣīti vismayaḥ // Bca_8.56 //",
  "SA11santbcpu:1139": "vighanārkāṃśuvikacaṃ muktvā taruṇapaṅkajam /",
  "SA11santbcpu:1140": "amedhyaśauṇḍacittasya kā ratirgūthapañjare // Bca_8.57 //",
  "SA11santbcpu:1141": "mṛdādyamedhyaliptatvād yadi na spraṣṭumicchasi /",
  "SA11santbcpu:1142": "yatastannirgataṃ kāyāt taṃ spraṣṭuṃ kathamicchasi // Bca_8.58 //",
  "SA11santbcpu:1143": "yadi te nāśucau rāgaḥ kasmādāliṅgase param /",
  "SA11santbcpu:1144": "amedhyakṣetrasaṃbhūtaṃ tadbījaṃ tena vardhitam // Bca_8.59 //",
  "SA11santbcpu:1145": "amedhyabhavamalpatvān na vāñchasyaśuciṃ kṛmim /",
  "SA11santbcpu:1146": "bahvamedhyamayaṃ kāyam amedhyajamapīcchasi // Bca_8.60 //",
  "SA11santbcpu:1147": "na kevalamamedhyatvam ātmīyaṃ na jugupsasi /",
  "SA11santbcpu:1148": "amedhyabhāṇḍānaparān gūthaghasmara vāñchasi // Bca_8.61 //",
  "SA11santbcpu:1149": "karpūrādiṣu hṛdyeṣu śālyannavyañjaneṣu vā /",
  "SA11santbcpu:1150": "mukhakṣiptavisṛṣṭeṣu bhūmirapyaśucirmatā // Bca_8.62 //",
  "SA11santbcpu:1151": "yadi pratyakṣamapyetad amedhyaṃ nādhimucyase /",
  "SA11santbcpu:1152": "śmaśāne patitān ghorān kāyān paśyāparānapi // Bca_8.63 //",
  "SA11santbcpu:1153": "carmaṇyutpāṭite yasmād bhayamutpadyate mahat /",
  "SA11santbcpu:1154": "kathaṃ jñātvāpi tatraiva punarutpadyate ratiḥ // Bca_8.64 //",
  "SA11santbcpu:1155": "kāye nyasto 'pyasau gandhaś candanādeva nānyataḥ /",
  "SA11santbcpu:1156": "anyadīyena gandhena kasmādanyatra rajyate // Bca_8.65 //",
  "SA11santbcpu:1157": "yadi svabhāvadaurgandhyād rāgo nātra śivaṃ nanu /",
  "SA11santbcpu:1158": "kimanartharucirlokas taṃ gandhenānulimpati // Bca_8.66 //",
  "SA11santbcpu:1159": "kāyasyātra kimāyātaṃ sugandhi yadi candanam /",
  "SA11santbcpu:1160": "anyadīyena gandhena kasmādanyatra rajyate // Bca_8.67 //",
  "SA11santbcpu:1161": "yadi keśanakhairdīrghair dantaiḥ samalapāṇḍuraiḥ /",
  "SA11santbcpu:1162": "malapaṅkadharo nagnaḥ kāyaḥ prakṛtibhīṣaṇaḥ // Bca_8.68 //",
  "SA11santbcpu:1163": "sa kiṃ saṃskriyate yatnād ātmaghātāya śastravat /",
  "SA11santbcpu:1164": "ātmavyāmohanodyuktair unmattairākulā mahī // Bca_8.69 //",
  "SA11santbcpu:1165": "kaṅkālān katiciddṛṣṭvā śmaśāne kila te ghṛṇā /",
  "SA11santbcpu:1166": "grāmaśmaśāne ramase calatkaṅkālasaṃkule // Bca_8.70 //",
  "SA11santbcpu:1167": "evaṃ cāmedhyamapyetad vinā mūlyaṃ na labhyate /",
  "SA11santbcpu:1168": "tadarthamarjanāyāso narakādiṣu ca vyathā // Bca_8.71 //",
  "SA11santbcpu:1169": "śiśornārjanasāmarthyaṃ kenāsau yauvane sukhī /",
  "SA11santbcpu:1170": "yātyarjanena tāruṇyaṃ vṛddhaḥ kāmaiḥ karoti kim // Bca_8.72 //",
  "SA11santbcpu:1171": "keciddināntavyāpāraiḥ pariśrāntāḥ kukāminaḥ /",
  "SA11santbcpu:1172": "gṛhamāgatya sāyāhne śerate sma mṛtā iva // Bca_8.73 //",
  "SA11santbcpu:1173": "daṇḍayātrābhirapare pravāsakleśaduḥkhitāḥ /",
  "SA11santbcpu:1174": "vatsarairapi nekṣante putradārāṃstadarthinaḥ // Bca_8.74 //",
  "SA11santbcpu:1175": "yadarthamiva vikrīta ātmā kāmavimohitaiḥ /",
  "SA11santbcpu:1176": "tanna prāptaṃ mudhaivāyur nītaṃ tu parakarmaṇā // Bca_8.75 //",
  "SA11santbcpu:1177": "vikrītasvātmabhāvānāṃ sadā preṣaṇakāriṇām /",
  "SA11santbcpu:1178": "prasūyante striyo 'nyeṣām aṭavīviṭapādiṣu // Bca_8.76 //",
  "SA11santbcpu:1179": "raṇaṃ jīvitasaṃdehaṃ viśanti kila jīvitam /",
  "SA11santbcpu:1180": "mānārthaṃ dāsatāṃ yānti mūḍhāḥ kāmaviḍambitāḥ // Bca_8.77 //",
  "SA11santbcpu:1181": "chidyante kāminaḥ kecid anye śūlasamarpitāḥ /",
  "SA11santbcpu:1182": "dṛśyante dahyamānāśca hanyamānāśca śaktibhiḥ // Bca_8.78 //",
  "SA11santbcpu:1183": "arjanarakṣaṇanāśaviṣādair arthamanarthamanantamavaihi /",
  "SA11santbcpu:1184": "vyagratayā dhanasaktamatīnāṃ nāvasaro bhavaduḥkhavimukteḥ // Bca_8.79 //",
  "SA11santbcpu:1185": "evamādīnavo bhūyān alpāsvādastu kāminām /",
  "SA11santbcpu:1186": "śakaṭaṃ vahato yadvat paśorghāsalavagrahaḥ // Bca_8.80 //",
  "SA11santbcpu:1187": "tasyāsvādalavasyārthe yaḥ paśorapyadurlabhaḥ /",
  "SA11santbcpu:1188": "hatā daivahateneyaṃ kṣaṇasaṃpatsudurlabhā // Bca_8.81 //",
  "SA11santbcpu:1189": "avaśyaṃ ganturalpasya narakādiprapātinaḥ /",
  "SA11santbcpu:1190": "kāyasyārthe kṛto yo 'yaṃ sarvakālaṃ pariśramaḥ // Bca_8.82 //",
  "SA11santbcpu:1191": "tataḥ koṭiśatenāpi śramabhāgena buddhatā /",
  "SA11santbcpu:1192": "caryāduḥkhānmahadduḥkhaṃ sā ca bodhirna kāminām // Bca_8.83 //",
  "SA11santbcpu:1193": "na śastraṃ na viṣaṃ nāgnir na prapāto na vairiṇaḥ /",
  "SA11santbcpu:1194": "kāmānāmupamāṃ yānti narakādivyathāsmṛteḥ // Bca_8.84 //",
  "SA11santbcpu:1195": "evamudvijya kāmebhyo viveke janayedratim /",
  "SA11santbcpu:1196": "kalahāyāsaśūnyāsu śāntāsu vanabhūmiṣu // Bca_8.85 //",
  "SA11santbcpu:1197": "dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /",
  "SA11santbcpu:1198": "niḥśabdasaumyavanamārutavījyamānaiḥ caṃkramyate parahitāya vicintyate ca // Bca_8.86 //",
  "SA11santbcpu:1199": "vihṛtya yatra kvacidiṣṭakālaṃ śūnyālaye vṛkṣatale guhāsu /",
  "SA11santbcpu:1200": "parigraharakṣaṇakhedamuktaḥ caratyapekṣāvirato yatheṣṭam // Bca_8.87 //",
  "SA11santbcpu:1201": "svacchandacāryanilayaḥ pratibaddho na kasyacit /",
  "SA11santbcpu:1202": "yatsaṃtoṣasukhaṃ bhuṅkte tadindrasyāpi durlabham // Bca_8.88 //",
  "SA11santbcpu:1203": "evamādibhirākārair vivekaguṇabhāvanāt /",
  "SA11santbcpu:1204": "upaśāntavitarkaḥ san bodhicittaṃ tu bhāvayet // Bca_8.89 //",
  "SA11santbcpu:1205": "parātmasamatāmādau bhāvayedevamādarāt /",
  "SA11santbcpu:1206": "samaduḥkhasukhāḥ sarve pālanīyā mayātmavat // Bca_8.90 //",
  "SA11santbcpu:1207": "hastādibhedena bahuprakāraḥ kāyo yathaikaḥ paripālanīyaḥ /",
  "SA11santbcpu:1208": "tathā jagadbhinnamabhinnaduḥkha-sukhātmakaṃ sarvamidaṃ tathaiva // Bca_8.91 //",
  "SA11santbcpu:1209": "yadyapyanyeṣu deheṣu madduḥkhaṃ na prabādhate /",
  "SA11santbcpu:1210": "tathāpi tadduḥkhameva mamātmasnehaduḥsaham // Bca_8.92 //",
  "SA11santbcpu:1211": "tathā yadyapyasaṃvedyam anyadduḥkhaṃ mayātmanā /",
  "SA11santbcpu:1212": "tathāpi tasya tadduḥkham ātmasnehena duḥsaham // Bca_8.93 //",
  "SA11santbcpu:1213": "mayānyaduḥkhaṃ hantavyaṃ duḥkhatvādātmaduḥkhavat /",
  "SA11santbcpu:1214": "anugrāhyā mayānye 'pi sattvatvādātmasattvavat // Bca_8.94 //",
  "SA11santbcpu:1215": "yadā mama pareṣāṃ ca tulyameva sukhaṃ priyam /",
  "SA11santbcpu:1216": "tadātmanaḥ ko viśeṣo yenātraiva sukhodyamaḥ // Bca_8.95 //",
  "SA11santbcpu:1217": "yadā mama pareṣāṃ ca bhayaṃ duḥkhaṃ ca na priyam /",
  "SA11santbcpu:1218": "tadātmanaḥ ko viśeṣo yattaṃ rakṣāmi netaram // Bca_8.96 //",
  "SA11santbcpu:1219": "tadduḥkhena na me bādhety ato yadi na rakṣyate /",
  "SA11santbcpu:1220": "nāgāmikāyaduḥkhānme bādhā tatkena rakṣyate // Bca_8.97 //",
  "SA11santbcpu:1221": "ahameva tadāpīti mithyeyaṃ pratikalpanā /",
  "SA11santbcpu:1222": "anya eva mṛto yasmād anya eva prajāyate // Bca_8.98 //",
  "SA11santbcpu:1223": "yadi yasyaiva yadduḥkhaṃ rakṣyaṃ tasyaiva tanmatam /",
  "SA11santbcpu:1224": "pādaduḥkhaṃ na hastasya kasmāt tattena rakṣyate // Bca_8.99 //",
  "SA11santbcpu:1225": "ayuktamapi cedetad ahaṃkārātpravartate /",
  "SA11santbcpu:1226": "yadayuktaṃ nivartyaṃ tat svamanyacca yathābalam // Bca_8.100 //",
  "SA11santbcpu:1227": "saṃtānaḥ samudāyaśca paṅktisenādivanmṛṣā /",
  "SA11santbcpu:1228": "yasya duḥkhaṃ sa nāstyasmāt kasya tat svaṃ bhaviṣyati // Bca_8.101 //",
  "SA11santbcpu:1229": "asvāmikāni duḥkhāni sarvāṇyevāviśeṣataḥ /",
  "SA11santbcpu:1230": "duḥkhatvādeva vāryāṇi niyamastatra kiṃkṛtaḥ // Bca_8.102 //",
  "SA11santbcpu:1231": "duḥkhaṃ kasmānnivāryaṃ cet sarveṣāmavivādataḥ /",
  "SA11santbcpu:1232": "vāryaṃ cetsarvamapyevaṃ na cedātmani sarvavat // Bca_8.103 //",
  "SA11santbcpu:1233": "kṛpayā bahu duḥkhaṃ cet kasmādutpadyate balāt /",
  "SA11santbcpu:1234": "jagadduḥkhaṃ nirūpyedaṃ kṛpāduḥkhaṃ kathaṃ bahu // Bca_8.104 //",
  "SA11santbcpu:1235": "bahūnāmekaduḥkhena yadi duḥkhaṃ vigacchati /",
  "SA11santbcpu:1236": "utpādyameva tadduḥkhaṃ sadayena parātmanoḥ // Bca_8.105 //",
  "SA11santbcpu:1237": "ataḥ supuṣpacandreṇa jānatāpi nṛpāpadam /",
  "SA11santbcpu:1238": "ātmaduḥkhaṃ na nihataṃ bahūnāṃ duḥkhināṃ vyayāt // Bca_8.106 //",
  "SA11santbcpu:1239": "evaṃ bhāvitasaṃtānāḥ paraduḥkhasamapriyāḥ /",
  "SA11santbcpu:1240": "avīcimavagāhante haṃsāḥ padmavanaṃ yathā // Bca_8.107 //",
  "SA11santbcpu:1241": "mucyamāneṣu sattveṣu ye te prāmodyasāgarāḥ /",
  "SA11santbcpu:1242": "taireva nanu paryāptaṃ mokṣeṇārasikena kim // Bca_8.108 //",
  "SA11santbcpu:1243": "ataḥ parārthaṃ kṛtvāpi na mado na ca vismayaḥ /",
  "SA11santbcpu:1244": "na vipākaphalākāṅkṣā parārthaikāntatṛṣṇayā // Bca_8.109 //",
  "SA11santbcpu:1245": "tasmādyathāntaśo 'varṇād ātmānaṃ gopayāmyaham /",
  "SA11santbcpu:1246": "rakṣācittaṃ dayācittaṃ karomyevaṃ pareṣvapi // Bca_8.110 //",
  "SA11santbcpu:1247": "abhyāsādanyadīyeṣu śukraśoṇitabinduṣu /",
  "SA11santbcpu:1248": "bhavatyahamiti jñānam asatyapi hi vastuni // Bca_8.111 //",
  "SA11santbcpu:1249": "tathākāyo 'nyadīyo 'pi kimātmeti na gṛhyate /",
  "SA11santbcpu:1250": "paratvaṃ tu svakāyasya sthitameva na duṣkaram // Bca_8.112 //",
  "SA11santbcpu:1251": "jñātvā sadoṣamātmānaṃ parānapi guṇodadhīn /",
  "SA11santbcpu:1252": "ātmabhāvaparityāgaṃ parādānaṃ ca bhāvayet // Bca_8.113 //",
  "SA11santbcpu:1253": "kāyasyāvayavatvena yathābhīṣṭāḥ karādayaḥ /",
  "SA11santbcpu:1254": "jagato 'vayavatvena tathā kasmānna dehinaḥ // Bca_8.114 //",
  "SA11santbcpu:1255": "yathātmabuddhirabhyāsāt svakāye 'smin nirātmake /",
  "SA11santbcpu:1256": "pareṣvapi tathātmatvaṃ kimabhyāsānna jāyate // Bca_8.115 //",
  "SA11santbcpu:1257": "evaṃ parārthaṃ kṛtvāpi na mado na ca vismayaḥ /",
  "SA11santbcpu:1258": "ātmānaṃ bhojayitvaiva phalāśā na ca jāyate // Bca_8.116 //",
  "SA11santbcpu:1259": "tasmādyathārtiśokāder ātmānaṃ goptumicchasi /",
  "SA11santbcpu:1260": "rakṣācittaṃ dayācittaṃ jagatyabhyasyatāṃ tathā // Bca_8.117 //",
  "SA11santbcpu:1261": "adhyatiṣṭhadatho nāthaḥ scanāmāpyavalokitaḥ /",
  "SA11santbcpu:1262": "parṣacchāradyabhayamapy apanetuṃ janasya hi // Bca_8.118 //",
  "SA11santbcpu:1263": "duṣkarānna nivarteta yasmādabhyāsaśaktitaḥ /",
  "SA11santbcpu:1264": "yasyaiva śravaṇāttrāsas tenaiva na vinā ratiḥ // Bca_8.119 //",
  "SA11santbcpu:1265": "ātmānaṃ ca parāṃścaiva yaḥ śīghraṃ trātumicchati /",
  "SA11santbcpu:1266": "sa caretparamaṃ guhyaṃ parātmaparivartanam // Bca_8.120 //",
  "SA11santbcpu:1267": "yasminnātmanyatisnehād alpādapi bhayādbhayam /",
  "SA11santbcpu:1268": "na dviṣetkastamātmānaṃ śatruvadyo bhayāvahaḥ // Bca_8.121 //",
  "SA11santbcpu:1269": "yo mandya kṣutpipāsādi-pratīkāracikīrṣayā /",
  "SA11santbcpu:1270": "pakṣimatsyamṛgān hanti paripanthaṃ ca tiṣṭhati // Bca_8.122 //",
  "SA11santbcpu:1271": "yo lābhasatkriyāhetoḥ pitarāvapi mārayet /",
  "SA11santbcpu:1272": "ratnatrayasvamādadyād yenāvīcīndhano bhavet // Bca_8.123 //",
  "SA11santbcpu:1273": "kaḥ paṇḍitastamātmānam icchedrakṣet prapūjayet /",
  "SA11santbcpu:1274": "na paśyecchatruvaccainaṃ kaścainaṃ pratimānayet // Bca_8.124 //",
  "SA11santbcpu:1275": "yadi dāsyāmi kiṃ bhokṣya ityātmārthe piśācatā /",
  "SA11santbcpu:1276": "yadi bhokṣye kiṃ dadāmīti parārthe devarājatā // Bca_8.125 //",
  "SA11santbcpu:1277": "ātmārthaṃ pīḍayitvānyaṃ narakādiṣu pacyate /",
  "SA11santbcpu:1278": "ātmānaṃ pīḍayitvā tu parārthaṃ sarvasaṃpadaḥ // Bca_8.126 //",
  "SA11santbcpu:1279": "durgatirnīcatā maurkhyaṃ yayaivātmonnatīcchayā /",
  "SA11santbcpu:1280": "tāmevānyatra saṃkrāmya sugatiḥ satkṛtirmatiḥ // Bca_8.127 //",
  "SA11santbcpu:1281": "ātmārthaṃ paramājñapya dāsatvādyanubhūyate /",
  "SA11santbcpu:1282": "parārthaṃ tvenamājñapya svāmitvādyanubhūyate // Bca_8.128 //",
  "SA11santbcpu:1283": "ye kecid duḥkhitā loke sarve te svasukhecchayā /",
  "SA11santbcpu:1284": "ye kecit sukhitā loke sarve te 'nyasukhecchayā // Bca_8.129 //",
  "SA11santbcpu:1285": "bahunā vā kimuktena dṛśyatāmidamantaram /",
  "SA11santbcpu:1286": "svārthārthinaśca bālasya muneścānyārthakāriṇaḥ // Bca_8.130 //",
  "SA11santbcpu:1287": "na nāma sādhyaṃ buddhatvaṃ saṃsāre 'pi kutaḥ sukham /",
  "SA11santbcpu:1288": "svasukhasyānyaduḥkhena parivartamakurvataḥ // Bca_8.131 //",
  "SA11santbcpu:1289": "āstāṃ tāvatparo loko dṛṣṭo 'pyartho na sidhyati /",
  "SA11santbcpu:1290": "bhṛtyasyākurvataḥ karma svāmino 'dadato bhṛtim // Bca_8.132 //",
  "SA11santbcpu:1291": "tyaktvānyo 'nyasukhotpādaṃ dṛṣṭādṛṣṭasukhotsavam /",
  "SA11santbcpu:1292": "anyo 'nyaduḥkhanādghoraṃ duḥkhaṃ gṛhṇanti mohitāḥ // Bca_8.133 //",
  "SA11santbcpu:1293": "upadravā ye ca bhavanti koke yāvanti duḥkhāni bhayāni caiva /",
  "SA11santbcpu:1294": "sarvāṇi tānyātmaparigraheṇa tatkiṃ mamānena parigraheṇa // Bca_8.134 //",
  "SA11santbcpu:1295": "ātmānamaparityajya duḥkhaṃ tyaktuṃ na śakyate /",
  "SA11santbcpu:1296": "yathāgnimaparityajya dāhaṃ tyaktuṃ na śakyate // Bca_8.135 //",
  "SA11santbcpu:1297": "tasmātsvaduḥkhaśāntyarthaṃ paraduḥkhaśamāya ca /",
  "SA11santbcpu:1298": "dadāmyanyebhya ātmānaṃ parān gṛhṇāmi cātmavat // Bca_8.136 //",
  "SA11santbcpu:1299": "anyasaṃbaddhamasmīti niścayaṃ kuru me manaḥ /",
  "SA11santbcpu:1300": "sarvasattvārthamutsṛjya nānyaccintyaṃ tvayādhunā // Bca_8.137 //",
  "SA11santbcpu:1301": "na yuktaṃ svārthadṛṣṭyādi tadīyaiścakṣurādibhiḥ /",
  "SA11santbcpu:1302": "na yuktaṃ syandituṃ svārtham anyadīyaiḥ karādibhiḥ // Bca_8.138 //",
  "SA11santbcpu:1303": "tena sattvaparo bhūtvā kāye 'sminyadyadīkṣase /",
  "SA11santbcpu:1304": "tattadevāpahṛtyāsmāt parebhyo hitamācara // Bca_8.139 //",
  "SA11santbcpu:1305": "hīnādiṣvātmatāṃ kṛtvā paratvamapi cātmani /",
  "SA11santbcpu:1306": "bhāvayerṣyāṃ ca mānaṃ ca nirvikalpyena cetasā // Bca_8.140 //",
  "SA11santbcpu:1307": "eṣa satkriyate nāhaṃ lābhī nāhamayaṃ yathā /",
  "SA11santbcpu:1308": "stūyate 'yamahaṃ nindyo duḥkhito 'hamayaṃ sukhī // Bca_8.141 //",
  "SA11santbcpu:1309": "ahaṃ karomi karmāṇi tiṣṭhatyeṣa tu susthitaḥ /",
  "SA11santbcpu:1310": "ayaṃ kila mahā/",
  "SA11santbcpu:1311": "lloke nīco 'haṃ kila nirguṇaḥ // Bca_8.142 //",
  "SA11santbcpu:1312": "kiṃ nirguṇena kartavyaṃ sarvasyātmā guṇānvitaḥ /",
  "SA11santbcpu:1313": "santi te yeṣvahaṃ nīcaḥ santi te yeṣvahaṃ varaḥ // Bca_8.143 //",
  "SA11santbcpu:1314": "śīladṛṣṭivipattyādi-kleśaśaktyā na madvaśāt /",
  "SA11santbcpu:1315": "cikitsyo 'haṃ yathāśakti pīḍāpyaṅgīkṛtā mayā // Bca_8.144 //",
  "SA11santbcpu:1316": "athāhamacikitsyo 'sya kasmānmāmavamanyate /",
  "SA11santbcpu:1317": "kiṃ mamaitadguṇaiḥ kṛtyam ātmā tu guṇavānayam // Bca_8.145 //",
  "SA11santbcpu:1318": "durgativyāḍavaktrasthe- -naivāsya karuṇā jane /",
  "SA11santbcpu:1319": "aparān guṇamānena paṇḍitān vijigīṣate // Bca_8.146 //",
  "SA11santbcpu:1320": "samamātmānamālokya yataḥ svādhikyavṛddhaye /",
  "SA11santbcpu:1321": "kalahenāpi saṃsādhyaṃ lābhasatkāramātmanaḥ // Bca_8.147 //",
  "SA11santbcpu:1322": "api sarvatra me loke bhaveyuḥ prakaṭāḥ guṇāḥ /",
  "SA11santbcpu:1323": "api nāma guṇā ye 'sya na śroṣyantyapi kecana // Bca_8.148 //",
  "SA11santbcpu:1324": "chādyerannapi me doṣāḥ syānme pūjāsya no bhavet /",
  "SA11santbcpu:1325": "sulabdhā adya me lābhāḥ pūjito 'hamayaṃ na tu // Bca_8.149 //",
  "SA11santbcpu:1326": "paśyāmo muditāstāvac cirādenaṃ khalīkṛtam /",
  "SA11santbcpu:1327": "hāsyaṃ janasya sarvasya nindyamānamitastataḥ // Bca_8.150 //",
  "SA11santbcpu:1328": "asyāpi hi varākasya spardhā kila mayā saha /",
  "SA11santbcpu:1329": "kimasya śrutametāvat prajñārūpaṃ kulaṃ dhanam // Bca_8.151 //",
  "SA11santbcpu:1330": "evamātmaguṇāñśrutvā kīrtyamānānitastataḥ /",
  "SA11santbcpu:1331": "saṃjātapulako hṛṣṭaḥ paribhokṣye sukhotsavam // Bca_8.152 //",
  "SA11santbcpu:1332": "yadyapyasya bhavellābho grāhyo 'smābhirasau balāt /",
  "SA11santbcpu:1333": "datvāsmai yāpanāmātram asmatkarma karoti cet // Bca_8.153 //",
  "SA11santbcpu:1334": "sukhācca cyāvanīyo 'yaṃ yojyo 'smadvyathayā sadā /",
  "SA11santbcpu:1335": "anena śataśaḥ sarve saṃsāravyathitā vayam // Bca_8.154 //",
  "SA11santbcpu:1336": "aprameyā gatāḥ kalpāḥ svārthaṃ jijñāsatastava /",
  "SA11santbcpu:1337": "śrameṇa mahatānena duḥkhameva tvayārjitam // Bca_8.155 //",
  "SA11santbcpu:1338": "madvijñaptyā tathātrāpi pravartasvāvicārataḥ /",
  "SA11santbcpu:1339": "drakṣyasyetadguṇān paścād bhūtaṃ hi vacanaṃ muneḥ // Bca_8.156 //",
  "SA11santbcpu:1340": "abhaviṣyadidaṃ karma kṛtaṃ pūrvaṃ yadi tvayā /",
  "SA11santbcpu:1341": "bauddhaṃ saṃpatsukhaṃ muktvā nābhaviṣyadiyaṃ daśā // Bca_8.157 //",
  "SA11santbcpu:1342": "tasmādyathānyadīyeṣu śukraśoṇitabinduṣu /",
  "SA11santbcpu:1343": "cakartha tvamahaṃkāraṃ tathānyeṣvapi bhāvaya // Bca_8.158 //",
  "SA11santbcpu:1344": "anyadīyaścaro bhūtvā kāye 'smin yadyadīkṣase /",
  "SA11santbcpu:1345": "tattadevāpahṛtyarthaṃ parebhyo hitamācara // Bca_8.159 //",
  "SA11santbcpu:1346": "ayaṃ susthaḥ paro duḥstho nīcairanyo 'yamuccakaiḥ /",
  "SA11santbcpu:1347": "paraḥ karotyayaṃ neti kuruṣverṣyāṃ tvamātmani // Bca_8.160 //",
  "SA11santbcpu:1348": "sukhācca cyāvayātmānaṃ paraduḥkhe niyojaya /",
  "SA11santbcpu:1349": "kadāyaṃ kiṃ karotīti chalamasya nirūpaya // Bca_8.161 //",
  "SA11santbcpu:1350": "anyenāpi kṛtaṃ doṣaṃ pātayāsyaiva mastake /",
  "SA11santbcpu:1351": "alpamapyasya doṣaṃ ca prakāśaya mahāmuneḥ // Bca_8.162 //",
  "SA11santbcpu:1352": "anyādhikayaśovādair yaśo 'sya malinīkuru /",
  "SA11santbcpu:1353": "nikṛṣṭadāsavaccainaṃ sattvakāryeṣu vāhaya // Bca_8.163 //",
  "SA11santbcpu:1354": "nāgantukaguṇāṃśena stutyo doṣamayo hyayam /",
  "SA11santbcpu:1355": "yathā kaścinna jānīyād guṇamasya tathā kuru // Bca_8.164 //",
  "SA11santbcpu:1356": "saṃkṣepād yadyadātmārthe pareṣvapakṛtaṃ tvayā /",
  "SA11santbcpu:1357": "tattadātmani sattvārthe vyasanaṃ vinipātaya // Bca_8.165 //",
  "SA11santbcpu:1358": "naivotsāho 'sya dātavyo yenāyaṃ mukharo bhavet /",
  "SA11santbcpu:1359": "sthāpyo navabadhūvṛttau hrīto bhīto 'tha saṃvṛtaḥ // Bca_8.166 //",
  "SA11santbcpu:1360": "evaṃ kuruṣva tiṣṭhaivaṃ na kartavyamidaṃ tvayā /",
  "SA11santbcpu:1361": "evameṣaḥ vaśaḥ kāryo nigrāhyastadatikrame // Bca_8.167 //",
  "SA11santbcpu:1362": "athaivamucyamāne 'pi cittaṃ nedaṃ kariṣyasi /",
  "SA11santbcpu:1363": "tvāmeva nigrahīṣyāmi sarvadoṣāstadāśritāḥ // Bca_8.168 //",
  "SA11santbcpu:1364": "kva yāsyasi mayā dṛṣṭaḥ sarvadarpānnihanmi te /",
  "SA11santbcpu:1365": "anyo 'sau pūrvakaḥ kālas tvayā yatrāsmi nāśitaḥ // Bca_8.169 //",
  "SA11santbcpu:1366": "adyāpyasti mama svārtha ityāśāṃ tyaja sāṃpratam /",
  "SA11santbcpu:1367": "tvaṃ vikrīto mayānyeṣu bahukhedamacintayan // Bca_8.170 //",
  "SA11santbcpu:1368": "tvāṃ sattveṣu na dāsyāmi yadi nāma pramādataḥ /",
  "SA11santbcpu:1369": "tvaṃ māṃ narakapāleṣu pradāsyasi na saṃśayaḥ // Bca_8.171 //",
  "SA11santbcpu:1370": "evaṃ cānekadhā datvā tvayāhaṃ vyathitaściram /",
  "SA11santbcpu:1371": "nihanmi svārthaceṭaṃ tvāṃ tāni vairāṇyanusmaran // Bca_8.172 //",
  "SA11santbcpu:1372": "na kartavyātmani prītir yadyātmaprītirasti te /",
  "SA11santbcpu:1373": "yadyātmā rakṣitavyo 'yaṃ rakṣitavyo na yujyate // Bca_8.173 //",
  "SA11santbcpu:1374": "yathā yathāsya kāyasya kriyate paripālanam /",
  "SA11santbcpu:1375": "sukumārataro bhūtvā patatyeva tathā tathā // Bca_8.174 //",
  "SA11santbcpu:1376": "asyaivaṃ patitasyāpi sarvāpīyaṃ vasundharā /",
  "SA11santbcpu:1377": "nālaṃ pūrayituṃ vāñchāṃ tatko 'syecchāṃ kariṣyati // Bca_8.175 //",
  "SA11santbcpu:1378": "aśakyamicchataḥ kleśa āśābhaṅgaśca jāyate /",
  "SA11santbcpu:1379": "nirāśo yastu sarvatra tasya saṃpadajīrṇikā // Bca_8.176 //",
  "SA11santbcpu:1380": "tasmānna prasaro deyaḥ kāyasyecchābhivṛddhaye /",
  "SA11santbcpu:1381": "bhadrakaṃ nāma tadvastu yadiṣṭatvānna gṛhyate // Bca_8.177 //",
  "SA11santbcpu:1382": "bhasmaniṣṭhāvasāno 'yaṃ niśceṣṭānyena cālyate /",
  "SA11santbcpu:1383": "aśucipratimā ghorā kasmādatra mamāgrahaḥ // Bca_8.178 //",
  "SA11santbcpu:1384": "kiṃ mamānena yantreṇa jīvinā vā mṛtena vā /",
  "SA11santbcpu:1385": "loṣṭrādeḥ ko viśeṣo 'sya hāhaṃkāraṃ na naśyasi // Bca_8.179 //",
  "SA11santbcpu:1386": "śarīrapakṣapātena vṛthā duḥkhamupārjyate /",
  "SA11santbcpu:1387": "kimasya kāṣṭhatulyasya dveṣeṇānunayena vā // Bca_8.180 //",
  "SA11santbcpu:1388": "mayā vā pālitasyaivaṃ gṛdhrādyairbhakṣitasya vā /",
  "SA11santbcpu:1389": "na ca sneho na ca dveṣas tasmāt snehaṃ karomi kim // Bca_8.181 //",
  "SA11santbcpu:1390": "roṣo yasya khalīkārāt toṣo yasya ca pūjayā /",
  "SA11santbcpu:1391": "sa eva cenna jānāti śramaḥ kasya kṛtena me // Bca_8.182 //",
  "SA11santbcpu:1392": "imaṃ ye kāyamicchanti te 'pi me suhṛdaḥ kila /",
  "SA11santbcpu:1393": "sarve svakāyamicchanti te 'pi kasmānna me priyāḥ // Bca_8.183 //",
  "SA11santbcpu:1394": "tasmānmayānapekṣeṇa kāyastyakto jagaddhite /",
  "SA11santbcpu:1395": "ato 'yaṃ bahudoṣo 'pi dhāryate karmabhāṇḍavat // Bca_8.184 //",
  "SA11santbcpu:1396": "tenālaṃ lokacaritaiḥ paṇḍitānanuyāmyaham /",
  "SA11santbcpu:1397": "apramādakathāṃ smṛtvā styānamiddhaṃ nivārayan // Bca_8.185 //",
  "SA11santbcpu:1398": "tasmādāvaraṇaṃ hantuṃ samādhānaṃ karomyaham /",
  "SA11santbcpu:1399": "vimārgāccittamākṛṣya svālambananirantaram // Bca_8.186 //",
  "SA11santbcpu:1400": "bodhicaryāvatāre dhyānapāramitā aṣṭamaḥ paricchedaḥ // ****************************************************************",
  "SA11santbcpu:1402": "Pariccheda 9",
  "SA11santbcpu:1403": "imaṃ parikaraṃ sarvaṃ prajñārthaṃ hi munirjagau /",
  "SA11santbcpu:1404": "tasmādutpādayet prajñāṃ duḥkhanivṛttikāṅkṣayā // Bca_9.1 //",
  "SA11santbcpu:1405": "saṃvṛtiḥ paramārthaśca satyadvayamidaṃ mataṃ /",
  "SA11santbcpu:1406": "buddheragocarastattvaṃ buddhiḥ saṃvṛtirucyate // Bca_9.2 //",
  "SA11santbcpu:1407": "tatra loko dvidhā dṛṣṭo yogī prākṛtakastathā /",
  "SA11santbcpu:1408": "tatra prākṛtako loko yogilokena bādhyate // Bca_9.3 //",
  "SA11santbcpu:1409": "bādhyante dhīviśeṣeṇa yogino 'pyuttarottaraiḥ /",
  "SA11santbcpu:1410": "dṛṣṭāntenobhayeṣṭena kāryārthamavicārataḥ // Bca_9.4 //",
  "SA11santbcpu:1411": "lokena bhāvā dṛśyante kalpyante cāpi tattvataḥ /",
  "SA11santbcpu:1412": "na tu māyāvadityatra vivādo yogilokayoḥ // Bca_9.5 //",
  "SA11santbcpu:1413": "pratyakṣamapi rūpādi prasiddhyā na pramāṇataḥ /",
  "SA11santbcpu:1414": "aśucyādiṣu śucyādi-prasiddhiriva sā mṛṣā // Bca_9.6 //",
  "SA11santbcpu:1415": "lokāvatāraṇārthaṃ ca bhāvā nāthena deśitāḥ /",
  "SA11santbcpu:1416": "tattvataḥ kṣaṇikā naite saṃvṛtyā cedvirudhyate // Bca_9.7 //",
  "SA11santbcpu:1417": "na doṣo yogisaṃvṛtyā lokātte tattvadarśinaḥ /",
  "SA11santbcpu:1418": "anyathā lokabādhā syād aśucistrīnirūpaṇe // Bca_9.8 //",
  "SA11santbcpu:1419": "māyopamājjināt puṇyaṃ sadbhāve 'pi kathaṃ yathā /",
  "SA11santbcpu:1420": "yadi māyopamaḥ sattvaḥ kiṃ punarjāyate mṛtaḥ // Bca_9.9 //",
  "SA11santbcpu:1421": "yāvatpratyayasāmagrī tāvanmāyāpi vartate /",
  "SA11santbcpu:1422": "dīrghasaṃtānamātreṇa kathaṃ sattvo 'sti satyataḥ // Bca_9.10 //",
  "SA11santbcpu:1423": "māyāpuruṣaghātādau cittābhāvānna pāpakaṃ /",
  "SA11santbcpu:1424": "cittamāyāsamete tu pāpapuṇyasamudbhavaḥ // Bca_9.11 //",
  "SA11santbcpu:1425": "mantrādīnāmasāmarthyān na māyācittasaṃbhavaḥ /",
  "SA11santbcpu:1426": "sāpi nānāvidhā māyā nānāpratyayasaṃbhavā // Bca_9.12 //",
  "SA11santbcpu:1427": "naikasya sarvasāmarthyaṃ pratyayasyāsti kutracit /",
  "SA11santbcpu:1428": "nirvṛtaḥ paramārthena saṃvṛtyā yadi saṃsaret // Bca_9.13 //",
  "SA11santbcpu:1429": "buddho 'pi saṃsaredevaṃ tataḥ kiṃ bodhicaryayā /",
  "SA11santbcpu:1430": "pratyayānāmanucchede māyāpyucchidyate na hi // Bca_9.14 //",
  "SA11santbcpu:1431": "pratyayānāṃ tu vicchedāt saṃvṛtyāpi na saṃbhavaḥ /",
  "SA11santbcpu:1432": "yadā na bhrāntirapyasti māyā kenopalabhyate // Bca_9.15 //",
  "SA11santbcpu:1433": "yadā māyaiva te nāsti tadā kimupalabhyate /",
  "SA11santbcpu:1434": "cittasyaiva sa ākāro yadyapyanyo 'sti tattvataḥ // Bca_9.16 //",
  "SA11santbcpu:1435": "cittameva yadā māyā tadā kiṃ kena dṛśyate /",
  "SA11santbcpu:1436": "uktaṃ ca lokanāthena cittaṃ cittaṃ na paśyati // Bca_9.17 //",
  "SA11santbcpu:1437": "na cchinatti yathātmānam asidhārā tathā manaḥ /",
  "SA11santbcpu:1438": "ātmabhāvaṃ yathā dīpaḥ saṃprakāśayatīti cet // Bca_9.18 //",
  "SA11santbcpu:1439": "naiva prakāśyate dīpo yasmānna tamasāvṛtaḥ /",
  "SA11santbcpu:1440": "na hi sphaṭikavannīlaṃ nīlatve 'nyamapekṣate // Bca_9.19 //",
  "SA11santbcpu:1441": "tathā kiṃcit parāpekṣam anapekṣaṃ ca dṛśyate /",
  "SA11santbcpu:1442": "anīlatve na tannīlaṃ kuryādātmānamātmanā // Bca_9.20 //",
  "SA11santbcpu:1443": "nīlameva hi ko nīlaṃ kuryādātmānamātmanā /",
  "SA11santbcpu:1444": "anīlatve na tannīlaṃ kuryādātmānamātmanā // Bca_9.21 //",
  "SA11santbcpu:1445": "dīpaḥ prakāśata iti jñātvā jñānena kathyate /",
  "SA11santbcpu:1446": "buddhiḥ prakāśata iti jñātvedaṃ kena kathyate // Bca_9.22 //",
  "SA11santbcpu:1447": "prakāśā vāprakāśā vā yadā dṛṣṭā na kenacit /",
  "SA11santbcpu:1448": "vandhyāduhitṛlīleva kathyamānāpi sā mudhā // Bca_9.23 //",
  "SA11santbcpu:1449": "yadi nāsti svasaṃvittir vijñānaṃ smaryate katham /",
  "SA11santbcpu:1450": "anyānubhūte saṃbandhāt smṛtirākhuviṣaṃ yathā // Bca_9.24 //",
  "SA11santbcpu:1451": "pratyayāntarayuktasya darśanāt svaṃ prakāśate /",
  "SA11santbcpu:1452": "siddhāñjanavidherdṛṣṭo ghaṭo naivāñjanaṃ bhavet // Bca_9.25 //",
  "SA11santbcpu:1453": "yathā dṛṣṭaṃ śrutaṃ jñātaṃ naiveha pratiṣidhyate /",
  "SA11santbcpu:1454": "satyataḥ kalpanā tvatra duḥkhaheturnivāryate // Bca_9.26 //",
  "SA11santbcpu:1455": "cittādanyā na māyā cen nāpyananyeti kalpyate /",
  "SA11santbcpu:1456": "vastu cet sā kathaṃ nānyān anyā cennāsti vastutaḥ // Bca_9.27 //",
  "SA11santbcpu:1457": "asatyapi yathā māyā dṛśyā draṣṭṛ tathā manaḥ /",
  "SA11santbcpu:1458": "vastvāśrayaścet saṃsāraḥ so 'nyathākāśavadbhavet // Bca_9.28 //",
  "SA11santbcpu:1459": "vastvāśrayeṇābhāvasya kriyāvattvaṃ kathaṃ bhavet /",
  "SA11santbcpu:1460": "asatsahāyamekaṃ hi cittamāpadyate tava // Bca_9.29 //",
  "SA11santbcpu:1461": "grāhyamuktaṃ yadā cittaṃ tadā sarve tathāgatāḥ /",
  "SA11santbcpu:1462": "evaṃ ca ko guṇo labdhaś cittamātre 'pi kalpite // Bca_9.30 //",
  "SA11santbcpu:1463": "māyopamatve 'pi jñāte kathaṃ kleśo nivartate /",
  "SA11santbcpu:1464": "yadā māyāstriyāṃ rāgas tatkarturapi jāyate // Bca_9.31 //",
  "SA11santbcpu:1465": "aprahīṇā hi tatkartur jñeyasaṃkleśavāsanā /",
  "SA11santbcpu:1466": "taddṛṣṭikāle tasyāto durbalā śūnyavāsanā // Bca_9.32 //",
  "SA11santbcpu:1467": "śūnyatāvāsanādhānād dhīyate bhāvavāsanā /",
  "SA11santbcpu:1468": "kiṃcinnāstīti cābhyāsāt sāpi paścāt prahīyate // Bca_9.33 //",
  "SA11santbcpu:1469": "yadā na labhyate bhāvo yo nāstīti prakalpyate /",
  "SA11santbcpu:1470": "tadā nirāśrayo 'bhāvaḥ kathaṃ tiṣṭhenmateḥ puraḥ // Bca_9.34 //",
  "SA11santbcpu:1471": "yadā na bhāvo nābhāvo mateḥ saṃtiṣṭhate puraḥ /",
  "SA11santbcpu:1472": "tadānyagatyabhāvena nirālambā praśāmyate // Bca_9.35 //",
  "SA11santbcpu:1473": "cintāmaṇiḥ kalpatarur yathecchāparipūraṇaḥ /",
  "SA11santbcpu:1474": "vineyapraṇidhānābhyāṃ jinabimbaṃ tathekṣyate // Bca_9.36 //",
  "SA11santbcpu:1475": "yathā gāruḍikaḥ stambhaṃ sādhayitvā vinaśyati /",
  "SA11santbcpu:1476": "sa tasmiṃściranaṣṭe 'pi viṣādīnupaśāmayet // Bca_9.37 //",
  "SA11santbcpu:1477": "bodhicaryānurūpyeṇa jinastambho 'pi sādhitaḥ /",
  "SA11santbcpu:1478": "karoti sarvakāryāṇi bodhisattve 'pi nirvṛte // Bca_9.38 //",
  "SA11santbcpu:1479": "acittake kṛtā pūjā kathaṃ phalavatī bhavet /",
  "SA11santbcpu:1480": "tulyaiva paṭhyate yasmāt tiṣṭhato nirvṛtasya ca // Bca_9.39 //",
  "SA11santbcpu:1481": "āgamācca phalaṃ tatra saṃvṛtyā tattvato 'pi vā /",
  "SA11santbcpu:1482": "satyabuddhe kṛtā pūjā saphaleti kathaṃ yathā // Bca_9.40 //",
  "SA11santbcpu:1483": "satyadarśanato muktiḥ śūnyatādarśanena kim /",
  "SA11santbcpu:1484": "na vinānena mārgeṇa bodhirityāgamo yataḥ // Bca_9.41 //",
  "SA11santbcpu:1485": "nanvasiddhaṃ mahāyānaṃ kathaṃ siddhastvadāgamaḥ /",
  "SA11santbcpu:1486": "yasmādubhayasiddho 'sau na siddho 'sau tavāditaḥ // Bca_9.42 //",
  "SA11santbcpu:1487": "yatpratyayā ca tatrāsthā mahāyāne 'pi tāṃ kuru /",
  "SA11santbcpu:1488": "anyobhayeṣṭasatyatve vedāderapi satyatā // Bca_9.43 //",
  "SA11santbcpu:1489": "savivādaṃ mahāyānam iti cedāgamaṃ tyaja /",
  "SA11santbcpu:1490": "tīrthikaiḥ savivādatvāt svaiḥ paraiścāgamāntaram // Bca_9.44 //",
  "SA11santbcpu:1491": "śāsanaṃ bhikṣutāmūlaṃ bhikṣutaiva ca duḥkhitā /",
  "SA11santbcpu:1492": "sāvalambanacittānāṃ nirvāṇamapi duḥsthitam // Bca_9.45 //",
  "SA11santbcpu:1493": "kleśaprahāṇānmuktiścet tadanantaramastu sā /",
  "SA11santbcpu:1494": "dṛṣṭaṃ ca teṣu sāmarthyaṃ niḥkleśasyāpi karmaṇaḥ // Bca_9.46 //",
  "SA11santbcpu:1495": "tṛṣṇā tāvadupādānaṃ nāsti cet saṃpradhāryate /",
  "SA11santbcpu:1496": "kimakliṣṭāpi tṛṣṇaiṣāṃ nāsti saṃmohavat satī // Bca_9.47 //",
  "SA11santbcpu:1497": "vedanāpratyayā tṛṣṇā vedanaiṣāṃ ca vidyate /",
  "SA11santbcpu:1498": "sālambanena cittena sthātavyaṃ yatra tatra vā // Bca_9.48 //",
  "SA11santbcpu:1499": "vinā śūnyatayā cittaṃ baddhamutpadyate punaḥ /",
  "SA11santbcpu:1500": "yathāsaṃjñisamāpattau bhāvayettena śūnyatām // Bca_9.49 //",
  "SA11santbcpu:1501": "yatsūtre 'vataredvākyaṃ taccedbuddhoktamiṣyate /",
  "SA11santbcpu:1502": "mahāyānaṃ bhavatsūtraiḥ prāyastulyaṃ na kiṃ matam // Bca_9.50 //",
  "SA11santbcpu:1503": "ekenāgamyamānena sakalaṃ yadi doṣavat /",
  "SA11santbcpu:1504": "ekena sūtratulyena kiṃ na sarvaṃ jinoditam // Bca_9.51 //",
  "SA11santbcpu:1505": "mahākāśyapamukhyaiśca yadvākyaṃ nāvagāhyate /",
  "SA11santbcpu:1506": "tattvayānavabuddhatvād agrāhyaṃ kaḥ kariṣyati // Bca_9.52 //",
  "SA11santbcpu:1507": "saktitrāsāttvanirmuktyā saṃsāre sidhyati sthitiḥ /",
  "SA11santbcpu:1508": "mohena duḥkhināmarthe śūnyatāyā idaṃ phalam // Bca_9.53 //",
  "SA11santbcpu:1509": "tadevaṃ śūnyatāpakṣe dūṣaṇaṃ nopapadyate /",
  "SA11santbcpu:1510": "tasmānnirvicikitsena bhāvanīyaiva śūnyatā // Bca_9.54 //",
  "SA11santbcpu:1511": "kleśajñeyāvṛtitamaḥ pratipakṣo hi śūnyatā /",
  "SA11santbcpu:1512": "śīghraṃ sarvajñatākāmo na bhāvayati tāṃ katham // Bca_9.55 //",
  "SA11santbcpu:1513": "yadduḥkhajananaṃ vastu trāsastasmāt prajāyatām /",
  "SA11santbcpu:1514": "śūnyatā duḥkhaśamanī tataḥ kiṃ jāyate bhayam // Bca_9.56 //",
  "SA11santbcpu:1515": "yatastato vāstu bhayaṃ yadyahaṃ nāma kiṃcana /",
  "SA11santbcpu:1516": "ahameva na kiṃcicced bhayaṃ kasya bhaviṣyati // Bca_9.57 //",
  "SA11santbcpu:1517": "dantakeśanakhā nāhaṃ nāsthi nāpyasmi śoṇitam /",
  "SA11santbcpu:1518": "na śiṃghānaṃ na ca śleṣmā na pūyaṃ lasikāpi vā // Bca_9.58 //",
  "SA11santbcpu:1519": "nāhaṃ vasā na ca svedo na medo 'ntrāṇi nāpyaham /",
  "SA11santbcpu:1520": "na cāhamantranirguṇḍī gūthamūtramahaṃ na ca // Bca_9.59 //",
  "SA11santbcpu:1521": "nāhaṃ māṃsaṃ na ca snāyur noṣmā vāyurahaṃ na ca /",
  "SA11santbcpu:1522": "na ca chidrāṇyahaṃ nāpi ṣaḍvijñānāni sarvathā // Bca_9.60 //",
  "SA11santbcpu:1523": "śabdajñānaṃ yadi tadā śabdo gṛhyeta sarvadā /",
  "SA11santbcpu:1524": "jñeyaṃ vinā tu kiṃ vetti yena jñānaṃ nirucyate // Bca_9.61 //",
  "SA11santbcpu:1525": "ajānānaṃ yadi jñānaṃ kāṣṭhaṃ jñānaṃ prasajyate /",
  "SA11santbcpu:1526": "tenāsaṃnihitajñeyaṃ jñānaṃ nāstīti niścayaḥ // Bca_9.62 //",
  "SA11santbcpu:1527": "tadeva rūpaṃ jānāti tadā kiṃ na śṛṇotyapi /",
  "SA11santbcpu:1528": "śabdasyāsaṃnidhānāccet tatastajjñānamapyasat // Bca_9.63 //",
  "SA11santbcpu:1529": "śabdagrahaṇarūpaṃ yat tadrūpagrahaṇaṃ katham /",
  "SA11santbcpu:1530": "ekaḥ pitā ca putraśca kalpyate na tu tattvataḥ // Bca_9.64 //",
  "SA11santbcpu:1531": "sattvaṃ rajastamo vāpi na putro na pitā yataḥ /",
  "SA11santbcpu:1532": "śabdagrahaṇayuktastu svabhāvastasya nekṣyate // Bca_9.65 //",
  "SA11santbcpu:1533": "tadevānyena rūpeṇa naṭavatso 'pyaśāśvataḥ /",
  "SA11santbcpu:1534": "sa evānyasvabhāvaśced apūrveyaṃ tadekatā // Bca_9.66 //",
  "SA11santbcpu:1535": "anyadrūpamasatyaṃ cen nijaṃ tadrūpamucyatām /",
  "SA11santbcpu:1536": "jñānatā cettataḥ sarva-puṃsāmaikyaṃ prasajyate // Bca_9.67 //",
  "SA11santbcpu:1537": "cetanācetane caikyaṃ tayoryenāstitā samā /",
  "SA11santbcpu:1538": "viśeṣaśca yadā mithyā kaḥ sādṛśyāśrayastadā // Bca_9.68 //",
  "SA11santbcpu:1539": "acetanaśca naivāham acaitanyātpaṭādivat /",
  "SA11santbcpu:1540": "atha jñaścetanāyogād ajño naṣṭaḥ prasajyate // Bca_9.69 //",
  "SA11santbcpu:1541": "athāvikṛta evātmā caitanyenāsya kiṃ kṛtam /",
  "SA11santbcpu:1542": "ajñasya niṣkriyasyaivam ākāśasyātmatā matā // Bca_9.70 //",
  "SA11santbcpu:1543": "na karmaphalasaṃbandho yuktaścedātmanā vinā /",
  "SA11santbcpu:1544": "karma kṛtvā vinaṣṭe hi phalaṃ kasya bhaviṣyati // Bca_9.71 //",
  "SA11santbcpu:1545": "dvayorapyāvayoḥ siddhe bhinnādhāre kriyāphale /",
  "SA11santbcpu:1546": "nirvyāpāraśca tatrātmety atra vādo vṛthā nanu // Bca_9.72 //",
  "SA11santbcpu:1547": "hetumān phalayogīti dṛśyate naiṣa saṃbhavaḥ /",
  "SA11santbcpu:1548": "saṃtānasyaikyamāśritya kartā bhokteti deśitam // Bca_9.73 //",
  "SA11santbcpu:1549": "atītānāgataṃ cittaṃ nāhaṃ taddhi na vidyate /",
  "SA11santbcpu:1550": "athotpannamahaṃ cittaṃ naṣṭe 'sminnāstyahaṃ punaḥ // Bca_9.74 //",
  "SA11santbcpu:1551": "yathaiva kadalīstambho na kaścid bhāgaśaḥ kṛtaḥ /",
  "SA11santbcpu:1552": "tathāhamapyasadbhūto mṛgyamāṇo vicārataḥ // Bca_9.75 //",
  "SA11santbcpu:1553": "yadi sattvo na vidyeta kasyopari kṛpeti cet /",
  "SA11santbcpu:1554": "kāryārthamabhyupetena yo mohena prakalpitaḥ // Bca_9.76 //",
  "SA11santbcpu:1555": "kāryaṃ kasya na cetsattvaḥ satyamīhā tu mohataḥ /",
  "SA11santbcpu:1556": "duḥkhavyupaśamārthaṃ tu kāryamoho na vāryate // Bca_9.77 //",
  "SA11santbcpu:1557": "duḥkhaheturahaṃkāra ātmamohāttu vardhate /",
  "SA11santbcpu:1558": "tato 'pi na nivartyaścet varaṃ nairātmyabhāvanā // Bca_9.78 //",
  "SA11santbcpu:1559": "kāyo na pādau na jaṅghā norū kāyaḥ kaṭirna ca /",
  "SA11santbcpu:1560": "nodaraṃ nāpyayaṃ pṛṣṭhaṃ noro bāhū na cāpi saḥ // Bca_9.79 //",
  "SA11santbcpu:1561": "na hastau nāpyayaṃ pārśvau na kakṣau nāṃsalakṣaṇaḥ /",
  "SA11santbcpu:1562": "na grīvā na śiraḥ kāyaḥ kāyo 'tra kataraḥ punaḥ // Bca_9.80 //",
  "SA11santbcpu:1563": "yadi sarveṣu kāyo 'tham ekadeśena vartate /",
  "SA11santbcpu:1564": "aṃśā aṃśeṣu vartante sa ca kutra svayaṃ sthitaḥ // Bca_9.81 //",
  "SA11santbcpu:1565": "sarvātmanā cetsarvatra sthitaḥ kāyaḥ karādiṣu /",
  "SA11santbcpu:1566": "kāyāstāvanta eva syur yāvantaste karādayaḥ // Bca_9.82 //",
  "SA11santbcpu:1567": "naivāntarna bahiḥ kāyaḥ kathaṃ kāyaḥ karādiṣu /",
  "SA11santbcpu:1568": "karādibhyaḥ pṛthag nāsti kathaṃ nu khalu vidyate // Bca_9.83 //",
  "SA11santbcpu:1569": "tannāsti kāyo mohāttu kāyabuddhiḥ karādiṣu /",
  "SA11santbcpu:1570": "saṃniveśaviśeṣeṇa sthānau puruṣabuddhivat // Bca_9.84 //",
  "SA11santbcpu:1571": "yāvatpratyayasāmagrī tāvatkāyaḥ pumāniva /",
  "SA11santbcpu:1572": "evaṃ karādau sā yāvat tāvatkāyo 'tra dṛśyate // Bca_9.85 //",
  "SA11santbcpu:1573": "evamaṅgulipuñjatvāt pādo 'pi kataro bhavet /",
  "SA11santbcpu:1574": "so 'pi parvasamūhatvāt parvāpi svāṃśabhedataḥ // Bca_9.86 //",
  "SA11santbcpu:1575": "aṃśā apyaṇubhedena so 'pyaṇurdigvibhāgataḥ /",
  "SA11santbcpu:1576": "digvibhāgo niraṃśatvād ākāśaṃ tena nāstyaṇuḥ // Bca_9.87 //",
  "SA11santbcpu:1577": "evaṃ svapnopame rūpe ko rajyeta vicārakaḥ /",
  "SA11santbcpu:1578": "kāyaścaivaṃ yadā nāsti tadā kā strī pumāṃśca kaḥ // Bca_9.88 //",
  "SA11santbcpu:1579": "yadyasti duḥkhaṃ tattvena prahṛṣṭān kiṃ na bādhate /",
  "SA11santbcpu:1580": "śokādyārtāya mṛṣṭādi sukhaṃ cetkiṃ na rocate // Bca_9.89 //",
  "SA11santbcpu:1581": "balīyasābhibhūtatvād yadi tannānubhūyate /",
  "SA11santbcpu:1582": "vedanātvaṃ kathaṃ tasya yasya nānubhavātmatā // Bca_9.90 //",
  "SA11santbcpu:1583": "asti sūkṣmatayā duḥkhaṃ sthaulyaṃ tasya hṛtaṃ nanu /",
  "SA11santbcpu:1584": "tuṣṭimātrā'parā cetsyāt tasmātsāpyasya sūkṣmatā // Bca_9.91 //",
  "SA11santbcpu:1585": "viruddhapratyayotpattau duḥkhasyānudayo yadi /",
  "SA11santbcpu:1586": "kalpanābhiniveśo hi vedanetyāgataṃ nanu // Bca_9.92 //",
  "SA11santbcpu:1587": "ata eva vicāro 'yaṃ pratipakṣo 'sya bhāvyate /",
  "SA11santbcpu:1588": "vikalpakṣetrasaṃbhūta-dhyānāhārā hi yoginaḥ // Bca_9.93 //",
  "SA11santbcpu:1589": "sāntarāvindriyārthau cet saṃsargaḥ kuta etayoḥ /",
  "SA11santbcpu:1590": "nirantaratve 'pyekatvaṃ kasya kenāstu saṃgatiḥ // Bca_9.94 //",
  "SA11santbcpu:1591": "nāṇoraṇau praveśo 'sti nirākāśaḥ samaśca saḥ /",
  "SA11santbcpu:1592": "apraveśe na miśratvam amiśratve na saṃgatiḥ // Bca_9.95 //",
  "SA11santbcpu:1593": "niraṃśasya ca saṃsargaḥ kathaṃ nāmopapadyate /",
  "SA11santbcpu:1594": "saṃsarge ca niraṃśatvaṃ yadi dṛṣṭaṃ nidarśaya // Bca_9.96 //",
  "SA11santbcpu:1595": "vijñānasya tvamūrtasya saṃsargo naiva yujyate /",
  "SA11santbcpu:1596": "samūhasyāpyavastutvād yathā pūrvaṃ vicāritam // Bca_9.97 //",
  "SA11santbcpu:1597": "tadevaṃ sparśanābhāve vedanāsaṃbhavaḥ kutaḥ /",
  "SA11santbcpu:1598": "kimarthamayamāyāsaḥ bādhā kasya kuto bhavet // Bca_9.98 //",
  "SA11santbcpu:1599": "yadā na vedakaḥ kaścid vedanā ca na vidyate /",
  "SA11santbcpu:1600": "tadāvasthāmimāṃ dṛṣṭvā tṛṣṇe kiṃ na vidīryase // Bca_9.99 //",
  "SA11santbcpu:1601": "dṛśyate spṛśyate cāpi svapnamāyopamātmanā /",
  "SA11santbcpu:1602": "cittena sahajātatvād vedanā tena nekṣyate // Bca_9.100 //",
  "SA11santbcpu:1603": "pūrvaṃ paścācca jātena smaryate nānubhūyate /",
  "SA11santbcpu:1604": "svātmānaṃ nānubhavati na cānyenānubhūyate // Bca_9.101 //",
  "SA11santbcpu:1605": "na cāsti vedakaḥ kaścid vedanāto na tattvataḥ /",
  "SA11santbcpu:1606": "nirātmake kalāpe 'smin ka eva bādhyate 'nayā // Bca_9.102 //",
  "SA11santbcpu:1607": "nendriyeṣu na rūpādau nāntarāle manaḥ sthitam /",
  "SA11santbcpu:1608": "nāpyantarna bahiścittam anyatrāpi na labhyate // Bca_9.103 //",
  "SA11santbcpu:1609": "yanna kāye na cānyatra na miśraṃ na pṛthak kvacit /",
  "SA11santbcpu:1610": "tanna kiṃcidataḥ sattvāḥ prakṛtyā parinirvṛtāḥ // Bca_9.104 //",
  "SA11santbcpu:1611": "jñeyātpūrvaṃ yadi jñānaṃ kimālambyāsya saṃbhavaḥ /",
  "SA11santbcpu:1612": "jñeyena saha cejjñānaṃ kimālambyāsya saṃbhavaḥ // Bca_9.105 //",
  "SA11santbcpu:1613": "atha jñeyādbhavetpaścāt tadā jñānaṃ kuto bhavet /",
  "SA11santbcpu:1614": "evaṃ ca sarvadharmāṇām utpattirnāvasīyate // Bca_9.106 //",
  "SA11santbcpu:1615": "yadyevaṃ saṃvṛtirnāsti tataḥ satyadvayaṃ kutaḥ /",
  "SA11santbcpu:1616": "atha sāpyanyasaṃvṛtyā syātsattvo nirvṛtaḥ kutaḥ // Bca_9.107 //",
  "SA11santbcpu:1617": "paracittavikalpo 'sau svasaṃvṛtyā tu nāsti saḥ /",
  "SA11santbcpu:1618": "sa paścānniyataḥ so 'sti na cennāstyeva saṃvṛtiḥ // Bca_9.108 //",
  "SA11santbcpu:1619": "kalpanā kalpitaṃ ceti dvayamanyonyaniśritam /",
  "SA11santbcpu:1620": "yathāprasiddhamāśritya vicāraḥ sarva ucyate // Bca_9.109 //",
  "SA11santbcpu:1621": "vicāritena tu yadā vicāreṇa vicāryate /",
  "SA11santbcpu:1622": "tadānavasthā tasyāpi vicārasya vicāraṇāt // Bca_9.110 //",
  "SA11santbcpu:1623": "vicārite vicārye tu vicārasyāsti nāśrayaḥ /",
  "SA11santbcpu:1624": "nirāśrayatvānnodeti tacca nirvāṇamucyate // Bca_9.111 //",
  "SA11santbcpu:1625": "yasya tvetaddvayaṃ satyaṃ sa evātyantaduḥsthitaḥ /",
  "SA11santbcpu:1626": "yadi jñānavaśādartho jñānāstitve tu kā gatiḥ // Bca_9.112 //",
  "SA11santbcpu:1627": "atha jñeyavaśājjñānaṃ jñeyāstitve tu kā gatiḥ /",
  "SA11santbcpu:1628": "athānyonyavaśātsattvam abhāvaḥ syāddvayorapi // Bca_9.113 //",
  "SA11santbcpu:1629": "pitā cenna vinā putrāt kutaḥ putrasya saṃbhavaḥ /",
  "SA11santbcpu:1630": "putrābhāve pitā nāsti tathā sattvaṃ tayordvayoḥ // Bca_9.114 //",
  "SA11santbcpu:1631": "aṅkuro jāyate bījād bījaṃ tenaiva sūcyate /",
  "SA11santbcpu:1632": "jñeyājjñānena jātena tatsattā kiṃ na gamyate // Bca_9.115 //",
  "SA11santbcpu:1633": "aṅkurādanyato jñānād bījamastīti gamyate /",
  "SA11santbcpu:1634": "jñānāstitvaṃ kuto jñātaṃ jñeyaṃ yattena gamyate // Bca_9.116 //",
  "SA11santbcpu:1635": "lokaḥ pratyakṣatastāvat sarvaṃ hetumudīkṣate /",
  "SA11santbcpu:1636": "padmanālādibhedo hi hetubhedena jāyate // Bca_9.117 //",
  "SA11santbcpu:1637": "kiṃkṛto hetubhedaścet pūrvahetuprabhedataḥ /",
  "SA11santbcpu:1638": "kasmāccetphalado hetuḥ pūrvahetuprabhāvataḥ // Bca_9.118 //",
  "SA11santbcpu:1639": "īśvaro jagato hetuḥ vada kastāvadīśvaraḥ /",
  "SA11santbcpu:1640": "bhūtāni cedbhavatvevaṃ nāmamātre 'pi kiṃ śramaḥ // Bca_9.119 //",
  "SA11santbcpu:1641": "api tvaneke 'nityāśca niśceṣṭā na ca devatāḥ /",
  "SA11santbcpu:1642": "laṅghyāścāśucayaścaiva kṣmādayo na sa īśvaraḥ // Bca_9.120 //",
  "SA11santbcpu:1643": "nākāśamīśo 'ceṣṭatvāt nātmā pūrvaniṣedhataḥ /",
  "SA11santbcpu:1644": "acintyasya ca kartṛtvam apyacintyaṃ kimucyate // Bca_9.121 //",
  "SA11santbcpu:1645": "tena kiṃ sraṣṭumiṣṭaṃ ca ātmā cet nanvasau dhruvaḥ /",
  "SA11santbcpu:1646": "kṣmādisvabhāva īśaśca jñānaṃ jñeyādanādi ca // Bca_9.122 //",
  "SA11santbcpu:1647": "karmaṇaḥ sukhaduḥkhe ca vada kiṃ tena virmitam /",
  "SA11santbcpu:1648": "hetorādirna cedasti phalasyādiḥ kuto bhavet // Bca_9.123 //",
  "SA11santbcpu:1649": "kasmātsadā na kurute na hi so 'nyamapekṣate /",
  "SA11santbcpu:1650": "tenākṛto 'nyo nāstyeva tenāsau kimapekṣatām // Bca_9.124 //",
  "SA11santbcpu:1651": "apekṣate cetsāmagrīṃ heturna punarīśvaraḥ /",
  "SA11santbcpu:1652": "nākartumīśaḥ sāmagryāṃ na kartuṃ tadabhāvataḥ // Bca_9.125 //",
  "SA11santbcpu:1653": "karotyanicchannīśaścet parāyattaḥ prasajyate /",
  "SA11santbcpu:1654": "icchannapīcchāyattaḥ syāt kurvataḥ kuta īśatā // Bca_9.126 //",
  "SA11santbcpu:1655": "ye 'pi nityānaṇūnāhus te 'pi pūrvaṃ nivāritāḥ /",
  "SA11santbcpu:1656": "sāṃkhyāḥ pradhānamicchanti nityaṃ lokasya kāraṇam // Bca_9.127 //",
  "SA11santbcpu:1657": "sattvaṃ rajastamaśceti guṇā aviṣamasthitāḥ /",
  "SA11santbcpu:1658": "pradhānamiti kathyante viṣamairjagaducyate // Bca_9.128 //",
  "SA11santbcpu:1659": "ekasya trisvabhāvatvam ayuktaṃ tena nāsti tat /",
  "SA11santbcpu:1660": "evaṃ guṇā na vidyante pratyekaṃ te 'pi hi tridhā // Bca_9.129 //",
  "SA11santbcpu:1661": "guṇābhāve ca śabdāder astitvamatidūrataḥ /",
  "SA11santbcpu:1662": "acetane ca vastrādau sukhāderapyasaṃbhavaḥ // Bca_9.130 //",
  "SA11santbcpu:1663": "taddheturūpā bhāvāścen nanu bhāvā vicāritāḥ /",
  "SA11santbcpu:1664": "sukhādyeva ca te hetuḥ na ca tasmātpaṭādayaḥ // Bca_9.131 //",
  "SA11santbcpu:1665": "paṭādestu sukhādi syāt tadabhāvātsukhādyasat /",
  "SA11santbcpu:1666": "sukhādīnāṃ ca nityatvaṃ kadācinnopalabhyate // Bca_9.132 //",
  "SA11santbcpu:1667": "satyāmeva sukhavyaktau saṃvittiḥ kiṃ na gṛhyate /",
  "SA11santbcpu:1668": "tadeva sūkṣmatāṃ yāti sthūlaṃ sūkṣmaṃ ca tatkatham // Bca_9.133 //",
  "SA11santbcpu:1669": "sthaulyaṃ tyaktvā bhavetsūkṣmam anitye sthaulyasūkṣmate /",
  "SA11santbcpu:1670": "sarvasya vastunastadvat kiṃ nānityatvamiṣyate // Bca_9.134 //",
  "SA11santbcpu:1671": "na sthaulyaṃ cetsukhādanyat sukhasyānityatā sphuṭam /",
  "SA11santbcpu:1672": "nāsadutpadyate kiṃcid asattvāditi cenmatam // Bca_9.135 //",
  "SA11santbcpu:1673": "vyaktasyāsata utpattir akāmasyāpi te sthitā /",
  "SA11santbcpu:1674": "annādo 'medhyabhakṣaḥ syāt phalaṃ hetau yadi sthitam // Bca_9.136 //",
  "SA11santbcpu:1675": "paṭārgheṇaiva karpāsa-bījaṃ krītvā nivasyatām /",
  "SA11santbcpu:1676": "mohāccennekṣate lokaḥ tattvajñasyāpi sā sthitiḥ // Bca_9.137 //",
  "SA11santbcpu:1677": "lokasyāpi ca tajjñānam asti kasmānna paśyati /",
  "SA11santbcpu:1678": "lokāpramāṇatāyāṃ cet vyaktadarśanamapyasat // Bca_9.138 //",
  "SA11santbcpu:1679": "pramāṇamapramāṇaṃ cen nanu tatpramitaṃ mṛṣā /",
  "SA11santbcpu:1680": "tattvataḥ śūnyatā tasmād bhāvānāṃ nopapadyate // Bca_9.139 //",
  "SA11santbcpu:1681": "kalpitaṃ bhāvamaspṛṣṭvā tadabhāvo na gṛhyate /",
  "SA11santbcpu:1682": "tasmādbhāvo mṛṣā yo hi tasyābhāvaḥ sphuṭaṃ mṛṣā // Bca_9.140 //",
  "SA11santbcpu:1683": "tasmātsvapne sute naṣṭe sa nāstīti vikalpanā /",
  "SA11santbcpu:1684": "tadbhāvakalpanotpādaṃ vibadhnāti mṛṣā ca sā // Bca_9.141 //",
  "SA11santbcpu:1685": "tasmādevaṃ vicāreṇa nāsti kiṃcidahetutaḥ /",
  "SA11santbcpu:1686": "na ca vyastasamasteṣu pratyayeṣu vyavasthitam // Bca_9.142 //",
  "SA11santbcpu:1687": "anyato nāpi cāyātaṃ na tiṣṭhati na gacchati /",
  "SA11santbcpu:1688": "māyātaḥ ko viśeṣo 'sya yanmūḍhaiḥ satyataḥ kṛtam // Bca_9.143 //",
  "SA11santbcpu:1689": "māyayā nirmitaṃ yacca hetubhiryacca nirmitam /",
  "SA11santbcpu:1690": "āyāti tatkutaḥ kutra yāti ceti nirūpyatām // Bca_9.144 //",
  "SA11santbcpu:1691": "yadanyasaṃnidhānena dṛṣṭaṃ na tadabhāvataḥ /",
  "SA11santbcpu:1692": "pratibimbasame tasmin kṛtrime satyatā katham // Bca_9.145 //",
  "SA11santbcpu:1693": "vidyamānasya bhāvasya hetunā kiṃ prayojanam /",
  "SA11santbcpu:1694": "athāpyavidyamāno 'sau hetunā kiṃ prayojanam // Bca_9.146 //",
  "SA11santbcpu:1695": "nābhāvasya vikāro 'sti hetukoṭiśatairapi /",
  "SA11santbcpu:1696": "tadavasthaḥ kathaṃ bhāvaḥ ko vānyo bhāvatāṃ gataḥ // Bca_9.147 //",
  "SA11santbcpu:1697": "nābhāvakāle bhāvaścet kadā bhāvo bhaviṣyati /",
  "SA11santbcpu:1698": "nājātena hi bhāvena so 'bhāvo 'pagamiṣyati // Bca_9.148 //",
  "SA11santbcpu:1699": "na cānapagate 'bhāve bhāvāvasarasaṃbhavaḥ /",
  "SA11santbcpu:1700": "bhāvaścābhāvatāṃ naiti dvisvabhāvaprasaṅgataḥ // Bca_9.149 //",
  "SA11santbcpu:1701": "evaṃ ca na virodho 'sti na ca bhāvo 'sti sarvadā /",
  "SA11santbcpu:1702": "ajātamaniruddhaṃ ca tasmātsarvamidaṃ jagat // Bca_9.150 //",
  "SA11santbcpu:1703": "svapnopamāstu gatayo vicāre kadalīsamāḥ /",
  "SA11santbcpu:1704": "nirvṛtānirvṛtānāṃ ca viśeṣo nāsti vastutaḥ // Bca_9.151 //",
  "SA11santbcpu:1705": "evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /",
  "SA11santbcpu:1706": "satkṛtaḥ paribhūto vā kena kaḥ saṃbhaviṣyati // Bca_9.152 //",
  "SA11santbcpu:1707": "kutaḥ sukhaṃ vā duḥkhaṃ vā kiṃ priyaṃ vā kimapriyam /",
  "SA11santbcpu:1708": "kā tṛṣṇā kutra sā tṛṣṇā mṛgyamāṇā svabhāvataḥ // Bca_9.153 //",
  "SA11santbcpu:1709": "vicāre jīvalokaḥ kaḥ ko nāmātra mariṣyati /",
  "SA11santbcpu:1710": "ko bhaviṣyati ko bhūtaḥ ko bandhuḥ kasya kaḥ suhṛt // Bca_9.154 //",
  "SA11santbcpu:1711": "sarvamākāśasaṃkāśaṃ parigṛhṇantu madvidhāḥ /",
  "SA11santbcpu:1712": "prakupyanti prahṛṣyanti kalahotsavahetubhiḥ // Bca_9.155 //",
  "SA11santbcpu:1713": "śokāyāsairviṣādaiśca mithaśchedanabhedanaiḥ /",
  "SA11santbcpu:1714": "yāpayanti sukṛcchreṇa pāpairātmasukhecchavaḥ // Bca_9.156 //",
  "SA11santbcpu:1715": "mṛtāḥ patantyapāyeṣu dīrghatīvravyatheṣu ca /",
  "SA11santbcpu:1716": "āgatyāgatya sugatiṃ bhūtvā bhūtvā sukhocitāḥ // Bca_9.157 //",
  "SA11santbcpu:1717": "bhave bahuprapātaśca tatra cāsattvamīdṛśam /",
  "SA11santbcpu:1718": "tatrānyonyavirodhaśca na bhavettattvamīdṛśam // Bca_9.158 //",
  "SA11santbcpu:1719": "tatra cānupamāstīvrā anantaduḥkhasāgarāḥ /",
  "SA11santbcpu:1720": "tatraivamalpabalatā tatrāpyalpatvamāyuṣaḥ // Bca_9.159 //",
  "SA11santbcpu:1721": "tatrāpi jīvitārogya-vyāpāraiḥ kṣutklamaśramaiḥ /",
  "SA11santbcpu:1722": "nidrayopadravairbāla-saṃsargairniṣphalaistathā // Bca_9.160 //",
  "SA11santbcpu:1723": "vṛthaivāyurvahatyāśu vivekastu sudurlabhaḥ /",
  "SA11santbcpu:1724": "tatrāpyabhyastavikṣepa-nivāraṇagatiḥ kutaḥ // Bca_9.161 //",
  "SA11santbcpu:1725": "tatrāpi māro yatate mahāpāyaprapātane /",
  "SA11santbcpu:1726": "tatrāsanmārgabāhulyād vicikitsā ca durjayā // Bca_9.162 //",
  "SA11santbcpu:1727": "punaśca kṣaṇadaurlamyaṃ buddhotpādo 'tidurlabhaḥ /",
  "SA11santbcpu:1728": "kleśaugho durnivāraścety aho duḥkhaparamparā // Bca_9.163 //",
  "SA11santbcpu:1729": "aho batātiśocyatvam eṣāṃ duḥkhaughavartinām /",
  "SA11santbcpu:1730": "ye nekṣante svadauḥsthityam evamapyatiduḥsthitāḥ // Bca_9.164 //",
  "SA11santbcpu:1731": "snātvā snātvā yathā kaścid viśedvahniṃ muhurmuhuḥ /",
  "SA11santbcpu:1732": "svasausthityaṃ ca manyanta evamapyatiduḥsthitāḥ // Bca_9.165 //",
  "SA11santbcpu:1733": "ajarāmaralīlānām evaṃ viharatāṃ satām /",
  "SA11santbcpu:1734": "āyāsyantyāpado ghorāḥ kṛtvā maraṇamagrataḥ // Bca_9.166 //",
  "SA11santbcpu:1735": "evaṃ duḥkhāgnitaptānāṃ śāntiṃ kuryāmahaṃ kadā /",
  "SA11santbcpu:1736": "puṇyameghasamudbhūtaiḥ sukhopakaraṇaiḥ svakaiḥ // Bca_9.167 //",
  "SA11santbcpu:1737": "kadopalambhadṛṣṭibhyo deśayiṣyāmi śūnyatām /",
  "SA11santbcpu:1738": "saṃvṛtyānupalambhena puṇyasaṃbhāramādarāt // Bca_9.168 //",
  "SA11santbcpu:1739": "bodhicaryāvatāre prajñāpāramitā nāma navamaḥ paricchedaḥ // ****************************************************************",
  "SA11santbcpu:1741": "Pariccheda 10",
  "SA11santbcpu:1742": "bodhicaryāvatāraṃ me yadvicintayataḥ śubham /",
  "SA11santbcpu:1743": "tena sarvaṃ janāḥ santu bodhicaryā vibhūṣaṇāḥ // Bca_10.1 //",
  "SA11santbcpu:1744": "sarvāsu dikṣu yāvantaḥ kāyacittavyathāturāḥ /",
  "SA11santbcpu:1745": "te prāpnuvantu matpuṇyaiḥ sukhaprāmodyasāgarān // Bca_10.2 //",
  "SA11santbcpu:1746": "āsaṃsāraṃ sukhajyānir mābhūtteṣāṃ kadācana /",
  "SA11santbcpu:1747": "bodhisattvasukhaṃ prāptuṃ bhavatyavirataṃ jagat // Bca_10.3 //",
  "SA11santbcpu:1748": "yāvanto nārakāḥ kecid vidyante lokadhātuṣu /",
  "SA11santbcpu:1749": "sukhāvatī sukhāmodair modantāṃ teṣu dehinaḥ // Bca_10.4 //",
  "SA11santbcpu:1750": "śītārtāḥ prāpnuvantūṣṇam uṣṇārtāḥ santu śītalāḥ /",
  "SA11santbcpu:1751": "bodhisattvamahāmegha-saṃbhavairjalasāgaraiḥ // Bca_10.5 //",
  "SA11santbcpu:1752": "asipatravanaṃ teṣāṃ syānnandanavanadyutiḥ /",
  "SA11santbcpu:1753": "kūṭaśālmalīvṛkṣāśca jāyantāṃ kalpapādapāḥ // Bca_10.6 //",
  "SA11santbcpu:1754": "dātyūhakāraṇḍavacakravāka-haṃsādikolāhalaramyaśobhaiḥ /",
  "SA11santbcpu:1755": "sarobhirudyāmasarojagandhair bhavantu hṛdyāḥ narakapradeśāḥ // Bca_10.7 //",
  "SA11santbcpu:1756": "so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /",
  "SA11santbcpu:1757": "bhavantu saṃghātamahīdharāśca pūjāvimānāḥ sugataprapūrṇāḥ // Bca_10.8 //",
  "SA11santbcpu:1758": "aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /",
  "SA11santbcpu:1759": "tacchastrayuddhaṃ ca paraspareṇa kīḍārthamadyāstu ca puṣpayuddham // Bca_10.9 //",
  "SA11santbcpu:1760": "patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /",
  "SA11santbcpu:1761": "mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ // Bca_10.10 //",
  "SA11santbcpu:1762": "trastāḥ paśyantvakasmādiha yamapuruṣāḥ kākagṛdhrāśca ghorāḥ dhvāntaṃ dhvastaṃ samantāt sukharatijananī kasya saumyā prabheyam /",
  "SA11santbcpu:1763": "ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegād vyapagataduritā yāṃtu tenaiva sārdham // Bca_10.11 //",
  "SA11santbcpu:1764": "patatu kamalavṛṣṭirgandhapānīyamiśrāc chamiti narakavahniṃ dṛśyate nāśayantī /",
  "SA11santbcpu:1765": "kimidamiti sukhenāhlāditaṃ nāma kasmād bhavatu kamalapāṇerdarśanaṃ nārakāṇām // Bca_10.12 //",
  "SA11santbcpu:1766": "āyātāyāta śīghraṃ bhayamapanayata bhrātaro jīvitāḥ smaḥ saṃprāpto 'smākameṣa jvaladabhayakaraḥ ko 'pi cīrī kumāraḥ /",
  "SA11santbcpu:1767": "sarvaṃ yasyānubhāvād vyasanamapagataṃ prītivegāḥ pravṛttāḥ jātaṃ saṃbodhicittaṃ sakalajanaparitrāṇamātā dayā ca // Bca_10.13 //",
  "SA11santbcpu:1768": "paśyantvenaṃ bhavantaḥ suraśatamukuṭairarcyamānāṅghripadmaṃ kāruṇyādārdradṛṣṭiṃ śirasi nipatitānekapuṣpaughavṛṣṭim /",
  "SA11santbcpu:1769": "kūṭāgārairmanojñaiḥ stutimukharasurastrīsahastropagītair dṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // Bca_10.14 //",
  "SA11santbcpu:1770": "iti matkuśalaiḥ samantabhadra-pramukhānāvṛtabodhisattvameghān /",
  "SA11santbcpu:1771": "sukhaśītasugandhavātavṛṣṭīn abhinandantu vilokya nārakāste // Bca_10.15 //",
  "SA11santbcpu:1772": "śāmyantu vedanāstīvrā nārakāṇāṃ bhayāni ca /",
  "SA11santbcpu:1773": "durgatibhyo vimucyantāṃ sarvadurgativāsinaḥ // Bca_10.16 //",
  "SA11santbcpu:1774": "anyonyabhakṣaṇabhayaṃ tiraścāmapagacchatu /",
  "SA11santbcpu:1775": "bhavantu sukhinaḥ pretā yathottarakurau narāḥ // Bca_10.17 //",
  "SA11santbcpu:1776": "saṃtarpyantāṃ pretāḥ snāpyantāṃ śītalā bhavantu sadā /*",
  "SA11santbcpu:1777": "āryāvalokiteśvarakaragalitakṣīradhārābhiḥ // Bca_10.18 //*",
  "SA11santbcpu:1778": "andhāḥ paśyantu rūpāṇi śṛṇvantu badhirāḥ sadā /",
  "SA11santbcpu:1779": "garbhiṇyaśca prasūyantāṃ māyādevīva nirvyathāḥ // Bca_10.19 //",
  "SA11santbcpu:1780": "vastrabhojanapānīyaṃ srakcandanavibhūṣaṇam /",
  "SA11santbcpu:1781": "mano 'bhilaṣitaṃ sarvaṃ labhantāṃ hitasaṃhitam // Bca_10.20 //",
  "SA11santbcpu:1782": "bhītāśca nirbhayāḥ santu śokārtāḥ prītilābhinaḥ /",
  "SA11santbcpu:1783": "udvignāśca nirudvegā dhṛtimanto bhavantu ca // Bca_10.21 //",
  "SA11santbcpu:1784": "ārogyaṃ rogiṇāmastu mucyantāṃ sarvabandhanāt /",
  "SA11santbcpu:1785": "durbalā balinaḥ santu snigdhacittāḥ parasparam // Bca_10.22 //",
  "SA11santbcpu:1786": "sarvā diśaḥ śivāḥ santu sarveṣāṃ pathivartinām /",
  "SA11santbcpu:1787": "yena kāryeṇa gacchanti tadupāyena sidhyatu // Bca_10.23 //",
  "SA11santbcpu:1788": "nauyānayātrārūḍhāśca santu siddhamanorathāḥ /",
  "SA11santbcpu:1789": "kṣemeṇa kūlamāsādya ramantāṃ saha bandhubhiḥ // Bca_10.24 //",
  "SA11santbcpu:1790": "kāntāronmārgapatitā labhantāṃ sārthasaṃhatim /",
  "SA11santbcpu:1791": "aśrameṇa ca gacchantu cauravyāghrādinirbhayāḥ // Bca_10.25 //",
  "SA11santbcpu:1792": "suptamattapramattānāṃ vyādhyāraṇyādisaṃkaṭe /",
  "SA11santbcpu:1793": "anāthabālavṛddhānāṃ rakṣāṃ kurvantu devatāḥ // Bca_10.26 //",
  "SA11santbcpu:1794": "sarvākṣaṇavinirmuktāḥ śraddhāprajñākṛpānvitāḥ /",
  "SA11santbcpu:1795": "ākārācārasaṃpannāḥ santu jātismarāḥ sadā // Bca_10.27 //",
  "SA11santbcpu:1796": "bhavantvakṣayakośāśca yāvad naganagañjavat /",
  "SA11santbcpu:1797": "nirdvandvā nirupāyāstāḥ santu svādhīnavṛttayaḥ // Bca_10.28 //",
  "SA11santbcpu:1798": "alpaujasaśca ye sattvās te bhavantu mahaujasaḥ /",
  "SA11santbcpu:1799": "bhavantu rūpasaṃpannā ye virūpāstapasvinaḥ // Bca_10.29 //",
  "SA11santbcpu:1800": "yāḥ kāścana striyo loke puruṣatvaṃ vrajantu tāḥ /",
  "SA11santbcpu:1801": "prāpnuvantu ca tāṃ nīcā hatamānā bhavantu ca // Bca_10.30 //",
  "SA11santbcpu:1802": "anena mama puṇyena sarvasattvā aśeṣataḥ /",
  "SA11santbcpu:1803": "viramya sarvapāpebhyaḥ kurvantu kuśalaṃ sadā // Bca_10.31 //",
  "SA11santbcpu:1804": "bodhicittāvirahitā bodhicaryāparāyaṇāḥ /",
  "SA11santbcpu:1805": "buddhaiḥ parigṛhītāśca mārakarmavivarjitāḥ // Bca_10.32 //",
  "SA11santbcpu:1806": "aprameyāyuṣaścaiva sarvasattvā bhavantu te /",
  "SA11santbcpu:1807": "nityaṃ jīvantu sukhitā mṛtyuśabdo 'pi naśyatu // Bca_10.33 //",
  "SA11santbcpu:1808": "ramyāḥ kalpadrumodyānaiḥ diśaḥ sarvā bhavantu ca /",
  "SA11santbcpu:1809": "buddhabuddhātmajākīrṇā dharmadhvanimanoharaiḥ // Bca_10.34 //",
  "SA11santbcpu:1810": "śarkarādivyapetā ca samā pāṇitalopamā /",
  "SA11santbcpu:1811": "mṛdvī ca vaidūryamayī bhūmiḥ sarvatra tiṣṭhatu // Bca_10.35 //",
  "SA11santbcpu:1812": "bodhisattvamahāparṣan-maṇḍalāni samantataḥ /",
  "SA11santbcpu:1813": "niṣīdantu svaśobhāmir maṇḍayantu mahītalam // Bca_10.36 //",
  "SA11santbcpu:1814": "pakṣibhyaḥ sarvavṛkṣebhyo raśmibhyo gaganādapi /",
  "SA11santbcpu:1815": "dharmadhvaniraviśrāmaṃ śrūyatāṃ sarvadehibhiḥ // Bca_10.37 //",
  "SA11santbcpu:1816": "buddhabuddhasutairnityaṃ labhantāṃ te samāgamam /",
  "SA11santbcpu:1817": "pūjāmeghairanantaiśca pūjayantu jagadgurum // Bca_10.38 //",
  "SA11santbcpu:1818": "devo varṣatu kālena śasyasaṃpattirastu ca /",
  "SA11santbcpu:1819": "sphīto bhavatu lokaśca rājā bhavatu dhārmikaḥ // Bca_10.39 //",
  "SA11santbcpu:1820": "śaktā bhavantu cauṣadhyo mantrāḥ siddhantu jāpinām /",
  "SA11santbcpu:1821": "bhavantu karuṇāviṣṭā ḍākinīrākṣasādayaḥ // Bca_10.40 //",
  "SA11santbcpu:1822": "mā kaścidduḥkhitaḥ sattvo mā pāpī mā ca rogitaḥ /",
  "SA11santbcpu:1823": "mā hīnaḥ paribhūto vā mā bhūt kaścicca durmanāḥ // Bca_10.41 //",
  "SA11santbcpu:1824": "pāṭhasvādhyāyakalilā vihārāḥ santu susthitāḥ /",
  "SA11santbcpu:1825": "nityaṃ syāt saṃghasāmagrī saṃghakāryaṃ ca sidhyatu // Bca_10.42 //",
  "SA11santbcpu:1826": "vivekalābhinaḥ santuḥ śikṣākāmāśca bhikṣavaḥ /",
  "SA11santbcpu:1827": "karmaṇyacittā dhyāyantu sarvavikṣepavarjitāḥ // Bca_10.43 //",
  "SA11santbcpu:1828": "lābhinyaḥ santu bhikṣuṇyaḥ kalahāyāsavarjitāḥ /",
  "SA11santbcpu:1829": "bhavantvakhaṇḍaśīlāśca sarve pravrajitāstathā // Bca_10.44 //",
  "SA11santbcpu:1830": "duḥśīlāḥ santu saṃvignāḥ pāpakṣayaratāḥ sadā /",
  "SA11santbcpu:1831": "sugaterlābhinaḥ santu tatra cākhaṇḍitavratāḥ // Bca_10.45 //",
  "SA11santbcpu:1832": "paṇḍitāḥ satkṛtāḥ santu lābhinaḥ paiṇḍapātikāḥ /",
  "SA11santbcpu:1833": "bhavantu śuddhasaṃtānāḥ sarvadikkhyātakīrtayaḥ // Bca_10.46 //",
  "SA11santbcpu:1834": "abhuktvāpāyikaṃ duḥkhaṃ vinā duskaracaryayā /",
  "SA11santbcpu:1835": "divyenaikena kāyena jagadbuddhatvamāpnuyāt // Bca_10.47 //",
  "SA11santbcpu:1836": "pūjyantāṃ sarvasaṃbuddhāḥ sarvasattvairanekadhā /",
  "SA11santbcpu:1837": "acintyabauddhasaukhyena sukhinaḥ santu bhūyasā // Bca_10.48 //",
  "SA11santbcpu:1838": "sidhyantu bodhisattvānāṃ jagadarthaṃ manorathāḥ /",
  "SA11santbcpu:1839": "yaccintayanti te nāthās tat sattvānāṃ samṛdhyatu // Bca_10.49 //",
  "SA11santbcpu:1840": "pratyekabuddhāḥ sukhino bhavantu śrāvakāstathā /",
  "SA11santbcpu:1841": "devāsuranarairnityaṃ pūjyamānāḥ sagauravaiḥ // Bca_10.50 //",
  "SA11santbcpu:1842": "jātismaratvaṃ pravrajyām ahaṃ ca prāpnuyāṃ sadā /",
  "SA11santbcpu:1843": "yāvat pramuditāṃ bhūmiṃ mañjughoṣaparigrahāt // Bca_10.51 //",
  "SA11santbcpu:1844": "yena tenāsanenāhaṃ yāpayeyaṃ balānvitaḥ /",
  "SA11santbcpu:1845": "vivekavāsasāmagrīṃ prāpnuyāṃ sarvajātiṣu // Bca_10.52 //",
  "SA11santbcpu:1846": "yadā ca draṣṭukāmaḥ syāṃ praṣṭukāmaśca kiṃcana /",
  "SA11santbcpu:1847": "tameva nāthaṃ paśyeyaṃ mañjunāthamavighnataḥ // Bca_10.53 //",
  "SA11santbcpu:1848": "daśadigvyomaparyanta-sarvasattvārthasādhane /",
  "SA11santbcpu:1849": "yadācarati mañjuśrīḥ saiva caryā bhavenmama // Bca_10.54 //",
  "SA11santbcpu:1850": "ākāśasya sthitiryāvad yāvacca jagataḥ sthitiḥ /",
  "SA11santbcpu:1851": "tāvanmama sthitirbhūyāj jagadduḥkhāni nighnataḥ // Bca_10.55 //",
  "SA11santbcpu:1852": "yatkiṃcijjagato duḥkhaṃ tat sarvaṃ mayi pacyatām /",
  "SA11santbcpu:1853": "bodhisattvaśubhaiḥ sarvair jagat sukhitamastu ca // Bca_10.56 //",
  "SA11santbcpu:1854": "jagadduḥkhaikabhaiṣajyaṃ sarvasaṃpat sukhākaram /",
  "SA11santbcpu:1855": "lābhasatkārasahitaṃ ciraṃ tiṣṭhatu śāsanam // Bca_10.57 //",
  "SA11santbcpu:1856": "mañjughoṣaṃ namasyāmi yat prasādānmatiḥ śubhe /",
  "SA11santbcpu:1857": "kalyāṇamitraṃ vande 'haṃ yat prasādācca vardhata iti // Bca_10.58 //",
  "SA11santbcpu:1858": "bodhicaryāvatāre pariṇāmanā paricchedo daśamaḥ //"
}