{
  "GSP28prakp05u:0": "________________________________________ oṃ",
  "GSP28prakp05u:2": "śrīmatprabhākaragurutantradhurandhareṇa",
  "GSP28prakp05u:3": "mahāmahopādhyāya-śālikanāthamiśreṇa praṇītā prakaraṇapañcikā",
  "GSP28prakp05u:4": "nyāyasiddhyākhyayā vyākhyayā viṣamasthalaṭipparāyā",
  "GSP28prakp05u:5": "ca samalaṅkṛtā",
  "GSP28prakp05u:7": "amṛtakalā nāma",
  "GSP28prakp05u:8": "pañcamaṃ prakaraṇam81 /",
  "GSP28prakp05u:9": "pramāṇalakṣaṇam /",
  "GSP28prakp05u:10": "82anubhūtiḥ pramāṇaṃ sā smṛteranyā smṛtiḥ punaḥ /",
  "GSP28prakp05u:11": "pūrvavijñānasaṃskāramātrajaṃ jñānamucyate // 1 //",
  "GSP28prakp05u:12": "na pramāṇaṃ smṛtiḥ pūrvapratipatterapekṣaṇāt /",
  "GSP28prakp05u:13": "anyonyanirapekṣāstu dhārāvāhikabuddhayaḥ // 2 //",
  "GSP28prakp05u:14": "prabhākarasammataṃ pramāṇajātam /",
  "GSP28prakp05u:15": "tatra pañcavidhaṃ mānaṃ pratyakṣamanumā tathā /",
  "GSP28prakp05u:16": "śāstraṃ tathopamānārthāpattīṃ iti garormatam // 3 //",
  "GSP28prakp05u:17": "pratyakṣanirūpaṇam /",
  "GSP28prakp05u:18": "sākṣātpratītiḥ pratyakṣaṃ meyamātṛpramāsu sā /",
  "GSP28prakp05u:19": "meyeṣvindriyayogotthā dravyajātiguṇeṣu sā // 4 //",
  "GSP28prakp05u:20": "savikalpāvikalpā ca pratyakṣā buddhiriṣyate /",
  "GSP28prakp05u:21": "ādyā viśiṣṭaviṣayā svarūpaviṣayetarā // 5 //",
  "GSP28prakp05u:22": "sarvavijñānahetūtthā mitau mātari ca pramā /",
  "GSP28prakp05u:23": "sākṣātkartṛtvasāmānyāt83 pratyakṣatvena sammatā // 6 //",
  "GSP28prakp05u:24": "pramāṇaphalabhāvanirūpaṇam /",
  "GSP28prakp05u:25": "mānatvaṃ saṃvidāṃ bāhyaṃ hānādānādikaṃ phalam /",
  "GSP28prakp05u:26": "jñānasya tu phalaṃ saiva vyavahāropayoginī // 7 //",
  "GSP28prakp05u:27": "āpekṣikañca karaṇaṃ mana indriyameva vā /",
  "GSP28prakp05u:28": "tadarthasannikarṣo vā mānañcet pūrvakaṃ phalam // 8 //",
  "GSP28prakp05u:29": "anumānanirūpaṇam /",
  "GSP28prakp05u:30": "jñātasambandhaniyamasyaikadeśasya darśanāt /",
  "GSP28prakp05u:31": "ekadeśāntare buddhiranumānamabādhite // 9 //",
  "GSP28prakp05u:32": "yaḥ kaścidyena yasyeha sambandho nirupādhikaḥ /",
  "GSP28prakp05u:33": "pratyakṣādipramāsiddhaḥ sa tasya gamako mataḥ // 10 //",
  "GSP28prakp05u:34": "prameyamanumānasya dṛṣṭādṛṣṭasvalakṣaṇam /",
  "GSP28prakp05u:35": "parapratyāyanecchūnāmanumodayasādhanam84 // 11 //",
  "GSP28prakp05u:36": "vacanaṃ dūṣaṇaissārdhamarthādetena varṇitam /",
  "GSP28prakp05u:37": "pratyakṣavacca 85vaktavyā pramāṇaphalavarṇanā // 12 //",
  "GSP28prakp05u:38": "śāstranirūpaṇam /",
  "GSP28prakp05u:39": "śāstraṃ tu śabdavijñānāt yadasannikṛṣṭārthavijñānam // 13 //",
  "GSP28prakp05u:40": "upamānanirūpaṇam /",
  "GSP28prakp05u:41": "sādṛśyadarśanotthaṃ jñānaṃ sādṛśyaviṣayamupamānam /",
  "GSP28prakp05u:42": "86viṣayo 'sya vittisiddho bhinno dravyādibhāvebhyaḥ // 14 //",
  "GSP28prakp05u:43": "sādṛśyāddṛśyamānādyat pratiyogini jāyate /",
  "GSP28prakp05u:44": "sādṛśyaviṣayaṃ jñānamupamānaṃ taducyate // 15 //",
  "GSP28prakp05u:45": "arthāpattinirūpaṇam /",
  "GSP28prakp05u:46": "vinā kalpanayār'thena dṛṣṭenānupapannatām /",
  "GSP28prakp05u:47": "nayatā87 dṛṣṭamarthaṃ yā sār'thāpattistu kalpanā // 16 //",
  "GSP28prakp05u:48": "abhāvena gṛhe bhāvo bahiṣkalpanayā vinā /",
  "GSP28prakp05u:49": "nayatānupapannatvaṃ kalpyamāno88 bahiryathā // 17 //",
  "GSP28prakp05u:50": "gamyasyānupapannatvamiha kalpanayā vinā /",
  "GSP28prakp05u:51": "mānāntaravirodhena sandehāpattilakṣaṇam // 18 //",
  "GSP28prakp05u:52": "deśena hi vinābhāvo na kadācana dṛśyate /",
  "GSP28prakp05u:53": "vinābhāvena siddho 'pi tena sandehamṛcchati // 19 //",
  "GSP28prakp05u:54": "tatsandehavyudāsāya kalpanā yā pravarttate /",
  "GSP28prakp05u:55": "sandehāpādakādarthādarthāpattirasau89 smṛtā // 20 // 90//",
  "GSP28prakp05u:56": "yatkalpanāṃ vinā yor'thaḥ pratīto 'pyeti saṃśayam /",
  "GSP28prakp05u:57": "tena tatkalpanāmeke tvarthāpattiṃ pracakṣate // 21 //",
  "GSP28prakp05u:58": "gamakasyānumāne tu vipakṣāsattvalakṣaṇam /",
  "GSP28prakp05u:59": "gamyate 'nupapannatvaṃ vinā gamyena vastunā // 22 //",
  "GSP28prakp05u:60": "tatsāmagrīvibhedena bhinne ete parasparam /",
  "GSP28prakp05u:61": "arthāpattyanumānākhye pramāṇe iti niścitam // 23 //",
  "GSP28prakp05u:62": "anupalabdhipramāṇanirākaraṇam /",
  "GSP28prakp05u:63": "abhāvākhyaṃ91 pramāṇaṃ ye ṣaṣṭhamāhurmanīṣiṇaḥ /",
  "GSP28prakp05u:64": "teṣāṃ prābhākarairevaṃ pratyādeśo 'yamucyate // 24 //",
  "GSP28prakp05u:65": "pramāṇaṃ khalu kasyāpi prameyasyāvabodhakam /",
  "GSP28prakp05u:66": "92tatrābhāvasya kiṃ tāvat prameyamiti cintyatām // 25 //",
  "GSP28prakp05u:67": "nanu nāstīti buddhyā93 tu bodhyaṃ yadupakalpitam /",
  "GSP28prakp05u:68": "abhāvasya pramāṇasya prameyaṃ tat bhaviṣyati // 26 //",
  "GSP28prakp05u:69": "bhūtela'tra ghaṭo nāstītyeṣā yā jāyate matiḥ /",
  "GSP28prakp05u:70": "sā na bhūtalamātre syāt prasakterghaṭavatyapi // 27 //",
  "GSP28prakp05u:71": "kevale bhūtale cetsyātkaivalyaṃ tatra kīdṛśatam /",
  "GSP28prakp05u:72": "svarūpamātraṃ no tāvaddharmāntaramathocyate // 28 //",
  "GSP28prakp05u:73": "prameyāntaramevātra tāvatā'ṅgīkṛtaṃ bhavet /",
  "GSP28prakp05u:74": "tacca nendriyavijñeyaṃ tadvyāpārānapekṣaṇāt // 29 //",
  "GSP28prakp05u:75": "svarūpamātre dṛṣṭe 'pi bhāve dūragato 'pi san /",
  "GSP28prakp05u:76": "kathañcijjātajijñāso nāstitvaṃ pratipadyate // 30 //",
  "GSP28prakp05u:77": "tena yatrāpi nāstitvaṃ budhyate vyāpṛtendriyaḥ /",
  "GSP28prakp05u:78": "bhāvāṃśamātre tatrāpi pratyakṣasya pramāṇatā // 31 //",
  "GSP28prakp05u:79": "nāstitvaṃ ca pramāṇānāmanutpattyaiva gamyate /",
  "GSP28prakp05u:80": "nāstitvapratipattirhi tāṃ vinā nāsti kutracit // 32 //",
  "GSP28prakp05u:81": "yogyapramāṇānutpatteḥ kāraṇatvaparigrahāt /",
  "GSP28prakp05u:82": "atiprasaṅgadoṣo 'pi nāvakāśamupāśnute // 33 //",
  "GSP28prakp05u:83": "anutpattiśca na jñātā satī kāraṇamakṣavat /",
  "GSP28prakp05u:84": "tena liṅgatvaśaṅkā'pi dūrādeva nirākṛtā // 34 //",
  "GSP28prakp05u:85": "anutpattiśca vijñātā hetuścelliṅgavadbhavet /",
  "GSP28prakp05u:86": "anavasthā prasajyeta nāstitvaṃ na ca siddhyati // 35 //",
  "GSP28prakp05u:87": "kiñca pādavihārādivyavahāraśca bhūtale /",
  "GSP28prakp05u:88": "na bhūtalaparicchedamātreṇaiva pravartate // 36 //",
  "GSP28prakp05u:89": "prasaṅgastatra durvāraḥ kaṇṭakādyanvite 'pi hi /",
  "GSP28prakp05u:90": "atha kevalabhūbhāgaparicchedāt pravartate // 37 //",
  "GSP28prakp05u:91": "vikalpyaṃ tatra kaivalyaṃ grāhyasya grahaṇasya vā /",
  "GSP28prakp05u:92": "grāhyasya cetpuraivokto doṣastarhi prasajyate // 38 //",
  "GSP28prakp05u:93": "grahasya cettadā sūkṣmajijñāsā niṣphalāṃ bhavet /",
  "GSP28prakp05u:94": "jātā hi kevalā 94saṃvid vyavahārasya kāraṇam // 39 //",
  "GSP28prakp05u:95": "tena bhāvaṃ paricchidya vyavahāre cikīrṣati /",
  "GSP28prakp05u:96": "dṛśyādarśanasiddhyarthaṃ yuktaṃ sūkṣmanirīkṣaṇam95 // 40 //",
  "GSP28prakp05u:97": "atrocyate dvayī saṃvid-vastuno bhūtalādinaḥ /",
  "GSP28prakp05u:98": "ekā saṃsṛṣṭaviṣayā tanmātraviṣayā parā // 41 //",
  "GSP28prakp05u:99": "tanmātraviṣayā yā ca dvidhā sā'pi prasajyate /",
  "GSP28prakp05u:100": "pratiyoginyadṛśye ca dṛśye ca pratiyogini // 42 //",
  "GSP28prakp05u:101": "tatra tanmātradhīryeyaṃ dṛśye ca pratiyogini /",
  "GSP28prakp05u:102": "nāstitvaṃ saiva bhūbhāge ghaṭādipratiyoginaḥ // 43 //",
  "GSP28prakp05u:103": "nanu saṃsṛṣṭabuddhyā yaḥ purastādavadhāritaḥ /",
  "GSP28prakp05u:104": "kathaṃ tanmātradhīstatra jātā bhāvo96 na tatra cet // 44 //",
  "GSP28prakp05u:105": "śakyate tadabhāve 'pi vaktuṃ yo yatra sannabhūt /",
  "GSP28prakp05u:106": "tasyābhāvaḥ kathaṃ tatra brūyāccettatra kāraṇam // 45 //",
  "GSP28prakp05u:107": "tanmātradhiya evāstu 97varaṃ tatkāraṇaṃ tataḥ /",
  "GSP28prakp05u:108": "tasyāḥ sampratipannatvādvādinorubhayorapi // 46 //",
  "GSP28prakp05u:109": "cakṣurvadaparāmṛṣṭaṃ na kāraṇamadarśanam /",
  "GSP28prakp05u:110": "svāpāvasthāgatasyāpi 98pramāṇatvaprasaṅgataḥ // 47 //",
  "GSP28prakp05u:111": "viśeṣāpādikā tasya na niṣedhasya dṛśyatā /",
  "GSP28prakp05u:112": "bhāvarūpo viśeṣo hi nābhāvasyopapadyate // 48 //",
  "GSP28prakp05u:113": "adarśane nivṛtte 'pi punarbhāvasvya kasyacit /",
  "GSP28prakp05u:114": "prāṅnāstitvaṃ vyapadiśantyadṛṣṭasya purā kvacit // 49 //",
  "GSP28prakp05u:115": "dṛśyasyādarśanaṃ tena jñātaṃ sadadabodhakam /",
  "GSP28prakp05u:116": "dṛśyādarśanatastasya jñānaṃ cedavya99 vasthitiḥ // 50 //",
  "GSP28prakp05u:117": "yadi tanmātrasaṃvittirūpaṃ syāttadadarśanam /",
  "GSP28prakp05u:118": "tadā tasyāḥ svasaṃvitteranavasthā nivartate // 51 //",
  "GSP28prakp05u:119": "tenāvaśyābhyupetavyo vimarśo dṛśyagocaraḥ /",
  "GSP28prakp05u:120": "adarśanamabhāvo hi tanmātrānubhavātmakam // 52 //",
  "GSP28prakp05u:121": "tanmātrānubhavaścāyaṃ yadadarśanarūpitaḥ /",
  "GSP28prakp05u:122": "vimṛśyate bhūtalādau tadabhāvo '100padiśyate // 53 //",
  "GSP28prakp05u:123": "tanmātrānubhavaścāyaṃ na meyaḥ phalabhāvataḥ /",
  "GSP28prakp05u:124": "kiñca svayaṃ prakāśo 'sāviti nyāyavido viduḥ // 54 //",
  "GSP28prakp05u:125": "nāstīti śabdastatraiva svasaṃvedye pravartate /",
  "GSP28prakp05u:126": "tena nāstīti vijñānanyāyena na samāgatam // 55 //",
  "GSP28prakp05u:127": "meyābhāve tato mānamabhāvākhyaṃ kathaṃ bhavet /",
  "GSP28prakp05u:128": "ghaṭasattā na labhyā hi nāsattā coditātkramāt // 56 //",
  "GSP28prakp05u:129": "abhāvavyavahāro hi niḥśaṅkagamanādikaḥ /",
  "GSP28prakp05u:130": "tanmātrānubhavenaiva yathoktena pravartate // 57 //",
  "GSP28prakp05u:131": "yadā yasya ca dṛśyatve satyapyanupalambhanam /",
  "GSP28prakp05u:132": "tadabhāvavyavahṛtistadānīṃ saṃpravartate // 58 //",
  "GSP28prakp05u:133": "sūkṣmakaṇṭakajijñāsāpyataḥ sārthakatāṃ gatā /",
  "GSP28prakp05u:134": "tāṃ vinā na hi dṛśyatvaṃ sūkṣmasattā'dhirohati // 59 //",
  "GSP28prakp05u:135": "vyavahārapravṛttiśca dṛśyādṛṣṭinibandhanā /",
  "GSP28prakp05u:136": "tena dṛśyatvasiddhyarthaṃ 101yuktaṃ tasminnirīkṣaṇam // 60 //",
  "GSP28prakp05u:137": "nanvevaṃ lakṣaṇagranthasyārthastarhyasya kīdṛśaḥ /",
  "GSP28prakp05u:138": "mīmāṃsārṇavasambhūtaṃ pīyatāṃ 102samayāmṛtam // 61 //",
  "GSP28prakp05u:139": "pratyakṣādyaparicchedyamabhāvākhyaṃ 103caturvidham /",
  "GSP28prakp05u:140": "prameyaṃ sādhayat mānamabhāvākhyaṃ vadanti ye // 62 //",
  "GSP28prakp05u:141": "tannirākaraṇārtho 'yaṃ yatno bhāṣyakṛtā kṛtaḥ /",
  "GSP28prakp05u:142": "abhāvo 'saṃnikṛṣṭasya nāstītyasyāvabodhakaḥ // 63 //",
  "GSP28prakp05u:143": "pramāṇaṃ na bhavatīti pramāṇābhāva 104 ucyate /",
  "GSP28prakp05u:144": "kiṃ nirākaraṇasyeha phalamityatha cenmatam // 64 //",
  "GSP28prakp05u:145": "ucyate lakṣaṇagranthaḥ pratyakṣādeḥ samarthyate /",
  "GSP28prakp05u:146": "pramāṇaṃ kāryagamyaṃ hi sarvatreti viniścitam // 65 //",
  "GSP28prakp05u:147": "niścayaśca pramāṇasya kāryamityapi saṃmatam /",
  "GSP28prakp05u:148": "niścayaśceyameveti saṃvittiḥ sarvavastuṣu // 66 //",
  "GSP28prakp05u:149": "sā ca vastvantarābhāvasaṃvittyanugame sati /",
  "GSP28prakp05u:150": "pramāṇānudayastatra yatrābhāvo 'vasīyate // 67 //",
  "GSP28prakp05u:151": "tadā tena sahaiva syāt pratyakṣādeḥ pramāṇatā /",
  "GSP28prakp05u:152": "lakṣaṇaṃ kriyamāṇaṃ ca tathābhūtasya yujyate // 68 //",
  "GSP28prakp05u:153": "na kṛtaṃ ca tathā tena na kṛtaṃ sādhulakṣaṇam /",
  "GSP28prakp05u:154": "imāṃ śaṅkāṃ nirākartu nirākaraṇamucyate // 69 //",
  "GSP28prakp05u:155": "kathaṃ punariyaṃ śaṅkā bhavatyatra nirākṛtā /",
  "GSP28prakp05u:156": "abhāvākhyo na meyo 'sti yadarthaṃ prārtyate punaḥ // 70 //",
  "GSP28prakp05u:157": "pramāṇānāmanutpādaḥ sādhu tallakṣaṇaṃ kṛtam /",
  "GSP28prakp05u:158": "iti pūrvapramāṇānāṃ lakṣaṇāni samādadhat // 71 //",
  "GSP28prakp05u:159": "bhāṣyakāra imaṃ granthaṃ cakre nā'bhāvalakṣaṇam /",
  "GSP28prakp05u:160": "nanvevamapi 105 pañcāha śabdaṃ hitvā kathaṃ punaḥ // 72 //",
  "GSP28prakp05u:161": "bhāṣyakāraḥ pramāṇāni citrākṣepaṃ samādadhat /",
  "GSP28prakp05u:162": "ucyate vyavahārasya hetubhūtaprasiddhaye // 73 //",
  "GSP28prakp05u:163": "evamāhobhayātmāpi vyavahāraḥ pratiṣṭhitaḥ /",
  "GSP28prakp05u:164": "tatra bhāvavyavahṛtiḥ pañcasvevopalabhyate // 74 //",
  "GSP28prakp05u:165": "abhāvavyavahārastu dṛśyādṛṣṭivimarśajaḥ /",
  "GSP28prakp05u:166": "sā hi bhūbhāgasadbhāvamātrāvacchedabandhanā // 75 //",
  "GSP28prakp05u:167": "tadabhāvavyavahṛtiriti prāgeva darśitam /",
  "GSP28prakp05u:168": "mīmāṃsājalarāśeraśeṣanayaratnanikaṣanijadhāmnaḥ // 76 //",
  "GSP28prakp05u:169": "iti śālikanātha imāmamṛtasya kalāmudādahaddhīraḥ106 /",
  "GSP28prakp05u:170": "iti mahāmahopādhyāyaśrīśālikanāthamiśrapraṇītāyāṃ prakaraṇapañcikāyāmamṛtakalā nāma pañcamaṃ prakaraṇaṃ samāptam //"
}