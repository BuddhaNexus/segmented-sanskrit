{
  "S01klpdrapu:0": "Kalpadrumāvadānamālāyāṃ",
  "S01klpdrapu:1": "10 subhūtyavadānam* //",
  "S01klpdrapu:2": "athāśoko mahārājaḥ sarvaśokavinoditaḥ /",
  "S01klpdrapu:3": "upaguptaṃ guruṃ natvā kṛtāñjalipuṭo 'vadat* // KDA_1 //",
  "S01klpdrapu:4": "bhadanta śrotum icchāmi punar anyat subhāṣitam* /",
  "S01klpdrapu:5": "yad uktaṃ śākyasiṃhena tan me gaditum arhasi // KDA_2 //",
  "S01klpdrapu:6": "iti pṛṣṭo nṛpeṇāsāv upagupto yatīśvaraḥ /",
  "S01klpdrapu:7": "parṣadaṃ ca samālokya saṃbabhāṣa subhāṣitam* // KDA_3 //",
  "S01klpdrapu:8": "śṛṇu rājan mahābāho sarvalokahitārthataḥ /",
  "S01klpdrapu:9": "subhūter avadānaṃ yat tat pravakṣye yathāśrutam* // KDA_4 //",
  "S01klpdrapu:10": "purā śrībhagavān buddho dharmarājas tathāgataḥ /",
  "S01klpdrapu:11": "vidyācaraṇasaṃpannaḥ sugato lokavijjinaḥ // KDA_5 //",
  "S01klpdrapu:12": "śāstā devamanuṣyāṇāṃ samyaksaṃbodhideśakaḥ /",
  "S01klpdrapu:13": "satkṛto mānitaḥ satvair gurukṛtaś ca pūjitaḥ // KDA_6 //",
  "S01klpdrapu:14": "rājabhī rājamātraiś ca dhanibhiḥ puravāsibhiḥ /",
  "S01klpdrapu:15": "śreṣṭhibhiḥ sārthavāhaiś ca nānādeśasamāgataiḥ // KDA_7 //",
  "S01klpdrapu:16": "devāsuramahānāgair yakṣagandharvakinnaraiḥ /",
  "S01klpdrapu:17": "guruḍaiś ca mahāsarpais tathānyasatvajātikaiḥ // KDA_8 //",
  "S01klpdrapu:18": "susaṃjñāto mahāpuṇyo lābhī cīvaravāsasām* /",
  "S01klpdrapu:19": "piṇḍapātāsanādīnāṃ śayyādīnāṃ tathaiva ca // KDA_9 //",
  "S01klpdrapu:20": "auṣadhādipariṣkāra- vastūnāṃ sarvataḥ sadā /",
  "S01klpdrapu:21": "sārdhaṃ saśrāvakaiḥ saṃghair bhikṣubhiś ca jitendriyaiḥ // KDA_10 //",
  "S01klpdrapu:22": "bhikṣuṇyupāsikābhiś ca celakopāsakais tathā /",
  "S01klpdrapu:23": "bodhisatvamahāsatvaiḥ satvārthabodhivāñchibhiḥ // KDA_11 //",
  "S01klpdrapu:24": "śrāvastyāṃ rājadhānyāṃ vai jetavane manorame /",
  "S01klpdrapu:25": "vihāre vyaharad dharmaṃ deśayañ chubhayas sadā // KDA_12 //",
  "S01klpdrapu:26": "tadā bhagavatā satva- vinayānugrahārthinā /",
  "S01klpdrapu:27": "āmantrya bhikṣavaḥ sarve samyagājñāpitā iti // KDA_13 //",
  "S01klpdrapu:28": "gacchata bhikṣavo yūyaṃ satvānāṃ vinayārthataḥ /",
  "S01klpdrapu:29": "deśān pratyabhigacchantaḥ prakāśayata saṃvṛtim* // KDA_14 //",
  "S01klpdrapu:30": "-------------------- Vaidya, p. 266 --------------------",
  "S01klpdrapu:31": "tathety eva pratiśrutya śāstuḥ pādau praṇamya ca /",
  "S01klpdrapu:32": "śrāvakā bhikṣavaś caiva pratasthus te niyoginaḥ // KDA_15 //",
  "S01klpdrapu:33": "guro ājñāṃ vahantas te kecit prācīṃ diśaṃ gatāḥ /",
  "S01klpdrapu:34": "deśayanti sma saddharmaṃ pratideśānupāsthitāḥ // KDA_16 //",
  "S01klpdrapu:35": "dakṣiṇasyāṃ tathā kecit kecic ca paścimāṃ diśam* /",
  "S01klpdrapu:36": "tathottarāṃ diśaṃ gatvā vidikṣu cāpi sarvataḥ // KDA_17 //",
  "S01klpdrapu:37": "teṣāṃ dhyānaratā ye vai te viviktasukhaiṣiṇaḥ /",
  "S01klpdrapu:38": "meror upariṣaṇḍāyām adhyūṣur dhyānatatparāḥ // KDA_18 //",
  "S01klpdrapu:39": "tadābdher garuḍenaiko nāgapotaḥ samuddhṛtaḥ /",
  "S01klpdrapu:40": "tam āśramam upānīya bhakṣitum upacakrame // KDA_19 //",
  "S01klpdrapu:41": "tatrasthās tena nāgena bhikṣavo dhyānasaṃratāḥ /",
  "S01klpdrapu:42": "dṛṣṭvaiva suprasannena manasā praṇidhir dadhe // KDA_20 //",
  "S01klpdrapu:43": "dhanyās te bhikṣavo hy ete saddharmasukhacāriṇaḥ /",
  "S01klpdrapu:44": "aham api ca bhūyāsaṃ tādṛgdharmasamāhitaḥ // KDA_21 //",
  "S01klpdrapu:45": "iti praṇidhiṃ kurvāṇo jīvitād vyavaropitaḥ /",
  "S01klpdrapu:46": "tatraiva garuḍenaivaṃ bhakṣito 'bhūt sa nāgakaḥ // KDA_22 //",
  "S01klpdrapu:47": "tataḥ kālagatas tatra śrāvastyāṃ puri + + + /",
  "S01klpdrapu:48": "bhūtināmnā dvijasyāsau bhāryāyā garbham āviśat* // KDA_23 //",
  "S01klpdrapu:49": "tataś ca kramatas tasyā garbhaḥ samanuvardhitaḥ /",
  "S01klpdrapu:50": "tatas tatsamaye prāpte dārakaḥ samajāyata // KDA_24 //",
  "S01klpdrapu:51": "tataḥ pitā ca taṃ dṛṣṭā dārakaṃ saṃprasādikam* /",
  "S01klpdrapu:52": "darśanīyaṃ subhadrāṅgaṃ muhuḥ paśyann ananda saḥ // KDA_25 //",
  "S01klpdrapu:53": "tato jātimahaṃ kṛtvā jñānīnāhūya cādarāt* /",
  "S01klpdrapu:54": "bhavanto 'sya nu kiṃ nāma kriyatām iti so 'bravīt* // KDA_26 //",
  "S01klpdrapu:55": "jñātayo 'pi tathā śrutvā dṛṣṭvā cainaṃ ca bālakam* /",
  "S01klpdrapu:56": "sarve harṣasamāpannā bhūtiṃ tam abruvaṃs tathā // KDA_27 //",
  "S01klpdrapu:57": "yasmād bhūter ayaṃ putraṃ sujāto lakṣaṇānvitaḥ /",
  "S01klpdrapu:58": "tasmāt subhūtir ity eva nāmnā bhavatu viśrutaḥ // KDA_28 //",
  "S01klpdrapu:59": "tathā kramād vivṛddho 'sau subhūtir bālasundaraḥ /",
  "S01klpdrapu:60": "kumāratvaṃ kramāt prāpto rarāma sa vayonvitaḥ // KDA_29 //",
  "S01klpdrapu:61": "-------------------- Vaidya, p. 267 --------------------",
  "S01klpdrapu:62": "pūrvakarmabalādhānāt krodhanaḥ krūrabhāṣaṇaḥ /",
  "S01klpdrapu:63": "kiṃcin nimittasaṃruṣṭo vigrahe nirato 'bhavat // KDA_30 //",
  "S01klpdrapu:64": "paruṣībhūtacittatvān na tasya ko 'py abhūt suhṛt* /",
  "S01klpdrapu:65": "sarvajñātiviruddhatvāt pitṛbhyām apy upekṣitaḥ // KDA_31 //",
  "S01klpdrapu:66": "bandhubhiś ca parityakto naiva kasyāpy abhūt priyaḥ /",
  "S01klpdrapu:67": "viśrambhapraṇayaṃ tasmin naiva kaścid abhāṣata // KDA_32 //",
  "S01klpdrapu:68": "sthātuṃ gantuṃ tathā bhoktuṃ śayituṃ vābhilāpitum* /",
  "S01klpdrapu:69": "tenaiva krodhinā sārdhaṃ samutsehur na kecana // KDA_33 //",
  "S01klpdrapu:70": "tadā pitrā niyukto 'sau lipiśālām upāgamat* /",
  "S01klpdrapu:71": "subhūtiś ca guruṃ natvā lipim anvagrahīt kramāt* // KDA_34 //",
  "S01klpdrapu:72": "tato vyākaraṇādīni sarvaśāstrāṇy anukramāt* /",
  "S01klpdrapu:73": "so 'dhītyaiṣāṃ suśīghreṇa pāraṃ prāpa subuddhimān* // KDA_35 //",
  "S01klpdrapu:74": "tathā vedān adhītyaivaṃ sāṅgopāṅgān yathākramam* /",
  "S01klpdrapu:75": "atharvam apy adhītuṃ sa prārabhat tīkṣṇamānasaḥ // KDA_36 //",
  "S01klpdrapu:76": "tatra pitā dvijo bhūtir atharvādhītasaṃratam* /",
  "S01klpdrapu:77": "subhūtiṃ svātmajaṃ putraṃ dṛṣṭvaivaṃ samacintayat* // KDA_37 //",
  "S01klpdrapu:78": "subhūtir mama putro 'yam agnikalpaḥ sutīkṣṇadhīḥ /",
  "S01klpdrapu:79": "kadācit kupito roṣāl loke 'narthaṃ kariṣyati // KDA_38 //",
  "S01klpdrapu:80": "tad anvāharitavyo 'yam ātharvaṇāt prayatnataḥ /",
  "S01klpdrapu:81": "ṛṣiṣu preṣayitvainaṃ yojayiṣye ca saṃyame // KDA_39 //",
  "S01klpdrapu:82": "iti matvā pitā bhūtiḥ subhūtiṃ svātmajaṃ tathā /",
  "S01klpdrapu:83": "ātharvaṇād vinirhṛtya prabodhayaṃs tam abravīt* // KDA_40 //",
  "S01klpdrapu:84": "śṛṇu putra mayā proktaṃ hitārthaṃ tava saṃmatam* /",
  "S01klpdrapu:85": "tvaṃ hi vidvān mahāvijñaḥ sarvaśāstrāṅgapāragaḥ // KDA_41 //",
  "S01klpdrapu:86": "kiṃ tavātharvavedena māyākleśārthasādhinā /",
  "S01klpdrapu:87": "viramya tadadhiṣṭhānād ṛṣicaryāṃ samācara // KDA_42 //",
  "S01klpdrapu:88": "munīnām upadeśāni pratilabhya jitendriyaḥ /",
  "S01klpdrapu:89": "śāntātmā sukham āsthāya carasva vratam uttamam* // KDA_43 //",
  "S01klpdrapu:90": "dhanyās te vītarāgā ye gurubhaktāś ca nirmadāḥ /",
  "S01klpdrapu:91": "viviktāraṇyavāseṣu vasanti dhyāyinaḥ sadā // KDA_44 //",
  "S01klpdrapu:92": "-------------------- Vaidya, p. 268 --------------------",
  "S01klpdrapu:93": "ye 'pi parigrahāṃs tyaktvā bhavanti brahmacāriṇaḥ /",
  "S01klpdrapu:94": "devānām api te mānyā vandanīyāḥ sadā khalu // KDA_45 //",
  "S01klpdrapu:95": "ye pravrajyāṃ samāgṛhya śāntātmāno jitendriyāḥ /",
  "S01klpdrapu:96": "avasanti puṇyatīrtheṣu te 'pi hi paramarṣayaḥ // KDA_46 //",
  "S01klpdrapu:97": "kāmabhogyāni ye hitvā sādhayante tapovane /",
  "S01klpdrapu:98": "phalamūlodakais tuṣṭās te 'pi dhanyā dvijottamāḥ // KDA_47 //",
  "S01klpdrapu:99": "ye 'pi kleśān vinirjitya caturbrahmavihāriṇaḥ /",
  "S01klpdrapu:100": "bhikṣāśinaḥ samādhisthās te hi brahmavidāṃ varāḥ // KDA_48 //",
  "S01klpdrapu:101": "ye cāparigrahītāro nirlobhāḥ satyavādinaḥ /",
  "S01klpdrapu:102": "nirmadā nirahaṃkārās ta eva brāhmaṇottamāḥ // KDA_49 //",
  "S01klpdrapu:103": "yasya dātuṃ mano nāsti matsarākrāntacetasaḥ /",
  "S01klpdrapu:104": "vedaśāstrāgamais tasya kim eva svātmapoṣiṇaḥ // KDA_50 //",
  "S01klpdrapu:105": "yasya cittaṃ hy aviśuddhaṃ śīlasaṃvaravarjitam* /",
  "S01klpdrapu:106": "kiṃ bhāti muniveṣeṇa sa naṭarṣir ivonmadaḥ // KDA_51 //",
  "S01klpdrapu:107": "yasya loke dayā nāsti bālavṛddhādiduḥkhite /",
  "S01klpdrapu:108": "kiṃ tasya brahmavṛttena citte{na} parimohite // KDA_52 //",
  "S01klpdrapu:109": "yasya na kuśalotsāhaṃ citte lokārthaṃ sādhitum* /",
  "S01klpdrapu:110": "tasya kiṃ tapasā siddhe kevalaṃ pāpahetubhiḥ // KDA_53 //",
  "S01klpdrapu:111": "yasya cittaṃ pravikṣiptaṃ kleśād yair asamāhitam* /",
  "S01klpdrapu:112": "sa kiṃ guhāniviṣṭo 'pi na sādhur duṣṭajantuvat* // KDA_54 //",
  "S01klpdrapu:113": "yasya prajñā viśuddhā na saddharmaguṇasādhane /",
  "S01klpdrapu:114": "tasya kiṃ brahmacaryeṇa kevalaṃ duḥkhahetunā // KDA_55 //",
  "S01klpdrapu:115": "yaś ca dātā viśuddhātmā sarvasatvān upālakaḥ /",
  "S01klpdrapu:116": "nīco 'pi sa dvijakalpo yato dātā prajāpatiḥ // KDA_56 //",
  "S01klpdrapu:117": "yena saṃrakṣitaṃ nityaṃ śīlaṃ saṃyamasaṃvṛttam* /",
  "S01klpdrapu:118": "sa eva brāhmaṇaḥ śuddhaḥ śrotriyo vedanān yatiḥ // KDA_57 //",
  "S01klpdrapu:119": "yasya cittaṃ dayāśūlaṃ sarvasatvahiteṣitam* /",
  "S01klpdrapu:120": "caṇḍālo 'pi sa vipraḥ syāl lokeśo hi kṣamākaraḥ // KDA_58 //",
  "S01klpdrapu:121": "yenaiva duṣkaraṃ karma sādhitaṃ satvahetunā /",
  "S01klpdrapu:122": "sa eva brāhmaṇo dhīro viśvakarmā yato vidhiḥ // KDA_59 //",
  "S01klpdrapu:123": "-------------------- Vaidya, p. 269 --------------------",
  "S01klpdrapu:124": "yasya cittaṃ sadā satva- hitārtheṣu samādhitam* /",
  "S01klpdrapu:125": "sa hi vipro mahābhijño brahmā jñānarato yataḥ (Speyer:",
  "S01klpdrapu:126": "dhyānarato) // KDA_60 //",
  "S01klpdrapu:127": "yasya prajñā jagalloka- hitānuśāsanojjvalā /",
  "S01klpdrapu:128": "saiva dvijavaro vijño vedadharmāsthito dvijaḥ // KDA_61 //",
  "S01klpdrapu:129": "yenaiva nirjitāḥ kleśāś caturbrahmavihāriṇā /",
  "S01klpdrapu:130": "svacitte bhāvitaṃ brahma sa eva brāhmaṇottamaḥ // KDA_62 //",
  "S01klpdrapu:131": "tasmāt putra mayā proktaṃ śrutvā lokahitotsukaḥ /",
  "S01klpdrapu:132": "sarvakleśān vinirjitya saddharmābhirato bhava // KDA_63 //",
  "S01klpdrapu:133": "iti pitur vacaḥ śrutvā subhūtiḥ so 'numoditaḥ /",
  "S01klpdrapu:134": "kṛtāñjalis tathā natvā pitaram ity abhāṣata // KDA_64 //",
  "S01klpdrapu:135": "tathā satyaṃ manas tāta rocate tapase mama /",
  "S01klpdrapu:136": "tad ājñāṃ dehi me tāta cariṣye brahmasadvratam* // KDA_65 //",
  "S01klpdrapu:137": "tenaivaṃ prārthyamāno 'sau subhūtinā pitā tataḥ /",
  "S01klpdrapu:138": "pariṣvajyātmajaṃ putraṃ punar apy abravīn mudā // KDA_66 //",
  "S01klpdrapu:139": "evaṃ cet tava vāñchāsti putra brahmasusādhanaiḥ /",
  "S01klpdrapu:140": "cara brahmavrataṃ samyag- dhīracittasamāhitaḥ // KDA_67 //",
  "S01klpdrapu:141": "ādau krodharipuṃ jitvā duṣṭabhārān vinirjaya (Speyer:",
  "S01klpdrapu:142": "duṣṭamārān) /",
  "S01klpdrapu:143": "yāvat krodham anirjitya duṣṭāñjetuṃ na śaknuyāḥ // KDA_68 //",
  "S01klpdrapu:144": "yāvad duṣṭān anirjitya dharme sthātuṃ na śaknuyāḥ /",
  "S01klpdrapu:145": "asusaṃsthitadharmāṇaṃ hanyur mārā hi sarvathā // KDA_69 //",
  "S01klpdrapu:146": "tasmād vāñchati yo brahma tenādau cittakoṭarāt* /",
  "S01klpdrapu:147": "viniḥkṛṣya prayatnena hantavyaḥ krodhapannagaḥ // KDA_70 //",
  "S01klpdrapu:148": "krodho hi vasate yasya citte mānamadākule /",
  "S01klpdrapu:149": "tāvat sadguṇayukto 'pi sevyate naiva sajjanaiḥ // KDA_71 //",
  "S01klpdrapu:150": "tasmāt sarvaprayatnena krodhajiṣṇuḥ samāhitaḥ /",
  "S01klpdrapu:151": "pravrajyāṃ samupāsiśritya cara brāhmaṇyam ādarāt* // KDA_72 //",
  "S01klpdrapu:152": "tathety asau pratiśrutya subhūtiḥ saṃpramoditaḥ /",
  "S01klpdrapu:153": "sahasā pitarau natvā munīnām āśramaṃ yayau // KDA_73 //",
  "S01klpdrapu:154": "tatra prāpto munīn natvā kṛtāñjalipuṭo mudā /",
  "S01klpdrapu:155": "brāhmaṇyasaṃvaraṃ prāptuṃ pravrajyāṃ samayācata // KDA_74 //",
  "S01klpdrapu:156": "-------------------- Vaidya, p. 270 --------------------",
  "S01klpdrapu:157": "guro brahmavidāṃ śreṣṭha kalyāṇavartmadeśaka /",
  "S01klpdrapu:158": "pravrajyāṃ dehi me satyaṃ careyaṃ bhavamuktaye // KDA_75 //",
  "S01klpdrapu:159": "iti tasya vacaḥ śrutvā gurur brahmavidāṃ varaḥ /",
  "S01klpdrapu:160": "ehi vatsa cara brahma- caryaṃ jitvā ṣaḍ indriyam* // KDA_76 //",
  "S01klpdrapu:161": "ity ukto guruṇā so 'bhūt subhūtir muniveṣabhṛt* /",
  "S01klpdrapu:162": "brahmavihārasaṃpanno vinītaḥ śraddhayānvitaḥ // KDA_77 //",
  "S01klpdrapu:163": "tathāpi daivasāmarthyāt krodhasaṃraktamānasaḥ /",
  "S01klpdrapu:164": "kiṃcin nimittamātre 'pi vigrahavān asaṃyataḥ // KDA_78 //",
  "S01klpdrapu:165": "vedasiddhāntaśāstreṣu vivādī krodhabāhulaḥ /",
  "S01klpdrapu:166": "atīva roṣasaṃkruṣṭo vicikṣepa yatīn api // KDA_79 //",
  "S01klpdrapu:167": "dharmārthakāmamokṣeṣu nirapekṣaḥ sutīkṣṇavāk* /",
  "S01klpdrapu:168": "sarvatra munibhiś cāpi vijagrāhāsamāhitaḥ // KDA_80 //",
  "S01klpdrapu:169": "ity enaṃ krodhasaṃraktaṃ vedasiddhāntamāninam* /",
  "S01klpdrapu:170": "subhūtiṃ brāhmaṇaṃ dṛṣṭvā guruś caivam acintayat* // KDA_81 //",
  "S01klpdrapu:171": "aho daivabalādhānāt subhūtir brāhmaṇo 'py ayam* /",
  "S01klpdrapu:172": "svasiddhāntasamāno 'dya krūravāgvigrahotsukaḥ // KDA_82 //",
  "S01klpdrapu:173": "agnikalpo mahātīkṣṇaḥ sarvaśāstrārthakovidaḥ /",
  "S01klpdrapu:174": "viśārado mahābhijño dharmasaṃyamatatparaḥ // KDA_83 //",
  "S01klpdrapu:175": "tapaś caraṇasaṃraktas tīkṣṇabuddhiḥ kṛtodyamaḥ /",
  "S01klpdrapu:176": "mahotsāho mahāvīraḥ siddhavidyo mahotkaṭaḥ // KDA_84 //",
  "S01klpdrapu:177": "sarvaśāstrakalābhijño mantrasiddhiprayogavit* /",
  "S01klpdrapu:178": "vedasiddhāntayogānāṃ pāragaś ca mahāsudhīḥ // KDA_85 //",
  "S01klpdrapu:179": "kiṃ tu krodhāviśuddhātmā vigrahī vādasaṃrataḥ /",
  "S01klpdrapu:180": "kiṃcin nimittamātre 'pi vikruṣṭo 'tha ruṣāśayaḥ // KDA_86 //",
  "S01klpdrapu:181": "kadācit kupito ruṣṭeḥ saṃkleśādhīracetanaḥ /",
  "S01klpdrapu:182": "śāpāśaniprahāreṇa loke 'narthaṃ kariṣyati // KDA_87 //",
  "S01klpdrapu:183": "tad ahaṃ saṃprabodhyainaṃ subhūtiṃ dvijasattamam* /",
  "S01klpdrapu:184": "samādhidhyānavaryāsu yojayeyaṃ sa sarvathā // KDA_88 //",
  "S01klpdrapu:185": "iti matvā guruś cainaṃ subhūtiṃ samabodhayat* /",
  "S01klpdrapu:186": "śṛṇu vatsa hitaṃ vakṣye tatra bhava samāhitaḥ // KDA_89 //",
  "S01klpdrapu:187": "-------------------- Vaidya, p. 271 --------------------",
  "S01klpdrapu:188": "sarvavarṇāgrajo vipraḥ sarvajātivarottamaḥ /",
  "S01klpdrapu:189": "brāhmaṇo 'smīty ahaṃkāro na kartavyaḥ kadācana // KDA_90 //",
  "S01klpdrapu:190": "na jīvo brāhmaṇas tāvad yasmāt saṃskārato dvijaḥ /",
  "S01klpdrapu:191": "jīvaś ced brāhmaṇas tāvad vṛthā syād dharmasaṃskṛtaiḥ // KDA_91 //",
  "S01klpdrapu:192": "ādyante paśavo devā iti vede 'pi kathyate /",
  "S01klpdrapu:193": "tato dharmābhisaṃskāraiḥ sarve syur mānavā dvijāḥ // KDA_92 //",
  "S01klpdrapu:194": "śvapacā api dharmasthāḥ saṃskṛtāḥ syur dvijādhamāḥ /",
  "S01klpdrapu:195": "guṇadharmānusāraiś ca devā daityāś ca mānuṣāḥ // KDA_93 //",
  "S01klpdrapu:196": "satvadharmadharā devā rajodharmadharā narāḥ /",
  "S01klpdrapu:197": "tamodharmadharā daityā iti siddhāntasaṃmatam* // KDA_94 //",
  "S01klpdrapu:198": "iti dharmaguṇādhānāt traidhātukabhavālaye /",
  "S01klpdrapu:199": "caturyonisamudbhūtāḥ ṣaḍgatiṣu bhramanti te // KDA_95 //",
  "S01klpdrapu:200": "tatrāpi karmabhedena jātibhedā hy anekaśaḥ /",
  "S01klpdrapu:201": "jātiṣv api ca sarvāsu svakarmapariṇāmataḥ // KDA_96 //",
  "S01klpdrapu:202": "satvā naikavidhā jātā adhamottamam adhyamāḥ /",
  "S01klpdrapu:203": "ye satvās tāmasā raudrā hiṃsākarmānusaṃratāḥ /",
  "S01klpdrapu:204": "te 'dhobhuvanasaṃjātā vasanti kleśabhāginaḥ // KDA_97 //",
  "S01klpdrapu:205": "rajodharmaratā ye hi rāgacaryānusāriṇaḥ /",
  "S01klpdrapu:206": "te satvā bhūmisaṃjātā vasanti mānuṣādayaḥ // KDA_98 //",
  "S01klpdrapu:207": "satvadharmaratā ye tu sātvikāḥ śāntacāriṇaḥ /",
  "S01klpdrapu:208": "te devā nirmalānandā vasanti svargatiṃ gatāḥ // KDA_99 //",
  "S01klpdrapu:209": "tathaite sarvasatvāś ca guṇadharmānusārataḥ /",
  "S01klpdrapu:210": "svakṛtaṃ karma bhuñjanto bhrāmyanti tribhavālaye // KDA_100 //",
  "S01klpdrapu:211": "vṛddhiṃ prāpya guṇāś cettham ekaikaṃ guṇavṛddhitaḥ /",
  "S01klpdrapu:212": "+ + + + + + + + + + + + + + + + + // KDA_101 //",
  "S01klpdrapu:213": "ākāśasya guṇaś caikaḥ śabda eva na cāparaḥ /",
  "S01klpdrapu:214": "śabdasparśau ca vāyor vai dvau guṇau parikīrtitau // KDA_102 //",
  "S01klpdrapu:215": "agneḥ śabdaś ca sparśaś ca rūpam eva trayo guṇāḥ /",
  "S01klpdrapu:216": "śabdasparśarūparasāś catvāry eva samīraṇe // KDA_103 //",
  "S01klpdrapu:217": "sparśaḥ śabdo raso rūpaṃ gandhaś ca pṛthivīguṇāḥ /",
  "S01klpdrapu:218": "evaṃ militayogaiś ca brahmāṇotpattir ucyate // KDA_104 //",
  "S01klpdrapu:219": "-------------------- Vaidya, p. 272 --------------------",
  "S01klpdrapu:220": "sarve jīvā militvaiva brahmāṇāṃś ca samudbhavāḥ (Speyer:",
  "S01klpdrapu:221": "brahmāṇāṃśasamudbhavāḥ) /",
  "S01klpdrapu:222": "caturaśīti lakṣāś ca proktā vai jīvajātayaḥ // KDA_105 //",
  "S01klpdrapu:223": "dharmataḥ sukhino bhūtāḥ pāpato duḥkhabhāginaḥ /",
  "S01klpdrapu:224": "miśrato miśrabhuktāra ity uktam avadānikaiḥ // KDA_106 //",
  "S01klpdrapu:225": "bhārate 'pi tathā proktam ṛṣibhiḥ karmavādibhiḥ /",
  "S01klpdrapu:226": "sapta vyādhā daśāraṇye mṛgāḥ kāliñjare girau // KDA_107 //",
  "S01klpdrapu:227": "cakravākau śaradvīpe haṃsāḥ sarasi mānase /",
  "S01klpdrapu:228": "te 'pi jātāḥ kurukṣetre brāhmaṇā vedapāragāḥ // KDA_108 //",
  "S01klpdrapu:229": "uktaṃ ca mānave dharme muninā muninā + + /",
  "S01klpdrapu:230": "mithyājīvena jīvan yaḥ patito brāhmaṇo hy asau // KDA_109 //",
  "S01klpdrapu:231": "vṛṣalīphenapītasya niḥśvāsopahatasya ca /",
  "S01klpdrapu:232": "tayaiva sahasuptasya niṣkṛtir nopalabhyate // KDA_110 //",
  "S01klpdrapu:233": "śūdrīhastena yo bhuñkte māsam ekaṃ nirantaram* /",
  "S01klpdrapu:234": "jīvamāno bhavec chūdro mṛtaś ca sa prajāyate // KDA_111 //",
  "S01klpdrapu:235": "adhītya caturo vedān sāṅgopāṅgāṃś ca tatvataḥ /",
  "S01klpdrapu:236": "śūdrāt pratigrahagrāhī brāhmaṇo jāyate kharaḥ // KDA_112 //",
  "S01klpdrapu:237": "kharo dvādaśa janmāni ṣaṣṭi janmāni sūkaraḥ /",
  "S01klpdrapu:238": "śvānaḥ saptati janmāni ity evaṃ manur abravīt* // KDA_113 //",
  "S01klpdrapu:239": "tathoktam avadāne 'pi buddhenādvayavādinā /",
  "S01klpdrapu:240": "brāhmaṇo 'dattam ādāya babhūva vānarādhipaḥ // KDA_114 //",
  "S01klpdrapu:241": "tatra sa buddhanāthāya dadau ca paṇasaṃ mudā /",
  "S01klpdrapu:242": "tataś ca mānavo bhūtvā pāṃśudātā hy abhūc chiśuḥ // KDA_115 //",
  "S01klpdrapu:243": "tatkarmaphalato rājā sarvānando babhūva saḥ /",
  "S01klpdrapu:244": "tatrāpi buddhanāthāya piṇḍapātaṃ dadau mudā // KDA_116 //",
  "S01klpdrapu:245": "taddīpaṃkaraprasādena bodhisatvo 'bhavan nṛpaḥ (Speyer: bhaven) /",
  "S01klpdrapu:246": "sarvapāramitāḥ pūrya buddho 'pi sa bhaviṣyati // KDA_117 //",
  "S01klpdrapu:247": "ity uktam avadāne 'pi jinenādvayavādinā /",
  "S01klpdrapu:248": "tasmāc caivaṃ vijānīyā na jīvo brāhmaṇaḥ khalu // KDA_118 //",
  "S01klpdrapu:249": "jātyāpi brāhmaṇo naiva saṃskṛtas tu dvijo bhavet* /",
  "S01klpdrapu:250": "jātyā ced brāhmaṇo bhūto vṛthā syāt saṃskṛter vidhiḥ // KDA_119 //",
  "S01klpdrapu:251": "-------------------- Vaidya, p. 273 --------------------",
  "S01klpdrapu:252": "smṛtau hi tat tathā proktaṃ nā jātyā dharmato dvijaḥ /",
  "S01klpdrapu:253": "+ + + + + + + + + + + + + + + + // KDA_120 //",
  "S01klpdrapu:254": "dharmasaṃskṛtivṛttisthaḥ śvapaco 'pi dvijo bhavet* /",
  "S01klpdrapu:255": "tathā hi mānave dharme manunābhihitaṃ khalu // KDA_121 //",
  "S01klpdrapu:256": "araṇīgarbhasaṃbhūtaḥ kaṭhinākhyo mahāmuniḥ /",
  "S01klpdrapu:257": "tapasā brāhmaṇo jātas tasmāj jātir akāraṇam* // KDA_122 //",
  "S01klpdrapu:258": "kaivartigarbhasaṃbhūto vyāso nāma mahāmuniḥ /",
  "S01klpdrapu:259": "tapasā brāhmaṇo jātas tasmāj jātir akāraṇam* // KDA_123 //",
  "S01klpdrapu:260": "urvaśīgarbhasaṃbhūto vasiṣṭhākhyo mahāmuniḥ /",
  "S01klpdrapu:261": "tapasā brāhmaṇo jātas tasmāj jātir akāraṇam* // KDA_124 //",
  "S01klpdrapu:262": "hariṇīgarbhasaṃbhūto ṛṣyaśṛṅgo mahāmuniḥ /",
  "S01klpdrapu:263": "tapasā brāhmaṇo jātas tasmāj jātir akāraṇam* // KDA_125 //",
  "S01klpdrapu:264": "caṇḍālīgarbhasaṃbhūto viśvāmitro mahāmuniḥ /",
  "S01klpdrapu:265": "tapasā brāhmaṇo jātas tasmāj jātir akāraṇam* // KDA_126 //",
  "S01klpdrapu:266": "taṇḍulīgarbhasaṃbhūto nāradākhyo mahāmuniḥ /",
  "S01klpdrapu:267": "tapasā brāhmaṇo jātas tasmāj jātir akāraṇam* // KDA_127 //",
  "S01klpdrapu:268": "evam anye 'pi sarve ca ṛṣayo brahmacāriṇaḥ /",
  "S01klpdrapu:269": "tapasā brāhmaṇā bhūtā brāhmaṇīgarbhasaṃbhavāḥ // KDA_128 //",
  "S01klpdrapu:270": "dharmasaṃskārataḥ sarve mānavā brāhmaṇāḥ khalu /",
  "S01klpdrapu:271": "dharmavṛttipramāṇena sarve syur brāhmaṇā narāḥ // KDA_129 //",
  "S01klpdrapu:272": "ekavarṇam idaṃ sarvaṃ brahmasṛṣṭisamudbhavam* /",
  "S01klpdrapu:273": "dharmakalpavikalpena cāturvarṇyaṃ prakalpitam* // KDA_130 //",
  "S01klpdrapu:274": "sarve vai yonijā martyāḥ sarve mūtrapurīṣiṇaḥ /",
  "S01klpdrapu:275": "ekendriyakriyārthāś ca tasmāc chīlaguṇair dvijāḥ // KDA_131 //",
  "S01klpdrapu:276": "śūdro 'pi śīlasaṃpanno guṇavān brāhmaṇo bhavet* /",
  "S01klpdrapu:277": "brāhmaṇo 'pi kriyāhīnaḥ śūdrāt pratyavaro bhavet* // KDA_132 //",
  "S01klpdrapu:278": "guṇair dharmais tathā śīlair varṇā hy anekajātayaḥ /",
  "S01klpdrapu:279": "brahmajeṣu hi sarveṣu nareṣu kiṃ viśeṣatā // KDA_133 //",
  "S01klpdrapu:280": "yathā bhasmani sauvarṇe viśeṣa upalabhyate /",
  "S01klpdrapu:281": "brāhmaṇe cānyajātau vā na viśeṣo 'sti vai tathā // KDA_134 //",
  "S01klpdrapu:282": "yathā prakāśatamasor viśeṣa upalabhyate /",
  "S01klpdrapu:283": "brāhmaṇe cānyajātau vā viśeṣo naiṣa vidyate // KDA_134 //",
  "S01klpdrapu:284": "-------------------- Vaidya, p. 274 --------------------",
  "S01klpdrapu:285": "na hi brāhmaṇa ākāśān maruto vā samudbhavaḥ /",
  "S01klpdrapu:286": "bhitvā vā pṛthivīṃ jāto jātavedā yathāraṇeḥ // KDA_136 //",
  "S01klpdrapu:287": "brāhmaṇā yonito jātāś caṇḍālā api yonitaḥ /",
  "S01klpdrapu:288": "śreṣṭhatve vṛṣalatve ca kiṃ vāsti bhedakāraṇam* // KDA_137 //",
  "S01klpdrapu:289": "brāhmaṇo 'pi mṛtotsṛṣṭo jugupsyo 'śucir ucyate /",
  "S01klpdrapu:290": "varṇās sathava cāpy anye kā nu tatra viśeṣatā // KDA_138 //",
  "S01klpdrapu:291": "yathā siṃhādijantūnāṃ padādibhedalakṣaṇam* /",
  "S01klpdrapu:292": "dehasaṃsthānaliṅgaiś ca narāṇāṃ kiṃ viśeṣatā // KDA_139 //",
  "S01klpdrapu:293": "yathā haṃsamayūrādi- pakṣiṇāṃ ca viśeṣatā /",
  "S01klpdrapu:294": "mukhādivarṇaśabdaiś ca narāṇāṃ nāsti bhedatā // KDA_140 //",
  "S01klpdrapu:295": "yathā ca kṛmikīṭānāṃ kāyasaṃsthānabhedatā /",
  "S01klpdrapu:296": "tathaiva narajātīnāṃ naivāsti bhedalakṣaṇam* // KDA_141 //",
  "S01klpdrapu:297": "yathā bhūruhavṛkṣāṇāṃ patrādyākārabhedatā /",
  "S01klpdrapu:298": "tathā nāsti manuṣyāṇām ākṛter bhedalakṣaṇam* // KDA_142 //",
  "S01klpdrapu:299": "tṛṇauṣadhādiśasyānāṃ yathākṛtiviśeṣatā /",
  "S01klpdrapu:300": "mānavānāṃ tathā nāsti saṃsthānaṃ bhinnalakṣaṇam* (Speyer:",
  "S01klpdrapu:301": "saṃsthānabhinnaŚ) // KDA_143 //",
  "S01klpdrapu:302": "dhānyādivrīhijātīnāṃ varṇākārādilakṣaṇam* /",
  "S01klpdrapu:303": "tathā nāsti manuṣyāṇāṃ varṇākāraviśeṣatā // KDA_144 //",
  "S01klpdrapu:304": "jātikundādipuṣpāṇāṃ yathā varṇādibhedatā /",
  "S01klpdrapu:305": "mānavānāṃ tathā nāsti varṇagandhādibhedatā // KDA_145 //",
  "S01klpdrapu:306": "jalajānāṃ ca puṣpāṇāṃ padmādīnāṃ viśeṣatā /",
  "S01klpdrapu:307": "varṇasaṃsthānagandhāś ca narāṇāṃ tu tathā na hi // KDA_146 //",
  "S01klpdrapu:308": "yathāmrādiphalānāṃ ca svādādiguṇabhedatā /",
  "S01klpdrapu:309": "manujānāṃ tathā nāsti māṃsāsthiguṇabhedatā // KDA_147 //",
  "S01klpdrapu:310": "yathā ṣaḍrasajātīnāṃ guṇāsvādādibhedatā /",
  "S01klpdrapu:311": "tathā nāsti manuṣyāṇāṃ ṣaḍindriyaviśeṣatā // KDA_148 //",
  "S01klpdrapu:312": "yathā hemādidhātūnāṃ dravyavarṇādibhedatā /",
  "S01klpdrapu:313": "tathā nāsti manuṣyāṇāṃ saṃsthānavarṇabhedatā // KDA_149 //",
  "S01klpdrapu:314": "yathā vajrādiratnānāṃ saṃsthānavarṇabhedatā /",
  "S01klpdrapu:315": "tathā nāsti manuṣyāṇāṃ śarīrākārabhedatā // KDA_150 //",
  "S01klpdrapu:316": "samamāṃsādibhedāś ca ṣaḍindriyasamās tathā /",
  "S01klpdrapu:317": "ekāṃśato viśeṣo na kuto deheṣu bhedatā // KDA_151 //",
  "S01klpdrapu:318": "-------------------- Vaidya, p. 275 --------------------",
  "S01klpdrapu:319": "yathā hi bālakā bālā krīḍamānā mahāpathe /",
  "S01klpdrapu:320": "pāṃśupuñjāni saṃpiṇḍya svayaṃ nāmāni kurvate // KDA_152 //",
  "S01klpdrapu:321": "idaṃ kṣīram idaṃ māṃsam idaṃ ghṛtam idaṃ dadhi /",
  "S01klpdrapu:322": "na ca bālasya vacanāt pāṃśavo 'nnā bhavanti hi // KDA_153 //",
  "S01klpdrapu:323": "varṇās tathaiva catvāraḥ subhūta iti kalpitāḥ /",
  "S01klpdrapu:324": "pāṃśupuñjābhidhānena yogo 'py eṣa na vidyate // KDA_158 //",
  "S01klpdrapu:325": "na keśena na kaṛṇena na śīrṣeṇa na cakṣuṣā /",
  "S01klpdrapu:326": "na mukhena na nāsāyā na grīvayā na bāhunā // KDA_155 //",
  "S01klpdrapu:327": "norasā na ca pārśvena na pṛṣṭhenodareṇa vā /",
  "S01klpdrapu:328": "norubhyām atha jaṅgābhyāṃ pāṇipādanakhair na ca // KDA_156 //",
  "S01klpdrapu:329": "na svareṇa na varnena na sarvāṃśair na maithunaiḥ /",
  "S01klpdrapu:330": "naikā viśeṣatā vāpi manuṣyeṣu na vidyate // KDA_157 //",
  "S01klpdrapu:331": "tathā nāsti yathānyāsu jāter liṅgaṃ pṛthak pṛthak* /",
  "S01klpdrapu:332": "sāmāny akāraṇaṃ manye kiṃcin na bhedalakṣaṇam* // KDA_158 //",
  "S01klpdrapu:333": "saṃjñāmātreṇa kalpyante brāhmaṇāḥ kṣatriyās tathā /",
  "S01klpdrapu:334": "vaiśyāḥ śūdrās tathānye 'pi saṃjñāmātre hi kīrtitāḥ // KDA_169 //",
  "S01klpdrapu:335": "yathaikavṛkṣajātānāṃ phalānāṃ nāsti bhedatā /",
  "S01klpdrapu:336": "tathaikam anujātānāṃ kiṃ viśeṣatvalakṣaṇam* // KDA_160 //",
  "S01klpdrapu:337": "guṇadharmānucāreṇa jātibhedā bhavanti hi /",
  "S01klpdrapu:338": "cāturvarṇyam idaṃ loke sarvaṃ hi manusaṃbhavam* // KDA_161 //",
  "S01klpdrapu:339": "guṇadharmapramāṇena jāter naiva pramāṇatā /",
  "S01klpdrapu:340": "tathā ca procyate bauddhair avadānārthakovidaiḥ // KDA_162 //",
  "S01klpdrapu:341": "mānavā ye praśāntāsthā satyadharmavratānvitāḥ /",
  "S01klpdrapu:342": "brāhmaṇās te mahāśuddhāś caturbrahmavihāriṇaḥ // KDA_163 //",
  "S01klpdrapu:343": "parigrahān parityajya vanaprasthanivāsinaḥ /",
  "S01klpdrapu:344": "ye bhajanti sadā brahma vānaprasthā hi te dvijāḥ // KDA_164 //",
  "S01klpdrapu:345": "ṣaṭkarmaniratā ye tu śrotriyā gṛhavāsinaḥ /",
  "S01klpdrapu:346": "mahāyajñasamācārā upādhyāyā hi te dvijāḥ // KDA_165 //",
  "S01klpdrapu:347": "nirapekṣāḥ svadehe 'pi tyaktamārābhigocarāḥ /",
  "S01klpdrapu:348": "bhikṣāśino vratasthās te bhikṣavo brahmavādinaḥ // KDA_166 //",
  "S01klpdrapu:349": "ye ca mārān vinirjitya niḥsaṅgā dhīramānasāḥ /",
  "S01klpdrapu:350": "tapanti puṇyakṣetreṣu mānavās te tapasvinaḥ // KDA_167 //",
  "S01klpdrapu:351": "-------------------- Vaidya, p. 276 --------------------",
  "S01klpdrapu:352": "daśākuśalanirbhuktā daśākuśalasaṃratāḥ /",
  "S01klpdrapu:353": "satyavāco vratasthā ye ṛṣayas te dvijottamāḥ // KDA_168 //",
  "S01klpdrapu:354": "ye ca lokapracāreṣu viratā dharmamānasāḥ /",
  "S01klpdrapu:355": "vācaṃyamāś ca te bhadrā munayaḥ satyavādinaḥ // KDA_169 //",
  "S01klpdrapu:356": "ye ca jitendriyagrāmā nirmuktabhavacārakāḥ /",
  "S01klpdrapu:357": "nirmamā nirahaṃkārā yatayo yogino 'pi te // KDA_170 //",
  "S01klpdrapu:358": "ye ca sthaṇḍilam āśritya caranti vratam ādarāt* /",
  "S01klpdrapu:359": "te 'pi ca mānavā dhīrāḥ sthaṇḍilā jaṭilās tathā (Speyer: sthāṇḍilā) // KDA_171 //",
  "S01klpdrapu:360": "ye ca bhasmaviliptāṅgā hārābharaṇabhūṣitāḥ /",
  "S01klpdrapu:361": "kāpālikāś ca te vīrāḥ śmaśānavratacāriṇaḥ // KDA_172 //",
  "S01klpdrapu:362": "ye samiddhavyadravyāṇi juhvatyagnau samāhitāḥ /",
  "S01klpdrapu:363": "te hotāraś ca yajvāno vedadharmārthasādhakāḥ // KDA_173 //",
  "S01klpdrapu:364": "ye ca kṣatrāṇi rakṣantaḥ pālayanti sadā prajāḥ /",
  "S01klpdrapu:365": "satvarakṣāvratācārāḥ kṣatriyās te nṛpā narāḥ // KDA_174 //",
  "S01klpdrapu:366": "ye rañjayanti dharmārthe lokān nītiprayojakāḥ /",
  "S01klpdrapu:367": "rājānas te mahāvīrāḥ sarvadharmābhipālakāḥ // KDA_175 //",
  "S01klpdrapu:368": "ye ca satvahitādhāne vividhārthānukāriṇaḥ /",
  "S01klpdrapu:369": "veśayanti prajā dharme vaiśyās te hi narottamāḥ // KDA_176 //",
  "S01klpdrapu:370": "vratācāravihīnā ye satvarakṣārthacāriṇaḥ /",
  "S01klpdrapu:371": "manyante sevayā śuddhiṃ śūdrās te śreṣṭhinas tathā // KDA_177 //",
  "S01klpdrapu:372": "ye ca kṣetrāṇi karṣanti dhānyādivrīhisādhakāḥ /",
  "S01klpdrapu:373": "kṛṣikās te narā dhānyaiḥ satvajīvānupoṣakāḥ // KDA_178 //",
  "S01klpdrapu:374": "sādhayanti mahatkāryaṃ dhanādivastusaṃgrahaiḥ /",
  "S01klpdrapu:375": "vaṇikkarmābhisaṃyuktā vaṇijas te mahodyamāḥ // KDA_179 //",
  "S01klpdrapu:376": "ye ca sārthān samāhṛtya ratnākarasamāgatāḥ /",
  "S01klpdrapu:377": "sādhayanti ca ratnāni sārthavāhāś ca te narāḥ // KDA_180 //",
  "S01klpdrapu:378": "tathānye śilpavidyādīn ye ca kurvanti mānavāḥ /",
  "S01klpdrapu:379": "śilpinas te tathānye 'pi svarṇakārādayo narāḥ // KDA_181 //",
  "S01klpdrapu:380": "jyotir vidyāvido ye ca gaṇayanti divāniśam* /",
  "S01klpdrapu:381": "yugāntakālavijñātā gaṇakās te 'pi mānavāḥ // KDA_182 //",
  "S01klpdrapu:382": "dhātudoṣāny abhijñāya lokānāṃ paricārakāḥ /",
  "S01klpdrapu:383": "bhaiṣajyaṃ ye dadanty eva bhiṣajas te hi vaidyakāḥ // KDA_183 //",
  "S01klpdrapu:384": "-------------------- Vaidya, p. 277 --------------------",
  "S01klpdrapu:385": "bhūtadoṣāṇy abhijñāya balipūjāvidhānataḥ /",
  "S01klpdrapu:386": "śamayanti ca ye bhūtān bhautikās te 'pi mānavāḥ // KDA_184 //",
  "S01klpdrapu:387": "evaṃ cānye 'pi ye satvā yad yat karmānucāriṇaḥ /",
  "S01klpdrapu:388": "tat tat karmānuśīlena jātidharmapravṛttikāḥ // KDA_185 //",
  "S01klpdrapu:389": "tato ye mānavāḥ krūrā nirdayāḥ satvahiṃsakāḥ /",
  "S01klpdrapu:390": "caṇḍavṛttipracārāś ca caṇḍālā iti te smṛtāḥ // KDA_186 //",
  "S01klpdrapu:391": "ye bhajanti śivaṃ nityaṃ śivabhaktiparāyaṇāḥ /",
  "S01klpdrapu:392": "te śaivā manujā jñeyāḥ śivadharmānucārataḥ // KDA_187 //",
  "S01klpdrapu:393": "ye bhajanti viṣṇuṃ nityaṃ viṣṇubhaktiparāyaṇāḥ /",
  "S01klpdrapu:394": "viṣṇudharmasamācārād vaiṣṇavās te 'pi mānavāḥ // KDA_188 //",
  "S01klpdrapu:395": "brahmāṇaṃ ye bhajayanty eva brahmabhaktiparāyaṇāḥ /",
  "S01klpdrapu:396": "brahmadharmasamācārād brāhmaṇās te 'pi mānavāḥ // KDA_189 //",
  "S01klpdrapu:397": "ye bhajanti mahāraudraṃ bhairavabhaktimānasāḥ /",
  "S01klpdrapu:398": "mahāraudrāś ca te khyātā bhairavikāś ca mānavāḥ // KDA_190 //",
  "S01klpdrapu:399": "ye ca māheśvarīṃ devīṃ bhajanti kuladharmiṇaḥ /",
  "S01klpdrapu:400": "māheśvarīvratādhārāḥ kālikās te 'pi mānavāḥ // KDA_191 //",
  "S01klpdrapu:401": "yee bhajanti sadā buddhaṃ bauddhadharmaparāyaṇāḥ /",
  "S01klpdrapu:402": "te 'pi ca mānavā bauddhāḥ saṃbodhipadasādhinaḥ // KDA_192 //",
  "S01klpdrapu:403": "ye bhajanti jinaṃ caiva jainadharmaparāyaṇāḥ /",
  "S01klpdrapu:404": "te 'pi ca manujā jainā jainadharmānucāraṇāt* // KDA_193 //",
  "S01klpdrapu:405": "evaṃ cānye 'pi ye satvā vratacaryānuliṅginaḥ /",
  "S01klpdrapu:406": "te 'pi ca mānavāḥ sarve dharmacaryānuvarṇinaḥ // KDA_194 //",
  "S01klpdrapu:407": "yādṛśaṃ sādhyate karma tādṛśī jātitā bhavet* /",
  "S01klpdrapu:408": "prajāpatir hi caikatve nirviśeṣo 'bhavad yataḥ // KDA_195 //",
  "S01klpdrapu:409": "na cendriyeṣu nānātvaṃ kriyāvādena dṛśyate /",
  "S01klpdrapu:410": "brāhmaṇe cānyajātau vā naiṣāṃ kiṃcid viśiṣyate // KDA_196 //",
  "S01klpdrapu:411": "na hy ātmanaḥ samutkarṣāc chreṣṭhatvam iha yujyate /",
  "S01klpdrapu:412": "śukraśoṇitasaṃbhūtaṃ yonijaṃ sarvam eva hi // KDA_197 //",
  "S01klpdrapu:413": "cāturvarṇyam idaṃ lokam iti tīrthyair vikalpitam* /",
  "S01klpdrapu:414": "brahmajā brāhmaṇā naivaṃ dharmasaṃskārajāḥ khalu // KDA_198 //",
  "S01klpdrapu:415": "yadi vā brahmajā viprā brāhmaṇī kutra saṃbhavā /",
  "S01klpdrapu:416": "brāhmaṇy api tathā caiva brahmajā yadi sāṃpratam* // KDA_199 //",
  "S01klpdrapu:417": "-------------------- Vaidya, p. 278 --------------------",
  "S01klpdrapu:418": "brāhmaṇasya ca sā bhāryā syāc caivedaṃ na yuktitaḥ /",
  "S01klpdrapu:419": "na bhāryā bhaginī yuktā brahmaṇāṃ brahmajā yadi // KDA_200 //",
  "S01klpdrapu:420": "na satvā brahmaṇo jātāḥ karmasaṃskārajās tvamī /",
  "S01klpdrapu:421": "nihīnotkṛṣṭamadhyāś ca satvā nānāśrayāḥ pṛthak* // KDA_201 //",
  "S01klpdrapu:422": "teṣāṃ hi jātisāmānyād brāhmaṇe kṣatriye tathā /",
  "S01klpdrapu:423": "vaiśyaśūdre tathānyeṣu samaṃ jñānaṃ pravartate // KDA_202 //",
  "S01klpdrapu:424": "śīlaṃ pradhānaṃ na kulaṃ pradhānaṃ kulena kiṃ śīlavivarjitena /",
  "S01klpdrapu:425": "bahavo narā nīcakulaprasūtāḥ svargaṃ gatāḥ śīlam upetya dhīrāḥ // KDA_203 //",
  "S01klpdrapu:426": "na jātir dṛśyate devaiḥ śīlaḥ kalyāṇakārakaḥ /",
  "S01klpdrapu:427": "caṇḍālo 'pi hi śīlasthas taṃ devā brāhmaṇaṃ viduḥ // KDA_204 //",
  "S01klpdrapu:428": "satyaṃ brahma tapo brahma śīlaś cendriyasaṃyamaḥ /",
  "S01klpdrapu:429": "sarvabhūtadayā brahma etad brāhmaṇalakṣaṇam* // KDA_205 //",
  "S01klpdrapu:430": "satyaṃ nāsti tapo nāsti nāsti cendriyasaṃyamaḥ /",
  "S01klpdrapu:431": "sarvabhūtadayā nāsti etac caṇḍālalakṣaṇam* // KDA_206 //",
  "S01klpdrapu:432": "devamanuṣyanārīṇāṃ tiryagyonigateṣv api /",
  "S01klpdrapu:433": "maithunaṃ nādhigacchanti te narā brāhmaṇāḥ khalu // KDA_207 //",
  "S01klpdrapu:434": "śūdrīhastena yo bhuṅkte māsam ekaṃ nirantaram* /",
  "S01klpdrapu:435": "jīvamāno bhavec chūdro mṛtaḥ sa śvā prajāyate // KDA_207 //",
  "S01klpdrapu:436": "śūdrīparivṛto vipraḥ śūdrī ca gṛhamedhinī /",
  "S01klpdrapu:437": "varjitaḥ pitṛdevaiś ca rauravaṃ so 'dhigacchati // KDA_208 //",
  "S01klpdrapu:438": "tasmād dharmatapaḥśīla- saṃyamajñānato dvijaḥ /",
  "S01klpdrapu:439": "na tv etair hi vinā vipraḥ kiṃ syāt saṃskāramātrataḥ // KDA_210 //",
  "S01klpdrapu:440": "tan na śarīrasaṃskāra- mātreṇa brāhmaṇo bhavet* /",
  "S01klpdrapu:441": "saṃskṛtena dvijo vā cec chūdro 'pi saṃskṛto dvijaḥ // KDA_211 //",
  "S01klpdrapu:442": "yadi vipraḥ śarīraḥ syāt pāvako brahmahā bhavet* /",
  "S01klpdrapu:443": "brahmahatyā ca bandhūnāṃ śarīradahanād bhavet* // KDA_212 //",
  "S01klpdrapu:444": "brāhmaṇabījasaṃbhūtaḥ śūdro 'pi na kathaṃ dvijaḥ /",
  "S01klpdrapu:445": "tasmād dhi brāhmaṇo naiva dehasaṃskāramātrataḥ // KDA_123 //",
  "S01klpdrapu:446": "sadyaḥ patati māṃsena dhātvannakṣiravikrayī /",
  "S01klpdrapu:447": "brāhmaṇo 'pi bhavec chūdraḥ surayā lavaṇena ca // KDA_214 //",
  "S01klpdrapu:448": "ākāśagāmino priyāḥ patitā māṃsabhakṣaṇāt* /",
  "S01klpdrapu:449": "viprāṇāṃ patanaṃ dṛṣṭvā tato māṃsāni varjayet // KDA_215 //",
  "S01klpdrapu:450": "-------------------- Vaidya, p. 279 --------------------",
  "S01klpdrapu:451": "bhakṣyante yena māṃsāni bhakṣyate tena kiṃ na hi /",
  "S01klpdrapu:452": "abhakṣyabhakṣaṇāc caiva brāhmaṇaḥ patito bhavet* // KDA_216 //",
  "S01klpdrapu:453": "patito brāhmaṇaś caivaṃ saṃskāraṃ nārhati punaḥ /",
  "S01klpdrapu:454": "tasmāj jñānaṃ vinā naiva śarīro brāhmaṇo bhavet* // KDA_217 //",
  "S01klpdrapu:455": "jñānavān hi bhavet pūjyo brāhmaṇā api mānavāḥ /",
  "S01klpdrapu:456": "samāneṣu ca deheṣu kutrāpy asti viśeṣatā // KDA_218 //",
  "S01klpdrapu:457": "tasmāj jñānapramāṇena na śarīrapramāṇatā /",
  "S01klpdrapu:458": "yathā karoti bhāṇdāni mṛttikayaiva bhārgavaḥ // KDA_219 //",
  "S01klpdrapu:459": "mṛttikāyā na bhedo 'sti tatkṛtabhājaneṣv api /",
  "S01klpdrapu:460": "kiṃ tu prakṣiptavastūnāṃ saṃjñayākhyāyate khalu // KDA_220 //",
  "S01klpdrapu:461": "prakṣiptaṃ yatra yad dravyaṃ tad bhāṇḍaṃ tena lakṣyate /",
  "S01klpdrapu:462": "jñānadharmaguṇācārair lakṣyate mānavas tathā // KDA_221 //",
  "S01klpdrapu:463": "jñānadharmaguṇācārair vihīno mānavaḥ paśuḥ /",
  "S01klpdrapu:464": "jñānavijñānabhedena vartate guṇabhedatā // KDA_222 //",
  "S01klpdrapu:465": "guṇabhedād bhaved dharma- bhedā ca saṃprajāyate /",
  "S01klpdrapu:466": "dharmabhedāt tataḥ karma- bhedatā saṃpravartate // KDA_223 //",
  "S01klpdrapu:467": "karmabhedāt tathācāra- bhedatā ca pravartate /",
  "S01klpdrapu:468": "tathācāraviśeṣeṇa jātibhedāḥ pravartitāḥ // KDA_224 //",
  "S01klpdrapu:469": "mahābhūtasamudbhūta- skandheṣv āyataneṣu ca /",
  "S01klpdrapu:470": "sarvajantuśarīreṣu sameṣu kā viśeṣatā // KDA_225 //",
  "S01klpdrapu:471": "jñānavijñānamātreṇa bhidyante khalu mānavāḥ /",
  "S01klpdrapu:472": "jñānavijñānapātratvāt pūjyante nīcajā api // KDA_226 //",
  "S01klpdrapu:473": "jñānavijñānahīnatvān mānavo 'pi na pūjyate /",
  "S01klpdrapu:474": "paśuvatsa narākāraḥ tataḥ pūjā na cākṛteḥ // KDA_227 //",
  "S01klpdrapu:475": "jñānenāpi dvijo naiva karmācārapramāṇataḥ /",
  "S01klpdrapu:476": "jñānena yadi vā vipraḥ śūdro 'pi brāhmaṇo bhavet* // KDA_228 //",
  "S01klpdrapu:477": "anye 'pi bahavaḥ santi sakaivartādinīcajāḥ /",
  "S01klpdrapu:478": "jñānavantaś ca ye dhīrās te 'pi syur brāhmaṇāḥ khalu // KDA_229 //",
  "S01klpdrapu:479": "tamāc ca jñānamātreṇa brāhmaṇo na bhavet khalu /",
  "S01klpdrapu:480": "karmācārapramāṇena na jñānasya pramāṇatā // KDA_230 //",
  "S01klpdrapu:481": "karmaṇāpi dvijo naiva śuddhācārapramāṇataḥ /",
  "S01klpdrapu:482": "karmaṇā vai dvijāś caivaṃ sarve syur brāhmaṇāḥ khalu // KDA_231 //",
  "S01klpdrapu:483": "-------------------- Vaidya, p. 280 --------------------",
  "S01klpdrapu:484": "santi hi bahavo loke mahāyajñādikarmiṇaḥ /",
  "S01klpdrapu:485": "kṣatriyavaiśyaśūdrāś ca kathaṃ na brāhmaṇā nu te // KDA_232 //",
  "S01klpdrapu:486": "tasmān na karmamātreṇa brāhmaṇāḥ syur narāḥ khalu /",
  "S01klpdrapu:487": "nāpi svācāramātreṇa brāhmaṇāḥ syus tathā narāḥ // KDA_233 //",
  "S01klpdrapu:488": "yadi svācārato vipraḥ sarve syur brāhmaṇāḥ khalu /",
  "S01klpdrapu:489": "ye ye svācāravantaś ca te te syur brāhmaṇāḥ kila // KDA_234 //",
  "S01klpdrapu:490": "santi ca bahavaḥ śūdrāḥ śuddhācārasamanvitāḥ /",
  "S01klpdrapu:491": "vratopavāsadharmiṣṭā nīcajā api santi ca // KDA_235 //",
  "S01klpdrapu:492": "te 'pi syur brāhmaṇāś caivaṃ yady ācārapramāṇatā /",
  "S01klpdrapu:493": "tasmād ācāramātreṇa brāhmaṇā naiva mānuṣāḥ // KDA_236 //",
  "S01klpdrapu:494": "vedenāpi tathā naiva brāhmaṇāḥ syur narottamāḥ /",
  "S01klpdrapu:495": "yadi vedair bhaved vipro rākṣaso 'pi dvijaḥ khalu // KDA_237 //",
  "S01klpdrapu:496": "tathābhūd rāvaṇo nāma rākṣaso vedapāragaḥ /",
  "S01klpdrapu:497": "sarve 'pi rākṣasāś caivaṃ vedakarmānucārakāḥ // KDA_238 //",
  "S01klpdrapu:498": "kathaṃ te brāhmaṇā naiva yadi vedād dvijo bhavet* /",
  "S01klpdrapu:499": "tasmāc ca vedamātreṇa naiva syur brāhmaṇāḥ khalu // KDA_230 //",
  "S01klpdrapu:500": "satyadharmapramāṇena sarvam ekaṃ jagad dhruvam* /",
  "S01klpdrapu:501": "cāturvarṇyam idaṃ lokaṃ tīrthikair iti kalpitam* // KDA_240 //",
  "S01klpdrapu:502": "tathā ca kalpyate loka- bodhārtham iti tīrthikaiḥ /",
  "S01klpdrapu:503": "svayaṃbhūdehasaṃbhūtaṃ cāturvarṇyam idaṃ khalu // KDA_241 //",
  "S01klpdrapu:504": "mukhato brāhmaṇo jāto bāhubhyāṃ kṣatriyaḥ smṛtaḥ /",
  "S01klpdrapu:505": "ūrubhyāṃ saṃbhavo vaiśyaḥ padbhyāṃ śūdraḥ samudbhavaḥ // KDA_242 //",
  "S01klpdrapu:506": "tathā ced dhi bhaved doṣo dharmeṣu varṇavādinām* /",
  "S01klpdrapu:507": "agamyagamanāc caivaṃ kathaṃ dharmaviśuddhitā // KDA_243 //",
  "S01klpdrapu:508": "yadi vipro mukhāj jāto brāhmaṇī kutra saṃbhavā /",
  "S01klpdrapu:509": "brāhmaṇy api mukhāj jātā svasā bhāryā kathaṃ nanu // KDA_244 //",
  "S01klpdrapu:510": "tathā ca kṣatriyā jātā bāhubhyām eva cet tathā /",
  "S01klpdrapu:511": "kṣatriyasya bhaved bhāryā kṣatriyā bhaginī khalu // KDA_245 //",
  "S01klpdrapu:512": "vaiśyāpi hi tathā caivam ūrubhyām eva saṃbhavā /",
  "S01klpdrapu:513": "vaiśyasyāpi bhaved bhāryā vaiśyā tu bhaginī viśaḥ // KDA_246 //",
  "S01klpdrapu:514": "padbhyāṃ jāto yathā śūdraḥ śūdrī cāpi tathodbhavā /",
  "S01klpdrapu:515": "śūdrasyāpi bhaved bhāryā śūdrī hi bhaginī khalu // KDA_247 //",
  "S01klpdrapu:516": "-------------------- Vaidya, p. 281 --------------------",
  "S01klpdrapu:517": "na yuktā bhaginī bhāryā tathā dharmaḥ kathaṃ bhavet* /",
  "S01klpdrapu:518": "agamyagamanāc caivam adharma eva saṃbhavet* // KDA_248 //",
  "S01klpdrapu:519": "tato 'tyantaviruddhaṃ syād brahmajā brāhmaṇā yadi /",
  "S01klpdrapu:520": "dharmakriyāviśeṣāt tu varṇāvasthāḥ pratiṣṭhitāḥ // KDA_249 //",
  "S01klpdrapu:521": "bhārate 'pi tathā caivaṃ dharmarājo yudhiṣṭhiraḥ /",
  "S01klpdrapu:522": "vaiśampāyanam āgamya prāñjaliḥ paryapṛcchata // KDA_250 //",
  "S01klpdrapu:523": "ke te ye brāhmaṇāḥ proktāḥ kiṃ vā brāhmaṇalakṣaṇam* /",
  "S01klpdrapu:524": "etad icchāmi bho jñātuṃ tadbhavān vyākarotu me // KDA_251 //",
  "S01klpdrapu:525": "iti śrutvā mahāvijño vaiśampāyana ādarāt* /",
  "S01klpdrapu:526": "pratyuvāceti kaunteya śṛṇu tat kathyate mayā // KDA_252 //",
  "S01klpdrapu:527": "kṣāntyādibhir guṇair yuktas tyaktadaṇḍo nirāmiṣaḥ /",
  "S01klpdrapu:528": "na hanti sarvabhūtāni prathamaṃ brāhmalakṣaṇam* // KDA_253 //",
  "S01klpdrapu:529": "yadā sarvaparadravyaṃ pathi vā yadi vā gṛhe /",
  "S01klpdrapu:530": "adattaṃ naiva gṛhṇāti dvitīyaṃ brāhmalakṣaṇam* // KDA_254 //",
  "S01klpdrapu:531": "tyaktakrūrasvabhāvas tu nirmamo niḥparigrahaḥ /",
  "S01klpdrapu:532": "muktaś carati yo nityaṃ tṛtīyaṃ brāhmalakṣaṇam* // KDA_255 //",
  "S01klpdrapu:533": "devamanuṣyanārīṇāṃ tiryagyonigateṣv api /",
  "S01klpdrapu:534": "maithunaṃ hi sadā tyaktaṃ caturthaṃ brāhmalakṣaṇam* // KDA_256 //",
  "S01klpdrapu:535": "satyaṃ śaucaṃ dayā śaucaṃ śaucam indriyanigrahaḥ /",
  "S01klpdrapu:536": "sarvabhūtadayā śaucaṃ tapaḥ śaucaṃ ca pañcamam* // KDA_257 //",
  "S01klpdrapu:537": "pañcalakṣaṇasaṃpanna īdṛśo yo bhaved dvijaḥ /",
  "S01klpdrapu:538": "tam ahaṃ brāhmaṇaṃ brūyāṃ śeṣāḥ śudrā yudhiṣṭhira // KDA_258 //",
  "S01klpdrapu:539": "na kulena na jātyā ca kriyābhir brāhmaṇo na ca /",
  "S01klpdrapu:540": "cāṇḍālo 'pi hi vṛttastho brāhmaṇaḥ sa yudhiṣṭhira // KDA_259 //",
  "S01klpdrapu:541": "ahiṃsā brahmacaryaṃ ca viśuddhātmāparigrahaḥ /",
  "S01klpdrapu:542": "phaleṣv anabhilipsātha brāhmaṇaḥ syād yudhiṣṭhira // KDA_260 //",
  "S01klpdrapu:543": "ekavarṇam idaṃ viśvaṃ pūrvam āsīd yudhiṣṭhira /",
  "S01klpdrapu:544": "karmakriyāviśeṣeṇa cāturvarṇyaṃ pratiṣṭhitam* // KDA_261 //",
  "S01klpdrapu:545": "sarve vai yonijā martyāḥ sarve mūtrapurīṣiṇaḥ /",
  "S01klpdrapu:546": "ekendriyakriyārthāś ca tasmāc chīlaguṇair dvijāḥ // KDA_262 //",
  "S01klpdrapu:547": "śūdro 'pi śīlasaṃpanno guṇavān brāhmaṇo bhavet* /",
  "S01klpdrapu:548": "brāhmaṇo 'pi kriyāhīnaḥ śūdrāt pratyavaro bhavet* // KDA_263 //",
  "S01klpdrapu:549": "-------------------- Vaidya, p. 282 --------------------",
  "S01klpdrapu:550": "pañcendriyārṇavaṃ ghoraṃ yadi śūdro 'pi tīrṇavān* /",
  "S01klpdrapu:551": "tasmai dānaṃ pradātavyam aprameyaṃ yudhiṣṭhira // KDA_264 //",
  "S01klpdrapu:552": "na jātir dṛśyate rājan guṇāḥ kalyāṇakārakāḥ /",
  "S01klpdrapu:553": "guṇavidyānidhir vidvān brāhmaṇo brahmacārāṇāt* // KDA_265 //",
  "S01klpdrapu:554": "jīvitaṃ yasya lokārthe dharmārthe yasya jīvitam* /",
  "S01klpdrapu:555": "ahorātraṃ caren muktas taṃ devā brāhmaṇaṃ viduḥ // KDA_266 //",
  "S01klpdrapu:556": "parityajya gṛhāvāsaṃ ye sthitā mokṣakāṅkṣiṇaḥ /",
  "S01klpdrapu:557": "kāmeṣv asaktāḥ kaunteya brāhmaṇās te yudhiṣṭhira // KDA_267 //",
  "S01klpdrapu:558": "ahiṃsā nirmamatvaṃ vā satkṛtyasya vivarjanam* /",
  "S01klpdrapu:559": "rāgadveṣanivṛttiś ca etad brāhmaṇalakṣaṇam* // KDA_268 //",
  "S01klpdrapu:560": "kṣamā dayā damo dānaṃ satyaṃ śaucaṃ smṛtir ghṛṇā /",
  "S01klpdrapu:561": "vidyā vidyānamādhītyam etad brāhmaṇalakṣaṇam* // KDA_269 //",
  "S01klpdrapu:562": "gāyatrīmātrasāro 'pi varaṃ vipraḥ suyantritaḥ /",
  "S01klpdrapu:563": "nādhitya caturo vedān sarvāśī sarvavikrayī // KDA_270 //",
  "S01klpdrapu:564": "ekarātroṣitasyāpi yā gatir brahmacāriṇaḥ /",
  "S01klpdrapu:565": "na tāṃ kratusahasreṇa prāpnuvanti yudhiṣṭhira // KDA_271 //",
  "S01klpdrapu:566": "pāragaḥ sarvavedānāṃ sarvatīrthābhiṣiñcanaiḥ /",
  "S01klpdrapu:567": "yuktaś carati dharmaṃ yo taṃ devā brāhmaṇaṃ viduḥ // KDA_272 //",
  "S01klpdrapu:568": "yadā na kurute pāpaṃ sarvabhūteṣu dāruṇam* /",
  "S01klpdrapu:569": "kāyena manasā vācā brahma saṃpadyate tadā // KDA_273 //",
  "S01klpdrapu:570": "yasya lokahite cittaṃ maitrīyuktam ivātmaje /",
  "S01klpdrapu:571": "tena saṃpadyate brahma tasmān maitrīṃ vibhāvaya // KDA_274 //",
  "S01klpdrapu:572": "yasya lokeṣu kāruṇyaṃ svātmaje iva duḥkhite /",
  "S01klpdrapu:573": "tena saṃpadyate brahma tasmāt kāruṇiko bhava // KDA_275 //",
  "S01klpdrapu:574": "yac cittaṃ muditaṃ loke sukhībhūte ivātmaje /",
  "S01klpdrapu:575": "tasya saṃjāyate brahma tal loke modavāṃś cara // KDA_276 //",
  "S01klpdrapu:576": "yasyopekṣāyutaṃ cittaṃ sarvalokeṣv ivātmaje /",
  "S01klpdrapu:577": "tasya saṃjāyate brahma tad upekṣāyutaś cara // KDA_277 //",
  "S01klpdrapu:578": "etad dhi paramaṃ brahma- vihāraṃ brahmasādhanam* /",
  "S01klpdrapu:579": "jñātvā lokahitārthena cara brahmavihāriṇam* (Speyer:",
  "S01klpdrapu:580": "brahmavihāraṇam*) // KDA_278 //",
  "S01klpdrapu:581": "tataḥ kleśān vinirjitvā svātmacittasamāhitaḥ /",
  "S01klpdrapu:582": "brahmapraṇidhim ālambya sthirībhava samādhiṣu // KDA_279 //",
  "S01klpdrapu:583": "-------------------- Vaidya, p. 283 --------------------",
  "S01klpdrapu:584": "tathā brahmaguṇādhānād brahmarṣis tvaṃ bhaveḥ kila /",
  "S01klpdrapu:585": "pañcābhijñapadaprāpto brahmalokam avāpnuyāḥ // KDA_280 //",
  "S01klpdrapu:586": "iti śrutvā guror vākya sa subhūtir guṇotsukaḥ /",
  "S01klpdrapu:587": "tatheti pratisaṃśrutya dhyānacaryām upāśrayat* // KDA_281 //",
  "S01klpdrapu:588": "tato 'nyad vanam āśritya guror ājñāsamādhṛtaḥ /",
  "S01klpdrapu:589": "sarvendriyavinirgatyā vyaharaddhyānatatparaḥ // KDA_282 //",
  "S01klpdrapu:590": "tatrādhivasato 'syāpi krodhāgniḥ samudīritaḥ /",
  "S01klpdrapu:591": "karmādhānabalābhyāsān naiva śāntim upāyayau // KDA_283 //",
  "S01klpdrapu:592": "tatra ca vanaṣaṇḍe yā vasantī vanadevatā /",
  "S01klpdrapu:593": "sā subhūtiṃ mahākrodhaṃ dṛṣṭvaivaṃ samacintayat* // KDA_284 //",
  "S01klpdrapu:594": "subhūtir brāhmaṇo hy eṣa sarvavedārthapāragaḥ /",
  "S01klpdrapu:595": "sarvamantravidhānajñaḥ sutīkṣṇakrodhabāhulaḥ // KDA_285 //",
  "S01klpdrapu:596": "kadācit kupitaś cāyaṃ krodhataḥ śāpavahninā /",
  "S01klpdrapu:597": "dhakṣyati parvatāṃś cāpi sapakṣijantumānavān* // KDA_286 //",
  "S01klpdrapu:598": "samādhidhyānayukto 'pi naiva cittasamāhitaḥ /",
  "S01klpdrapu:599": "jñānavijñānadharmeṣu viśeṣaṃ nādhigacchati // KDA_287 //",
  "S01klpdrapu:600": "yadi bauddheṣu dharmeṣu niyukto 'yaṃ dvijottamaḥ /",
  "S01klpdrapu:601": "kṣipraṃ kleśān vinirjitya bodhicittaṃ ca lapsyati // KDA_288 //",
  "S01klpdrapu:602": "bodhicitte pralabdhe tu tadā lokahite caret* /",
  "S01klpdrapu:603": "bodhisatvo mahāvijño bhaviṣyati na saṃśayaḥ // KDA_289 //",
  "S01klpdrapu:604": "iti niścitya sā devī kāruṇyahitamānasā /",
  "S01klpdrapu:605": "taṃ subhūtiṃ samāgamya jagādaivaṃ puraḥ sthitā // KDA_290 //",
  "S01klpdrapu:606": "śṛṇu vatsa mahābhāga yan mayā hitam ucyate /",
  "S01klpdrapu:607": "dhanyo 'si tvaṃ mahādhīra maharṣir dvijasattama // KDA_291 //",
  "S01klpdrapu:608": "kimarthaṃ vasase caivam ekākī nirjane vane /",
  "S01klpdrapu:609": "niścittaḥ pratisaṃlīnaḥ kāṣṭhapāṣāṇavadvṛthā // KDA_292 //",
  "S01klpdrapu:610": "dharmārthakāmamokṣeṣu yadi vāñchāsti te yate /",
  "S01klpdrapu:611": "buddhasya vacanaṃ śrutvā cara saṃbodhisatpathe // KDA_293 //",
  "S01klpdrapu:612": "buddho hi bhagavān nāthaḥ sarvajño lokanāyakaḥ /",
  "S01klpdrapu:613": "munīndraḥ śrīdhanaḥ śāstā sarvadharmānupālakaḥ // KDA_294 //",
  "S01klpdrapu:614": "tasyaiva dharmatā śuddhā daśakuśalasaṃmatā /",
  "S01klpdrapu:615": "ṣaṭ ca pāramitāḥ khyātāḥ paratreha śivaṃkarāḥ // KDA_295 //",
  "S01klpdrapu:616": "-------------------- Vaidya, p. 284 --------------------",
  "S01klpdrapu:617": "dhanyās te bhikṣavaś caiva buddhasyopāsakāś ca ye /",
  "S01klpdrapu:618": "sarvasatvahitārthena saṃbodhiguṇasādhakāḥ // KDA_296 //",
  "S01klpdrapu:619": "tvaṃ cāpi hi tathā matvā svaparātmahitārthataḥ /",
  "S01klpdrapu:620": "triratnaśaraṇaṃ gatvā cara brahman vratottamam* // KDA_297 //",
  "S01klpdrapu:621": "tataḥ kleśagaṇān hitvā brahmacāriñ jinendravat* /",
  "S01klpdrapu:622": "sākṣād arhatpadaṃ prāpya nirvṛtisukham āpnuyāḥ // KDA_298 //",
  "S01klpdrapu:623": "iti śrutvā subhūtiḥ sa triratnaguṇavarṇanām* /",
  "S01klpdrapu:624": "tathānumoditaḥ prāha tāṃ devatāṃ puraḥ sthitām* // KDA_299 //",
  "S01klpdrapu:625": "tathāhaṃ devate yāmi saṃbuddhadarśanaṃ prati /",
  "S01klpdrapu:626": "triratnasamayaṃ prāptum iccāmi tvatprasādataḥ // KDA_300 //",
  "S01klpdrapu:627": "yadi te 'sti kṛpā devi mayi mokṣārthasādhini /",
  "S01klpdrapu:628": "saṃbuddhaṃ darśaya kṣipraṃ taddharmeṣu niveśaya // KDA_301 //",
  "S01klpdrapu:629": "triratnaśaraṇaṃ gatvā cariṣye tad vratottamam* /",
  "S01klpdrapu:630": "tathāśu kṛpayā nītvā māṃ vihāre praveśaya // KDA_302 //",
  "S01klpdrapu:631": "iti śrutvā vacas tasya subhūter vanadevatā /",
  "S01klpdrapu:632": "vijñāya bodhimārgeṣu cittaṃ tathānumoditam* // KDA_303 //",
  "S01klpdrapu:633": "tata eva samāgṛhya subhūtiṃ brahmacāriṇam* /",
  "S01klpdrapu:634": "ṛddhyā sākāśamārgeṇa nināya jinamandiram* // KDA_304 //",
  "S01klpdrapu:635": "subhūtis tatra saṃprāpto dadarśa jinabhāskaram* /",
  "S01klpdrapu:636": "bhagavantaṃ mahāsaumyaṃ lakṣaṇaiḥ samalaṃkṛtam* // KDA_305 //",
  "S01klpdrapu:637": "vyañjanaiś ca virājantaṃ vyāmaprabhāmahojjvalam* /",
  "S01klpdrapu:638": "sahasrakiraṇādhikyaṃ ratnāṅgam iva jaṅgamam* // KDA_306 //",
  "S01klpdrapu:639": "samantato mahābhadraṃ jagannāthaṃ munīśvaram* /",
  "S01klpdrapu:640": "sarvadevādhipaṃ samyak- saṃbodhiguṇasāgaram* // KDA_307 //",
  "S01klpdrapu:641": "dṛṣṭvaiva sahasā cātha subhūtes tasya sarvathā /",
  "S01klpdrapu:642": "ādhāto yaś ca satveṣu sa prativigato 'py abhūt* // KDA_308 //",
  "S01klpdrapu:643": "tataḥ prasādajāto 'sau subhūtir dvijasattamaḥ /",
  "S01klpdrapu:644": "natvā pādau muner dharmaṃ śrotuṃ tasthau mudāḥ puraḥ // KDA_309 //",
  "S01klpdrapu:645": "tato 'sau bhagavāṃs tasya subhūteś cittaśuddhatām* /",
  "S01klpdrapu:646": "jñātvāryasatyadharmāṇi dideśaivaṃ savistaram // KDA_310 //",
  "S01klpdrapu:647": "śṛṇu vipra mahābhāga sarvasatvahitārthataḥ /",
  "S01klpdrapu:648": "yadi te dharmavāñchāsti saṃbodhipadasādhane // KDA_311 //",
  "S01klpdrapu:649": "-------------------- Vaidya, p. 285 --------------------",
  "S01klpdrapu:650": "bhāvanīyā sadā maitrī satveṣ evaṃ yathātmaje /",
  "S01klpdrapu:651": "dharmamātā yato maitrī tan na tyājyā kadācana // KDA_312 //",
  "S01klpdrapu:652": "karuṇā ca tathā kāryā satveṣ api yathātmaje /",
  "S01klpdrapu:653": "kāruṇyād vardhate dharmas ta kāruṇyaṃ sadā kuru // KDA_313 //",
  "S01klpdrapu:654": "muditāpi sadā sādhyā satveṣu ca yathātmaje /",
  "S01klpdrapu:655": "muditāṃ hi samālambya bodhipadam avāpnuyāḥ // KDA_314 //",
  "S01klpdrapu:656": "upekṣāpi sadā dhāryā satveṣv api yathātmaje /",
  "S01klpdrapu:657": "upekṣāto labhet saukhyaṃ tadupekṣāṃ sadā bhaja // KDA_315 //",
  "S01klpdrapu:658": "ime dharmā hi catvāraś caturvargaphalāptaye /",
  "S01klpdrapu:659": "tatprāptyai sādhyatāṃ yatnāc caturbrahmavihāratā // KDA_316 //",
  "S01klpdrapu:660": "iti śrutvāryadharmāṇi sa subhūtiḥ pramoditaḥ /",
  "S01klpdrapu:661": "kleśasaṃghān vinirjitya buddhadharmaṃ samaikṣata // KDA_317 //",
  "S01klpdrapu:662": "satkāyadṛṣṭiśailaṃ ca viṃśatiśikharodgatam* /",
  "S01klpdrapu:663": "vidārya jñānavajreṇa saṃsāraratiniḥspṛhaḥ // KDA_318 //",
  "S01klpdrapu:664": "srotāpattiphalaṃ sākṣāt kṛtvā śiṣyo 'bhavan muneḥ (Speyer: śikṣo) /",
  "S01klpdrapu:665": "dṛṣṭasatyo 'tha saṃbuddhaṃ natvā caiva kṛtāñjaliḥ // KDA_319 //",
  "S01klpdrapu:666": "pravrajyāprārthanāṃ cakre svākhyātadharmasādhane /",
  "S01klpdrapu:667": "namas te bhagavan nātha sarvasatvānupālaka // KDA_320 //",
  "S01klpdrapu:668": "adyāgreṇa jagadbandho yāmi te śaraṇaṃ sadā /",
  "S01klpdrapu:669": "tathā dharme ca saṃgheṣu saṃbodhiguṇaprāptaye // KDA_321 //",
  "S01klpdrapu:670": "pravrajyāṃ dehi me nātha saddharmeṣu niveśaya /",
  "S01klpdrapu:671": "brahmacaryaṃ cariṣye 'haṃ tvadājñāṃ śirasā vahan* // KDA_322 //",
  "S01klpdrapu:672": "ity ukte bhagavān dṛṣṭvā hastena tacchiraḥ spṛśan* /",
  "S01klpdrapu:673": "ehi bhikṣo carasveti pravadaṃs taṃ samagrahīt* // KDA_323 //",
  "S01klpdrapu:674": "ehīti proktaḥ sa jinena muṇḍo pātrī susaṃghāṭiparītadehaḥ /",
  "S01klpdrapu:675": "sadyaḥ praśāntendriya eva tasthau bhikṣuḥ subhūtiḥ sugataprabhāvāt* // KDA_324 //",
  "S01klpdrapu:676": "saccittalabdhaḥ sa muneḥ prasādāt prayujyamāno vyaharat samādhau /",
  "S01klpdrapu:677": "vyāyacchamānaḥ khalu bodhimārge saṃbuddhadharme ghaṭamāna eva // KDA_325 //",
  "S01klpdrapu:678": "sarvaṃ ca saṃsāram anityatāhataṃ matvā ca saṃsāragatiṃ vibhaṅginīm* /",
  "S01klpdrapu:679": "kleśāṃś ca sarvān pravihāya saṃyataḥ sākṣāc ca so 'rhann abhavan maharddhikaḥ // KDA_326 //",
  "S01klpdrapu:680": "suvītarāgaḥ samaloṣṭahemā ākāśacitto dhanasāravāsī /",
  "S01klpdrapu:681": "bhindann avidyādrim ivāṇḍakośaṃ prāpadabhijñāḥ pratisaṃvidaś ca // KDA_327 //",
  "S01klpdrapu:682": "-------------------- Vaidya, p. 286 --------------------",
  "S01klpdrapu:683": "satkāralābheṣu parāṅmukatvāt saśakradevāsuramānuṣāṇām* /",
  "S01klpdrapu:684": "pūjyaś ca mānyo abhivādanīyo babhūva sa brahmavihāracārī // KDA_328 //",
  "S01klpdrapu:685": "atha subhūtir āyuṣmān samanvāharad ātmavān* /",
  "S01klpdrapu:686": "kutaś cyuto 'ham āyātaḥ kutra kena ca karmaṇā // KDA_329 //",
  "S01klpdrapu:687": "apaśyat sa tataś ceti pañcajanmaśatāni ca /",
  "S01klpdrapu:688": "nāgayonisamutpannas tataś cyutvāham āgataḥ // KDA_330 //",
  "S01klpdrapu:689": "yad dveṣābhyāsataś cāsaṃ krūro lokopaghātakaḥ /",
  "S01klpdrapu:690": "tenaiva hetunā cāhaṃ mahadvyasanam āptavān+ // KDA_331 //",
  "S01klpdrapu:691": "idānīṃ tu tathā caitaṃ krodhaṃ prahātum ācare /",
  "S01klpdrapu:692": "yasyaiva hetunā lokā bhramanti narakeṣu te // KDA_332 //",
  "S01klpdrapu:693": "tasmād ahaṃ cariṣyāmi niḥsaṅgo nirahaṃkṛtiḥ /",
  "S01klpdrapu:694": "saṅgād dhi jāyate māyā māyāyāṃ jāyate ratiḥ // KDA_333 //",
  "S01klpdrapu:695": "ratau rāgo 'bhijāyeta rāge mohaḥ pravardhate /",
  "S01klpdrapu:696": "mūḍhasya drūyate cittaṃ sveṣṭakāryopaghātataḥ // KDA_334 //",
  "S01klpdrapu:697": "upaghātāhate citte krodhāgniḥ paridīpyate /",
  "S01klpdrapu:698": "krodhānalasamuddīpto dahate sa parān api (Speyer:",
  "S01klpdrapu:699": "svaparān api) // KDA_335 //",
  "S01klpdrapu:700": "yāvat krodhānaloddīptaṃ svacittaṃ kleśavāyubhiḥ /",
  "S01klpdrapu:701": "tāvat kiṃ tapasāpy etan nirarthaṃ duḥkhahetave // KDA_336 //",
  "S01klpdrapu:702": "dharmaṃ sucaritaṃ puṇyaṃ dānaśīlādisādhanam* (Speyer:",
  "S01klpdrapu:703": "dharmasucaritaṃ) /",
  "S01klpdrapu:704": "kṛtaṃ kalpasahasrair yad dahet krodhānalaḥ kṣaṇāt* // KDA_337 //",
  "S01klpdrapu:705": "tasmāt krodhāgniśāntyarthaṃ kṛtvendriyavinigraham* /",
  "S01klpdrapu:706": "ekānte hi vaseyaṃ ca viviktāraṇyagocare // KDA_338 //",
  "S01klpdrapu:707": "yadā ca garuḍenāhaṃ balād ākṛṣya bhakṣitaḥ /",
  "S01klpdrapu:708": "yatīn dṛṣṭvānumodaṃ ca kurvan mṛtyum avāptavān* // KDA_339 //",
  "S01klpdrapu:709": "tenaiva hetunā cādya dvijātikulasaṃbhavaḥ /",
  "S01klpdrapu:710": "sarvakleśān vinirjitya brahmacārī bhavāmy aham* // KDA_340 //",
  "S01klpdrapu:711": "adyāpi cet tathā cātra vaseyaṃ janapadāśrame(?) /",
  "S01klpdrapu:712": "kenacit kleśitaś cāhaṃ bhraṣṭim evam avāpnuyām* // KDA_341 //",
  "S01klpdrapu:713": "iti niścitya cittena subhūtir nirahaṃkṛtiḥ /",
  "S01klpdrapu:714": "vivikte 'raṇyavāse sa niḥsaṅgo nyavasat sudhīḥ // KDA_342 //",
  "S01klpdrapu:715": "tathaikākī vasaṃs tatra caturthadhyānasaṃyutaḥ /",
  "S01klpdrapu:716": "phalamūlāmbusaṃtuṣṭo brahmacārī mumoda saḥ // KDA_343 //",
  "S01klpdrapu:717": "-------------------- Vaidya, p. 287 --------------------",
  "S01klpdrapu:718": "atha saṅge 'pi grāmeṣu deśe janapadeṣu ca /",
  "S01klpdrapu:719": "bhikṣāhetor vihartuṃ vā sa sakāmo 'bhavad yadā // KDA_344 //",
  "S01klpdrapu:720": "tadā pūrvam asau dṛṣṭvā gocaram abhyalakṣayat* /",
  "S01klpdrapu:721": "aho deśeṣu sarvatra bhavanti nirguṇā janāḥ // KDA_345 //",
  "S01klpdrapu:722": "mānino madamohāndhā duṣṭā matsariṇaḥ śaṭhāḥ /",
  "S01klpdrapu:723": "tat kathaṃ saṃcariṣye 'tra bhikṣāhetoḥ kule kule // KDA_346 //",
  "S01klpdrapu:724": "dūṣayiṣyanti cittāni kecid dṛṣṭvaiva māṃ yatim* /",
  "S01klpdrapu:725": "yad dhetor janāś caivaṃ(?)",
  "S01klpdrapu:726": "bhramanti durgatiṣv api // KDA_347 //",
  "S01klpdrapu:727": "kalpakoṭisahasrāṇi naiva muktāś ca durgateḥ /",
  "S01klpdrapu:728": "tad ahaṃ sarvasatveṣu kuntapipīlikādiṣu // KDA_348 //",
  "S01klpdrapu:729": "dayācittaṃ samālambya vaseyaṃ dhyānasaṃrataḥ /",
  "S01klpdrapu:730": "yenaivaṃ sarvasatānāṃ bhavec cittaṃ prasāditam* /",
  "S01klpdrapu:731": "tam eva dharmam ādhyāya yatir mokṣam avāpnuyāt* // KDA_349 //",
  "S01klpdrapu:732": "iti saṃnahya cittena sa subhūtiḥ subuddhimān* /",
  "S01klpdrapu:733": "vivikte 'raṇyadeśe 'pi nyavasad dhyānasaṃrataḥ // KDA_350 //",
  "S01klpdrapu:734": "atha so 'rhaṃs trimāsānām atyayād bodhimānasaḥ /",
  "S01klpdrapu:735": "ity evaṃ cintayāmāsa lokānugrahakāraṇāt* // KDA_351 //",
  "S01klpdrapu:736": "kim atra dhyānasaṃlīnaḥ karomi lokabodhanam* /",
  "S01klpdrapu:737": "kiyat kālaṃ ca jīveyaṃ kāṣṭhapāṣāṇavat sthitaḥ // KDA_352 //",
  "S01klpdrapu:738": "kevalaṃ svamanas tuṣṭyai dhyānaṃ saukhyārthasādhanam* /",
  "S01klpdrapu:739": "sukhaṃ labdhvāpi kiṃ sāraṃ satvānugrahaṇaṃ vinā // KDA_353 //",
  "S01klpdrapu:740": "tasmād dhyānāt samutthāya satvānugrahakāraṇāt* /",
  "S01klpdrapu:741": "ṛddhiṃ pradarśya saṃbodhau sthāpayiṣye mahajjanān* // KDA_354 //",
  "S01klpdrapu:742": "iti niścitya cittena sa subhūtiḥ samṛddhimān* /",
  "S01klpdrapu:743": "satvānāṃ vinayārthena prātihāryam adarśayat* // KDA_355 //",
  "S01klpdrapu:744": "tadṛddhinirmitāny eva garuḍānāṃ mahaujasām* /",
  "S01klpdrapu:745": "pañca kulaśatāny atra prasasrire samantataḥ // KDA_356 //",
  "S01klpdrapu:746": "etāṃś ca garudān dṛṣṭvā nāgāḥ saṃtrasitās tataḥ /",
  "S01klpdrapu:747": "itas tataḥ samudbhrāntāḥ subhūteḥ śaraṇaṃ yayuḥ // KDA_357 //",
  "S01klpdrapu:748": "atha svarddhibalenaiva samāśvāsya subhūtinā /",
  "S01klpdrapu:749": "sarve nāgāḥ suparṇebhyaḥ paritrātāś ca sarvataḥ // KDA_358 //",
  "S01klpdrapu:750": "-------------------- Vaidya, p. 288 --------------------",
  "S01klpdrapu:751": "punas tena suparṇānāṃ vinayārthaṃ subhūtinā /",
  "S01klpdrapu:752": "svarddhivalaprabhāveṇa mahān nāgo vinirmitaḥ // KDA_359 //",
  "S01klpdrapu:753": "tenāpy evaṃ suparṇānāṃ pañca kulaśatāni ca /",
  "S01klpdrapu:754": "abhidrutāni nāgena samantata itas tataḥ // KDA_360 //",
  "S01klpdrapu:755": "tenaivābhidrutāḥ sarve garuḍās trāsam āgatāḥ /",
  "S01klpdrapu:756": "itas tataḥ samudbhrāntāḥ subhūteḥ śaraṇaṃ yayuḥ // KDA_361 //",
  "S01klpdrapu:757": "subhūtinā tathā caivaṃ sarve te garuḍā api /",
  "S01klpdrapu:758": "svarddhibalaprabhāveṇa samāśvāsya surakṣitāḥ // KDA_362 //",
  "S01klpdrapu:759": "evam ṛddhiprabhāvāṇi subhūtes tasya sadyateḥ /",
  "S01klpdrapu:760": "dṛṣṭvā sarve janaughās te saharṣādbhutam āyayuḥ // KDA_363 //",
  "S01klpdrapu:761": "dhanyo 'yam ṛddhimān bhikṣur arhan saṃbuddhasevakaḥ /",
  "S01klpdrapu:762": "yenaite rakṣitāḥ sarve nāgāś ca garuḍā api // KDA_364 //",
  "S01klpdrapu:763": "iti so 'rhan subhūtis tān sarvān dṛṣṭvā prasannitān* /",
  "S01klpdrapu:764": "saddharme vinayārthena maitrīdharmam upādiśat* // KDA_365 //",
  "S01klpdrapu:765": "śṛṇudhvaṃ madvacaḥ sarve nāgāś ca garuḍās tathā /",
  "S01klpdrapu:766": "yadi me śaraṇaṃ yātha ramadhvaṃ maitramānasāḥ // KDA_366 //",
  "S01klpdrapu:767": "ye ete sukhino loke sarve te maitracāriṇaḥ /",
  "S01klpdrapu:768": "ye ete duḥkhino loke sarve te krodhino narāḥ // KDA_367 //",
  "S01klpdrapu:769": "tasmāt krodhaprahāṇāya kriyatāṃ yatnam ādarāt* /",
  "S01klpdrapu:770": "yāvac citte sthitaṃ krodhaṃ tāvan maitrī na bhāvyate // KDA_368 //",
  "S01klpdrapu:771": "na ca dveṣasamaṃ pāpaṃ na ca maitrīsamaṃ tapaḥ /",
  "S01klpdrapu:772": "tasmān maitrī prayatnena bhāvanīyā sadādarāt* // KDA_369 //",
  "S01klpdrapu:773": "manaḥ śamaṃ na gṛhṇāti na prītisukham aśnute /",
  "S01klpdrapu:774": "na nidrāṃ na dhṛtiṃ yāti dveṣaśalye hṛdi sthite // KDA_370 //",
  "S01klpdrapu:775": "na dviṣantaḥ kṣayaṃ yānti yāvajjīvam api ghnataḥ /",
  "S01klpdrapu:776": "krodham ekaṃ tu yo hanyāt tena sarve dviṣo hatāḥ // KDA_371 //",
  "S01klpdrapu:777": "vikalpen dhanadīptena jantuḥ krodhahavir bhujā /",
  "S01klpdrapu:778": "dahaty ātmānam evādau parān dhakṣyati vā na vā // KDA_372 //",
  "S01klpdrapu:779": "jarā rūpavatāṃ krodhas tamaś cakṣuṣmatām api /",
  "S01klpdrapu:780": "bandho dharmārthakāmānāṃ tasmāt krodho nivāryatām* // KDA_373 //",
  "S01klpdrapu:781": "divyabhogānubhoktā ca prāsāde maṇimaṇḍite /",
  "S01klpdrapu:782": "supto 'pi na labhen nidrāṃ krodhaparyākulo naraḥ // KDA_374 //",
  "S01klpdrapu:783": "-------------------- Vaidya, p. 289 --------------------",
  "S01klpdrapu:784": "ṛṣibhir yogibhiś cāmbu- phalamūlāditoṣitaiḥ /",
  "S01klpdrapu:785": "dagdhā janapadāś cāpi krodhāc chāpahutāśanaiḥ // KDA_375 //",
  "S01klpdrapu:786": "yac chāṃkaro mahāraudro nirghṛṇo dṛkprabhānalaiḥ /",
  "S01klpdrapu:787": "dadāha brahmajaṃ kāmaṃ tac ca krodhaprabhāvataḥ // KDA_376 //",
  "S01klpdrapu:788": "yad rājāno viruddhāś ca yuddhaṃ kṛtvā parasparam* /",
  "S01klpdrapu:789": "mṛtyuṃ yānti janaiḥ sārdhaṃ tac cāpi krodhabhāvataḥ // KDA_377 //",
  "S01klpdrapu:790": "suhṛdo yat sahāyāṃś ca snehaviśrambhacāriṇaḥ /",
  "S01klpdrapu:791": "satyadharmāv anādṛtya ghnanti krodhād anāryakāḥ // KDA_378 //",
  "S01klpdrapu:792": "sādhavo ye mahātmānaḥ saṃvṛttidharmacāriṇaḥ /",
  "S01klpdrapu:793": "tān api saṃmukhaṃ ghnanti durvāgbāṇai ruṣā khalāḥ // KDA_379 //",
  "S01klpdrapu:794": "mātaraṃ janmadātrīṃ ca dhātrīr vā snehapālinīḥ /",
  "S01klpdrapu:795": "svātmajān nirdayā ghnanti tac ca krodhaprabhāvataḥ // KDA_380 //",
  "S01klpdrapu:796": "svātmajāḥ pitaraṃ yac ca snehasatkārapālakam* /",
  "S01klpdrapu:797": "avigaṇayya pāpāni ghnanti krodhaprabhāvataḥ // KDA_381 //",
  "S01klpdrapu:798": "gurūn saddharmaśāstṝṃś ca kalyāṇādhvāvatārakān* /",
  "S01klpdrapu:799": "anādṛtya bhayaṃ pāpā ghnanti krodhoddhatā narāḥ // KDA_382 //",
  "S01klpdrapu:800": "yat pitā svātmajaṃ putraṃ putrīṃ vā bālakām api /",
  "S01klpdrapu:801": "nirdayas tāḍayan hanti tasmāt krodho mahāripuḥ // KDA_383 //",
  "S01klpdrapu:802": "bhrātaraḥ sahajāś cāpi roṣitā bheditāśayāḥ /",
  "S01klpdrapu:803": "vigṛhṇanti mahākruddhās tasmāt krodho mahāripuḥ // KDA_384 //",
  "S01klpdrapu:804": "yat svayaṃ pariṇītāpi bhāryā dharmānucāriṇī /",
  "S01klpdrapu:805": "tāḍitā tyajyate bhartrā krodhāt tato mahad bhayaṃ* // KDA_385 //",
  "S01klpdrapu:806": "pramadāpi ca bhartāraṃ svāminaṃ snehakāriṇam* /",
  "S01klpdrapu:807": "kuladharmam anādṛtya jahāti krodhatas tathā // KDA_386 //",
  "S01klpdrapu:808": "ye śāntā yatayo dhīrāś caturbrahmavihāriṇaḥ /",
  "S01klpdrapu:809": "tān api saṃmukhaṃ duṣṭās tāḍayanti ruṣānvitāḥ // KDA_387 //",
  "S01klpdrapu:810": "śāntātmā hitakṛdyogī kṣāntivādī vane vasan* /",
  "S01klpdrapu:811": "so 'pi śakalito rājñā svayam evāsinā ruṣā // KDA_388 //",
  "S01klpdrapu:812": "dānavā ghnanti devāṃś ca devāś ca ghnanti dānavān* /",
  "S01klpdrapu:813": "anyonyaṃ vigrahaṃ kṛtvā pramathnanti ruṣākulāḥ // KDA_389 //",
  "S01klpdrapu:814": "-------------------- Vaidya, p. 290 --------------------",
  "S01klpdrapu:815": "ātmānam ātmanā hatvā viṣaśastrānalādibhiḥ /",
  "S01klpdrapu:816": "vasanti narake ghore te 'pi sarve ruṣānvitāḥ // KDA_390 //",
  "S01klpdrapu:817": "ye ye duṣṭāśayāḥ krūrāḥ svaparārthābhighātakāḥ /",
  "S01klpdrapu:818": "patanti narake ghore te 'pi sarve ruṣāśrayāt* // KDA_391 //",
  "S01klpdrapu:819": "krodhena bhidyate lokaḥ krodhena paribhāṣyate /",
  "S01klpdrapu:820": "krodhena hiṃsyate jantus tasmāt krodho mahāripuḥ // KDA_392 //",
  "S01klpdrapu:821": "krodhenaiva mahārudraś cic cheda brahmaṇaḥ śiraḥ /",
  "S01klpdrapu:822": "tenaiva pātakenaiva bhrāntacitto 'bhavac chivaḥ // KDA_393 //",
  "S01klpdrapu:823": "krodhenaiva tathā rudraḥ surajyeṣṭhātmajasya ca /",
  "S01klpdrapu:824": "śvaśurasyāpi dakṣasya cchedayāmāsa mastakam* /",
  "S01klpdrapu:825": "tatpāpakarmaṇā hy eva śivo 'py abhūd digambaraḥ // KDA_394 //",
  "S01klpdrapu:826": "krodhena dhvaṃsyate dharmaḥ krodhena vilayaṃ gataḥ /",
  "S01klpdrapu:827": "krodhena tyajyate satyaṃ tasmāt krodho mahāripuḥ // KDA_395 //",
  "S01klpdrapu:828": "yāni mahānti pāpāni mahāduḥkhabhayāni ca /",
  "S01klpdrapu:829": "tāni sarvāṇi duṣṭāni krodhacittodbhavāni ca // KDA_396 //",
  "S01klpdrapu:830": "tatkrodhād aparo vairaḥ pātako 'nyo na vidyate /",
  "S01klpdrapu:831": "tasmāt krodhavināśāya prayatadhvaṃ samāhitāḥ // KDA_397 //",
  "S01klpdrapu:832": "yena krodho jito vairo jñānavajreṇa sādhunā /",
  "S01klpdrapu:833": "tena sarve jitā duṣṭā śatravo duḥkhadāyakāḥ // KDA_398 //",
  "S01klpdrapu:834": "yasya citte dayā nāsti krodhānalavidāhini /",
  "S01klpdrapu:835": "sa sādhupuruṣaś cāpi naiva viśvasyate janaiḥ // KDA_399 //",
  "S01klpdrapu:836": "krodhakalaṅkito yo hi sadguṇālaṃkṛto yadi /",
  "S01klpdrapu:837": "sa vidvān api nāsevyo yathā vṛkṣo 'hiveṣṭitaḥ // KDA_400 //",
  "S01klpdrapu:838": "dānaśīlādisaddharma- vṛttaiś ca yadi bhūṣitaḥ /",
  "S01klpdrapu:839": "krodhavān na vibhāty eva ahipūrṇo yathā hradaḥ // KDA_401 //",
  "S01klpdrapu:840": "sarvavidyākalājño 'pi samṛddhaḥ śilpavān api /",
  "S01klpdrapu:841": "astramantrādyabhijño 'pi krodhavān naiva sevyatām* // KDA_402 //",
  "S01klpdrapu:842": "krodhavān hasyate lokaiḥ krodhavān vadhyate janaiḥ /",
  "S01klpdrapu:843": "krodhavān hīyate mitraiḥ krodhavān paribhūyate // KDA_403 //",
  "S01klpdrapu:844": "krodho dharmaviruddhatvāc caturvargavināśakṛt* /",
  "S01klpdrapu:845": "tasmāt krodhavināśāya prayatadhvaṃ samāhitāḥ // KDA_404 //",
  "S01klpdrapu:846": "-------------------- Vaidya, p. 291 --------------------",
  "S01klpdrapu:847": "krodhena bhidyate cittaṃ bhinnacitto vikīryate /",
  "S01klpdrapu:848": "vikīrṇaḥ kliśyate māraiḥ kleśito 'dhairyatāṃ vrajet // KDA_405 //",
  "S01klpdrapu:849": "adhairyatvād bhaven mūḍho mūḍho duṣṭavaśaṃ vrajet* /",
  "S01klpdrapu:850": "duṣṭamitropadeśena kupathe carate kudhīḥ // KDA_406 //",
  "S01klpdrapu:851": "asan mārgo samārūḍho viparītaṃ samācaret* /",
  "S01klpdrapu:852": "viparītānubodhena bhaved āryāpavādakaḥ // KDA_407 //",
  "S01klpdrapu:853": "saddharmādīn pratikṣipya pratimādīn vighātayet* /",
  "S01klpdrapu:854": "ityādipātakaṃ kṛtvā pañcānantaryam āpnuyāt* // KDA_408 //",
  "S01klpdrapu:855": "tataś ca narakān yāyād rauravādīn samantataḥ /",
  "S01klpdrapu:856": "narakān narakaṃ gatvā mahāduḥkham avāpnuyāt* // KDA_409 //",
  "S01klpdrapu:857": "itthaṃ duḥkhānuvedī sa narakeṣu sadā vaset* /",
  "S01klpdrapu:858": "narakebhyas tam uddhartuṃ jino 'pi naiva śaknuyāt* // KDA_410 //",
  "S01klpdrapu:859": "yāvanti pāpaduḥkhāni durvṛttiprabhavāni hi /",
  "S01klpdrapu:860": "tāni sarvāṇi jānīdhvaṃ krodhacittodbhavāni hi // KDA_411 //",
  "S01klpdrapu:861": "sarveṣāṃ pātakānāṃ tat krodhaṃ mūlaṃ jagur jināḥ /",
  "S01klpdrapu:862": "dharmāṇāṃ tu kṣamā mūlaṃ yataḥ saukhyaṃ pravartate // KDA_412 //",
  "S01klpdrapu:863": "iti krodhaṃ vinirjitya kṣamaiva sādhyatāṃ sadā /",
  "S01klpdrapu:864": "maitrīcittaṃ samālambya viharadhvaṃ yathāsukhaṃ // KDA_413 //",
  "S01klpdrapu:865": "ātmanīva dayā syāc cet svajane vā yathā jane /",
  "S01klpdrapu:866": "kasya nāma bhavec cittam adharmapraṇayāśivam* // KDA_414 //",
  "S01klpdrapu:867": "dayāviyogato lokaḥ paramāmeti vikriyām* /",
  "S01klpdrapu:868": "manovākkāyavispandaiḥ svajane 'pi yathā jane // KDA_415 //",
  "S01klpdrapu:869": "dharmārthī na tyajed asmād dayām iṣṭaphalodayām* /",
  "S01klpdrapu:870": "suvṛṣṭir iva śasyāni guṇān sā hi prasūyate // KDA_416 //",
  "S01klpdrapu:871": "dayākrāntaṃ cittaṃ na bhavati paradroharabhasaṃ śucau tasmin vāṇī vrajati vikṛtaṃ naiva ca tanuḥ /",
  "S01klpdrapu:872": "vivṛddhā tasyaivaṃ parahitarucir maitryanugatā pradānakṣāntyādīñ janayati guṇān kīrtyanusṛtān* // KDA_417 //",
  "S01klpdrapu:873": "dayālur nodvegaṃ janayati pareṣām upaśamād dayālur viśvāsyo bhavati jagatāṃ bāndhava iva /",
  "S01klpdrapu:874": "na saṃrambhakṣobhaḥ prabhavati dayādhīr ahṛdaye na kopāgniś citte jvalayati hi dayātoyaśiśire // KDA_418 //",
  "S01klpdrapu:875": "-------------------- Vaidya, p. 292 --------------------",
  "S01klpdrapu:876": "saṃkṣepeṇa dayāmataḥ sthiratayā paśyanti dharmaṃ budhāḥ ko nāmāsti guṇaḥ sa sādhudayito yo nānuyāto dayām* /",
  "S01klpdrapu:877": "tasmāt putra ivātmanīva ca dayāṃ nītvā prakarṣaṃ jane sanmaitryā viharanta eva muditāṃ prodbhāvayadhvaṃ sadā // KDA_419 //",
  "S01klpdrapu:878": "dayālor hṛdaye jātā maitrī saddharmasādhanī /",
  "S01klpdrapu:879": "tasmād dayāṃ hṛdi sthāpya maitrī loke prasāryatām* // KDA_420 //",
  "S01klpdrapu:880": "maitrīmān puruṣaḥ sādhur devair api praśasyate /",
  "S01klpdrapu:881": "viśvasyate sadā sadbhir bāndhavaiḥ svajanair janaiḥ // KDA_421 //",
  "S01klpdrapu:882": "maitrīmān sajjano loke nirguṇo 'pi praśobhate /",
  "S01klpdrapu:883": "maitrīmān sanmatir bandhur lokānāṃ jagatām api // KDA_422 //",
  "S01klpdrapu:884": "maitrīmāñ jagatām iṣṭo maitrīmāñ jagatāṃ suhṛt* /",
  "S01klpdrapu:885": "maitrīmāñ jagatāṃ mitro maitrīmāñ jagatāṃ sakhā // KDA_423 //",
  "S01klpdrapu:886": "maitrīmān puruṣaḥ śrīmān yatra yatra pragacchati /",
  "S01klpdrapu:887": "tatra tatraiva sarvatra pūjyate svajanair yathā // KDA_424 //",
  "S01klpdrapu:888": "buddho hi jagatāṃ bandhus trailokyādhipanāyakaḥ /",
  "S01klpdrapu:889": "so 'pi śāstā vibhāty evaṃ maitryā saṃskārayañ jagat* // KDA_425 //",
  "S01klpdrapu:890": "ye ye satvā mahābhijñāḥ sarvalokānukampakāḥ /",
  "S01klpdrapu:891": "pūjyante satvalokaiś ca te 'pi maitryāḥ prabhāvataḥ // KDA_426 //",
  "S01klpdrapu:892": "bodhisatvā mahāsatvā bodhisaṃbhārasādhakāḥ /",
  "S01klpdrapu:893": "sarvasatvahitārthasthās te 'pi maitrīpracāriṇaḥ // KDA_427 //",
  "S01klpdrapu:894": "yan mātā duḥkhitāpy evam ā garbhād bālakaṃ sutam* /",
  "S01klpdrapu:895": "pāti snehopacāreṇa tac ca maitrīprabhāvataḥ // KDA_428 //",
  "S01klpdrapu:896": "yat pitā bālakaṃ putram abhuñjānaḥ svayaṃ sukham* /",
  "S01klpdrapu:897": "pāti snehopacāreṇa tac ca maitrīprabhāvataḥ // KDA_429 //",
  "S01klpdrapu:898": "yac ca rājā prajāḥ pāti svayaṃ vīravrataṃ dadhat* /",
  "S01klpdrapu:899": "durjanān mardayan sarvān tac ca maitrīprabhāvataḥ // KDA_430 //",
  "S01klpdrapu:900": "yac ca vidvān guruḥ śiṣyān saddharmārthopadarśayan* /",
  "S01klpdrapu:901": "prabodhya bālakāñ chāsti tac ca maitrīprabhāvataḥ // KDA_431 //",
  "S01klpdrapu:902": "yac ca vīrā raṇe sthitvā sahantyarīn prahāriṇaḥ /",
  "S01klpdrapu:903": "prarakṣanti svapakṣāṃś ca tac ca maitrīprabhāvataḥ // KDA_432 //",
  "S01klpdrapu:904": "-------------------- Vaidya, p. 293 --------------------",
  "S01klpdrapu:905": "sārthavāho 'mbudhiṃ gatvā yatnai ratnāni sādhayan* /",
  "S01klpdrapu:906": "satvān pāti dadad dānaṃ tac ca maitrīprabhāvataḥ // KDA_433 //",
  "S01klpdrapu:907": "yac ca bhāryānuyāty eva mṛtena svāminā saha /",
  "S01klpdrapu:908": "anapekṣya svajīve 'pi tac ca maitrīprabhāvataḥ // KDA_434 //",
  "S01klpdrapu:909": "pitṛbhyo mṛtakebhyo 'pi dadāti piṇḍam ādarāt* /",
  "S01klpdrapu:910": "anuśocan muhuś cāpi tac ca maitrīprabhāvataḥ // KDA_435 //",
  "S01klpdrapu:911": "tiryagyonyudbhavāś cāpi paśavaḥ krūramānasāḥ /",
  "S01klpdrapu:912": "svasutān snehataḥ pānti tac ca maitrīprabhāvataḥ // KDA_436 //",
  "S01klpdrapu:913": "kṛmyādhikīṭayaś cāpi krūrā gṛdhrādipakṣiṇaḥ /",
  "S01klpdrapu:914": "svabandhūn snehataḥ pānti tad dhi maitrīprabhāvataḥ // KDA_437 //",
  "S01klpdrapu:915": "caṇḍālā nirghṛṇā raudrāḥ satvahiṃsāratāḥ khalāḥ /",
  "S01klpdrapu:916": "bāndhavāṃs te 'pi rakṣanti tad dhi maitrīprabhāvataḥ // KDA_438 //",
  "S01klpdrapu:917": "yad dadanti mahāsatvāḥ svadehe 'py anapekṣitāḥ /",
  "S01klpdrapu:918": "arthibhyaḥ prārthitaṃ vastu tad dhi maitrīprabhāvataḥ // KDA_439 //",
  "S01klpdrapu:919": "evam anye 'pi ye lokā bhojayantaḥ parasparam* /",
  "S01klpdrapu:920": "pālayanti mahāsnehāt tac ca maitrīprabhāvataḥ // KDA_440 //",
  "S01klpdrapu:921": "maitrī hi jagatāṃ mātā pitā śāstā guruḥ prabhuḥ /",
  "S01klpdrapu:922": "patir mitraḥ suhṛd bandhus tasmān maitrī prasādhyatām+ // KDA_441 //",
  "S01klpdrapu:923": "maitrīṃ vinā na jāyeta karuṇā svātmaje 'pi ca /",
  "S01klpdrapu:924": "na muditā na copekṣā tasmān maitrī pradhīyatām* // KDA_442 //",
  "S01klpdrapu:925": "etā brahmavihārākhyāḥ saṃbodhipadasādhakāḥ /",
  "S01klpdrapu:926": "trailokyabhartṛkā nāthāḥ sarvasatvānupālakāḥ // KDA_443 //",
  "S01klpdrapu:927": "etā vinā na śobhanti mahābhijñās tapasvinaḥ /",
  "S01klpdrapu:928": "kalpakoṭisahasrāṇi taptvāpi duṣkaraṃ tapaḥ // KDA_444 //",
  "S01klpdrapu:929": "etā hi paramācāryāḥ saddharmaguṇadāyakāḥ /",
  "S01klpdrapu:930": "etā vinā na sidhyanti sarvapāramitāratāḥ // KDA_445 //",
  "S01klpdrapu:931": "yāvanti sukhabhogyāni puṇyasiddhāni sarvathā /",
  "S01klpdrapu:932": "tāni sarvāṇi jānīta maitrīmūlodbhavāni hi // KDA_446 //",
  "S01klpdrapu:933": "tasmāt sarvaprayatnena krodhaṃ jitvāṃvarair api /",
  "S01klpdrapu:934": "maitrīṃ citte samādhāya kurudhvaṃ prāṇiṣu kṣamām* // KDA_447 //",
  "S01klpdrapu:935": "-------------------- Vaidya, p. 294 --------------------",
  "S01klpdrapu:936": "tato dharmaprabhāveṇa yūyaṃ sarve 'numoditāḥ /",
  "S01klpdrapu:937": "yāvajjīvaṃ sukhaṃ bhuktvā saukhāvatīṃ gamiṣyatha // KDA_448 //",
  "S01klpdrapu:938": "iti śrutvā vacas tasya nāgāś ca garuḍā yateḥ /",
  "S01klpdrapu:939": "vairānuśayatāṃ tyaktvā babhūvur maitricāriṇaḥ // KDA_449 //",
  "S01klpdrapu:940": "iti dṛṣṭvā ca te satvā vismayaharṣasaṃyutāḥ /",
  "S01klpdrapu:941": "dharmānumodanaṃ kṛtvā babhūvur maitricāriṇaḥ // KDA_450 //",
  "S01klpdrapu:942": "evaṃ subhūtinā tena nāgāś ca garuḍāś ca te /",
  "S01klpdrapu:943": "maitrīdharmopadeśena vinītā dharmasatpathe // KDA_451 //",
  "S01klpdrapu:944": "atha śrībhagavān buddhaḥ sarvadarśī vināyakaḥ /",
  "S01klpdrapu:945": "bhikṣūn āmantrayāmāsa saṃvṛticārakān api // KDA_452 //",
  "S01klpdrapu:946": "paśyadhvaṃ bhikṣavo yūyaṃ subhūtiṃ brahmacāriṇam* /",
  "S01klpdrapu:947": "yenaite garuḍā nāgā vinītā dharmasatpathe // KDA_453 //",
  "S01klpdrapu:948": "eṣa me śrāvakāṇāṃ ca bhikṣūṇāṃ brahmacāriṇām* /",
  "S01klpdrapu:949": "subhūtiḥ kulaputro 'yam agro 'raṇāvihāriṇām* // KDA_454 //",
  "S01klpdrapu:950": "iti tena munīndreṇa subhūtir eva sadyatiḥ /",
  "S01klpdrapu:951": "nirdiṣṭaḥ sarvabhikṣūṇām agro 'raṇāvihāriṇām* // KDA_455 //",
  "S01klpdrapu:952": "atha te bhikṣavaḥ sarve saṃśayoddhatamānasāḥ /",
  "S01klpdrapu:953": "cchetāraṃ saṃśayānāṃ taṃ papracchur evam īśvaram* // KDA_456 //",
  "S01klpdrapu:954": "kāni bhadanta karmāṇi kṛtāny api subhūtinā /",
  "S01klpdrapu:955": "nirdiṣṭo bhavatā yena jyeṣṭho 'raṇāvihāriṇām* // KDA_457 //",
  "S01klpdrapu:956": "iti tair bhikṣubhiḥ pṛṣṭo bhagavān ity udāharat* /",
  "S01klpdrapu:957": "śṛṇudhvaṃ bhikṣavaḥ sarve tat kṛtaṃ yat subhūtinā // KDA_458 //",
  "S01klpdrapu:958": "subhūtinā kṛtaṃ karma tat ko 'nyaḥ paribhokṣyate /",
  "S01klpdrapu:959": "yenaiva yat kṛtaṃ karma tenaiva tat prabhujyate // KDA_459 //",
  "S01klpdrapu:960": "bhūtapūrvam atīte 'dhvany asmin* kalpe ca bhadrake /",
  "S01klpdrapu:961": "varṣasahasram āyuṣ ca viṃśatiguṇitaṃ yadā // KDA_460 //",
  "S01klpdrapu:962": "tasmiṃś ca samaye buddhaḥ kāśyapo nāma nāyakaḥ /",
  "S01klpdrapu:963": "vidyācaraṇasaṃpannaḥ sugato lokavij jinaḥ // KDA_461 //",
  "S01klpdrapu:964": "śāstā devamanuṣyāṇāṃ puruṣadamyasārathiḥ /",
  "S01klpdrapu:965": "sarvajño bhagavān nāthaḥ ṣaḍabhijño munīśvaraḥ // KDA_462 //",
  "S01klpdrapu:966": "-------------------- Vaidya, p. 295 --------------------",
  "S01klpdrapu:967": "vārāṇasīm upāśritya mṛgadāve jināśrame /",
  "S01klpdrapu:968": "vyaharat sarvasatvānām saddharmaṃ samupādiśan* // KDA_463 //",
  "S01klpdrapu:969": "tasyaiva śāsane śuddhe svākhyāte dharmavainaye /",
  "S01klpdrapu:970": "ayaṃ pravrajito bhūtvā mahādātāpy abhūt tadā // KDA_464 //",
  "S01klpdrapu:971": "daśa varṣasahasrāṇi brahmacaryam apālayat* /",
  "S01klpdrapu:972": "praṇidhānaṃ tathā cāyam akarod brahmavittamaḥ // KDA_465 //",
  "S01klpdrapu:973": "anena kuśalenāhaṃ bhaveyaṃ bauddhasadyatiḥ /",
  "S01klpdrapu:974": "yo 'sau bhagavatānena kāśyapena sutāyinā // KDA_466 //",
  "S01klpdrapu:975": "māṇava uttaro nāma vyākṛta iti bodhaye /",
  "S01klpdrapu:976": "māṇava tvaṃ prajānāṃ tu yadā varṣaśatāyuṣi // KDA_467 //",
  "S01klpdrapu:977": "śākyamunir mahābuddhaḥ sarvajño lokanāyakaḥ /",
  "S01klpdrapu:978": "saṃbuddho bhagāvan nāthas tathāgato bhaviṣyasi // KDA_468 //",
  "S01klpdrapu:979": "asyaiva śasane cāhaṃ bhaveyaṃ śrāvakottamaḥ /",
  "S01klpdrapu:980": "arhatām agrasaṃprāpto bhūtvāraṇāvihāriṇām* // KDA_469 //",
  "S01klpdrapu:981": "tenaiva karmaṇā cādya praviṣṭo mama śāsane /",
  "S01klpdrapu:982": "arhatāṃ jyeṣṭhatāṃ prāptas tathāraṇāvihāriṇām* // KDA_470 //",
  "S01klpdrapu:983": "kāni punar anenaiva karmāṇi prakṛtāny api /",
  "S01klpdrapu:984": "yenaiva nāgayonau ca samutpanno babhūva saḥ // KDA_471 //",
  "S01klpdrapu:985": "yat taḥ kleśāprahīṇatvād udbhrāntendriyacetasā (Speyer:",
  "S01klpdrapu:986": "yataḥ kleśāŚ) /",
  "S01klpdrapu:987": "śaikṣāśaikṣagāṇānāṃ ca bhikṣūṇāṃ brahmacāriṇām* // KDA_472 //",
  "S01klpdrapu:988": "anena ruṣṭacittena paruṣābaddhacetasā /",
  "S01klpdrapu:989": "cittāni saṃpradūṣyaiva vikalāni kṛtāny api // KDA_473 //",
  "S01klpdrapu:990": "sadāśīviṣavādena vikruśyābhāṇi sāṃghike /",
  "S01klpdrapu:991": "tenaiva pātakenaivaṃ pañca janmaśatāny api // KDA_474 //",
  "S01klpdrapu:992": "nāgayonisamutpanno babhūvāyaṃ mahāviṣaḥ /",
  "S01klpdrapu:993": "yac cānena punas tatra pravrajya buddhaśāsane // KDA_475 //",
  "S01klpdrapu:994": "sadā dānāni saṃdatvā brahmacaryaṃ ca pālitam* /",
  "S01klpdrapu:995": "tenedānīṃ tathārhatvaṃ prāpya sākṣātkṛtaṃ mudā // KDA_476 //",
  "S01klpdrapu:996": "araṇāvihāriṇāṃ cāgro nirdiṣṭo 'yaṃ mayā khalu /",
  "S01klpdrapu:997": "iti hi bhikṣavo yūyaṃ jānīdhvaṃ karmatāphalam* // KDA_477 //",
  "S01klpdrapu:998": "-------------------- Vaidya, p. 296 --------------------",
  "S01klpdrapu:999": "yenaiva yat kṛtaṃ karma tasyaiva tat phalaṃ dhruvam* /",
  "S01klpdrapu:1000": "na naśyanti hi karmāṇi kalpakoṭiśatair api /",
  "S01klpdrapu:1001": "sāmagrīṃ prāpya kālaṃ ca phalanti khalu dehināṃ // KDA_478 //",
  "S01klpdrapu:1002": "abhuktaṃ kṣīyate naiva karma kvāpi kathaṃcana /",
  "S01klpdrapu:1003": "nāgnibhir dahyate karma vāyubhir nāpi śuṣyati /",
  "S01klpdrapu:1004": "udakaiḥ klidyate naiva bhūmiṣv api na naśyati // KDA_479 //",
  "S01klpdrapu:1005": "anyathāpi ca no bhūtā sarvathā karmaṇāṃ gatiḥ /",
  "S01klpdrapu:1006": "śuklānāṃ śuklatā nityaṃ kṛṣṇānāṃ kṛṣṇatā khalu /",
  "S01klpdrapu:1007": "miśrataiva tu miśrāṇāṃ ṣaḍgatau bhujyate dhruvam* // KDA_480 //",
  "S01klpdrapu:1008": "tasmād apāsya kṛṣṇāni karmāṇi miśritāni ca /",
  "S01klpdrapu:1009": "yatitavyaṃ śubheṣv eva karmasu sukhavāñchibhiḥ // KDA_481 //",
  "S01klpdrapu:1010": "tatheti bhikṣavaḥ śrutvā te ca lokāḥ prabhāṣitāḥ /",
  "S01klpdrapu:1011": "buddhavacomṛtaṃ pītvā nanandur anumoditāḥ // KDA_482 //",
  "S01klpdrapu:1012": "evam etan mahārāja śrutaṃ me gurubhāṣitam* /",
  "S01klpdrapu:1013": "iti matvā tvayā rājan parātmaśubhavāñchinā // KDA_483 //",
  "S01klpdrapu:1014": "krodhāriṃ yatnato jitvā kṣamādharmapuraskṛtaḥ /",
  "S01klpdrapu:1015": "maitrīṃ bhāvaya satveṣu svātmajeṣu yathā sadā // KDA_484 //",
  "S01klpdrapu:1016": "iti subhāṣitaṃ śrutvā upaguptasya sadguroḥ /",
  "S01klpdrapu:1017": "tatheti nṛparājaḥ sa nananda sasabhājanaḥ // KDA_485 //",
  "S01klpdrapu:1018": "ye maitrībhāvadharmaṃ kalimatiharaṇaṃ tat subhūteś caritraṃ śṛṇvanti śrāvayanti tribhuvanasukhadaṃ saṃnipātya janaughān* /",
  "S01klpdrapu:1019": "te lokā maitracittās tribhuvanasukhadāḥ kṣāntisaurabhyayuktāḥ yātāḥ saukhāvatīṃ te 'py amitarucimuner dharmam ārādhayanti // KDA_486 //"
}