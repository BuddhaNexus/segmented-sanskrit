{
  "GK19bhakirpu:0": "śriyaḥ kurūṇām adhipasya pālanīṃ prajāsu vṛttiṃ yam ayuṅkta veditum /",
  "GK19bhakirpu:1": "sa varṇiliṅgī viditaḥ samāyayau yudhiṣṭhiraṃ dvaitavane vanecaraḥ // BhKir_1.1 //",
  "GK19bhakirpu:2": "kṛtapraṇāmasya mahīṃ mahībhuje jitāṃ sapatnena nivedayiṣyataḥ /",
  "GK19bhakirpu:3": "na vivyathe tasya mano na hi priyaṃ pravaktum icchanti mṛṣā hitaiṣiṇaḥ // BhKir_1.2 //",
  "GK19bhakirpu:4": "dviṣāṃ vighātāya vidhātum icchato rahasy anujñām adhigamya bhūbhṛtaḥ /",
  "GK19bhakirpu:5": "sa sauṣṭhavaudāryaviśeṣaśālinīṃ viniścitārthām iti vācam ādadhe // BhKir_1.3 //",
  "GK19bhakirpu:6": "kriyāsu yuktair nṛpa cāracakṣuṣo na vañcanīyāḥ prabhavo 'nujīvibhiḥ /",
  "GK19bhakirpu:7": "ato 'rhasi kṣantum asādhu sādhu vā hitaṃ manohāri ca durlabhaṃ vacaḥ // BhKir_1.4 //",
  "GK19bhakirpu:8": "sa kiṃsakhā sādhu na śāsti yo 'dhipaṃ hitān na yaḥ saṃśṛṇute sa kiṃprabhuḥ /",
  "GK19bhakirpu:9": "sadānukūleṣu hi kurvate ratiṃ nṛpeṣv amātyeṣu ca sarvasampadaḥ // BhKir_1.5 //",
  "GK19bhakirpu:10": "nisargadurbodham abodhaviklavāḥ kva bhūpatīnāṃ caritaṃ kva jantavaḥ /",
  "GK19bhakirpu:11": "tavānubhāvo 'yam abodhi yan mayā nigūḍhatattvaṃ nayavartma vidviṣām // BhKir_1.6 //",
  "GK19bhakirpu:12": "viśaṅkamāno bhavataḥ parābhavaṃ nṛpāsanastho 'pi vanādhivāsinaḥ /",
  "GK19bhakirpu:13": "durodaracchadmajitāṃ samīhate nayena jetuṃ jagatīṃ suyodhanaḥ // BhKir_1.7 //",
  "GK19bhakirpu:14": "tathāpi jihmaḥ sa bhavajjigīṣayā tanoti śubhraṃ guṇasampadā yaśaḥ /",
  "GK19bhakirpu:15": "samunnayan bhūtim anāryasaṃgamād varaṃ virodho 'pi samaṃ mahātmabhiḥ // BhKir_1.8 //",
  "GK19bhakirpu:16": "kṛtāriṣaḍvargajayena mānavīm agamyarūpāṃ padavīṃ prapitsunā /",
  "GK19bhakirpu:17": "vibhajya naktaṃdinam astatandriṇā vitanyate tena nayena pauruṣam // BhKir_1.9 //",
  "GK19bhakirpu:18": "sakhīn iva prītiyujo 'nujīvinaḥ samānamānān suhṛdaś ca bandhubhiḥ /",
  "GK19bhakirpu:19": "sa santataṃ darśayate gatasmayaḥ kṛtādhipatyām iva sādhu bandhutām // BhKir_1.10 //",
  "GK19bhakirpu:20": "asaktam ārādhayato yathāyathaṃ vibhajya bhaktyā samapakṣapātayā /",
  "GK19bhakirpu:21": "guṇānurāgād iva sakhyam īyivān na bādhate 'sya trigaṇaḥ parasparam // BhKir_1.11 //",
  "GK19bhakirpu:22": "niratyayaṃ sāma na dānavarjitaṃ na bhūri dānaṃ virahayya satkriyām /",
  "GK19bhakirpu:23": "pravartate tasya viśeṣaśālinī guṇānurodhena vinā na satkriyā // BhKir_1.12 //",
  "GK19bhakirpu:24": "vasūni vāñchan na vaśī na manyunā svadharma ity eva nivṛttakāraṇaḥ /",
  "GK19bhakirpu:25": "gurūpadiṣṭena ripau sute 'pi vā nihanti daṇḍena sa dharmaviplavam // BhKir_1.13 //",
  "GK19bhakirpu:26": "vidhāya rakṣān paritaḥ paretarān aśaṅkitākāram upaiti śaṅkitaḥ /",
  "GK19bhakirpu:27": "kriyāpavargeṣv anujīvisātkṛtāḥ kṛtajñatām asya vadanti sampadaḥ // BhKir_1.14 //",
  "GK19bhakirpu:28": "anārataṃ tena padeṣu lambhitā vibhajya samyag viniyogasatkriyām /",
  "GK19bhakirpu:29": "phalanty upāyāḥ paribṛṃhitāyatīr upetya saṃgharṣam ivārthasampadaḥ // BhKir_1.15 //",
  "GK19bhakirpu:30": "anekarājanyarathāśvasaṃkulaṃ tadīyam āsthānaniketanājiram /",
  "GK19bhakirpu:31": "nayaty ayugmacchadagandhir ārdratāṃ bhṛśaṃ nṛpopāyanadantināṃ madaḥ // BhKir_1.16 //",
  "GK19bhakirpu:32": "sukhena labhyā dadhataḥ kṛṣīvalair akṛṣṭapacyā iva sasyasampadaḥ /",
  "GK19bhakirpu:33": "vitanvati kṣemam adevamātṛkāś cirāya tasmin kuravaś cakāsati // BhKir_1.17 //",
  "GK19bhakirpu:34": "mahaujaso mānadhanā dhanārcitā dhanurbhṛtaḥ saṃyati labdhakīrtayaḥ /",
  "GK19bhakirpu:35": "na saṃhatās tasya na bhedavṛttayaḥ priyāṇi vāñchanty asubhiḥ samīhitum // BhKir_1.18 //",
  "GK19bhakirpu:36": "udārakīrter udayaṃ dayāvataḥ praśāntabādhaṃ diśato 'bhirakṣayā /",
  "GK19bhakirpu:37": "svayaṃ pradugdhe 'sya guṇair upasnutā vasūpamānasya vasūni medinī // BhKir_1.19 //",
  "GK19bhakirpu:38": "mahībhujāṃ saccaritaiś caraiḥ kriyāḥ sa veda niḥśesam aśeṣitakriyaḥ /",
  "GK19bhakirpu:39": "mahodayais tasya hitānubandhibhiḥ pratīyate dhātur ivehitaṃ phalaiḥ // BhKir_1.20 //",
  "GK19bhakirpu:40": "na tena sajyaṃ kvacid udyataṃ dhanur na vā kṛtaṃ kopavijihmam ānanam /",
  "GK19bhakirpu:41": "guṇānurāgeṇa śirobhir uhyate narādhipair mālyam ivāsya śāsanam // BhKir_1.21 //",
  "GK19bhakirpu:42": "sa yauvarājye navayauvanoddhataṃ nidhāya duḥśāsanam iddhaśāsanaḥ /",
  "GK19bhakirpu:43": "makheṣv akhinno 'numataḥ purodhasā dhinoti havyena hiraṇyaretasam // BhKir_1.22 //",
  "GK19bhakirpu:44": "pralīnabhūpālam api sthirāyati praśāsad āvāridhi maṇḍalaṃ bhuvaḥ /",
  "GK19bhakirpu:45": "sa cintayaty eva bhiyas tvad eṣyatīr aho durantā balavadvirodhitā // BhKir_1.23 //",
  "GK19bhakirpu:46": "kathāprasaṅgena janair udāhṛtād anusmṛtākhaṇḍalasūnuvikramaḥ /",
  "GK19bhakirpu:47": "tavābhidhānād vyathate natānanaḥ sa duḥsahān mantrapadād ivoragaḥ // BhKir_1.24 //",
  "GK19bhakirpu:48": "tad āśu kartuṃ tvayi jihmam udyate vidhīyatāṃ tatra vidheyam uttaram /",
  "GK19bhakirpu:49": "parapraṇītāni vacāṃsi cinvatāṃ pravṛttisārāḥ khalu mādṛśāṃ dhiyaḥ // BhKir_1.25 //",
  "GK19bhakirpu:50": "itīrayitvā giram āttasatkriye gate 'tha patyau vanasaṃnivāsinām /",
  "GK19bhakirpu:51": "praviśya kṛṣṇā sadanaṃ mahībhujā tad ācacakṣe 'nujasannidhau vacaḥ // BhKir_1.26 //",
  "GK19bhakirpu:52": "niśamya siddhiṃ dviṣatām apākṛtīs tatas tatastyā viniyantum akṣamā /",
  "GK19bhakirpu:53": "nṛpasya manyuvyavasāyadīpinīr udājahāra drupadātmajā giraḥ // BhKir_1.27 //",
  "GK19bhakirpu:54": "bhavādṛśeṣu pramadājanoditaṃ bhavaty adhikṣepa ivānuśāsanam /",
  "GK19bhakirpu:55": "tathāpi vaktuṃ vyavasāyayanti māṃ nirastanārīsamayā durādhayaḥ // BhKir_1.28 //",
  "GK19bhakirpu:56": "akhaṇḍam ākhaṇḍalatulyadhāmabhiś ciraṃ dhṛtā bhūpatibhiḥ svavaṃśajaiḥ /",
  "GK19bhakirpu:57": "tvayā svahastena mahī madacyutā mataṅgajena srag ivāpavarjitā // BhKir_1.29 //",
  "GK19bhakirpu:58": "vrajanti te mūḍhadhiyaḥ parābhavaṃ bhavanti māyāviṣu ye na māyinaḥ /",
  "GK19bhakirpu:59": "praviśya hi ghnanti śaṭhās tathāvidhān asaṃvṛtāṅgān niśitā iveṣavaḥ // BhKir_1.30 //",
  "GK19bhakirpu:60": "guṇānuraktām anuraktasādhanaḥ kulābhimānī kulajāṃ narādhipaḥ /",
  "GK19bhakirpu:61": "parais tvadanyaḥ ka ivāpahārayen manoramām ātmavadhūm iva śriyam // BhKir_1.31 //",
  "GK19bhakirpu:62": "bhavantam etarhi manasvigarhite vivartamānaṃ naradeva vartmani /",
  "GK19bhakirpu:63": "kathaṃ na manyur jvalayaty udīritaḥ śamītaruṃ śuṣkam ivāgnir ucchikhaḥ // BhKir_1.32 //",
  "GK19bhakirpu:64": "avandhyakopasya nihantur āpadāṃ bhavanti vaśyāḥ svayam eva dehinaḥ /",
  "GK19bhakirpu:65": "amarṣaśūnyena janasya jantunā na jātahārdena na vidviṣādaraḥ // BhKir_1.33 //",
  "GK19bhakirpu:66": "paribhramaṃl lohitacandanocitaḥ padātir antargiri reṇurūṣitaḥ /",
  "GK19bhakirpu:67": "mahārathaḥ satyadhanasya mānasaṃ dunoti te kaccid ayaṃ vṛkodaraḥ // BhKir_1.34 //",
  "GK19bhakirpu:68": "vijitya yaḥ prājyam ayacchad uttarān kurūn akupyaṃ vasu vāsavopamaḥ /",
  "GK19bhakirpu:69": "sa valkavāsāṃsi tavādhunāharan karoti manyuṃ na kathaṃ dhanaṃjayaḥ // BhKir_1.35 //",
  "GK19bhakirpu:70": "vanāntaśayyākaṭhinīkṛtākṛtī kacācitau viṣvag ivāgajau gajau /",
  "GK19bhakirpu:71": "kathaṃ tvam etau dhṛtisaṃyamau yamau vilokayann utsahase na bādhitum // BhKir_1.36 //",
  "GK19bhakirpu:72": "imām ahaṃ veda na tāvakīṃ dhiyaṃ vicitrarūpāḥ khalu cittavṛttayaḥ /",
  "GK19bhakirpu:73": "vicintayantyā bhavadāpadaṃ parāṃ rujanti cetaḥ prasabhaṃ mamādhayaḥ // BhKir_1.37 //",
  "GK19bhakirpu:74": "purādhirūḍhaḥ śayanaṃ mahādhanaṃ vibodhyase yaḥ stutigītimaṅgalaiḥ /",
  "GK19bhakirpu:75": "adabhradarbhām adhiśayya sa sthalīṃ jahāsi nidrām aśivaiḥ śivārutaiḥ // BhKir_1.38 //",
  "GK19bhakirpu:76": "puropanītaṃ nṛpa rāmaṇīyakaṃ dvijātiśeṣeṇa yad etad andhasā /",
  "GK19bhakirpu:77": "tad adya te vanyaphalāśinaḥ paraṃ paraiti kārśyaṃ yaśasā samaṃ vapuḥ // BhKir_1.39 //",
  "GK19bhakirpu:78": "anārataṃ yau maṇipīṭhaśāyināv arañjayad rājaśiraḥsrajāṃ rajaḥ /",
  "GK19bhakirpu:79": "niṣīdatas tau caraṇau vaneṣu te mṛgadvijālūnaśikheṣu barhiṣām // BhKir_1.40 //",
  "GK19bhakirpu:80": "dviṣannimittā yad iyaṃ daśā tataḥ samūlam unmūlayatīva me manaḥ /",
  "GK19bhakirpu:81": "parair aparyāsitavīryasampadāṃ parābhavo 'py utsava eva māninām // BhKir_1.41 //",
  "GK19bhakirpu:82": "vihāya śāntiṃ nṛpa dhāma tat punaḥ prasīda saṃdhehi vadhāya vidviṣām /",
  "GK19bhakirpu:83": "vrajanti śatrūn avadhūya niḥspṛhāḥ śamena siddhiṃ munayo na bhūbhṛtaḥ // BhKir_1.42 //",
  "GK19bhakirpu:84": "puraḥsarā dhāmavatāṃ yaśodhanāḥ suduḥsahaṃ prāpya nikāram īdṛśam /",
  "GK19bhakirpu:85": "bhavādṛśāś ced adhikurvate parān nirāśrayā hanta hatā manasvitā // BhKir_1.43 //",
  "GK19bhakirpu:86": "atha kṣamām eva nirastasādhanaś cirāya paryeṣi sukhasya sādhanam /",
  "GK19bhakirpu:87": "vihāya lakṣmīpatilakṣma kārmukaṃ jaṭādharaḥ sañ juhudhīha pāvakam // BhKir_1.44 //",
  "GK19bhakirpu:88": "na samayaparirakṣaṇaṃ kṣamaṃ te nikṛtipareṣu pareṣu bhūridhāmnaḥ /",
  "GK19bhakirpu:89": "ariṣu hi vijayārthinaḥ kṣitīśā vidadhati sopadhi saṃdhidūṣaṇāni // BhKir_1.45 //",
  "GK19bhakirpu:90": "vidhisamayaniyogād dīptisaṃhārajihmaṃ śithilabalam agādhe magnam āpatpayodhau /",
  "GK19bhakirpu:91": "riputimiram udasyodīyamānaṃ dinādau dinakṛtam iva lakṣmīs tvāṃ samabhyetu bhūyaḥ // BhKir_1.46 //",
  "GK19bhakirpu:92": "vihitāṃ priyayā manaḥpriyām atha niścitya giraṃ garīyasīm /",
  "GK19bhakirpu:93": "upapattimad ūrjitāśrayaṃ nṛpam ūce vacanaṃ vṛkodaraḥ // BhKir_2.1 //",
  "GK19bhakirpu:94": "yad avocata vīkṣya māninī paritaḥ snehamayena cakṣuṣā /",
  "GK19bhakirpu:95": "api vāgadhipasya durvacaṃ vacanaṃ tad vidadhīta vismayam // BhKir_2.2 //",
  "GK19bhakirpu:96": "viṣamo 'pi vigāhyate nayaḥ kṛtatīrthaḥ payasām ivāśayaḥ /",
  "GK19bhakirpu:97": "sa tu tatra viśeṣadurlabhaḥ sad upanyasyati kṛtyavartma yaḥ // BhKir_2.3 //",
  "GK19bhakirpu:98": "pariṇāmasukhe garīyasi vyathake 'smin vacasi kṣataujasām /",
  "GK19bhakirpu:99": "ativīryavatīva bheṣaje bahur alpīyasi dṛśyate guṇaḥ // BhKir_2.4 //",
  "GK19bhakirpu:100": "iyam iṣṭaguṇāya rocatāṃ rucirārthā bhavate 'pi bhāratī /",
  "GK19bhakirpu:101": "nanu vaktṛviśeṣaniḥspṛhā guṇagṛhyā vacane vipaścitaḥ // BhKir_2.5 //",
  "GK19bhakirpu:102": "catasṛṣv api te vivekinī nṛpa vidyāsu nirūḍhim āgatā /",
  "GK19bhakirpu:103": "katham etya matir viparyayaṃ kariṇī paṅkam ivāvasīdati // BhKir_2.6 //",
  "GK19bhakirpu:104": "vidhuraṃ kim ataḥ paraṃ parair avagītāṃ gamite daśām imām /",
  "GK19bhakirpu:105": "avasīdati yat surair api tvayi sambhāvitavṛtti pauruṣam // BhKir_2.7 //",
  "GK19bhakirpu:106": "dviṣatām udayaḥ sumedhasā gurur asvantataraḥ sumarṣaṇaḥ /",
  "GK19bhakirpu:107": "na mahān api bhūtim icchatā phalasampatpravaṇaḥ parikṣayaḥ // BhKir_2.8 //",
  "GK19bhakirpu:108": "acireṇa parasya bhūyasīṃ viparītāṃ vigaṇayya cātmanaḥ /",
  "GK19bhakirpu:109": "kṣayayuktim upekṣate kṛtī kurute tatpratikāram anyathā // BhKir_2.9 //",
  "GK19bhakirpu:110": "anupālayatām udeṣyatīṃ prabhuśaktiṃ dviṣatām anīhayā /",
  "GK19bhakirpu:111": "apayānty acirān mahībhujāṃ jananirvādabhayād iva śriyaḥ // BhKir_2.10 //",
  "GK19bhakirpu:112": "kṣayayuktam api svabhāvajaṃ dadhataṃ dhāma śivaṃ samṛddhaye /",
  "GK19bhakirpu:113": "praṇamanty anapāyam utthitaṃ pratipaccandram iva prajā nṛpam // BhKir_2.11 //",
  "GK19bhakirpu:114": "prabhavaḥ khalu kośadaṇḍayoḥ kṛtapañcāṅgavinirṇayo nayaḥ /",
  "GK19bhakirpu:115": "sa vidheyapadeṣu dakṣatāṃ niyatiṃ loka ivānurudhyate // BhKir_2.12 //",
  "GK19bhakirpu:116": "abhimānavato manasvinaḥ priyam uccaiḥ padam ārurukṣataḥ /",
  "GK19bhakirpu:117": "vinipātanivartanakṣamaṃ matam ālambanam ātmapauruṣam // BhKir_2.13 //",
  "GK19bhakirpu:118": "vipado 'bhibhavanty avikramaṃ rahayaty āpadupetam āyatiḥ /",
  "GK19bhakirpu:119": "niyatā laghutā nirāyater agarīyān na padaṃ nṛpaśriyaḥ // BhKir_2.14 //",
  "GK19bhakirpu:120": "tad alaṃ pratipakṣam unnater avalambya vyavasāyavandhyatām /",
  "GK19bhakirpu:121": "nivasanti parākramāśrayā na viṣādena samaṃ samṛddhayaḥ // BhKir_2.15 //",
  "GK19bhakirpu:122": "atha ced avadhiḥ pratīkṣyate katham āviṣkṛtajihmavṛttinā /",
  "GK19bhakirpu:123": "dhṛtarāṣṭrasutena sutyajyāś ciram āsvādya narendrasampadaḥ // BhKir_2.16 //",
  "GK19bhakirpu:124": "dviṣatā vihitaṃ tvayāthavā yadi labdhā punar ātmanaḥ padam /",
  "GK19bhakirpu:125": "jananātha tavānujanmanāṃ kṛtam āviṣkṛtapauruṣair bhujaiḥ // BhKir_2.17 //",
  "GK19bhakirpu:126": "madasiktamukhair mṛgādhipaḥ karibhir vartayati svayaṃ hataiḥ /",
  "GK19bhakirpu:127": "laghayan khalu tejasā jagan na mahān icchati bhūtim anyataḥ // BhKir_2.18 //",
  "GK19bhakirpu:128": "abhimānadhanasya gatvarair asubhiḥ sthāsnu yaśaś cicīṣataḥ /",
  "GK19bhakirpu:129": "acirāṃśuvilāsacañcalā nanu lakṣmīḥ phalam ānuṣaṅgikam // BhKir_2.19 //",
  "GK19bhakirpu:130": "jvalitaṃ na hiraṇyaretasaṃ cayam āskandati bhasmanāṃ janaḥ /",
  "GK19bhakirpu:131": "abhibhūtibhayād asūn ataḥ sukham ujjhanti na dhāma māninaḥ // BhKir_2.20 //",
  "GK19bhakirpu:132": "kim avekṣya phalaṃ payodharān dhvanataḥ prārthayate mṛgādhipaḥ /",
  "GK19bhakirpu:133": "prakṛtiḥ khalu sā mahīyasaḥ sahate nānyasamunnatiṃ yayā // BhKir_2.21 //",
  "GK19bhakirpu:134": "kuru tan matim eva vikrame nṛpa nirdhūya tamaḥ pramādajam /",
  "GK19bhakirpu:135": "dhruvam etad avehi vidviṣāṃ tvadanutsāhahatā vipattayaḥ // BhKir_2.22 //",
  "GK19bhakirpu:136": "dviradān iva digvibhāvitāṃś caturas toyanidhīn ivāyataḥ /",
  "GK19bhakirpu:137": "prasaheta raṇe tavānujān dviṣatāṃ kaḥ śatamanyutejasaḥ // BhKir_2.23 //",
  "GK19bhakirpu:138": "jvalatas tava jātavedasaḥ satataṃ vairikṛtasya cetasi /",
  "GK19bhakirpu:139": "vidadhātu śamaṃ śivetarā ripunārīnayanāmbusantatiḥ // BhKir_2.24 //",
  "GK19bhakirpu:140": "iti darśitavikriyaṃ sutaṃ marutaḥ kopaparītamānasam /",
  "GK19bhakirpu:141": "upasāntvayituṃ mahīpatir dviradaṃ duṣṭam ivopacakrame // BhKir_2.25 //",
  "GK19bhakirpu:142": "apavarjitaviplave śucay hṛdayagrāhiṇi maṅgalāspade /",
  "GK19bhakirpu:143": "vimalā tava vistare girāṃ matir ādarśa ivābhidṛśyate // BhKir_2.26 //",
  "GK19bhakirpu:144": "sphuṭatā na padair apākṛtā na ca na svīkṛtam arthagauravam /",
  "GK19bhakirpu:145": "racitā pṛthagarthatā girāṃ na ca sāmarthyam apohitaṃ kvacit // BhKir_2.27 //",
  "GK19bhakirpu:146": "upapattir udāhṛtā balād anumānena na cāgamaḥ kṣataḥ /",
  "GK19bhakirpu:147": "idam īdṛg anīdṛgāśayaḥ prasabhaṃ vaktum upakrameta kaḥ // BhKir_2.28 //",
  "GK19bhakirpu:148": "avitṛptatayā tathāpi me hṛdayaṃ nirṇayam eva dhāvati /",
  "GK19bhakirpu:149": "avasāyayituṃ kṣamāḥ sukhaṃ na vidheyeṣu viśeṣasampadaḥ // BhKir_2.29 //",
  "GK19bhakirpu:150": "sahasā vidadhīta na kriyām avivekaḥ param āpadāṃ padam /",
  "GK19bhakirpu:151": "vṛṇate hi vimṛśyakāriṇaṃ guṇalubdhāḥ svayam eva sampadaḥ // BhKir_2.30 //",
  "GK19bhakirpu:152": "abhivarṣati yo 'nupālayan vidhibījāni vivekavāriṇā /",
  "GK19bhakirpu:153": "sa sadā phalaśālinīṃ kriyāṃ śaradaṃ loka ivādhitiṣṭhati // BhKir_2.31 //",
  "GK19bhakirpu:154": "śuci bhūṣayati śrutaṃ vapuḥ praśamas tasya bhavaty alaṃkriyā /",
  "GK19bhakirpu:155": "praśamābharaṇaṃ parākramaḥ sa nayāpāditasiddhibhūṣaṇaḥ // BhKir_2.32 //",
  "GK19bhakirpu:156": "matibhedatamastirohite gahane kṛtyavidhau vivekinām /",
  "GK19bhakirpu:157": "sukṛtaḥ pariśuddha āgamaḥ kurute dīpa ivārthadarśanam // BhKir_2.33 //",
  "GK19bhakirpu:158": "spṛhaṇīyaguṇair mahātmabhiś carite vartmani yacchatāṃ manaḥ /",
  "GK19bhakirpu:159": "vidhihetur ahetur āgasāṃ vinipāto 'pi samaḥ samunnateḥ // BhKir_2.34 //",
  "GK19bhakirpu:160": "śivam aupayikaṃ garīyasīṃ phalaniṣpattim adūṣitāyatim /",
  "GK19bhakirpu:161": "vigaṇayya nayanti pauruṣaṃ vijitakrodharayā jigīṣavaḥ // BhKir_2.35 //",
  "GK19bhakirpu:162": "apaneyam udetum icchatā timiraṃ roṣamayaṃ dhiyā puraḥ /",
  "GK19bhakirpu:163": "avibhidya niśākṛtaṃ tamaḥ prabhayā nāṃśumatāpy udīyate // BhKir_2.36 //",
  "GK19bhakirpu:164": "balavān api kopajanmanas tamaso nābhibhavaṃ ruṇaddhi yaḥ /",
  "GK19bhakirpu:165": "kṣayapakṣa ivaindavīḥ kalāḥ sakalā hanti sa śaktisampadaḥ // BhKir_2.37 //",
  "GK19bhakirpu:166": "samavṛttir upaiti mārdavaṃ samaye yaś ca tanoti tigmatām /",
  "GK19bhakirpu:167": "adhitiṣṭhati lokam ojasā sa vivasvān iva medinīpatiḥ // BhKir_2.38 //",
  "GK19bhakirpu:168": "kva cirāya parigrahaḥ śriyāṃ kva ca duṣṭendriyavājivaśyatā /",
  "GK19bhakirpu:169": "śaradabhracalāś calendriyair asurakṣā hi bahucchalāḥ śriyaḥ // BhKir_2.39 //",
  "GK19bhakirpu:170": "kim asāmayikaṃ vitanvatā manasaḥ kṣobham upāttaraṃhasaḥ /",
  "GK19bhakirpu:171": "kriyate patir uccakair apāṃ bhavatā dhīratayādharīkṛtaḥ // BhKir_2.40 //",
  "GK19bhakirpu:172": "śrutam apy adhigamya ye ripūn vinayante sma na śarīrajanmanaḥ /",
  "GK19bhakirpu:173": "janayanty acirāya sampadām ayaśas te khalu cāpalāśrayam // BhKir_2.41 //",
  "GK19bhakirpu:174": "atipātitakālasādhanā svaśarīrendriyavargatāpanī /",
  "GK19bhakirpu:175": "janavan na bhavantam akṣamā nayasiddher apanetum arhati // BhKir_2.42 //",
  "GK19bhakirpu:176": "upakārakam āyater bhṛśaṃ prasavaḥ karmaphalasya bhūriṇaḥ /",
  "GK19bhakirpu:177": "anapāyi nibarhaṇaṃ dviṣāṃ na titikṣāsamam asti sādhanam // BhKir_2.43 //",
  "GK19bhakirpu:178": "praṇatipravaṇān vihāya naḥ sahajasnehanibaddhacetasaḥ /",
  "GK19bhakirpu:179": "praṇamanti sadā suyodhanaṃ prathame mānabhṛtāṃ na vṛṣṇayaḥ // BhKir_2.44 //",
  "GK19bhakirpu:180": "suhṛdaḥ sahajās tathetare matam eṣāṃ na vilaṅghayanti ye /",
  "GK19bhakirpu:181": "vinayād iva yāpayanti te dhṛtarāṣṭrātmajam ātmasiddhaye // BhKir_2.45 //",
  "GK19bhakirpu:182": "abhiyoga imān mahībhujo bhavatā tasya tataḥ kṛtāvadheḥ /",
  "GK19bhakirpu:183": "pravighāṭayitā samutpatan haridaśvaḥ kamalākarān iva // BhKir_2.46 //",
  "GK19bhakirpu:184": "upajāpasahān vilaṅghayan sa vidhātā nṛpatīn madoddhataḥ /",
  "GK19bhakirpu:185": "sahate na jano 'py adhaḥkriyāṃ kim u lokādhikadhāma rājakam // BhKir_2.47 //",
  "GK19bhakirpu:186": "asamāpitakṛtyasampadāṃ hatavegaṃ vinayena tāvatā /",
  "GK19bhakirpu:187": "prabhavanty abhimānaśālināṃ madam uttambhayituṃ vibhūtayaḥ // BhKir_2.48 //",
  "GK19bhakirpu:188": "madamānasamuddhataṃ nṛpaṃ na viyuṅkte niyamena mūḍhatā /",
  "GK19bhakirpu:189": "atimūḍha udasyate nayān nayahīnād aparajyate janaḥ // BhKir_2.49 //",
  "GK19bhakirpu:190": "aparāgasamīraṇeritaḥ kramaśīrṇākulamūlasantatiḥ /",
  "GK19bhakirpu:191": "sukaras taruvat sahiṣṇunā ripur unmūlayituṃ mahān api // BhKir_2.50 //",
  "GK19bhakirpu:192": "aṇur apy upahanti vigrahaḥ prabhum antaḥprakṛtiprakopajaḥ /",
  "GK19bhakirpu:193": "akhilaṃ hi hinasti bhūdharaṃ taruśākhāntanigharṣajo 'nalaḥ // BhKir_2.51 //",
  "GK19bhakirpu:194": "matimān vinayapramāthinaḥ samupekṣeta samunnatiṃ dviṣaḥ /",
  "GK19bhakirpu:195": "sujayaḥ khalu tādṛg antare vipadantā hy avinītasampadaḥ // BhKir_2.52 //",
  "GK19bhakirpu:196": "laghuvṛttitayā bhidāṃ gataṃ bahir antaś ca nṛpasya maṇḍalam /",
  "GK19bhakirpu:197": "abhibhūya haraty anantaraḥ śithilaṃ kūlam ivāpagārayaḥ // BhKir_2.53 //",
  "GK19bhakirpu:198": "anuśāsatam ity anākulaṃ nayavartmākulam arjunāgrajam /",
  "GK19bhakirpu:199": "svayam artha ivābhivāñchitas tam abhīyāya parāśarātmajaḥ // BhKir_2.54 //",
  "GK19bhakirpu:200": "madhurair avaśāni lambhayann api tiryañci śamaṃ nirīkṣitaiḥ /",
  "GK19bhakirpu:201": "paritaḥ paṭu bibhrad enasāṃ dahanaṃ dhāma vilokanakṣamam // BhKir_2.55 //",
  "GK19bhakirpu:202": "sahasopagataḥ savismayaṃ tapasāṃ sūtir asūtir enasām /",
  "GK19bhakirpu:203": "dadṛśe jagatībhujā muniḥ sa vapuṣmān iva puṇyasaṃcayaḥ // BhKir_2.56 //",
  "GK19bhakirpu:204": "athoccakair āsanataḥ parārdhyād udyan sa dhūtāruṇavalkalāgraḥ /",
  "GK19bhakirpu:205": "rarāja kīrṇākapiśāṃśujālaḥ śṛṅgāt sumeror iva tigmaraśmiḥ // BhKir_2.57 //",
  "GK19bhakirpu:206": "avahitahṛdayo vidhāya sa arhām ṛṣivad ṛṣipravare gurūpadiṣṭām /",
  "GK19bhakirpu:207": "tadanumatam alaṃcakāra paścāt praśama iva śrutam āsanaṃ narendraḥ // BhKir_2.58 //",
  "GK19bhakirpu:208": "vyaktoditasmitamayūkhavibhāsitoṣṭhas tiṣṭhan muner abhimukhaṃ sa vikīrṇadhāmnaḥ /",
  "GK19bhakirpu:209": "tanvantam iddham abhito gurum aṃśujālaṃ lakṣmīm uvāha sakalasya śaśāṅkamūrteḥ // BhKir_2.59 //",
  "GK19bhakirpu:210": "tataḥ śaraccandrakarābhirāmair utsarpibhiḥ prāṃśum ivāṃśujālaiḥ /",
  "GK19bhakirpu:211": "bibhrāṇam ānīlarucaṃ piśaṅgīr jaṭās taḍitvantam ivāmbuvāham // BhKir_3.1 //",
  "GK19bhakirpu:212": "prasādalakṣmīṃ dadhataṃ samagrāṃ vapuḥprakarṣeṇa janātigena /",
  "GK19bhakirpu:213": "prasahya cetaḥsu samāsajantam asaṃstutānām api bhāvam ārdram // BhKir_3.2 //",
  "GK19bhakirpu:214": "anuddhatākāratayā viviktāṃ tanvantam antaḥkaraṇasya vṛttim /",
  "GK19bhakirpu:215": "mādhuryavisrambhaviśeṣabhājā kṛtopasambhāṣam ivekṣitena // BhKir_3.3 //",
  "GK19bhakirpu:216": "dharmātmajo dharmanibandhinīnāṃ prasūtim enaḥpraṇudāṃ śrutīnām /",
  "GK19bhakirpu:217": "hetuṃ tadabhyāgamane parīpsuḥ sukhopaviṣṭaṃ munim ābabhāṣe // BhKir_3.4 //",
  "GK19bhakirpu:218": "anāptapuṇyopacarair durāpā phalasya nirdhūtarajāḥ savitrī /",
  "GK19bhakirpu:219": "tulyā bhavaddarśanasampad eṣā vṛṣṭer divo vītabalāhakāyāḥ // BhKir_3.5 //",
  "GK19bhakirpu:220": "adya kriyāḥ kāmadughāḥ kratūnāṃ satyāśiṣaḥ samprati bhūmidevāḥ /",
  "GK19bhakirpu:221": "ā saṃsṛter asmi jagatsu jātas tvayy āgate yad bahumānapātram // BhKir_3.6 //",
  "GK19bhakirpu:222": "śriyaṃ vikarṣaty apahanty aghāni śreyaḥ parisnauti tanoti kīrtim /",
  "GK19bhakirpu:223": "saṃdarśanaṃ lokaguror amogham amoghaṃ tavātmayoner iva kiṃ na dhatte // BhKir_3.7 //",
  "GK19bhakirpu:224": "ścyotanmayūkhe 'pi himadyutau me nanirvṛtaṃ nirvṛtim eti cakṣuḥ /",
  "GK19bhakirpu:225": "samujjhitajñātiviyogakhedaṃ tvatsaṃnidhāv ucchvasatīva cetaḥ // BhKir_3.8 //",
  "GK19bhakirpu:226": "nirāspadaṃ praśnakutūhalitvam asmāsv adhīnaṃ kim u niḥspṛhāṇām /",
  "GK19bhakirpu:227": "tathāpi kalyāṇakarīṃ giraṃ te māṃ śrotum icchā mukharīkaroti // BhKir_3.9 //",
  "GK19bhakirpu:228": "ity uktavān uktiviśeṣaramyaṃ manaḥ samādhāya jayopapattau /",
  "GK19bhakirpu:229": "udāracetā giram ity udārāṃ dvaipāyanenābhidadhe narendraḥ // BhKir_3.10 //",
  "GK19bhakirpu:230": "cicīṣatāṃ janmavatām alaghvīṃ yaśovataṃsām ubhayatra bhūtim /",
  "GK19bhakirpu:231": "abhyarhitā bandhuṣu tulyarūpā vṛttir viśeṣeṇa tapodhanānām // BhKir_3.11 //",
  "GK19bhakirpu:232": "tathāpi nighnaṃ nṛpa tāvakīnaiḥ prahvīkṛtaṃ me hṛdayaṃ guṇaughaiḥ /",
  "GK19bhakirpu:233": "vītaspṛhāṇām api muktibhājāṃ bhavanti bhavyeṣu hi pakṣapātāḥ // BhKir_3.12 //",
  "GK19bhakirpu:234": "sutā na yūyaṃ kim u tasya rājñaḥ suyodhanaṃ vā na guṇair atītāḥ /",
  "GK19bhakirpu:235": "yas tyaktavān vaḥ sa vṛthā balād vā mohaṃ vidhatte viṣayābhilāṣaḥ // BhKir_3.13 //",
  "GK19bhakirpu:236": "jahātu nainaṃ katham arthasiddhiḥ saṃśayya karṇādiṣu tiṣṭhate yaḥ /",
  "GK19bhakirpu:237": "asādyuyogā hi jayāntarāyāḥ pramāthinīnāṃ vipadāṃ padāni // BhKir_3.14 //",
  "GK19bhakirpu:238": "pathaś cyutāyāṃ samitau ripūṇāṃ dharmyāṃ dadhānena dhuraṃ cirāya /",
  "GK19bhakirpu:239": "tvayā vipatsv apy avipatti ramyam āviṣkṛtaṃ prema paraṃ guṇeṣu // BhKir_3.15 //",
  "GK19bhakirpu:240": "vidhāya vidhvaṃsanam ātmanīnaṃ śamaikavṛtter bhavataś chalena /",
  "GK19bhakirpu:241": "prakāśitatvanmatiśīlasārāḥ kṛtopakārā iva vidviṣas te // BhKir_3.16 //",
  "GK19bhakirpu:242": "labhyā dharitrī tava vikrameṇa jyāyāṃś ca vīryāstrabalair vipakṣaḥ /",
  "GK19bhakirpu:243": "ataḥ prakarṣāya vidhir vidheyaḥ prakarṣatantrā hi raṇe jayaśrīḥ // BhKir_3.17 //",
  "GK19bhakirpu:244": "triḥsaptakṛtvo jagatīpatīnāṃ hantā gurur yasya sa jāmadagnyaḥ /",
  "GK19bhakirpu:245": "vīryāvadhūtaḥ sma tadā viveda prakarṣam ādhāravaśaṃ guṇānām // BhKir_3.18 //",
  "GK19bhakirpu:246": "yasminn anaiśvaryakṛtavyalīkaḥ parābhavaṃ prāpta ivāntako 'pi /",
  "GK19bhakirpu:247": "dhunvan dhanuḥ kasya raṇe na kuryān mano bhayaikapravaṇaṃ sa bhīṣmaḥ // BhKir_3.19 //",
  "GK19bhakirpu:248": "sṛjantam ājāviṣusaṃhatīr vaḥ saheta kopajvalitaṃ guruṃ kaḥ /",
  "GK19bhakirpu:249": "parisphurallolaśikhāgrajihvaṃ jagaj jighatsantam ivāntavahnim // BhKir_3.20 //",
  "GK19bhakirpu:250": "nirīkṣya saṃrambhanirastadhairyaṃ rādheyam ārādhitajāmadagnyam /",
  "GK19bhakirpu:251": "asaṃstuteṣu prasabhaṃ bhayeṣu jāyeta mṛtyor api pakṣapātaḥ // BhKir_3.21 //",
  "GK19bhakirpu:252": "yayā samāsāditasādhanena suduścarām ācaratā tapasyām /",
  "GK19bhakirpu:253": "ete durāpaṃ samavāpya vīryam unmīlitāraḥ kapiketanena // BhKir_3.22 //",
  "GK19bhakirpu:254": "mahattvayogāya mahāmahimnām ārādhanīṃ tāṃ nṛpa devatānām /",
  "GK19bhakirpu:255": "dātuṃ pradānocita bhūridhāmnīm upāgataḥ siddhim ivāsmi vidyām // BhKir_3.23 //",
  "GK19bhakirpu:256": "ity uktavantaṃ vraja sādhayeti pramāṇayan vākyam ajātaśatroḥ /",
  "GK19bhakirpu:257": "prasedivāṃsaṃ tam upāsasāda vasann ivānte vinayena jiṣṇuḥ // BhKir_3.24 //",
  "GK19bhakirpu:258": "niryāya vidyā+tha dinādiramyād bimbād ivārkasya mukhān maharṣeḥ /",
  "GK19bhakirpu:259": "pārthānanaṃ vahnikaṇāvadātā dīptiḥ sphuratpadmam ivābhipede // BhKir_3.25 //",
  "GK19bhakirpu:260": "yogaṃ ca taṃ yogyatamāya tasmai tapaḥprabhāvād vitatāra sadyaḥ /",
  "GK19bhakirpu:261": "yenāsya tattveṣu kṛte 'vabhāse samunmimīleva cirāya cakṣuḥ // BhKir_3.26 //",
  "GK19bhakirpu:262": "ākāram āśaṃsitabhūrilābhaṃ dadhānam antaḥkaraṇānurūpam /",
  "GK19bhakirpu:263": "niyojayiṣyan vijayodaye taṃ tapaḥsamādhau munir ity uvāca // BhKir_3.27 //",
  "GK19bhakirpu:264": "anena yogena vivṛddhatejā nijāṃ parasmai padavīm ayacchan /",
  "GK19bhakirpu:265": "samācarācāram upāttaśastro japopavāsābhiṣavair munīnām // BhKir_3.28 //",
  "GK19bhakirpu:266": "kariṣyase yatra suduścarāṇi prasattaye gotrabhidas tapāṃsi /",
  "GK19bhakirpu:267": "śiloccayaṃ cāruśiloccayaṃ tam eṣa kṣaṇān neṣyati guhyakas tvām // BhKir_3.29 //",
  "GK19bhakirpu:268": "iti bruvāṇena mahendrasūnuṃ maharṣiṇā tena tirobabhūve /",
  "GK19bhakirpu:269": "taṃ rājarājānucaro 'sya sākṣāt pradeśam ādeśam ivādhitasthau // BhKir_3.30 //",
  "GK19bhakirpu:270": "kṛtānatir vyāhṛtasāntvavāde jātaspṛhaḥ puṇyajanaḥ sa jiṣṇau /",
  "GK19bhakirpu:271": "iyāya sakhyāv iva samprasādaṃ viśvāsayaty āśu satāṃ hi yogaḥ // BhKir_3.31 //",
  "GK19bhakirpu:272": "athoṣṇabhāseva sumerukuñjān vihīyamānān udayāya tena /",
  "GK19bhakirpu:273": "bṛhaddyutīn duḥkhakṛtātmalābhaṃ tamaḥ śanaiḥ pāṇḍusutān prapede // BhKir_3.32 //",
  "GK19bhakirpu:274": "asaṃśayālocitakāryanunnaḥ premṇā samānīya vibhajyamānaḥ /",
  "GK19bhakirpu:275": "tulyād vibhāgād iva tanmanobhir duḥkhātibhāro 'pi laghuḥ sa mene // BhKir_3.33 //",
  "GK19bhakirpu:276": "dhairyeṇa viśvāsyatayā maharṣes tīvrād arātiprabhavāc ca manyoḥ /",
  "GK19bhakirpu:277": "vīryaṃ ca vidvatsu sute maghonaḥ sa teṣu na sthānam avāpa śokaḥ // BhKir_3.34 //",
  "GK19bhakirpu:278": "tān bhūridhāmnaś caturo 'pi dūraṃ vihāya yāmān iva vāsarasya /",
  "GK19bhakirpu:279": "ekaughabhūtaṃ tad aśarma kṛṣṇāṃ vibhāvarīṃ dhvāntam iva prapede // BhKir_3.35 //",
  "GK19bhakirpu:280": "tuṣāralekhākulitotpalābhe paryaśruṇī maṅgalabhaṅgabhīruḥ /",
  "GK19bhakirpu:281": "agūḍhabhāvāpi vilokane sā na locane mīlayituṃ viṣehe // BhKir_3.36 //",
  "GK19bhakirpu:282": "akṛtrimapremarasābhirāmaṃ rāmārpitaṃ dṛṣṭivilobhi dṛṣṭam /",
  "GK19bhakirpu:283": "manaḥprasādāñjalinā nikāmaṃ jagrāha pātheyam ivendrasūnuḥ // BhKir_3.37 //",
  "GK19bhakirpu:284": "dhairyāvasādena hṛtaprasādā vanyadvipeneva nidāghasindhuḥ /",
  "GK19bhakirpu:285": "niruddhabāṣpodayasannakaṇṭham uvāca kṛcchrād iti rājaputrī // BhKir_3.38 //",
  "GK19bhakirpu:286": "magnāṃ dviṣacchadmani paṅkabhūte sambhavānāṃ bhūtim ivoddhariṣyan /",
  "GK19bhakirpu:287": "ādhidviṣām ā tapasāṃ prasiddher asmad vinā mā bhṛśam unmanībhūḥ // BhKir_3.39 //",
  "GK19bhakirpu:288": "yaśo 'dhigantuṃ sukhalipsayā vā manuṣyasaṃkhyām ativartituṃ vā /",
  "GK19bhakirpu:289": "nirutsukānām abhiyoggabhājāṃ samutsukevāṅkam upaiti siddhiḥ // BhKir_3.40 //",
  "GK19bhakirpu:290": "lokaṃ vidhātrā vihitasya goptuṃ kṣattrasya muṣṇan vasu jaitram ojaḥ /",
  "GK19bhakirpu:291": "tejasvitāyā vijayaikavṛtter nighnan priyaṃ prāṇam ivābhimānam // BhKir_3.41 //",
  "GK19bhakirpu:292": "vrīḍānatair āptajanopanītaḥ saṃśayya kṛcchreṇa nṛpaiḥ prapannaḥ /",
  "GK19bhakirpu:293": "vitānabhūtaṃ vitataṃ pṛthivyāṃ yaśaḥ samūhann iva digvikīrṇam // BhKir_3.42 //",
  "GK19bhakirpu:294": "vīryāvadāneṣu kṛtāvamarṣas tanvann abhūtām iva sampratītim /",
  "GK19bhakirpu:295": "kurvan prayāmakṣayam āyatīnām arkatviṣām ahna ivāvaśeṣaḥ // BhKir_3.43 //",
  "GK19bhakirpu:296": "prasahya yo 'smāsu paraiḥ prayuktaḥ smartuṃ na śakyaḥ kim utādhikartum /",
  "GK19bhakirpu:297": "navīkariṣyaty upaśuṣyad ārdraḥ sa tvad vinā me hṛdayaṃ nikāraḥ // BhKir_3.44 //",
  "GK19bhakirpu:298": "prāpto 'bhimānavyasanād asahyaṃ dantīva dantavyasanād vikāram /",
  "GK19bhakirpu:299": "dviṣatpratāpāntaritorutejāḥ śaradghanākīrṇa ivādir ahnaḥ // BhKir_3.45 //",
  "GK19bhakirpu:300": "savrīḍamandair iva niṣkriyatvān nātyartham astrair avabhāsamānaḥ /",
  "GK19bhakirpu:301": "yaśaḥkṣayakṣīṇajalārṇavābhas tvam anyam ākāram ivābhipannaḥ // BhKir_3.46 //",
  "GK19bhakirpu:302": "duḥśāsanāmarṣarajovikīrṇair ebhir vinārthair iva bhāgyanāthaiḥ /",
  "GK19bhakirpu:303": "keśaiḥ kadarthīkṛtavīryasāraḥ kaccit sa evāsi dhanaṃjayas tvam // BhKir_3.47 //",
  "GK19bhakirpu:304": "sa kṣattriyas trāṇasahaḥ satāṃ yas tat kārmukaṃ karmasu yasya śaktiḥ /",
  "GK19bhakirpu:305": "vahan dvayīṃ yady aphale 'rthajāte karoty asaṃskārahatām ivoktim // BhKir_3.48 //",
  "GK19bhakirpu:306": "vītaujasaḥ sannidhimātraśeṣā bhavatkṛtāṃ bhūtim apekṣamāṇāḥ /",
  "GK19bhakirpu:307": "samānaduḥkhā iva nas tvadīyāḥ sarūpatāṃ pārtha guṇā bhajante // BhKir_3.49 //",
  "GK19bhakirpu:308": "ākṣipyamāṇaṃ ripubhiḥ pramādān nāgair ivālūnasaṭaṃ mṛgendram /",
  "GK19bhakirpu:309": "tvāṃ dhūr iyaṃ yogyatayādhirūḍhā dīptyā dinaśrīr iva tigmaraśmim // BhKir_3.50 //",
  "GK19bhakirpu:310": "karoti yo 'śeṣajanātiriktāṃ sambhāvanām arthavatīṃ kriyābhiḥ /",
  "GK19bhakirpu:311": "saṃsatsu jāte puruṣādhikāre na pūraṇī taṃ samupaiti saṃkhyā // BhKir_3.51 //",
  "GK19bhakirpu:312": "priyeṣu yaiḥ pārtha vinopapatter vicintyamānaiḥ klamam eti cetaḥ /",
  "GK19bhakirpu:313": "tava prayātasya jayāya teṣāṃ kriyād aghānāṃ maghavā vighātam // BhKir_3.52 //",
  "GK19bhakirpu:314": "mā gāś cirāyaikacaraḥ pramādaṃ vasann asambādhaśive 'pi deśe /",
  "GK19bhakirpu:315": "mātsaryarāgopahatātmanāṃ hi skhalanti sādhuṣv api mānasāni // BhKir_3.53 //",
  "GK19bhakirpu:316": "tad āśu kurvan vacanaṃ maharṣer manorathān naḥ saphalīkuruṣva /",
  "GK19bhakirpu:317": "pratyāgataṃ tvāsmi kṛtārtham eva stanopapīḍaṃ parirabdhukāmā // BhKir_3.54 //",
  "GK19bhakirpu:318": "udīritāṃ tām iti yājñasenyā navīkṛtodgrāhitaviprakārām /",
  "GK19bhakirpu:319": "āsādya vācaṃ sa bhṛśaṃ didīpe kāṣṭhām udīcīm iva tigmaraśmiḥ // BhKir_3.55 //",
  "GK19bhakirpu:320": "athābhipaśyann iva vidviṣaḥ puraḥ purodhasāropitahetisaṃhatiḥ /",
  "GK19bhakirpu:321": "babhāra ramyo 'pi vapuḥ sa bhīṣaṇaṃ gataḥ kriyāṃ mantra ivābhicārikīm // BhKir_3.56 //",
  "GK19bhakirpu:322": "avilaṅghyavikarṣaṇaṃ paraiḥ prathitajyāravakarma kārmukam /",
  "GK19bhakirpu:323": "agatāv aridṛṣṭigocaraṃ śitanistriṃśayujau maheṣudhī // BhKir_3.57 //",
  "GK19bhakirpu:324": "yaśaseva tirodadhan muhur mahasā gotrabhidāyudhakṣatīḥ /",
  "GK19bhakirpu:325": "kavacaṃ ca saratnam udvahañ jvalitajyotir ivāntaraṃ divaḥ // BhKir_3.58 //",
  "GK19bhakirpu:326": "akalādhipabhṛtyadarśitaṃ śivam urvīdharavartma samprayān /",
  "GK19bhakirpu:327": "hṛdayāni samāviveśa sa kṣaṇam udbāṣpadṛśāṃ tapobhṛtām // BhKir_3.59 //",
  "GK19bhakirpu:328": "anujagur atha divyaṃ dundubhidhvānam āśāḥ+ surakusumanipātair vyomni lakṣmīr vitene /",
  "GK19bhakirpu:329": "priyam iva kathayiṣyann āliliṅga sphurantīṃ bhuvam anibhṛtavelāvīcibāhuḥ payodhiḥ // BhKir_3.60 //",
  "GK19bhakirpu:330": "tataḥ sa kūjatkalahaṃsamekhalāṃ sapākasasyāhitapāṇḍutāguṇām /",
  "GK19bhakirpu:331": "upāsasādopajanaṃ janapriyaḥ priyām ivāsāditayauvanāṃ bhuvam // BhKir_4.1 //",
  "GK19bhakirpu:332": "vinamraśāliprasavaughaśālinīr apetapaṅkāḥ sasaroruhāmbhasaḥ /",
  "GK19bhakirpu:333": "nananda paśyann upasīma sa sthalīr upāyanībhūtaśaradguṇaśriyaḥ // BhKir_4.2 //",
  "GK19bhakirpu:334": "nirīkṣyamāṇā iva vismayākulaiḥ payobhir unmīlitapadmalocanaiḥ /",
  "GK19bhakirpu:335": "hṛtapriyādṛṣṭivilāsavibhramā mano 'sya jahruḥ śapharīvivṛttayaḥ // BhKir_4.3 //",
  "GK19bhakirpu:336": "tutoṣa paśyan kalamasya sa adhikaṃ savārije vāriṇi rāmaṇīyakam /",
  "GK19bhakirpu:337": "sudurlabhe nārhati ko 'bhinandituṃ prakarṣalakṣmīm anurūpasaṃgame // BhKir_4.4 //",
  "GK19bhakirpu:338": "nunoda tasya sthalapadminīgataṃ vitarkam āviṣkṛtaphenasaṃtati /",
  "GK19bhakirpu:339": "avāptakiñjalkavibhedam uccakair vivṛttapāṭhīnaparāhataṃ payaḥ // BhKir_4.5 //",
  "GK19bhakirpu:340": "kṛtormirekhaṃ śithilatvam āyatā śanaiḥ śanaiḥ śāntarayeṇa vāriṇā /",
  "GK19bhakirpu:341": "nirīkṣya reme sa samudrayoṣitāṃ taraṅgitakṣaumavipāṇḍu saikatam // BhKir_4.6 //",
  "GK19bhakirpu:342": "manoramaṃ prāpitam antaraṃ bhruvor alaṃkṛtaṃ kesarareṇuṇāṇunā /",
  "GK19bhakirpu:343": "alaktatāmrādharapallavaśriyā samānayantīm iva bandhujīvakam // BhKir_4.7 //",
  "GK19bhakirpu:344": "navātapālohitam āhitaṃ muhur mahāniveśau paritaḥ payodharau /",
  "GK19bhakirpu:345": "cakāsayantīm aravindajaṃ rajaḥ pariśramāmbhaḥpulakena sarpatā // BhKir_4.8 //",
  "GK19bhakirpu:346": "kapolasaṃśleṣi vilocanatviṣā vibhūṣayantīm avataṃsakotpalam /",
  "GK19bhakirpu:347": "sutena pāṇḍoḥ kalamasya gopikāṃ nirīkṣya mene śaradaḥ kṛtārthatā // BhKir_4.9 //",
  "GK19bhakirpu:348": "upāratāḥ paścimarātrigocarād apārayantaḥ patituṃ javena gām /",
  "GK19bhakirpu:349": "tam utsukāś cakrur avekṣaṇotsukaṃ gavāṃ gaṇāḥ prasnutapīvaraudharasaḥ // BhKir_4.10 //",
  "GK19bhakirpu:350": "parītam ukṣāvajaye jayaśriyā nadantam uccaiḥ kṣatasindhurodhasam /",
  "GK19bhakirpu:351": "dadarśa puṣṭiṃ dadhataṃ sa śāradīṃ savigrahaṃ darpam ivādhipaṃ gavām // BhKir_4.11 //",
  "GK19bhakirpu:352": "vimucyamānair api tasya mantharaṃ gavāṃ himānīviśadaiḥ kadambakaiḥ /",
  "GK19bhakirpu:353": "śarannadīnāṃ pulinaiḥ kutūhalaṃ galaddukūlair jaghanair ivādadhe // BhKir_4.12 //",
  "GK19bhakirpu:354": "gatān paśūnāṃ sahajanmabandhutāṃ gṛhāśrayaṃ prema vaneṣu bibhrataḥ /",
  "GK19bhakirpu:355": "dadarśa gopān upadhenu pāṇḍavaḥ kṛtānukārān iva gobhir ārjave // BhKir_4.13 //",
  "GK19bhakirpu:356": "paribhraman mūrdhajaṣaṭpadākulaiḥ smitodayādarśitadantakesaraiḥ /",
  "GK19bhakirpu:357": "mukhaiś calatkuṇḍalaraśmirañjitair navātapāmṛṣṭasarojacārubhiḥ // BhKir_4.14 //",
  "GK19bhakirpu:358": "nibaddhaniḥśvāsavikampitādharā latā iva prasphuritaikapallavāḥ /",
  "GK19bhakirpu:359": "vyapoḍhapārśvair apavartitatrikā vikarṣaṇaiḥ pāṇivihārahāribhiḥ // BhKir_4.15 //",
  "GK19bhakirpu:360": "vrajājireṣv ambudanādaśaṅkinīḥ śikhaṇḍinām unmadayatsu yoṣitaḥ /",
  "GK19bhakirpu:361": "muhuḥ praṇunneṣu mathāṃ vivartanair nadatsu kumbheṣu mṛdaṅgamantharam // BhKir_4.16 //",
  "GK19bhakirpu:362": "sa mantharāvalgitapīvarastanīḥ pariśramaklāntavilocanotpalāḥ /",
  "GK19bhakirpu:363": "nirīkṣituṃ nopararāma ballavīr abhipranṛttā iva vārayoṣitaḥ // BhKir_4.17 //",
  "GK19bhakirpu:364": "papāta pūrvāṃ jahato vijihmatāṃ vṛṣopabhuktāntikasasyasampadaḥ /",
  "GK19bhakirpu:365": "rathāṅgasīmantitasāndrakardamān prasaktasampātapṛthakkṛtān pathaḥ // BhKir_4.18 //",
  "GK19bhakirpu:366": "janair upagrāmam anindyakarmabhir viviktabhāveṅgitabhūṣaṇair vṛtāḥ /",
  "GK19bhakirpu:367": "bhṛśaṃ dadarśāśramamaṇḍapopamāḥ sapuṣpahāsāḥ sa niveśavīrudhaḥ // BhKir_4.19 //",
  "GK19bhakirpu:368": "tataḥ sa samprekṣya śaradguṇaśriyaṃ śaradguṇālokanalolacakṣuṣam /",
  "GK19bhakirpu:369": "uvāca yakṣas tam acodito 'pi gāṃ na hīṅgitajño 'vasare 'vasīdati // BhKir_4.20 //",
  "GK19bhakirpu:370": "iyaṃ śivāyā niyater ivāyatiḥ kṛtārthayantī jagataḥ phalaiḥ kriyāḥ /",
  "GK19bhakirpu:371": "jayaśriyaṃ pārtha pṛthūkarotu te śarat prasannāmbur anambuvāridā // BhKir_4.21 //",
  "GK19bhakirpu:372": "upaiti sasyaṃ pariṇāmaramyatā nadīr anauddhatyam apaṅkatā mahīm /",
  "GK19bhakirpu:373": "navair guṇaiḥ samprati saṃstavasthiraṃ tirohitaṃ prema ghanāgamaśriyaḥ // BhKir_4.22 //",
  "GK19bhakirpu:374": "patanti nāsmin viśadāḥ patattriṇo dhṛtendracāpā na payodapaṅktayaḥ /",
  "GK19bhakirpu:375": "tathāpi puṣṇāti nabhaḥ śriyaṃ parāṃ na ramyam āhāryam apekṣate guṇam // BhKir_4.23 //",
  "GK19bhakirpu:376": "vipāṇḍubhir glānatayā payodharaiś cyutācirābhāguṇahemadāmabhiḥ /",
  "GK19bhakirpu:377": "iyaṃ kadambānilabhartur atyaye na digvadhūnāṃ kṛśatā na rājate // BhKir_4.24 //",
  "GK19bhakirpu:378": "vihāya vāñchām udite madātyayād araktakaṇṭhasya rute śikhaṇḍinaḥ /",
  "GK19bhakirpu:379": "śrutiḥ śrayaty unmadahaṃsaniḥsvanaṃ guṇāḥ priyatve 'dhikṛtā na saṃstavaḥ // BhKir_4.25 //",
  "GK19bhakirpu:380": "amī pṛthustambabhṛtaḥ piśaṅgatāṃ gatā vipākena phalasya śālayaḥ /",
  "GK19bhakirpu:381": "vikāsi vaprāmbhasi gandhasūcitaṃ namanti nighrātum ivāsitotpalam // BhKir_4.26 //",
  "GK19bhakirpu:382": "mṛṇālinīnām anurañjitaṃ tviṣā vibhinnam ambhojapalāśaśobhayā /",
  "GK19bhakirpu:383": "payaḥ sphuracchāliśikhāpiśaṅgitaṃ drutaṃ dhanuṣkhaṇḍam ivāhividviṣaḥ // BhKir_4.27 //",
  "GK19bhakirpu:384": "vipāṇḍu saṃvyānam ivāniloddhataṃ nirundhatīḥ saptapalāśajaṃ rajaḥ /",
  "GK19bhakirpu:385": "anāvilonmīlitabāṇacakṣuṣaḥ sapuṣpahāsā vanarājiyoṣitaḥ // BhKir_4.28 //",
  "GK19bhakirpu:386": "adīpitaṃ vaidyutajātavedasā sitāmbudacchedatirohitātapam /",
  "GK19bhakirpu:387": "tatāntaraṃ sāntaravāriśīkaraiḥ śivaṃ nabhovartma sarojavāyubhiḥ // BhKir_4.29 //",
  "GK19bhakirpu:388": "sitacchadānām apadiśya dhāvatāṃ rutair amīṣāṃ grathitāḥ patatriṇām /",
  "GK19bhakirpu:389": "prakurvate vāridarodhanirgatāḥ parasparālāpam ivāmalā diśaḥ // BhKir_4.30 //",
  "GK19bhakirpu:390": "vihārabhūmer abhighoṣam utsukāḥ śarīrajebhyaś cyutayūthapaṅktayaḥ /",
  "GK19bhakirpu:391": "asaktam ūdhāṃsi payaḥ kṣaranty amūr upāyanānīva nayanti dhenavaḥ // BhKir_4.31 //",
  "GK19bhakirpu:392": "jagatprasūtir jagadekapāvanī vrajopakaṇṭhaṃ tanayair upeyuṣī /",
  "GK19bhakirpu:393": "dyutiṃ samagrāṃ samitir gavām asāv upaiti mantrair iva saṃhitāhutiḥ // BhKir_4.32 //",
  "GK19bhakirpu:394": "kṛtāvadhānaṃ jitabarhiṇadhvanau suraktagopījanagītaniḥsvane /",
  "GK19bhakirpu:395": "idaṃ jighatsām apahāya bhūyasīṃ na sasyam abhyeti mṛgīkadambakam // BhKir_4.33 //",
  "GK19bhakirpu:396": "asāv anāsthāparayāvadhīritaḥ saroruhiṇyā śirasā namann api /",
  "GK19bhakirpu:397": "upaiti śuṣyan kalamaḥ sahāmbhasā manobhuvā tapta ivābhipāṇḍutām // BhKir_4.34 //",
  "GK19bhakirpu:398": "amī samuddhūtasarojareṇunā hṛtā hṛtāsārakaṇena vāyunā /",
  "GK19bhakirpu:399": "upāgame duścaritā ivāpadāṃ gatiṃ na niścetum alaṃ śilīmukhāḥ // BhKir_4.35 //",
  "GK19bhakirpu:400": "mukhair asau vidrumabhaṅgalohitaiḥ śikhāḥ piśaṅgīḥ kalamasya bibhratī /",
  "GK19bhakirpu:401": "śukāvalir vyaktaśirīṣakomalā dhanuḥśriyaṃ gotrabhido 'nugacchati // BhKir_4.36 //",
  "GK19bhakirpu:402": "iti kathayati tatra nātidūrād atha dadṛśe pihitoṣṇaraśmibimbaḥ /",
  "GK19bhakirpu:403": "vigalitajalabhāraśuklabhāsāṃ nicaya ivāmbumucāṃ nagādhirājaḥ // BhKir_4.37 //",
  "GK19bhakirpu:404": "tam atanuvanarājiśyāmitopatyakāntaṃ nagam upari himānīgauram āsadya jiṣṇuḥ /",
  "GK19bhakirpu:405": "vyapagatamadarāgasyānusasmāra lakṣmīm asitam adharavāso bibhrataḥ sīrapāṇeḥ // BhKir_4.38 //",
  "GK19bhakirpu:406": "atha jayāya nu merumahībhṛto rabhasayā nu digantadidṛkṣayā /",
  "GK19bhakirpu:407": "abhiyayau sa himācalam ucchritaṃ samuditaṃ nu vilaṅghayituṃ nabhaḥ // BhKir_5.1 //",
  "GK19bhakirpu:408": "tapanamaṇḍaladītitam ekataḥ satatanaiśatamovṛtam anyataḥ /",
  "GK19bhakirpu:409": "hasitabhinnatamisracayaṃ puraḥ śivam ivānugataṃ gajacarmaṇā // BhKir_5.2 //",
  "GK19bhakirpu:410": "kṣitinabhaḥsuralokanivāsibhiḥ kṛtaniketam adṛṣṭaparasparaiḥ /",
  "GK19bhakirpu:411": "prathayituṃ vibhutām abhinirmitaṃ pratinidhiṃ jagatām iva śambhunā // BhKir_5.3 //",
  "GK19bhakirpu:412": "bhujagarājasitena nabhaḥśriyā kanakarājivirājitasānunā /",
  "GK19bhakirpu:413": "samuditaṃ nicayena taḍitvatīṃ laghayatā śaradambudasaṃhatim // BhKir_5.4 //",
  "GK19bhakirpu:414": "maṇimayūkhacayāṃśukabhāsurāḥ suravadhūparibhuktalatāgṛhāḥ /",
  "GK19bhakirpu:415": "dadhatam uccaśilāntaragopurāḥ pura ivoditapuṣpavanā bhuvaḥ // BhKir_5.5 //",
  "GK19bhakirpu:416": "aviratojjhitavārivipāṇḍubhir virahitair aciradyutitejasā /",
  "GK19bhakirpu:417": "uditapakṣam ivārataniḥsvanaiḥ pṛthunitambavilambibhir ambudaiḥ // BhKir_5.6 //",
  "GK19bhakirpu:418": "dadhatam ākaribhiḥ karibhiḥ kṣataiḥ samavatārasamair asamais taṭaiḥ /",
  "GK19bhakirpu:419": "vividhakāmahitā mahitāmbhasaḥ sphuṭasarojavanā javanā nadīḥ // BhKir_5.7 //",
  "GK19bhakirpu:420": "navavinidrajapākusumatviṣāṃ dyutimatāṃ nikareṇa mahāśmanām /",
  "GK19bhakirpu:421": "vihitasāṃdhyamayūkham iva kvacin nicitakāñcanabhittiṣu sānuṣu // BhKir_5.8 //",
  "GK19bhakirpu:422": "pṛthukadambakadambakarājitaṃ grahitamālatamālavanākulam /",
  "GK19bhakirpu:423": "laghutuṣāratuṣārajalaścyutaṃ dhṛtasadānasadānanadantinam // BhKir_5.9 //",
  "GK19bhakirpu:424": "rahitaratnacayān na śiloccayān aphalatābhavanā na darībhuvaḥ /",
  "GK19bhakirpu:425": "vipulināmburuhā na saridvadhūr akusumān dadhataṃ na mahīruhaḥ // BhKir_5.10 //",
  "GK19bhakirpu:426": "vyathitasindhum anīraśanaiḥ śanair amaralokavadhūjaghanair ghanaiḥ /",
  "GK19bhakirpu:427": "phaṇabhṛtām abhito vitataṃ tataṃ dayitaramyalatābakulaiḥ kulaiḥ // BhKir_5.11 //",
  "GK19bhakirpu:428": "sasuracāpam anekamaṇiprabhair apapayoviśadaṃ himapāṇḍubhiḥ /",
  "GK19bhakirpu:429": "avicalaṃ śikharair upabibhrataṃ dhvanitasūcitam ambumucāṃ cayam // BhKir_5.12 //",
  "GK19bhakirpu:430": "vikacavāriruhaṃ dadhataṃ saraḥ sakalahaṃsagaṇaṃ śuci mānasam /",
  "GK19bhakirpu:431": "śivam agātmajayā ca kṛterṣyayā sakalahaṃ sagaṇaṃ śucimānasam // BhKir_5.13 //",
  "GK19bhakirpu:432": "grahavimānagaṇān abhito divaṃ jvalayatauṣadhijena kṛśānunā /",
  "GK19bhakirpu:433": "muhur anusmarayantam anukṣapaṃ tripuradāham upāpatisevinaḥ // BhKir_5.14 //",
  "GK19bhakirpu:434": "vitataśīkararāśibhir ucchritair upalarodhavivartibhir ambubhiḥ /",
  "GK19bhakirpu:435": "dadhatam unnatasānusamuddhatāṃ dhṛtasitavyajanām iva jāhnavīm // BhKir_5.15 //",
  "GK19bhakirpu:436": "anucareṇa dhanādhipater atho nagavilokanavismitamānasaḥ /",
  "GK19bhakirpu:437": "sa jagade vacanaṃ priyam ādarān mukharatāvasare hi virājate // BhKir_5.16 //",
  "GK19bhakirpu:438": "alam eṣa vilokitaḥ prajānāṃ sahasā saṃhatim aṃhasāṃ vihantum /",
  "GK19bhakirpu:439": "ghanavartma sahasradheva kurvan himagaurair acalādhipaḥ śirobhiḥ // BhKir_5.17 //",
  "GK19bhakirpu:440": "iha duradhigamaiḥ kiṃcid evāgamaiḥ satatam asutaraṃ varṇayanty antaram /",
  "GK19bhakirpu:441": "amum ativipinaṃ veda digvyāpinaṃ puruṣam iva paraṃ padmayoniḥ param // BhKir_5.18 //",
  "GK19bhakirpu:442": "rucirapallavapuṣpalatāgṛhair upalasajjalajair jalarāśibhiḥ /",
  "GK19bhakirpu:443": "nayati saṃtatam utsukatām ayaṃ dhṛtimatīr upakāntam api striyaḥ // BhKir_5.19 //",
  "GK19bhakirpu:444": "sulabhaiḥ sadā nayavatāyavatā nidhiguhyakādhiparamaiḥ paramaiḥ /",
  "GK19bhakirpu:445": "amunā dhanaiḥ kṣitibhṛtātibhṛtā samatītya bhāti jagatī jagatī // BhKir_5.20 //",
  "GK19bhakirpu:446": "akhilam idam amuṣya gairīguros tribhuvanam api naiti manye tulām /",
  "GK19bhakirpu:447": "adhivasati sadā yad enaṃ janair aviditavibhavo bhavānīpatiḥ // BhKir_5.21 //",
  "GK19bhakirpu:448": "vītajanmajarasaṃ paraṃ śuci brahmaṇaḥ padam upaitum icchatām /",
  "GK19bhakirpu:449": "āgamād iva tamopahād itaḥ sambhavanti matayo bhavacchidaḥ // BhKir_5.22 //",
  "GK19bhakirpu:450": "divyastrīṇāṃ sacaraṇalākṣārāgā rāgāyāte nipatitapuṣpāpīḍāḥ /",
  "GK19bhakirpu:451": "pīḍābhājaḥ kusumacitāḥ sāśaṃsaṃ śaṃsanty asmin surataviśeṣaṃ śayyāḥ // BhKir_5.23 //",
  "GK19bhakirpu:452": "guṇasampadā samadhigamya paraṃ mahimānam atra mahite jagatām /",
  "GK19bhakirpu:453": "nayaśālini śriya ivādhipatau viramanti na jvalitum auṣadhayaḥ // BhKir_5.24 //",
  "GK19bhakirpu:454": "kurarīgaṇaḥ kṛtaravas taravaḥ kusumānatāḥ sakamalaṃ kamalam /",
  "GK19bhakirpu:455": "iha sindhavaś ca varaṇāvaraṇāḥ kariṇāṃ mude sanaladānaladāḥ // BhKir_5.25 //",
  "GK19bhakirpu:456": "sādṛśyaṃ gatam apanidracūtagandhair āmodaṃ madajalasekajaṃ dadhānaḥ /",
  "GK19bhakirpu:457": "etasmin madayati kokilān akāle līnāliḥ surakariṇāṃ kapolakāṣaḥ // BhKir_5.26 //",
  "GK19bhakirpu:458": "sanākavanitaṃ nitambaruciraṃ ciraṃ suninadair nadair vṛtam amum /",
  "GK19bhakirpu:459": "matā phalavato 'vato rasaparā parāstavasudhā sudhādhivasati // BhKir_5.27 //",
  "GK19bhakirpu:460": "śrīmallatābhavanam oṣadhayaḥ pradīpāḥ śayyā navāni haricandanapallavāni /",
  "GK19bhakirpu:461": "asmin ratiśramanudaś ca sarojavātāḥ smartuṃ diśanti na divaḥ surasundarībhyaḥ // BhKir_5.28 //",
  "GK19bhakirpu:462": "īśārtham ambhasi cirāya tapaś carantyā yādovilaṅghanavilolavilocanāyāḥ /",
  "GK19bhakirpu:463": "ālambatāgrakaram atra bhavo bhavānyāḥ ścyotannidāghasalilāṅgulinā kareṇa // BhKir_5.29 //",
  "GK19bhakirpu:464": "yenāpaviddhasalilaḥ sphuṭanāgasadmā devāsurair amṛtam ambunidhir mamanthe /",
  "GK19bhakirpu:465": "vyāvartanair ahipater ayam āhitāṅkaḥ khaṃ vyālikhann iva vibhāti sa mandarādriḥ // BhKir_5.30 //",
  "GK19bhakirpu:466": "nītocchrāyaṃ muhur aśiśiraraśmer usrair ānīlābhair viracitaparabhāgā ratnaiḥ /",
  "GK19bhakirpu:467": "jyotsnāśaṅkām iva vitarati haṃsaśyenī madhye 'py ahnaḥ sphaṭikarajatabhitticchāyā // BhKir_5.31 //",
  "GK19bhakirpu:468": "dadhata iva vilāsaśāli nṛtyaṃ mṛdu patatā pavanena kampitāni /",
  "GK19bhakirpu:469": "iha lalitavilāsinījanabhrū- gatikuṭileṣu payaḥsu paṅkajāni // BhKir_5.32 //",
  "GK19bhakirpu:470": "asminn agṛhyata pinākabhṛtā salīlam ābaddhavepathur adhīravilocanāyāḥ /",
  "GK19bhakirpu:471": "vinyastamaṅgalamahauṣadhir īśvarāyāḥ srastoragapratisareṇa kareṇa pāṇiḥ // BhKir_5.33 //",
  "GK19bhakirpu:472": "krāmadbhir ghanapadavīm anekasaṃkhyais tejobhiḥ śucimaṇijanmabhir vibhinnaḥ /",
  "GK19bhakirpu:473": "usrāṇāṃ vyabhicaratīva saptasapteḥ paryasyann iha nicayaḥ sahasrasaṃkhyām // BhKir_5.34 //",
  "GK19bhakirpu:474": "vyadhatta yasmin puram uccagopuraṃ purāṃ vijetur dhṛtaye dhanādhipaḥ /",
  "GK19bhakirpu:475": "sa eṣa kailāsa upāntasarpiṇaḥ karoty akālāstamayaṃ vivasvataḥ // BhKir_5.35 //",
  "GK19bhakirpu:476": "nānāratnajyotiṣāṃ saṃnipātaiś channeṣv antaḥsānu vaprāntareṣu /",
  "GK19bhakirpu:477": "baddhāṃ baddhāṃ bhittiśaṅkām amuṣmin nāvānāvān mātariśvā nihanti // BhKir_5.36 //",
  "GK19bhakirpu:478": "ramyā navadyutir apaiti na śādvalebhyaḥ śyāmībhavanty anudinaṃ nalinīvanāni /",
  "GK19bhakirpu:479": "asmin vicitrakusumastabakācitānāṃ śākhābhṛtāṃ pariṇamanti na pallavāni // BhKir_5.37 //",
  "GK19bhakirpu:480": "parisaraviṣayeṣu līḍhamuktā haritatṛṇodgamaśaṅkayā mṛgībhiḥ /",
  "GK19bhakirpu:481": "iha navaśukakomalā maṇīnāṃ ravikarasaṃvalitāḥ phalanti bhāsaḥ // BhKir_5.38 //",
  "GK19bhakirpu:482": "utphullasthalanalinīvanād amuṣmād uddhūtaḥ sarasijasambhavaḥ parāgaḥ /",
  "GK19bhakirpu:483": "vātyābhir viyati vivartitaḥ samantād ādhatte kanakamayātapatralakṣmīm // BhKir_5.39 //",
  "GK19bhakirpu:484": "iha saniyamayoḥ surāpagāyām uṣasi sayāvakasavyapādarekhā /",
  "GK19bhakirpu:485": "kathayati śivayoḥ śarīrayogaṃ viṣamapadā padavī vivartaneṣu // BhKir_5.40 //",
  "GK19bhakirpu:486": "saṃmūrchatāṃ rajatabhittimayūkhajālair ālokapādapalatāntaranirgatānām /",
  "GK19bhakirpu:487": "gharmadyuter iha muhuḥ paṭalāni dhāmnām ādarśamaṇḍalanibhāni samullasanti // BhKir_5.41 //",
  "GK19bhakirpu:488": "śuklair mayūkhanicayaiḥ parivītamūrtir vaprābhighātaparimaṇḍalitorudehaḥ /",
  "GK19bhakirpu:489": "śṛṅgāṇy amuṣya bhajate gaṇabhartur ukṣā kurvan vadhūjanamanaḥsu śaśāṅkaśaṅkām // BhKir_5.42 //",
  "GK19bhakirpu:490": "samprati labdhajanma śanakaiḥ katham api laghuni kṣīṇapayasy upeyuṣi bhidāṃ jaladharapaṭale /",
  "GK19bhakirpu:491": "khaṇḍitavigrahaṃ balabhido dhanur iha vividhāḥ pūrayituṃ bhavanti vibhavaḥ śikharamaṇirucaḥ // BhKir_5.43 //",
  "GK19bhakirpu:492": "snapitanavalatātarupravālair amṛtalavasrutiśālibhir mayūkhaiḥ /",
  "GK19bhakirpu:493": "satatam asitayāminīṣu śambho amalayatīha vanāntam indulekhā // BhKir_5.44 //",
  "GK19bhakirpu:494": "kṣipati yo 'nuvanaṃ vitatāṃ bṛhad bṛhatikām iva raucanikīṃ rucam /",
  "GK19bhakirpu:495": "ayam anekahiraṇmayakaṃdaras tava pitur dayito jagatīdharaḥ // BhKir_5.45 //",
  "GK19bhakirpu:496": "saktiṃ lavād apanayaty anile latānāṃ vairocanair dviguṇitāḥ sahasā mayūkhaiḥ /",
  "GK19bhakirpu:497": "rodhobhuvāṃ muhur amutra hiraṇmayīnāṃ bhāsas taḍidvilasitāni viḍambayanti // BhKir_5.46 //",
  "GK19bhakirpu:498": "kaṣaṇakampanirastamahāhibhiḥ kṣaṇavimattamataṅgajavarjitaiḥ /",
  "GK19bhakirpu:499": "iha madasnapitair anumīyate suragajasya gataṃ haricandanaiḥ // BhKir_5.47 //",
  "GK19bhakirpu:500": "jaladajālaghanair asitāśmanām upahatapracayeha marīcibhiḥ /",
  "GK19bhakirpu:501": "bhavati dīptir adīpitakaṃdarā timirasaṃvaliteva vivasvataḥ // BhKir_5.48 //",
  "GK19bhakirpu:502": "bhavyo bhavann api muner iha śāsanena kṣātre sthitaḥ pathi tapasya hatapramādaḥ /",
  "GK19bhakirpu:503": "prāyeṇa saty api hitārthakare vidhau hi śreyāṃsi labdhum asukhāni vināntarāyaiḥ // BhKir_5.49 //",
  "GK19bhakirpu:504": "mā bhūvann apathahṛtas tavendriyāśvāḥ saṃtāpe diśatu śivaḥ śivāṃ prasaktim /",
  "GK19bhakirpu:505": "rakṣantas tapasi balaṃ ca lokapālāḥ kalyāṇīm adhikaphalāṃ kriyāṃ kriyāyuḥ // BhKir_5.50 //",
  "GK19bhakirpu:506": "ity uktvā sapadi hitaṃ priyaṃ priyārhe dhāma svaṃ gatavati rājarājabhṛtye /",
  "GK19bhakirpu:507": "sotkaṇṭhaṃ kim api pṛthāsutaḥ pradadhyau saṃdhatte bhṛśam aratiṃ hi sadviyogaḥ // BhKir_5.51 //",
  "GK19bhakirpu:508": "tam anatiśayanīyaṃ sarvataḥ sārayogād avirahitam anekenāṅkabhājā phalena /",
  "GK19bhakirpu:509": "akṛśam akṛśalakṣmīś cetasāśaṃsitaṃ sa svam iva puruṣakāraṃ śailam abhyāsasāda // BhKir_5.52 //",
  "GK19bhakirpu:510": "rucirākṛtiḥ kanakasānum atho paramaḥ pumān iva patiṃ patatām /",
  "GK19bhakirpu:511": "dhṛtasatpathas tripathagām abhitaḥ sa tam āruroha puruhūtasutaḥ // BhKir_6.1 //",
  "GK19bhakirpu:512": "tam anindyabandina ivendrasutaṃ vihitālinikvaṇajayadhvanayaḥ /",
  "GK19bhakirpu:513": "pavaneritākulavijihmaśikhā jagatīruho 'vacakaruḥ kusumaiḥ // BhKir_6.2 //",
  "GK19bhakirpu:514": "avadhūtapaṅkajaparāgakaṇās tanujāhnavīsalilavīcibhidaḥ /",
  "GK19bhakirpu:515": "parirebhire 'bhimukham etya sukhāḥ suhṛdaḥ sakhāyam iva taṃ marutaḥ // BhKir_6.3 //",
  "GK19bhakirpu:516": "uditopalaskhalanasaṃvalitāḥ sphuṭahaṃsasārasavirāvayujaḥ /",
  "GK19bhakirpu:517": "mudam asya māṅgalikatūryakṛtāṃ dhvanayaḥ pratenur anuvapram apām // BhKir_6.4 //",
  "GK19bhakirpu:518": "avarugṇatuṅgasuradārutarau nicaye puraḥ surasaritpayasām /",
  "GK19bhakirpu:519": "sa dadarśa vetasavanācaritāṃ praṇatiṃ balīyasi samṛddhikarīm // BhKir_6.5 //",
  "GK19bhakirpu:520": "prababhūva nālam avalokayituṃ paritaḥ sarojarajasāruṇitam /",
  "GK19bhakirpu:521": "sariduttarīyam iva saṃhatimat sa taraṅgaraṅgi kalahaṃsakulam // BhKir_6.6 //",
  "GK19bhakirpu:522": "dadhati kṣatīḥ pariṇatadvirade muditāliyoṣiti madasrutibhiḥ /",
  "GK19bhakirpu:523": "adhikāṃ sa rodhasi babandha dhṛtiṃ mahate rujann api guṇāya mahān // BhKir_6.7 //",
  "GK19bhakirpu:524": "anuhemavapram aruṇaiḥ samatāṃ gatam ūrmibhiḥ sahacaraṃ pṛthubhiḥ /",
  "GK19bhakirpu:525": "sa rathāṅganāmavanitāṃ karuṇair anubadhnatīm abhinananda rutaiḥ // BhKir_6.8 //",
  "GK19bhakirpu:526": "sitavājine nijagadū rucayaś calavīcirāgaracanāpaṭavaḥ /",
  "GK19bhakirpu:527": "maṇijālam ambhasi nimagnam api sphuritaṃ manogatam ivākṛtayaḥ // BhKir_6.9 //",
  "GK19bhakirpu:528": "upalāhatoddhatataraṅgadhṛtaṃ javinā vidhūtavitataṃ marutā /",
  "GK19bhakirpu:529": "sa dadarśa ketakaśikhāviśadaṃ saritaḥ prahāsam iva phenam apām // BhKir_6.10 //",
  "GK19bhakirpu:530": "bahu barhicandrikanibhaṃ vidadhe dhṛtim asya dānapayasāṃ paṭalam /",
  "GK19bhakirpu:531": "avagāḍham īkṣitum ivaibhapatiṃ vikasadvilocanaśataṃ saritaḥ // BhKir_6.11 //",
  "GK19bhakirpu:532": "pratibodhajṛmbhaṇavibhīnamukhī puline saroruhadṛśā dadṛśe /",
  "GK19bhakirpu:533": "patadacchamauktikamaṇiprakarā galadaśrubindur iva śuktivadhūḥ // BhKir_6.12 //",
  "GK19bhakirpu:534": "śucir apsu vidrumalatāviṭapas tanusāndraphenalavasaṃvalitaḥ /",
  "GK19bhakirpu:535": "smaradāyinaḥ smarayati sma bhṛśaṃ dayitādharasya daśanāṃśubhṛtaḥ // BhKir_6.13 //",
  "GK19bhakirpu:536": "upalabhya cañcalataraṅgahṛtaṃ madagandham utthitavatāṃ payasaḥ /",
  "GK19bhakirpu:537": "pratidantinām iva sa sambubudhe kariyādasām abhimukhān kariṇaḥ // BhKir_6.14 //",
  "GK19bhakirpu:538": "sa jagāma vismayam udvīkṣya puraḥ sahasā samutpipatiṣoḥ phaṇinaḥ /",
  "GK19bhakirpu:539": "prahitaṃ divi prajavibhiḥ śvasitaiḥ śaradabhravibhramam apāṃ paṭalam // BhKir_6.15 //",
  "GK19bhakirpu:540": "sa tatāra saikatavatīr abhitaḥ śapharīparisphuritacārudṛśaḥ /",
  "GK19bhakirpu:541": "lalitāḥ sakhīr iva bṛhajjaghanāḥ suranimnagām upayatīḥ saritaḥ // BhKir_6.16 //",
  "GK19bhakirpu:542": "adhiruhya puṣpabharanamraśikhaiḥ paritaḥ pariṣkṛtatalāṃ tarubhiḥ /",
  "GK19bhakirpu:543": "manasaḥ prasattim iva mūrdhni gireḥ śucim āsasāda sa vanāntabhuvam // BhKir_6.17 //",
  "GK19bhakirpu:544": "anusānu puṣpitalatāvitatiḥ phalitorubhūruhaviviktavanaḥ /",
  "GK19bhakirpu:545": "dhṛtim ātatāna tanayasya hares tapase 'dhivastum acalām acalaḥ // BhKir_6.18 //",
  "GK19bhakirpu:546": "praṇidhāya tatra vidhinātha dhiyaṃ dadhataḥ purātanamuner munitām /",
  "GK19bhakirpu:547": "śramam ādadhāv asukaraṃ na tapaḥ kim ivāvasādakaram ātmavatām // BhKir_6.19 //",
  "GK19bhakirpu:548": "śamayan dhṛtendriyaśamaikasukhaḥ śucibhir guṇair aghamayaṃ sa tamaḥ /",
  "GK19bhakirpu:549": "prativāsaraṃ sukṛtibhir vavṛdhe vimalaḥ kalābhir iva śītaruciḥ // BhKir_6.20 //",
  "GK19bhakirpu:550": "adharīcakāra ca vivekaguṇād aguṇeṣu tasya dhiyam astavataḥ /",
  "GK19bhakirpu:551": "pratighātinīṃ viṣayasaṅgaratiṃ nirupaplavaḥ śamasukhānubhavaḥ // BhKir_6.21 //",
  "GK19bhakirpu:552": "manasā japaiḥ praṇatibhiḥ prayataḥ samupeyivān adhipatiṃ sa divaḥ /",
  "GK19bhakirpu:553": "sahajetare jayaśamau dadhatī bibharāṃbabhūva yugapan mahasī // BhKir_6.22 //",
  "GK19bhakirpu:554": "śirasā harinmaṇinibhaḥ sa vahan kṛtajanmano 'bhiṣavaṇena jaṭāḥ /",
  "GK19bhakirpu:555": "upamāṃ yayāv aruṇadīdhitibhiḥ parimṛṣṭamūrdhani tamālatarau // BhKir_6.23 //",
  "GK19bhakirpu:556": "dhṛtahetir apy adhṛtajihmamatiś caritair munīn adharayañ śucibhiḥ /",
  "GK19bhakirpu:557": "rajayāṃcakāra virajāḥ sa mṛgān kam iveśate ramayituṃ na guṇāḥ // BhKir_6.24 //",
  "GK19bhakirpu:558": "anukūlapātinam acaṇḍagatiṃ kiratā sugandhim abhitaḥ pavanam /",
  "GK19bhakirpu:559": "avadhīritārtavaguṇaṃ sukhatāṃ nayatā rucāṃ nicayam aṃśumataḥ // BhKir_6.25 //",
  "GK19bhakirpu:560": "navapallavāñjalibhṛtaḥ pracaye bṛhatas tarūn gamayatāvanatim /",
  "GK19bhakirpu:561": "stṛṇatā tṛṇaiḥ pratiniśaṃ mṛdubhiḥ śayanīyatām upayatīṃ vasudhām // BhKir_6.26 //",
  "GK19bhakirpu:562": "patitair apetajaladān nabhasaḥ pṛṣatair apāṃ śamayatā ca rajaḥ /",
  "GK19bhakirpu:563": "sa dayāluneva parigāḍhakṛśaḥ paricaryayānujagṛhe tapasā // BhKir_6.27 //",
  "GK19bhakirpu:564": "mahate phalāya tad avekṣya śivaṃ vikasannimittakusumaṃ sa puraḥ /",
  "GK19bhakirpu:565": "na jagāma vismayavaśaṃ vaśināṃ na nihanti dhairyam anubhāvaguṇaḥ // BhKir_6.28 //",
  "GK19bhakirpu:566": "tad abhūrivāsarakṛtaṃ sukṛtair upalabhya vaibhavam ananyabhavam /",
  "GK19bhakirpu:567": "upatasthur āsthitaviṣādadhiyaḥ śatayajvano vanacarā vasatim // BhKir_6.29 //",
  "GK19bhakirpu:568": "viditāḥ praviśya vihitānatayaḥ śithilīkṛte 'dhikṛtakṛtyavidhau /",
  "GK19bhakirpu:569": "anapetakālam abhirāmakathāḥ kathayāṃbabhūvur iti gotrabhide // BhKir_6.30 //",
  "GK19bhakirpu:570": "śucivalkavītatanur anyatamas timiracchidām iva girau bhavataḥ /",
  "GK19bhakirpu:571": "mahate jayāya maghavann anaghaḥ puruṣas tapasyati tapaj jagatīm // BhKir_6.31 //",
  "GK19bhakirpu:572": "sa bibharti bhīṣaṇabhujaṃgabhujaḥ pṛthi vidviṣāṃ bhayavidhāyi dhanuḥ /",
  "GK19bhakirpu:573": "amalena tasya dhṛtasaccaritāś caritena cātiśayitā munayaḥ // BhKir_6.32 //",
  "GK19bhakirpu:574": "marutaḥ śivā navatṛṇā jagatī vimalaṃ nabho rajasi vṛṣṭir apām /",
  "GK19bhakirpu:575": "guṇasampadānuguṇatāṃ gamitaḥ kurute 'sya bhaktim iva bhūtagaṇaḥ // BhKir_6.33 //",
  "GK19bhakirpu:576": "itaretarānabhibhavena mṛgās tam upāsate gurum ivāntasadaḥ /",
  "GK19bhakirpu:577": "vinamanti cāsya taravaḥ pracaye paravān sa tena bhavateva nagaḥ // BhKir_6.34 //",
  "GK19bhakirpu:578": "uru sattvam āha vipariśramatā paramaṃ vapuḥ prathayatīva jayam /",
  "GK19bhakirpu:579": "śamino 'pi tasya navasaṃgamane vibhutānuṣaṅgi bhayam eti janaḥ // BhKir_6.35 //",
  "GK19bhakirpu:580": "ṛṣivaṃśajaḥ sa yadi daityakule yadi vānvaye mahati bhūmibhṛtām /",
  "GK19bhakirpu:581": "caratas tapas tava vaneṣu sadā na vayaṃ nirūpayitum asya gatim // BhKir_6.36 //",
  "GK19bhakirpu:582": "vigaṇayya kāraṇam anekaguṇaṃ nijayāthavā kathitam alpatayā /",
  "GK19bhakirpu:583": "asad apy adaḥ sahitum arhati naḥ kva vanecarāḥ kva nipuṇā matayaḥ // BhKir_6.37 //",
  "GK19bhakirpu:584": "adhigamya guhyakagaṇād iti tan manasaḥ priyaṃ priyasutasya tapaḥ /",
  "GK19bhakirpu:585": "nijugopa harṣam uditaṃ maghavā nayavartmagāḥ prabhavatāṃ hi dhiyaḥ // BhKir_6.38 //",
  "GK19bhakirpu:586": "praṇidhāya cittam atha bhaktatayā vidite 'py apūrva iva tatra hariḥ /",
  "GK19bhakirpu:587": "upalabdhum asya niyamasthiratāṃ surasundarīr iti vaco 'bhidadhe // BhKir_6.39 //",
  "GK19bhakirpu:588": "sukumāram ekam aṇu marmabhidām atidūragaṃ yutam amoghatayā /",
  "GK19bhakirpu:589": "avipakṣam astram aparaṃ katamad vijayāya yūyam iva cittabhuvaḥ // BhKir_6.40 //",
  "GK19bhakirpu:590": "bhavavītaye hatabṛhattamasām avabodhavāri rajasaḥ śamanam /",
  "GK19bhakirpu:591": "paripīyamāṇam iva vo 'sakalair avasādam eti nayanāñjalibhiḥ // BhKir_6.41 //",
  "GK19bhakirpu:592": "bahudhā gatāṃ jagati bhūtasṛjā kamanīyatāṃ samabhihṛtya purā /",
  "GK19bhakirpu:593": "upapāditā vidadhatā bhavatīḥ surasadmayānasumukhī janatā // BhKir_6.42 //",
  "GK19bhakirpu:594": "tad upetya vighnayata tasya tapaḥ kṛtibhiḥ kalāsu sahitāḥ sacivaiḥ /",
  "GK19bhakirpu:595": "hṛtavītarāgamanasāṃ nanu vaḥ sukhasaṅginaṃ prati sukhāvajitiḥ // BhKir_6.43 //",
  "GK19bhakirpu:596": "avimṛṣyam etad abhilaṣyati sa dviṣatāṃ vadhena viṣayābhiratim /",
  "GK19bhakirpu:597": "bhavavītaye na hi tathā sa vidhiḥ kva śarāsanaṃ kva ca vimuktipathaḥ // BhKir_6.44 //",
  "GK19bhakirpu:598": "pṛthudāmni tatra paribodhi ca mā bhavatībhir anyamunivad vikṛtiḥ /",
  "GK19bhakirpu:599": "svayaśāṃsi vikramavatām avatāṃ na vadhūṣv aghāni vimṛṣyanti dhiyaḥ // BhKir_6.45 //",
  "GK19bhakirpu:600": "āśaṃsitāpaciticāru puraḥ surāṇām ādeśam ity abhimukhaṃ samavāpya bhartuḥ /",
  "GK19bhakirpu:601": "lebhe parāṃ dyutim amartyavadhūsamūhaḥ sambhāvanā hy adhikṛtasya tanoti tejaḥ // BhKir_6.46 //",
  "GK19bhakirpu:602": "praṇatim atha vidhāya prasthitāḥ sadmanas tāḥ stanabharanamitāṅgīr aṅganāḥ prītibhājaḥ /",
  "GK19bhakirpu:603": "acalanalinalakṣmīhāri nālaṃ babhūva stimitam amarabhartur draṣṭum akṣṇāṃ sahasram // BhKir_6.47 //",
  "GK19bhakirpu:604": "śrīmadbhiḥ sarathagajaiḥ surāṅganānāṃ guptānām atha sacivais trilokabhartuḥ /",
  "GK19bhakirpu:605": "saṃmūrchann alaghuvimānarandhrabhinnaḥ prasthānaṃ samabhidadhe mṛdaṅganādaḥ // BhKir_7.1 //",
  "GK19bhakirpu:606": "sotkaṇṭhair amaragaṇair anuprakīrṇān niryāya jvalitarucaḥ purān maghonaḥ /",
  "GK19bhakirpu:607": "rāmāṇām upari vivasvataḥ sthitānāṃ nāsede caritaguṇatvam ātapatraiḥ // BhKir_7.2 //",
  "GK19bhakirpu:608": "dhūtānām abhimukhapātibhiḥ samīrair āyāsād aviśadalocanotpalānām /",
  "GK19bhakirpu:609": "āninye madajanitāṃ śriyaṃ vadhūnām uṣṇāṃśudyutijanitaḥ kapolarāgaḥ // BhKir_7.3 //",
  "GK19bhakirpu:610": "tiṣṭhadbhiḥ katham api devatānubhāvād ākṛṣṭaiḥ prajavibhir āyataṃ turaṅgaiḥ /",
  "GK19bhakirpu:611": "nemīnām asati vivartanaī rathaughair āsede viyati vimānavat pravṛttiḥ // BhKir_7.4 //",
  "GK19bhakirpu:612": "kāntānāṃ kṛtapulakaḥ stanāṅgarāge vaktreṣu cyutatilakeṣu mauktikābhas /",
  "GK19bhakirpu:613": "sampede śramasalilodgamo vibhūṣā ramyāṇāṃ vikṛtir api śriyaṃ tanoti // BhKir_7.5 //",
  "GK19bhakirpu:614": "rājadbhiḥ pathi marutām abhinnarūpair ulkārciḥ sphuṭagatibhir dhvajāṅkuśānām /",
  "GK19bhakirpu:615": "tejobhiḥ kanakanikāṣarājigaurair āyāmaḥ kriyata iva sma sātirekaḥ // BhKir_7.6 //",
  "GK19bhakirpu:616": "rāmāṇām avajitamālyasaukumārye samprāpte vapuṣi sahatvam ātapasya /",
  "GK19bhakirpu:617": "gandharvair adhigatavismayaiḥ pratīye kalyāṇī vidhiṣu vicitratā vidhātuḥ // BhKir_7.7 //",
  "GK19bhakirpu:618": "sindūraiḥ kṛtarucayaḥ sahemakakṣyāḥ srotobhis tridaśagajā madaṃ kṣarantaḥ /",
  "GK19bhakirpu:619": "sādṛśyaṃ yayur aruṇāṃśurāgabhinnair varṣadbhiḥ sphuritaśatahradaiḥ payodaiḥ // BhKir_7.8 //",
  "GK19bhakirpu:620": "atyarthaṃ durupasadād upetya dūraṃ paryantād ahimamayūkhamaṇḍalasya /",
  "GK19bhakirpu:621": "āśānām uparacitām ivaikaveṇīṃ ramyormīṃ tridaśanadīṃ yayur balāni // BhKir_7.9 //",
  "GK19bhakirpu:622": "āmattabhramarakulākulāni dhunvann udbhūtagrathitarajāṃsi paṅkajāni /",
  "GK19bhakirpu:623": "kāntānāṃ gagananadītaraṅgaśītaḥ saṃtāpaṃ viramayati sma mātariśvā // BhKir_7.10 //",
  "GK19bhakirpu:624": "sambhinnair ibhaturagāvagāhanena prāpyorvīr anupadavīṃ vimānapaṅktīḥ /",
  "GK19bhakirpu:625": "tatpūrvaṃ pratividadhe surāpagāyā vaprāntaskhalitavivartanaṃ payobhiḥ // BhKir_7.11 //",
  "GK19bhakirpu:626": "krāntānāṃ grahacaritāt patho rathānām akṣāgrakṣatasuraveśmavedikānām /",
  "GK19bhakirpu:627": "niḥsaṅgaṃ pradhibhir upādade vivṛttiḥ sampīḍakṣubhitajaleṣu toyadeṣu // BhKir_7.12 //",
  "GK19bhakirpu:628": "taptānām upadadhire viṣāṇabhinnāḥ prahlādaṃ surakariṇāṃ ghanāḥ kṣarantaḥ /",
  "GK19bhakirpu:629": "yuktānāṃ khalu mahatāṃ paropakāre kalyāṇī bhavati rujatsv api pravṛttiḥ // BhKir_7.13 //",
  "GK19bhakirpu:630": "saṃvātā muhur anilena nīyamāne divyastrījaghanavarāṃśuke vivṛttim /",
  "GK19bhakirpu:631": "paryasyatpṛthumaṇimekhalāṃśujālaṃ saṃjajñe yutakam ivāntarīyam ūrvoḥ // BhKir_7.14 //",
  "GK19bhakirpu:632": "pratyārdrīkṛtatilakās tuṣārapātaiḥ prahlādaṃ śamitapariśramā diśantaḥ /",
  "GK19bhakirpu:633": "kāntānāṃ bahumatim āyayuḥ payodā nālpīyān bahu sukṛtaṃ hinasti doṣaḥ // BhKir_7.15 //",
  "GK19bhakirpu:634": "yātasya grathitataraṅgasaikatābhe vicchedaṃ vipayasi vārivāhajāle /",
  "GK19bhakirpu:635": "ātenus tridaśavadhūjanāṅgabhājāṃ saṃdhānaṃ suradhanuṣaḥ prabhā maṇīnām // BhKir_7.16 //",
  "GK19bhakirpu:636": "saṃsiddhāv iti karaṇīyasaṃnibaddhair ālāpaiḥ pipatiṣatāṃ vilaṅghya vīthīm /",
  "GK19bhakirpu:637": "āsede daśaśatalocanadhvajinyā jīmūtair apihitasānur indrakīlaḥ // BhKir_7.17 //",
  "GK19bhakirpu:638": "ākīrṇā mukhanalinair vilāsinīnām udbhūtasphuṭaviśadātapatraphenā /",
  "GK19bhakirpu:639": "sā tūryadhvanitagabhīram āpatantī bhūbhartuḥ śirasi nabhonadīva reje // BhKir_7.18 //",
  "GK19bhakirpu:640": "setutvaṃ dadhati payomucāṃ vitāne saṃrambhād abhipatato rathāñ javena /",
  "GK19bhakirpu:641": "āninyur niyamitaraśmibhugnaghoṇāḥ kṛcchreṇa kṣitim avanāmitas turaṅgāḥ // BhKir_7.19 //",
  "GK19bhakirpu:642": "māhendraṃ nagam abhitaḥ kareṇuvaryāḥ paryantasthitajaladā divaḥ patantaḥ /",
  "GK19bhakirpu:643": "sādṛśyaṃ nilayananiṣprakampapakṣair ājagmur jalanidhiśāyibhir nagendraiḥ // BhKir_7.20 //",
  "GK19bhakirpu:644": "utsaṅge samaviṣame samaṃ mahādreḥ krāntānāṃ viyadabhipātalāghavena /",
  "GK19bhakirpu:645": "ā mūlād upanadi saikateṣu lebhe sāmagrī khurapadavī turaṅgamāṇām // BhKir_7.21 //",
  "GK19bhakirpu:646": "sadhvānaṃ nipatitanirjharāsu mandraiḥ saṃmūrchan pratininadair adhityakāsu /",
  "GK19bhakirpu:647": "udgrīvair ghanaravaśaṅkayā mayūraiḥ sotkaṇṭhaṃ dhvanir upaśuśruve rathānām // BhKir_7.22 //",
  "GK19bhakirpu:648": "sambhinnām aviralapātibhir mayūkhair nīlānāṃ bhṛśam upamekhalaṃ maṇīnām /",
  "GK19bhakirpu:649": "vicchinām iva vanitā nabhontarāle vaprāmbhaḥsrutim avalokayāṃbabhūvuḥ // BhKir_7.23 //",
  "GK19bhakirpu:650": "āsannadvipapadavīmadānilāya krudhyanto dhiyam avamatya dhūrgatānām /",
  "GK19bhakirpu:651": "savyājaṃ nijakariṇībhir āttacittāḥ prasthānaṃ surakariṇaḥ kathaṃcid īṣuḥ // BhKir_7.24 //",
  "GK19bhakirpu:652": "nīrandhraṃ pathiṣu rajo rathāṅganunnaṃ paryasyan navasalilāruṇaṃ vahantī /",
  "GK19bhakirpu:653": "ātene vanagahanāni vāhinī sā gharmāntakṣubhitajaleva jahnukanyā // BhKir_7.25 //",
  "GK19bhakirpu:654": "sambhogakṣamagahanām athopagaṅgaṃ bibhrāṇāṃ jvalitamaṇīni saikatāni /",
  "GK19bhakirpu:655": "adhyūṣuś cyutakusumācitāṃ sahāyā vṛtrārer aviralaśādvalāṃ dharitrīm // BhKir_7.26 //",
  "GK19bhakirpu:656": "bhūbhartuḥ samadhikam ādadhe tadorvyāḥ śrīmattāṃ harisakhavāhinīniveśaḥ /",
  "GK19bhakirpu:657": "saṃsaktau kim asulabhaṃ mahodayānām ucchrāyaṃ nayati yadṛcchayāpi yogaḥ // BhKir_7.27 //",
  "GK19bhakirpu:658": "sāmodāḥ kusumataruśriyo viviktāḥ sampattiḥ kisalayaśālinīlatānām /",
  "GK19bhakirpu:659": "sāphalyaṃ yayur amarāṅganopabhuktāḥ sā lakṣmīr upakurute yayā pareṣām // BhKir_7.28 //",
  "GK19bhakirpu:660": "klānto 'pi tridaśavadhūjanaḥ purastāl līnāhiśvasitavilolapallavānām /",
  "GK19bhakirpu:661": "sevyānāṃ hatavinayair ivāvṛtānāṃ samparkaṃ pariharati sma candanānām // BhKir_7.29 //",
  "GK19bhakirpu:662": "utsṛṣṭadhvajakuthakaṅkaṭā dharitrīm ānītā viditanayaiḥ śramaṃ vinetum /",
  "GK19bhakirpu:663": "ākṣiptadrumagahanā yugāntavātaiḥ paryastā giraya iva dvipā virejuḥ // BhKir_7.30 //",
  "GK19bhakirpu:664": "prasthānaśramajanitāṃ vihāya nidrām āmukte gajapatinā sadānapaṅke /",
  "GK19bhakirpu:665": "śayyānte kulamalināṃ kṣaṇaṃ vilīnaṃ saṃrambhacyutam iva śṛṅkhalaṃ cakāśe // BhKir_7.31 //",
  "GK19bhakirpu:666": "āyastaḥ surasaridogharuddhavartmā samprāptuṃ vanagajadānagandhi rodhaḥ /",
  "GK19bhakirpu:667": "mūrdhānaṃ nihitaśitāṅkuśaṃ vidhunvan yantāraṃ na vigaṇayāṃcakāra nāgaḥ // BhKir_7.32 //",
  "GK19bhakirpu:668": "āroḍhuḥ samavanatasya pītaśeṣe sāśaṅkaṃ payasi samīrite kareṇa /",
  "GK19bhakirpu:669": "saṃmārjann aruṇamadasrutī kapolau sasyande mada iva śīkaraḥ kareṇoḥ // BhKir_7.33 //",
  "GK19bhakirpu:670": "āghrāya kṣaṇam atitṛṣyatāpi roṣād uttīraṃ nihitavivṛttalocanena /",
  "GK19bhakirpu:671": "sampṛktaṃ vanakarināṃ madāmbusekair nāceme himam api vāri vāraṇena // BhKir_7.34 //",
  "GK19bhakirpu:672": "praścyotanmadasurabhīṇi nimnagāyāḥ krīḍanto gajapatayaḥ payāṃsi kṛtvā /",
  "GK19bhakirpu:673": "kiñjalkavyavahitatāmradānalekhair utteruḥ sarasijagandhibhiḥ kapolaiḥ // BhKir_7.35 //",
  "GK19bhakirpu:674": "ākīrṇaṃ balarajasā ghanāruṇena prakṣobhaiḥ sapadi taraṅgitaṃ taṭeṣu /",
  "GK19bhakirpu:675": "mātaṅgonmathitasarojareṇupiṅgaṃ māñjiṣṭhaṃ vasanam ivāmbu nirbabhāse // BhKir_7.36 //",
  "GK19bhakirpu:676": "śrīmadbhir niyamitakandharāparāntaiḥ saṃsaktair aguruvaneṣu sāṅgahāram /",
  "GK19bhakirpu:677": "samprāpe nisṛtamadāmbubhir gajendraiḥ prasyandipracalitagaṇḍaśailaśobhā // BhKir_7.37 //",
  "GK19bhakirpu:678": "niḥśeṣaṃ praśamitareṇu vāraṇānāṃ srotobhir madajalam ujjhatām ajasram /",
  "GK19bhakirpu:679": "āmodaṃ vyavahitabhūripuṣpagandho bhinnailāsurabhim uvāha gandhavāhaḥ // BhKir_7.38 //",
  "GK19bhakirpu:680": "sādṛśyaṃ dadhati gabhīrameghaghoṣair unnidrakṣubhitamṛgādhipaśrutāni /",
  "GK19bhakirpu:681": "ātenuś cakitacakoranīlakaṇṭhān kacchāntān amaramahebhabṛṃhitāni // BhKir_7.39 //",
  "GK19bhakirpu:682": "sāsrāvasaktakamaniyaparicchadānām adhvaśramāturavadhūjanasevitānām /",
  "GK19bhakirpu:683": "jajñe niveśanavibhāgapariṣkṛtānāṃ lakṣmīḥ puropavanajā vanapādapānām // BhKir_7.40 //",
  "GK19bhakirpu:684": "atha svamāyākṛtamandirojjvalaṃ jvalanmaṇi vyomasadāṃ sanātanam /",
  "GK19bhakirpu:685": "surāṅganā gopaticāpagopuraṃ puraṃ vanānāṃ vijihīrṣayā jahuḥ // BhKir_8.1 //",
  "GK19bhakirpu:686": "yathāyathaṃ tāḥ sahitā nabhaścaraiḥ prabhābhir udbhāsitaśailavīrudhaḥ /",
  "GK19bhakirpu:687": "vanaṃ viśantyo vanajāyatekṣaṇāḥ kṣaṇadyutīnāṃ dadhur ekarūpatām // BhKir_8.2 //",
  "GK19bhakirpu:688": "nivṛttavṛttorupayodharaklamaḥ pravṛttainirhrādivibhūṣaṇāravaḥ /",
  "GK19bhakirpu:689": "nitambinīnāṃ bhṛśam ādadhe dhṛtiṃ nabhaḥprayāṇād avanau parikramaḥ // BhKir_8.3 //",
  "GK19bhakirpu:690": "ghanāni kāmaṃ kusumāni bibhrataḥ karapraceyāny apahāya śākhinaḥ /",
  "GK19bhakirpu:691": "puro 'bhisasre surasundarījanair yathottarecchā hi guṇeṣu kāminaḥ // BhKir_8.4 //",
  "GK19bhakirpu:692": "tanūr alaktāruṇapāṇipallavāḥ sphurannakhāṃśūtkaramañjarībhṛtaḥ /",
  "GK19bhakirpu:693": "vilāsinībāhulatā vanālayo vilepanāmodahṛtāḥ siṣevire // BhKir_8.5 //",
  "GK19bhakirpu:694": "nipīyamānastabakā śilīmukhair aśokayaṣṭiś calabālapallavā /",
  "GK19bhakirpu:695": "viḍambayantī dadṛśe vadhūjanair amandadaṣṭauṣṭhakarāvadhūnanam // BhKir_8.6 //",
  "GK19bhakirpu:696": "karau dhunānā navapallavākṛtī vṛthā kṛthā mānini mā pariśramam /",
  "GK19bhakirpu:697": "upeyuṣī kalpalatābhiśaṅkayā kathaṃ nv itas trasyati ṣaṭpadāvaliḥ // BhKir_8.7 //",
  "GK19bhakirpu:698": "jahīhi kopaṃ dayito 'nugamyatāṃ purānuśete tava cañcalaṃ manaḥ /",
  "GK19bhakirpu:699": "iti priyaṃ kāṃcid upaitum icchatīṃ puro 'nuninye nipuṇaḥ sakhījanaḥ // BhKir_8.8 //",
  "GK19bhakirpu:700": "samunnataiḥ kāśadukūlaśālibhiḥ parikvaṇatsārasapaṅktimekhalaiḥ /",
  "GK19bhakirpu:701": "pratīradeśaiḥ svakalatracārubhir vibhūṣitāḥ kuñjasamudrayoṣitaḥ // BhKir_8.9 //",
  "GK19bhakirpu:702": "vidūrapātena bhidām upeyuṣaś cyutāḥ pravāhād abhitaḥ prasāriṇaḥ /",
  "GK19bhakirpu:703": "priyāṅkaśītāḥ śucimauktikatviṣo vanaprahāsā iva vāribindavaḥ // BhKir_8.10 //",
  "GK19bhakirpu:704": "sakhījanaṃ prema gurūkṛtādaraṃ nirīkṣamāṇā iva namramūrtayaḥ /",
  "GK19bhakirpu:705": "sthiradvirephāñjanaśaritodarair visāribhiḥ puṣpavilocanair latāḥ // BhKir_8.11 //",
  "GK19bhakirpu:706": "upeyuṣīṇāṃ bṛhatīr adhityakā manāṃsi jahruḥ surarājayoṣitām /",
  "GK19bhakirpu:707": "kapolakāṣaiḥ kariṇāṃ madāruṇair upāhitaśyāmarucaś ca candanāḥ // BhKir_8.12 //",
  "GK19bhakirpu:708": "svagocare saty api vittahāriṇā vilobhyamānāḥ prasavena śākhinām /",
  "GK19bhakirpu:709": "nabhaścarāṇām upakartum icchatāṃ priyāṇi cakruḥ praṇayena yoṣitaḥ // BhKir_8.13 //",
  "GK19bhakirpu:710": "prayacchatoccaiḥ kusumāni māninī vipakṣagotraṃ dayitena lambhitā /",
  "GK19bhakirpu:711": "na kiṃcid ūce caraṇena kevalaṃ lilekha bāṣpākulalocanā bhuvam // BhKir_8.14 //",
  "GK19bhakirpu:712": "priye 'parā yacchati vācam unmukhī nibaddhadṛṣṭiḥ śithilākuloccayā /",
  "GK19bhakirpu:713": "samādadhe nāṃśukam āhitaṃ vṛthā viveda puṣpeṣu na pāṇipallavam // BhKir_8.15 //",
  "GK19bhakirpu:714": "salīlam āsaktalatāntabhūṣaṇaṃ samāsajantyā kusumāvataṃsakam /",
  "GK19bhakirpu:715": "stanopapīḍaṃ nunude nitambinā ghanena kaścij jaghanena kāntayā // BhKir_8.16 //",
  "GK19bhakirpu:716": "kalatrabhāreṇa vilolanīvinā galaddukūlastanaśālinorasā /",
  "GK19bhakirpu:717": "balivyapāyasphuṭaromarājinā nirāyatatvād udareṇa tāmyatā // BhKir_8.17 //",
  "GK19bhakirpu:718": "vilambamānākulakeśapāśayā kayācid āviṣkṛtabāhumūlayā /",
  "GK19bhakirpu:719": "taruprasūnāny apadiśya sādaraṃ manodhināthasya manaḥ samādade // BhKir_8.18 //",
  "GK19bhakirpu:720": "vyapohituṃ locanato mukhānilair apārayantaṃ kila puṣpajaṃ rajaḥ /",
  "GK19bhakirpu:721": "payodhareṇorasi kācid unmanāḥ priyaṃ jaghānonnatapīvarastanī // BhKir_8.19 //",
  "GK19bhakirpu:722": "imāny amūnīty apavarjite śanair yathābhirāmaṃ kusumāgrapallave /",
  "GK19bhakirpu:723": "vihāya niḥsāratayeva bhūruhān padaṃ vanaśrīr vanitāsu saṃdadhe // BhKir_8.20 //",
  "GK19bhakirpu:724": "pravālabhaṅgāruṇapāṇipallavaḥ parāgapāṇḍūkṛtapīvarastanaḥ /",
  "GK19bhakirpu:725": "mahīruhaḥ puṣpasugandhir ādade vapurguṇocchrāyam ivāṅganājanaḥ // BhKir_8.21 //",
  "GK19bhakirpu:726": "varorubhir vāraṇahastapīvaraiś cirāya khinnān navapallavaśriyaḥ /",
  "GK19bhakirpu:727": "same 'pi yātuṃ caraṇān anīśvarān madād iva praskhalataḥ pade pade // BhKir_8.22 //",
  "GK19bhakirpu:728": "visārikāñcīmaṇiraśmilabdhayā manoharocchāyanitambaśobhayā /",
  "GK19bhakirpu:729": "sthitāni jitvā navasaikatadyutiṃ śramātiriktair jaghanāni gauravaiḥ // BhKir_8.23 //",
  "GK19bhakirpu:730": "samucchvasatpaṅkajakośakomalair upāhitaśrīṇy upanīvi nābhibhiḥ /",
  "GK19bhakirpu:731": "dadhanti madhyeṣu valīvibhaṅgiṣu stanātibhārād udarāṇi namratām // BhKir_8.24 //",
  "GK19bhakirpu:732": "samānakāntīni tuṣārabhūṣaṇaiḥ saroruhair asphuṭapattrapaṅktibhiḥ /",
  "GK19bhakirpu:733": "citāni gharmāmbukaṇaiḥ samantato mukhāny anutphullavilocanāni ca // BhKir_8.25 //",
  "GK19bhakirpu:734": "viniryatīnāṃ gurusvedamantharaṃ surāṅganānām anusānuvartmanaḥ /",
  "GK19bhakirpu:735": "savismayaṃ rūpayato nabhaścarān viveśa tatpūrvam ivekṣaṇādaraḥ // BhKir_8.26 //",
  "GK19bhakirpu:736": "atha sphuranmīnavidhūtapaṅkajā vipaṅkatīraskhalitormisaṃhatiḥ /",
  "GK19bhakirpu:737": "payo 'vagāḍhuṃ kalahaṃsanādinī samājuhāveva vadhūḥ surāpagā // BhKir_8.27 //",
  "GK19bhakirpu:738": "praśāntagharmābhibhavaḥ śanair vivān vilāsinībhyaḥ parimṛṣṭapaṅkajaḥ /",
  "GK19bhakirpu:739": "dadau bhujālambam ivāttaśīkaras taraṅgamālāntaragocaro 'nilaḥ // BhKir_8.28 //",
  "GK19bhakirpu:740": "gataiḥ sahāvaiḥ kalahaṃsavikramaṃ kalatrabhāraiḥ pulinaṃ nitambibhiḥ /",
  "GK19bhakirpu:741": "mukhaiḥ sarojāni ca dīrghalocanaiḥ surastriyaḥ sāmyaguṇān nirāsire // BhKir_8.29 //",
  "GK19bhakirpu:742": "vibhinnaparyantagamīnapaṅktayaḥ puro vigāḍhāḥ sakhibhir marutvataḥ /",
  "GK19bhakirpu:743": "kathaṃcid āpaḥ surasundarījanaiḥ sabhītibhis tatprathamaṃ prapedire // BhKir_8.30 //",
  "GK19bhakirpu:744": "vigāḍhamātre ramaṇībhir ambhasi prayatnasaṃvāhitapīvarorubhiḥ /",
  "GK19bhakirpu:745": "vibhidyamānā visasāra sārasān udasya tīreṣu taraṅgasaṃhatiḥ // BhKir_8.31 //",
  "GK19bhakirpu:746": "śilāghanair nākasadām uraḥsthalair bṛhanniveśaiś ca vadhūpayodharaiḥ /",
  "GK19bhakirpu:747": "taṭābhinītena vibhinnavīcinā ruṣeva bheje kaluṣatvam ambhasā // BhKir_8.32 //",
  "GK19bhakirpu:748": "vidhūtakeśāḥ parilolitasrajaḥ surāṅganānāṃ praviluptacandanāḥ /",
  "GK19bhakirpu:749": "atiprasaṅgād vihitāgaso muhuḥ prakampam īyuḥ sabhayā ivormayaḥ // BhKir_8.33 //",
  "GK19bhakirpu:750": "vipakṣacittonmathanā nakhavraṇās tirohitā vibhramamaṇḍanena ye /",
  "GK19bhakirpu:751": "hṛtasya śeṣān iva kuṅkumasya tān vikatthanīyān dadhur anyathā striyaḥ // BhKir_8.34 //",
  "GK19bhakirpu:752": "sarojapattre nu vilīnaṣaṭpade viloladṛṣṭeḥ svid amū vilocane /",
  "GK19bhakirpu:753": "śiroruhāḥ svin natapakṣmasantater dvirephavṛndaṃ nu niśabdaniścalam // BhKir_8.35 //",
  "GK19bhakirpu:754": "agūḍhahāsasphuṭadantakesaraṃ mukhaṃ svid etad vikasan nu paṅkajam /",
  "GK19bhakirpu:755": "iti pralīnāṃ nalinīvane sakhīṃ vidāṃbabhūvuḥ sucireṇa yoṣitaḥ // BhKir_8.36 //",
  "GK19bhakirpu:756": "priyeṇa saṃgrathya vipakṣasaṃnidhāv upāhitāṃ vakṣasi pīvarastane /",
  "GK19bhakirpu:757": "srajaṃ na kācid vijahau jalāvilāṃ vasanti hi premṇi guṇā na vastuni // BhKir_8.37 //",
  "GK19bhakirpu:758": "asaṃśayaṃ nyastam upāntaraktatāṃ yad eva roddhuṃ ramaṇībhir añjanam /",
  "GK19bhakirpu:759": "hṛte 'pi tasmin salilena śuklatāṃ nirāsa rāgo nayaneṣu na śriyam // BhKir_8.38 //",
  "GK19bhakirpu:760": "dyutiṃ vahanto vanitāvataṃsakā hṛtāḥ pralobhād iva vegibhir jalaiḥ /",
  "GK19bhakirpu:761": "upaplutās tatkṣaṇaśocanīyatāṃ cyutādhikārāḥ sacivā ivāyayuḥ // BhKir_8.39 //",
  "GK19bhakirpu:762": "vipattralekhā niralaktakādharā nirañjanākṣīr api bibhratīḥ śriyam /",
  "GK19bhakirpu:763": "nirīkṣya rāmā bubudhe nabhaścarair alaṃkṛtaṃ tadvapuṣaiva maṇḍanam // BhKir_8.40 //",
  "GK19bhakirpu:764": "tathā na pūrvaṃ kṛtabhūṣaṇādaraḥ priyānurāgeṇa vilāsinījanaḥ /",
  "GK19bhakirpu:765": "yathā jalārdro nakhamaṇḍanaśriyā dadāha dṛṣṭīś ca vipakṣayoṣitām // BhKir_8.41 //",
  "GK19bhakirpu:766": "śubhānanāḥ sāmburuheṣu bhīravo vilolahārāś calaphenapaṅktiṣu /",
  "GK19bhakirpu:767": "nitāntagauryo hṛtakuṅkumeṣv alaṃ na lebhire tāḥ parabhāgam ūrmiṣu // BhKir_8.42 //",
  "GK19bhakirpu:768": "hradāmbhasi vyastavadhūkarāhate ravaṃ mṛdaṅgadhvanidhīram ujjhati /",
  "GK19bhakirpu:769": "muhustanais tālassamaṃ samādade manoramaṃ nṛtyam iva pravepitam // BhKir_8.43 //",
  "GK19bhakirpu:770": "śriyā hasadbhiḥ kalamāni sasmitair alaṃkṛtāmbuḥ pratimāgatair mukhaiḥ /",
  "GK19bhakirpu:771": "kṛtānukūlyā surarājayoṣitāṃ prasādasāphalyam avāpa jāhvanī // BhKir_8.44 //",
  "GK19bhakirpu:772": "parisphuranmīnavighaṭṭitoravaḥ surāṅganās trāsaviloladṛṣṭayaḥ /",
  "GK19bhakirpu:773": "upāyayuḥ kampitapāṇipallavāḥ sakhījanasyāpi vilokanīyatām // BhKir_8.45 //",
  "GK19bhakirpu:774": "bhayād ivāśliṣya jhaṣāhate 'mbhasi priyaṃ mudānandayati sma māninī /",
  "GK19bhakirpu:775": "akṛtrimapremarasāhitair mano haranti rāmāḥ kṛtakair apīhitaiḥ // BhKir_8.46 //",
  "GK19bhakirpu:776": "tirohitāntāni nitāntam ākulair apāṃ vigāhād alakaiḥ prasāribhiḥ /",
  "GK19bhakirpu:777": "yayur vadhūnāṃ vadanāni tulyatāṃ dvirephavṛndāntaritaiḥ saroruhaiḥ // BhKir_8.47 //",
  "GK19bhakirpu:778": "karau dhunānā navapallavākṛtī payasy agādhe kila jātasambhramā /",
  "GK19bhakirpu:779": "sakhīṣu nirvācyam adhārṣṭhyadūṣitaṃ priyāṅgasaṃśleṣam avāpa māninī // BhKir_8.48 //",
  "GK19bhakirpu:780": "priyaiḥ salīlaṃ karavārivāritaḥ pravṛddhaniḥśvāsavikampitastanaḥ /",
  "GK19bhakirpu:781": "savibhramādhūtakarāgrapallavo yathārthatām āpa vilāsinījanaḥ // BhKir_8.49 //",
  "GK19bhakirpu:782": "udasya dhairyaṃ dayitena sādaraṃ prasāditāyāḥ karavārivāritam /",
  "GK19bhakirpu:783": "mukhaṃ nimīlannayanaṃ natabhruvaḥ śriyaṃ sapatnīvadanād ivādade // BhKir_8.50 //",
  "GK19bhakirpu:784": "vihasya pāṇau vidhṛte dhṛtāmbhasi priyeṇa vadhvā madanārdracetasaḥ /",
  "GK19bhakirpu:785": "sakhīva kāñcī payasā ghanīkṛtā babhāra vītoccayabandham aṃśukam // BhKir_8.51 //",
  "GK19bhakirpu:786": "nirañjane sācivilokitaṃ dṛśāv ayāvakaṃ vepathur oṣṭhapallavam /",
  "GK19bhakirpu:787": "natabhruvo maṇḍayadi sma vigrahe balikriyā cātilakaṃ tadāspadam // BhKir_8.52 //",
  "GK19bhakirpu:788": "nimīladākekaralocacakṣuṣāṃ priyopakaṇṭhaṃ kṛtagātravepathuḥ /",
  "GK19bhakirpu:789": "nimajjatīnāṃ śvasitoddhatastanaḥ śramo nu tāsāṃ madano nu paprathe // BhKir_8.53 //",
  "GK19bhakirpu:790": "priyeṇa siktā caramaṃ vipakṣataś cukopa kācin na tutoṣa sāntvanaiḥ /",
  "GK19bhakirpu:791": "janasya rūḍhapraṇayasya cetasaḥ kim apy amarṣo 'nunaye bhṛśāyate // BhKir_8.54 //",
  "GK19bhakirpu:792": "itthaṃ vihṛtya vanitābhir udasyamānaṃ pīnastanorujaghanasthalaśālinībhiḥ /",
  "GK19bhakirpu:793": "utsarpitormicayalaṅghitatīradeśam autsuky anunnam iva vāri puraḥ pratasthe // BhKir_8.55 //",
  "GK19bhakirpu:794": "tīrāntarāṇi mithunāni rathāṅganāmnāṃ nītvā vilolitasarojavanaśriyas tāḥ /",
  "GK19bhakirpu:795": "saṃrejire surasarijjaladhautahārās tārāvitānataralā iva yāmavatyaḥ // BhKir_8.56 //",
  "GK19bhakirpu:796": "saṃkrāntacandanarasāhitavarṇabhedaṃ vicchinnabhūṣaṇamaṇiprakarāṃśucitram /",
  "GK19bhakirpu:797": "baddhormi nākavanitāparibhuktamuktaṃ sindhor babhāra salilaṃ śayanīyalakṣmīm // BhKir_8.57 //",
  "GK19bhakirpu:798": "vīkṣya rantumanasaḥ suranārīr āttacitraparidhānavibhūṣāḥ /",
  "GK19bhakirpu:799": "tatpriyārtham iva yātum athāstaṃ bhānumān upapayodhi lalambe // BhKir_9.1 //",
  "GK19bhakirpu:800": "madhyamopalanibhe lasadaṃśāv ekataś cyutim upeyuṣi bhānau /",
  "GK19bhakirpu:801": "dyaur uvāha parivṛttivilolāṃ hārayaṣṭim iva vāsaralakṣmīm // BhKir_9.2 //",
  "GK19bhakirpu:802": "aṃśupāṇibhir atīva pipāsuḥ padmajaṃ madhu bhṛśaṃ rasayitvā /",
  "GK19bhakirpu:803": "kṣībatām iva gataḥ kṣitim eṣyaṃl lohitaṃ vapur uvāha pataṅgaḥ // BhKir_9.3 //",
  "GK19bhakirpu:804": "gamyatām upagate nayanānāṃ lohitāyāti sahasramarīcau /",
  "GK19bhakirpu:805": "āsasāda virahayya dharitrīṃ cakravākahṛdayāny abhitāpaḥ // BhKir_9.4 //",
  "GK19bhakirpu:806": "muktamūlalaghur ujjhitapūrvaḥ paścime nabhasi sambhṛtasāndraḥ /",
  "GK19bhakirpu:807": "sāmi majjati ravau na vireje khinnajihma iva raśmisamūhaḥ // BhKir_9.5 //",
  "GK19bhakirpu:808": "kāntadūtya iva kuṅkumatāmrāḥ sāyamaṇḍalam abhi tvarayantyaḥ /",
  "GK19bhakirpu:809": "sādaraṃ dadṛśire vanitābhiḥ saudhajālapatitā ravibhāsaḥ // BhKir_9.6 //",
  "GK19bhakirpu:810": "agrasānuṣu nitāntapiśaṅgair bhūruhān mṛdukarair avalambya /",
  "GK19bhakirpu:811": "astaśailagahanaṃ nu vivasvān āviveśa jaladhiṃ nu mahīṃ nu // BhKir_9.7 //",
  "GK19bhakirpu:812": "ākulaś calapatatrikulānām āravair anuditauṣasarāgaḥ /",
  "GK19bhakirpu:813": "āyayāv aharidaśvavipāṇḍus tulyatāṃ dinamukhena dināntaḥ // BhKir_9.8 //",
  "GK19bhakirpu:814": "āsthitaḥ sthagitavāridapaṅktyā saṃdhyayā gaganapaścimabhāgaḥ /",
  "GK19bhakirpu:815": "sormividrumavintānavibhāsā rañjitasya jaladheḥ śriyam ūhe // BhKir_9.9 //",
  "GK19bhakirpu:816": "prāñjalāv api jane natamūrdhni prema tatpravaṇacetasi hitvā /",
  "GK19bhakirpu:817": "saṃdhyayānuvidadhe viramantyā cāpalena sujanetaramaitrī // BhKir_9.10 //",
  "GK19bhakirpu:818": "auṣasātapabhayād apalīnaṃ vāsaracchavivirāmapaṭīyaḥ /",
  "GK19bhakirpu:819": "saṃnipatya śanakair iva nimnād andhakāram udavāpa samāni // BhKir_9.11 //",
  "GK19bhakirpu:820": "ekatām iva gatasya vivekaḥ kasyacin na mahato 'py upalebhe /",
  "GK19bhakirpu:821": "bhāsvatā nidadhire bhuvanānām ātmanīva patitena viśeṣāḥ // BhKir_9.12 //",
  "GK19bhakirpu:822": "icchatāṃ saha vadhūbhir abhedaṃ yāminīvirahiṇāṃ vihagānām /",
  "GK19bhakirpu:823": "āpur eva mithunāni viyogaṃ laṅghyate na khalu kālaniyogaḥ // BhKir_9.13 //",
  "GK19bhakirpu:824": "yacchati pratimukhaṃ dayitāyai vācam antikagate 'pi śakuntau /",
  "GK19bhakirpu:825": "nīyate sma natim ujjhitaharṣaṃ paṅkajaṃ mukham ivāmburuhiṇyā // BhKir_9.14 //",
  "GK19bhakirpu:826": "rañjitā nu vividhās taruśailā nāmitaṃ nu gaganaṃ sthagitaṃ nu /",
  "GK19bhakirpu:827": "pūritā nu viṣameṣu dharitrī saṃhṛtā nu kakubhas timireṇa // BhKir_9.15 //",
  "GK19bhakirpu:828": "rātrirāgamalināni vikāsaṃ paṅkajāni rahayanti vihāya /",
  "GK19bhakirpu:829": "spaṣṭatārakam iyāya nabhaḥ śrīr vastum icchati nirāpadi sarvaḥ // BhKir_9.16 //",
  "GK19bhakirpu:830": "vyānaśe śaśadhareṇa vimuktaḥ ketakīkusumakesarapāṇḍuḥ /",
  "GK19bhakirpu:831": "cūrṇamuṣṭir iva lambhitakāntir vāsavasya diśam aṃśusamūhaḥ // BhKir_9.17 //",
  "GK19bhakirpu:832": "ujjhatī śucam ivāśu tamisrām antikaṃ vrajati tārakarāje /",
  "GK19bhakirpu:833": "dikprasādaguṇamaṇḍanam ūhe raśmihāsaviśadaṃ mukham aindrī // BhKir_9.18 //",
  "GK19bhakirpu:834": "nīlanīrajanibhe himagauraṃ śailaruddhavapuṣaḥ sitaraśmeḥ /",
  "GK19bhakirpu:835": "khe rarāja nipatatkarajālaṃ vāridheḥ payasi gāṅgam ivāmbhaḥ // BhKir_9.19 //",
  "GK19bhakirpu:836": "dyāṃ nirundhad atinīlaghanābhaṃ dhvāntam udyatakareṇa purastāt /",
  "GK19bhakirpu:837": "kṣipyamāṇam asitetarabhāsā śambhuneva karicarma cakāse // BhKir_9.20 //",
  "GK19bhakirpu:838": "antikāntikagatenduvisṛṣṭe jihmatāṃ jahati dīdhitijāle /",
  "GK19bhakirpu:839": "niḥsṛtas timirabhāranirodhād ucchvasann iva rarāja digantaḥ // BhKir_9.21 //",
  "GK19bhakirpu:840": "lekhayā vimalavidrumabhāsā saṃtataṃ timiram indur udāse /",
  "GK19bhakirpu:841": "daṃṣṭrayā kanakaṭaṅkapiśaṅgyā maṇḍalaṃ bhuva ivādivarāhaḥ // BhKir_9.22 //",
  "GK19bhakirpu:842": "dīpayann atha nabhaḥ kiraṇaughaiḥ kuṅkumāruṇapayodharagauraḥ /",
  "GK19bhakirpu:843": "hemakumbha iva pūrvapayodher unmamajja śanakais tuhināṃśuḥ // BhKir_9.23 //",
  "GK19bhakirpu:844": "udgatendum avibhinnatamisrāṃ paśyati sma rajanīm avitṛptaḥ /",
  "GK19bhakirpu:845": "vyaṃśukasphuṭamukhīm atijihmāṃ vrīḍayā navavadhūm iva lokaḥ // BhKir_9.24 //",
  "GK19bhakirpu:846": "na prasādam ucitaṃ gamitā dyair noddhṛtaṃ timiram adrivanebhyaḥ /",
  "GK19bhakirpu:847": "diṅmukheṣu na ca dhāma vikīrṇaṃ bhūṣitaiva rajanī himabhāsā // BhKir_9.25 //",
  "GK19bhakirpu:848": "māninījanavilocanapātān uṣṇabāṣpakaluṣān pratigṛhṇan /",
  "GK19bhakirpu:849": "mandamandam uditaḥ prayayau khaṃ bhītabhīta iva śītamayūkhaḥ // BhKir_9.26 //",
  "GK19bhakirpu:850": "śliṣyataḥ priyavadhūr upakaṇṭhaṃ tārakās tatakarasya himāṃśoḥ /",
  "GK19bhakirpu:851": "udvamann abhirarāja samantād aṅgarāga iva lohitarāgaḥ // BhKir_9.27 //",
  "GK19bhakirpu:852": "preritaḥ śaśadhareṇa karaughaḥ saṃhatāny api nunoda tamāṃsi /",
  "GK19bhakirpu:853": "kṣīrasindhur iva mandarabhinnaḥ kānanāny aviraloccatarūṇi // BhKir_9.28 //",
  "GK19bhakirpu:854": "śāratāṃ gamitayā śaśipādaiś chāyayā viṭapināṃ pratipede /",
  "GK19bhakirpu:855": "nyastaśuklabalicitratalābhis tulyatā vasativeśmamahībhiḥ // BhKir_9.29 //",
  "GK19bhakirpu:856": "ātape dhṛtimatā saha vadhvā yāminīvirahiṇā vihagena /",
  "GK19bhakirpu:857": "sehire na kiraṇā himaraśmer duḥkhite manasi sarvam asahyam // BhKir_9.30 //",
  "GK19bhakirpu:858": "gandham uddhatarajaḥkaṇavāhī vikṣipan vikasatāṃ kumudānām /",
  "GK19bhakirpu:859": "ādudhāva parilīnavihaṅgā yāminīmarud apāṃ vanarājīḥ // BhKir_9.31 //",
  "GK19bhakirpu:860": "saṃvidhātum abhiṣekam udāse manmathasya lasadaṃśujalaughaḥ /",
  "GK19bhakirpu:861": "yāminīvanitayā tatacihnaḥ sotpalo rajatakumbha ivenduḥ // BhKir_9.32 //",
  "GK19bhakirpu:862": "ojasāpi khalu nūnam anūnaṃ nāsahāyam upayāti jayaśrīḥ /",
  "GK19bhakirpu:863": "yad vibhuḥ śaśimayūkhasakhaḥ sann ādade vijayi cāpam anaṅgaḥ // BhKir_9.33 //",
  "GK19bhakirpu:864": "sadmanāṃ viracanāhitaśobhair āgatapriyakathair api dūtyam /",
  "GK19bhakirpu:865": "saṃnikṛṣṭaratibhiḥ suradārair bhūṣitair api vibhūṣaṇam īṣe // BhKir_9.34 //",
  "GK19bhakirpu:866": "na srajo rurucire ramaṇībhyaś candanāni virahe madirā vā /",
  "GK19bhakirpu:867": "sādhaneṣu hi rater upadhatte ramyatāṃ priyasamāgama eva // BhKir_9.35 //",
  "GK19bhakirpu:868": "prasthitābhir adhināthanivāsaṃ dhvaṃsitapriyasakhīvacanābhiḥ /",
  "GK19bhakirpu:869": "māninībhir apahastitadhairyaḥ sādayann iva mado 'valalambe // BhKir_9.36 //",
  "GK19bhakirpu:870": "kāntaveśma bahu saṃdiśatībhir yātam eva rataye ramaṇībhiḥ /",
  "GK19bhakirpu:871": "manmathena pariluptamatīnāṃ prāyaśaḥ skhalitam apy upakāri // BhKir_9.37 //",
  "GK19bhakirpu:872": "āśu kāntam abhisāritavatyā yoṣitaḥ pulakaruddhakapolam /",
  "GK19bhakirpu:873": "nirjigāya mukham indum akhaṇḍaṃ khaṇḍapatratilakākṛti kāntyā // BhKir_9.38 //",
  "GK19bhakirpu:874": "ucyatāṃ sa vacanīyam aśeṣaṃ neśvare paruṣatā sakhi sādhvī /",
  "GK19bhakirpu:875": "ānayainam anunīya kathaṃ vā vipriyāṇi janayann anuneyaḥ // BhKir_9.39 //",
  "GK19bhakirpu:876": "kiṃ gatena na hi yuktam upaituṃ kaḥ priye subhagamānini mānaḥ /",
  "GK19bhakirpu:877": "yoṣitām iti kathāsu sametaiḥ kāmibhir bahurasā dhṛtir ūhe // BhKir_9.40 //",
  "GK19bhakirpu:878": "yoṣitaḥ pulakarodhi dadhatyā gharmavāri navasaṃgamajanma /",
  "GK19bhakirpu:879": "kāntavakṣasi babhūva patantyā maṇḍanaṃ lulitamaṇḍanataiva // BhKir_9.41 //",
  "GK19bhakirpu:880": "śīdhupānavidhurāsu nigṛhṇan mānam āśu śithilīkṛtalajjaḥ /",
  "GK19bhakirpu:881": "saṃgatāsu dayitair upalebhe kāminīṣu madano nu mado nu // BhKir_9.42 //",
  "GK19bhakirpu:882": "dvāri cakṣur adhipāṇi kapolau kīvitaṃ tvayi kutaḥ kalaho 'syāḥ /",
  "GK19bhakirpu:883": "kāminām iti vacaḥ punaruktaṃ prītaye navanavatvam iyāya // BhKir_9.43 //",
  "GK19bhakirpu:884": "sāci locanayugaṃ namayantī rundhatī dayitavakṣasi pātam /",
  "GK19bhakirpu:885": "subhruvo janayati sma vibhūṣāṃ saṃgatāv upararāma ca lajjā // BhKir_9.44 //",
  "GK19bhakirpu:886": "savyalīkam avadhīritakhinnaṃ prasthitaṃ sapadi kopapadena /",
  "GK19bhakirpu:887": "yoṣitaḥ suhṛd iva sma ruṇaddhi prāṇanātham abhibāṣpanipātaḥ // BhKir_9.45 //",
  "GK19bhakirpu:888": "śaṅkitāya kṛtabāṣpanipātām īrṣyayā vimukhitāṃ dayitāya /",
  "GK19bhakirpu:889": "māninim abhimukhāhitacittāṃ śaṃsati sma ghanaromavibhedaḥ // BhKir_9.46 //",
  "GK19bhakirpu:890": "loladṛṣṭi vadanaṃ dayitāyāś cumbati priyatame rabhasena /",
  "GK19bhakirpu:891": "vrīḍayā saha vinīvi nitambād aṃśukaṃ śithilatām upapade // BhKir_9.47 //",
  "GK19bhakirpu:892": "hrītaya agalitanīvi nirasyann antarīyam avalambitakāñci /",
  "GK19bhakirpu:893": "maṇḍalīkṛtapṛthustanabhāraṃ sasvaje dayitayā hṛdayeśaḥ // BhKir_9.48 //",
  "GK19bhakirpu:894": "ādṛtā nakhapadaiḥ parirambhāś cumbitāni ghanadantanipātaiḥ /",
  "GK19bhakirpu:895": "saukumāryaguṇasambhṛtakīrtir vāma eva surateṣv api kāmaḥ // BhKir_9.49 //",
  "GK19bhakirpu:896": "pāṇipallavavidhūnanam antaḥ sītkṛtāni nayanārdhanimeṣāḥ /",
  "GK19bhakirpu:897": "yoṣitāṃ rahasi gadgadavācām astratām upayayur madanasya // BhKir_9.50 //",
  "GK19bhakirpu:898": "pātum āhitaratīny abhileṣus tarṣayanty apunaruktarasāni /",
  "GK19bhakirpu:899": "sasmitāni vadanāni vadhūnāṃ sotpalāni ca madhūni yuvānaḥ // BhKir_9.51 //",
  "GK19bhakirpu:900": "kāntasaṃgamaparājitamanyau vāruṇīrasanaśāntavivāde /",
  "GK19bhakirpu:901": "māninījana upāhitasaṃdhau saṃdadhe dhanuṣi neṣum anaṅgaḥ // BhKir_9.52 //",
  "GK19bhakirpu:902": "kupyatāśu bhavatānatacittāḥ kopitāṃś ca varivasyata yūnaḥ /",
  "GK19bhakirpu:903": "ity aneka upadeśa iva sma svādyate yuvatibhir madhuvāraḥ // BhKir_9.53 //",
  "GK19bhakirpu:904": "bhartṛbhiḥ praṇayasambhramadattāṃ vāruṇīm atirasāṃ rasayitvā /",
  "GK19bhakirpu:905": "hrīvimohavirahād upalebhe pāṭavaṃ nu hṛdayaṃ nu vadhūbhiḥ // BhKir_9.54 //",
  "GK19bhakirpu:906": "svāditaḥ svayam athaidhitamānaṃ lambhitaḥ priyatamaiḥ saha pītaḥ /",
  "GK19bhakirpu:907": "āsavaḥ pratipadaṃ pramadānāṃ naikarūparasatām iva bheje // BhKir_9.55 //",
  "GK19bhakirpu:908": "bhrūvilāsasubhagān anukartuṃ vibhramān iva vadhūnayanānām /",
  "GK19bhakirpu:909": "ādade mṛduvilokapalāśair utpalaiś caṣakavīciṣu kampaḥ // BhKir_9.56 //",
  "GK19bhakirpu:910": "oṣṭhapallavavidaṃśarucīnāṃ hṛdyatām upayayau ramaṇānām /",
  "GK19bhakirpu:911": "phullalocanavinīlasarojair aṅganāsyacaṣakair madhuvāraḥ // BhKir_9.57 //",
  "GK19bhakirpu:912": "prāpyate guṇavatāpi guṇānāṃ vyaktam āśrayavaśena viśeṣaḥ /",
  "GK19bhakirpu:913": "tat tathā hi dayitānanadattaṃ vyānaśe madhu rasātiśayena // BhKir_9.58 //",
  "GK19bhakirpu:914": "vīkṣya ratnacaṣakeṣv atiriktāṃ kāntadantapadamaṇḍanalakṣmīm /",
  "GK19bhakirpu:915": "jajñire bahumatāḥ pramadānām oṣṭhayāvakanudo madhuvārāḥ // BhKir_9.59 //",
  "GK19bhakirpu:916": "locanādharakṛtāhṛtarāgā vāsitānanaviśeṣitagandhā /",
  "GK19bhakirpu:917": "vāruṇī paraguṇātmaguṇānāṃ vyatyayaṃ vinimayaṃ nu vitene // BhKir_9.60 //",
  "GK19bhakirpu:918": "tulyarūpam asitotpalam akṣṇoḥ karṇagaṃ nirupakāri viditvā /",
  "GK19bhakirpu:919": "yoṣitaḥ suhṛd iva pravibheje lambhitekṣaṇarucir madarāgaḥ // BhKir_9.61 //",
  "GK19bhakirpu:920": "kṣīṇayāvakaraso 'py atipānaiḥ kāntadantapadasambhṛtaśobhaḥ /",
  "GK19bhakirpu:921": "āyayāv atitarām iva vadhvāḥ sāndratām adharapallavarāgaḥ // BhKir_9.62 //",
  "GK19bhakirpu:922": "rāgajāntanayaneṣu nitāntaṃ vidrumāruṇakapolataleṣu /",
  "GK19bhakirpu:923": "sarvagāpi dadṛśe vanitānāṃ darpaṇeṣv iva mukheṣu madaśrīḥ // BhKir_9.63 //",
  "GK19bhakirpu:924": "baddhakopavikṛtīr api rāmāś cārutābhimatatām upaninye /",
  "GK19bhakirpu:925": "vaśyatāṃ madhumado dayitānām ātmavargahitam icchati sarvaḥ // BhKir_9.64 //",
  "GK19bhakirpu:926": "vāsasāṃ śithilatām upanābhi hrīnirāsam apade kupitāni /",
  "GK19bhakirpu:927": "yoṣitāṃ vidadhatī guṇapakṣe nirmamārja madirā vacanīyam // BhKir_9.65 //",
  "GK19bhakirpu:928": "bhartṛṣūpasakhi nikṣipatīnām ātmano madhumadodyamitānām /",
  "GK19bhakirpu:929": "vrīḍayā viphalayā vanitānāṃ na sthitaṃ na vigataṃ hṛdayeṣu // BhKir_9.66 //",
  "GK19bhakirpu:930": "rundhatī nayanavākyavikāsaṃ sādito bhayakarā parirambhe /",
  "GK19bhakirpu:931": "vrīḍitasya lalitaṃ yuvatīnāṃ kṣībatā bahuguṇair anujahre // BhKir_9.67 //",
  "GK19bhakirpu:932": "yoṣid uddhatamanobhavarāgā mānavaty api yayau dayitāṅkam /",
  "GK19bhakirpu:933": "kārayaty anibhṛtā guṇadoṣe vāruṇī khalu rahasyavibhedam // BhKir_9.68 //",
  "GK19bhakirpu:934": "āhite nu madhunā madhuratve ceṣṭitasya gamite nu vikāsam /",
  "GK19bhakirpu:935": "ābabhau nava ivoddhatarāgaḥ kāminīṣv avasaraḥ kusumeṣoḥ // BhKir_9.69 //",
  "GK19bhakirpu:936": "mā gaman madavimūḍhadhiyo naḥ projjhya rantum iti śaṅkitanāthāḥ /",
  "GK19bhakirpu:937": "yoṣito na madirāṃ bhṛśam īṣuḥ prema paśyati bhayāny apade 'pi // BhKir_9.70 //",
  "GK19bhakirpu:938": "cittanirvṛtividhāyi viviktaṃ manmatho madhumadaḥ śaśibhāsaḥ /",
  "GK19bhakirpu:939": "saṃgamaś ca dayitaiḥ sma nayanti prema kām api bhuvaṃ pramadānām // BhKir_9.71 //",
  "GK19bhakirpu:940": "dhārṣṭyalaṅghitayathocitabhūmau nirdayaṃ vilulitālakamālye /",
  "GK19bhakirpu:941": "māninīratividhau kusumeṣur mattamatta iva vibhramam āpa // BhKir_9.72 //",
  "GK19bhakirpu:942": "śīdhupānavidhureṣu vadhūnāṃ vighnatām upagateṣu vapuḥṣu /",
  "GK19bhakirpu:943": "īhitaṃ ratirasāhitabhāvaṃ vītalakṣyam api kāmiṣu reje // BhKir_9.73 //",
  "GK19bhakirpu:944": "anyonyaraktamanasām atha bibhratīnāṃ cetobhuvo harisakhāpsarasāṃ nideśam /",
  "GK19bhakirpu:945": "vaibodhikadhvanivibhāvitapaścimārdhā sā saṃhṛteva parivṛttim iyāya rātriḥ // BhKir_9.74 //",
  "GK19bhakirpu:946": "nidrāvinoditanitāntaratiklamānām āyāmimaṅgalaninādavibodhitānām /",
  "GK19bhakirpu:947": "rāmāsu bhāvivirahākulitāsu yūnāṃ tatpūrvatām iva samādadhire ratāni // BhKir_9.75 //",
  "GK19bhakirpu:948": "kāntājanaṃ suratakhedanimīlitākṣaṃ saṃvāhituṃ samupayān iva mandamandam /",
  "GK19bhakirpu:949": "harmyeṣu mālyamadirāparibhogagandhān āviścakāra rajanīparivṛttivāyuḥ // BhKir_9.76 //",
  "GK19bhakirpu:950": "āmodavāsitacalādharapallaveṣu nidrākaṣāyitavipāṭalalocaneṣu /",
  "GK19bhakirpu:951": "vyāmṛṣṭapattratilakeṣu vilāsinīnāṃ śobhāṃ babandha vadaneṣu madāvaśeṣaḥ // BhKir_9.77 //",
  "GK19bhakirpu:952": "gatavati nakhalekhālakṣyatām aṅgarāge samadadayitapītātāmrabimbādharāṇām /",
  "GK19bhakirpu:953": "virahavidhuram iṣṭā satsakhīvaṅganānāṃ hṛdayam avalalambe rātrisambhogalakṣmīḥ // BhKir_9.78 //",
  "GK19bhakirpu:954": "atha parimalajām avāpya lakṣmīm avayavadīpitamaṇḍanaśriyas tāḥ /",
  "GK19bhakirpu:955": "vasatim abhivihāya ramyahāvāḥ surapatisūnuvilobhanāya jagmuḥ // BhKir_10.1 //",
  "GK19bhakirpu:956": "drutapadam abhiyātum icchatīnāṃ gamanaparikramalāghavena tāsām /",
  "GK19bhakirpu:957": "avaniṣu caraṇaiḥ pṛthustanīnām alaghunitambatayā ciraṃ niṣede // BhKir_10.2 //",
  "GK19bhakirpu:958": "nihitasarasayāvakair babhāse caraṇatalaiḥ kṛtapaddhatir vadhūnām /",
  "GK19bhakirpu:959": "aviralavitateva śakragopair aruṇitanīlatṛṇolapā dharitrī // BhKir_10.3 //",
  "GK19bhakirpu:960": "dhvanir agavivareṣu nūpurāṇāṃ pṛthuraśanāguṇaśiñjitānuyātaḥ /",
  "GK19bhakirpu:961": "pratiravavitato vanāni cakre mukharasam utsukahaṃsasārasāni // BhKir_10.4 //",
  "GK19bhakirpu:962": "avacayaparibhogavanti hiṃsraiḥ sahacaritāny amṛgāṇi kānanāni /",
  "GK19bhakirpu:963": "abhidadhur abhito muniṃ vadhūbhyaḥ samuditasādhvasaviklavaṃ ca cetaḥ // BhKir_10.5 //",
  "GK19bhakirpu:964": "nṛpatimuniparigraheṇa sā bhūḥ surasacivāpsarasāṃ jahāra cetaḥ /",
  "GK19bhakirpu:965": "upahitaparamaprabhāvadhāmnāṃ na hi jayināṃ tapasām alaṅghyam asti // BhKir_10.6 //",
  "GK19bhakirpu:966": "sacakitam iva vismayākulābhiḥ śucisikatāsv atimānuṣāṇi tābhiḥ /",
  "GK19bhakirpu:967": "kṣitiṣu dadṛśire padāni jiṣṇor upahitaketur athāṅgalāñchanāni // BhKir_10.7 //",
  "GK19bhakirpu:968": "atiśayitavanāntaradyutīnāṃ phalakusumāvacaye 'pi tadvidhānām /",
  "GK19bhakirpu:969": "ṛtur iva taruvīrudhāṃ samṛddhyā yuvatijanair jagṛhe muniprabhāvaḥ // BhKir_10.8 //",
  "GK19bhakirpu:970": "mṛditakisalayaḥ surāṅganānāṃ sasalilavalkalabhārabhugnaśākhaḥ /",
  "GK19bhakirpu:971": "bahumatim adhikāṃ yayāv aśokaḥ parijanatāpi guṇāya sadguṇānām // BhKir_10.9 //",
  "GK19bhakirpu:972": "yamaniyamakṛśīkṛtasthirāṅgaḥ paridadṛśe vidhṛtāyudhaḥ sa tābhiḥ /",
  "GK19bhakirpu:973": "anupamaśamadīptatāgarīyān kṛtapadapaṅktir atharvaṇeva vedaḥ // BhKir_10.10 //",
  "GK19bhakirpu:974": "śaśadhara iva locanābhirāmair gaganavisāribhir aṃśubhiḥ parītaḥ /",
  "GK19bhakirpu:975": "śikharanicayam ekasānusadmā sakalam ivāpi dadhan mahīdharasya // BhKir_10.11 //",
  "GK19bhakirpu:976": "surasariti paraṃ tapo 'dhigacchan vidhṛtapiśaṅgabṛhajjaṭākalāpaḥ /",
  "GK19bhakirpu:977": "havir iva vitataḥ śikhāsamūhaiḥ samabhilaṣann upavedi jātavedāḥ // BhKir_10.12 //",
  "GK19bhakirpu:978": "sadṛśam atanum ākṛteḥ prayatnaṃ tadanuguṇām aparaiḥ kriyām alaṅghyām /",
  "GK19bhakirpu:979": "dadhad alaghu tapaḥ kriyānurūpaṃ vijayavatīṃ ca tapaḥsamāṃ samṛddhim // BhKir_10.13 //",
  "GK19bhakirpu:980": "ciraniyamakṛśo 'pi śailasāraḥ śamanirato 'pi durāsadaḥ prakṛtyā /",
  "GK19bhakirpu:981": "sasaciva iva nirjane 'pi tiṣṭhan munir api tulyarucis trilokabhartuḥ // BhKir_10.14 //",
  "GK19bhakirpu:982": "tanum avajitalokasāradhāmnīṃ tribhuvanaguptisahāṃ vilokayantyaḥ /",
  "GK19bhakirpu:983": "avayayur amarastriyo 'sya yatnaṃ vijayaphale viphalaṃ tapodhikāre // BhKir_10.15 //",
  "GK19bhakirpu:984": "munidanutanayān vilobhya sadyaḥ pratanubalāny adhitiṣṭhatas tapāṃsi /",
  "GK19bhakirpu:985": "alaghuni bahu menire ca tāḥ svaṃ kuliśabhṛtā vihitaṃ pade niyogam // BhKir_10.16 //",
  "GK19bhakirpu:986": "atha kṛtakavilobhanaṃ vidhitsau yuvatijane harisūnudarśanena /",
  "GK19bhakirpu:987": "prasabham avatatāra cittajanmā harati mano madhurā hi yauvanaśrīḥ // BhKir_10.17 //",
  "GK19bhakirpu:988": "sapadi harisakhair vadhūnideśād dhvanitamanoramavallakīmṛdaṅgaiḥ /",
  "GK19bhakirpu:989": "yugapad ṛtugaṇasya saṃnidhānaṃ viyati vane ca yathāyathaṃ vitene // BhKir_10.18 //",
  "GK19bhakirpu:990": "sajalajaladharaṃ nabho vireje vivṛtim iyāya rucis taḍillatānām /",
  "GK19bhakirpu:991": "vyavahitarativigrahair vitene jalagurubhiḥ stanitair digantareṣu // BhKir_10.19 //",
  "GK19bhakirpu:992": "parisurapatisūnudhāma sadyaḥ samupadadhan mukulāni mālatīnām /",
  "GK19bhakirpu:993": "viralam apajahāra baddhabinduḥ sarajasatām avaner apāṃ nipātaḥ // BhKir_10.20 //",
  "GK19bhakirpu:994": "pratidiśam abhigacchatābhimṛṣṭaḥ kakubhavikāsasugandhinānilena /",
  "GK19bhakirpu:995": "nava iva vibabhau sacittajanmā gatadhṛtir ākulitaś ca jīvalokaḥ // BhKir_10.21 //",
  "GK19bhakirpu:996": "vyathitam api bhṛśaṃ mano harantī pariṇatajambuphalopabhogahṛṣṭā /",
  "GK19bhakirpu:997": "parabhṛtayuvatiḥ svanaṃ vitene navanavayojitakaṇṭharāgaramyam // BhKir_10.22 //",
  "GK19bhakirpu:998": "abhibhavati manaḥ kadambavāyau madamadhure ca śikhaṇḍināṃ nināde /",
  "GK19bhakirpu:999": "jana iva na dhṛteś cacāla jiṣṇur na hi mahatāṃ sukaraḥ samādhibhaṅgaḥ // BhKir_10.23 //",
  "GK19bhakirpu:1000": "dhṛtabisavalayāvalir vahantī kumudavanaikadukūlam āttabāṇā /",
  "GK19bhakirpu:1001": "śaradamalatale sarojapāṇau ghanasamayena vadhūr ivālalambe // BhKir_10.24 //",
  "GK19bhakirpu:1002": "samadaśikhirutāni haṃsanādaiḥ kumudavanāni kadambapuṣpavṛṣṭyā /",
  "GK19bhakirpu:1003": "śriyam atiśayinīṃ sametya jagmur guṇamahatāṃ mahate guṇāya yogaḥ // BhKir_10.25 //",
  "GK19bhakirpu:1004": "sarajasam apahāya ketakīnāṃ prasavam upāntikanīpareṇukīrṇam /",
  "GK19bhakirpu:1005": "priyamadhurasanāni ṣaṭpadālī malinayati sma vinīlabandhanāni // BhKir_10.26 //",
  "GK19bhakirpu:1006": "mukulitam atiśayya bandhujīvaṃ dhṛtajalabinduṣu śādvalasthalīṣu /",
  "GK19bhakirpu:1007": "aviralavapuṣaḥ surendragopā vikacapalāśacayaśriyaṃ samīyuḥ // BhKir_10.27 //",
  "GK19bhakirpu:1008": "aviralaphalinīvanaprasūnaḥ kusumitakundasugandhigandhavāhaḥ /",
  "GK19bhakirpu:1009": "guṇam asamayajaṃ cirāya lebhe viralatuṣārakaṇ.as tuṣārakālaḥ // BhKir_10.28 //",
  "GK19bhakirpu:1010": "nicayini lavalīlatāvikāse janayati lodhrasamīraṇe ca harṣam /",
  "GK19bhakirpu:1011": "vikṛtim upayayau na pāṇḍusūnuś calati nayān na jigīṣatāṃ hi cetaḥ // BhKir_10.29 //",
  "GK19bhakirpu:1012": "katipayasahakārapuṣparamyas tanutuhino 'lpavinidrasinduvāraḥ /",
  "GK19bhakirpu:1013": "surabhimukhahimāgamāntaśaṃsī samupayayau śiśiraḥ smaraikabandhuḥ // BhKir_10.30 //",
  "GK19bhakirpu:1014": "kusumanagavanāny upaitukāmā kisalayinīm avalambya cūtayaṣṭim /",
  "GK19bhakirpu:1015": "kvaṇadalikulanūpurā nirāse nalinavaneṣu padaṃ vasantalakṣmīḥ // BhKir_10.31 //",
  "GK19bhakirpu:1016": "vikasitakusumādharaṃ hasantīṃ kurabakarājivadhūṃ vilokayantam /",
  "GK19bhakirpu:1017": "dadṛśur iva surāṅganā niṣaṇṇaṃ saśaram anaṅgam aśokapallaveṣu // BhKir_10.32 //",
  "GK19bhakirpu:1018": "muhur anupatatā vidhūyamānaṃ viracitasaṃhati dakṣiṇānilena /",
  "GK19bhakirpu:1019": "alikulam alakākṛtiṃ prapede nalinamukhāntavisarpi paṅkajinyāḥ // BhKir_10.33 //",
  "GK19bhakirpu:1020": "śvasanacalitapallavādharoṣṭhe navanihiterṣyam ivāvadhūnayantī /",
  "GK19bhakirpu:1021": "madhusurabhiṇi ṣaṭpadena puṣpe mukha iva śālalatāvadhūś cucumbe // BhKir_10.34 //",
  "GK19bhakirpu:1022": "prabhavati na tadā paro vijetuṃ bhavati jitendriyatā yad ātmarakṣā /",
  "GK19bhakirpu:1023": "avajitabhuvanas tathā hi lebhe sitaturage vijayaṃ na puṣpamāsaḥ // BhKir_10.35 //",
  "GK19bhakirpu:1024": "katham iva tava saṃmatir bhavitrī samam ṛtubhir munināvadhīritasya /",
  "GK19bhakirpu:1025": "iti viracitamallikāvikāsaḥ smayata iva sma madhuṃ nidāghakālaḥ // BhKir_10.36 //",
  "GK19bhakirpu:1026": "balavad api balaṃ mithovirodhi prabhavati naiva vipakṣanirjayāya /",
  "GK19bhakirpu:1027": "bhuvanaparibhavī na yat tadānīṃ tam ṛtugaṇaḥ kṣaṇam unmanīcakāra // BhKir_10.37 //",
  "GK19bhakirpu:1028": "śrutisukham upavīṇitaṃ sahāyair aviralalāñchanahāriṇaś ca kālāḥ /",
  "GK19bhakirpu:1029": "avihitaharisūnuvikriyāṇi tridaśavadhūṣu manobhavaṃ vitenuḥ // BhKir_10.38 //",
  "GK19bhakirpu:1030": "na dalati nicaye tathotpalānāṃ na ca viṣamacchadagucchayūthikāsu /",
  "GK19bhakirpu:1031": "abhiratum upalebhire yathāsāṃ haritanayāvayaveṣu locanāni // BhKir_10.39 //",
  "GK19bhakirpu:1032": "munim abhimukhatāṃ ninīṣavo yāḥ samupayayuḥ kamanīyatāguṇena /",
  "GK19bhakirpu:1033": "madanam upadadhe sa eva tāsāṃ duradhigamā hi gatiḥ prayojanānām // BhKir_10.40 //",
  "GK19bhakirpu:1034": "prakṛtam anusasāra nābhineyaṃ pravikasadaṅguli pāṇipallavaṃ vā /",
  "GK19bhakirpu:1035": "prathamam upahitaṃ vilāsi cakṣuḥ sitaturage na cacāla nartakīnām // BhKir_10.41 //",
  "GK19bhakirpu:1036": "abhinayamanasaḥ surāṅganāyā nihitam alaktakavartanābhitāmram /",
  "GK19bhakirpu:1037": "caraṇam abhipapāta ṣaṭpadālī dhutanavalohitapaṅkajābhiśaṅkā // BhKir_10.42 //",
  "GK19bhakirpu:1038": "aviralam alaseṣu nartakīnāṃ drutapariṣiktam alaktakaṃ padeṣu /",
  "GK19bhakirpu:1039": "savapuṣām iva cittarāgam ūhur namitaśikhāni kadambakesarāṇi // BhKir_10.43 //",
  "GK19bhakirpu:1040": "nṛpasutam abhitaḥ samanmathāyāḥ parijanagātratirohitāṅgayaṣṭeḥ /",
  "GK19bhakirpu:1041": "sphuṭam abhilaṣitaṃ babhūva vadhvā vadati hi saṃvṛtir eva kāmitāni // BhKir_10.44 //",
  "GK19bhakirpu:1042": "abhimuni sahasā hṛte parasyā ghanamarutā jaghanāṃśukaikadeśe /",
  "GK19bhakirpu:1043": "cakitam avasanoru satrapāyāḥ pratiyuvatīr api vismayaṃ nināya // BhKir_10.45 //",
  "GK19bhakirpu:1044": "dhṛtabisavalaye nidhāya pāṇau mukham adhirūṣitapāṇḍugaṇḍalekham /",
  "GK19bhakirpu:1045": "nṛpasutam aparā smarābhitāpād amadhumadālasalocanaṃ nidadhyau // BhKir_10.46 //",
  "GK19bhakirpu:1046": "sakhi dayitam ihānayeti sā māṃ prahitavatī kusumeṣuṇābhitaptā /",
  "GK19bhakirpu:1047": "hṛdayam ahṛdayā na nāma pūrvaṃ bhavadupakaṇṭham upāgataṃ viveda // BhKir_10.47 //",
  "GK19bhakirpu:1048": "ciram api kalitāny apārayantyā parigadituṃ pariśuṣyatā mukhena /",
  "GK19bhakirpu:1049": "gataghṛṇa gamitāni satsakhīnāṃ nayanayugaiḥ samam ārdratāṃ manāṃsi // BhKir_10.48 //",
  "GK19bhakirpu:1050": "acakamata sapallavāṃ dharitrīṃ mṛdusurabhiṃ virahayya puṣpaśayyām /",
  "GK19bhakirpu:1051": "bhṛśam aratim avāpya tatra cāsyās tava sukhaśītam upaitum aṅkam icchā // BhKir_10.49 //",
  "GK19bhakirpu:1052": "tad anagha tanur astu sā sakāmā vrajati purā hi parāsutāṃ tvadarthe /",
  "GK19bhakirpu:1053": "punar api sulabhaṃ tapo 'nurāgī yuvatijanaḥ khalu nāpyate 'nurūpaḥ // BhKir_10.50 //",
  "GK19bhakirpu:1054": "jahihi kaṭhinatāṃ prayaccha vācaṃ nanu karuṇāmṛdu mānasaṃ munīnām /",
  "GK19bhakirpu:1055": "upagatam avadhīrayanty abhavyāḥ sa nipuṇam etya kayācid evam ūce // BhKir_10.51 //",
  "GK19bhakirpu:1056": "salalitacalitatrikābhirāmāḥ śirasijasaṃyamanākulaikapāṇiḥ /",
  "GK19bhakirpu:1057": "surapatitanaye 'parā nirāse manasijajaitraśaraṃ vilocanārdham // BhKir_10.52 //",
  "GK19bhakirpu:1058": "kusumitam avalambya cūtam uccais tanur ibhakumbhapṛthustanānatāṅgī /",
  "GK19bhakirpu:1059": "tadabhimukham anaṅgacāpayaṣṭir visṛtaguṇeva samunnanāma kācit // BhKir_10.53 //",
  "GK19bhakirpu:1060": "sarabhasam avalambya nīlam anyā vigalitanīvi vilolam antarīyam /",
  "GK19bhakirpu:1061": "abhipatitumanāḥ sasādhvaseva cyutaraśanāguṇasaṃditāvatasthe // BhKir_10.54 //",
  "GK19bhakirpu:1062": "yadi manasi śamaḥ kim aṅga cāpaṃ śaṭha viṣayās tava vallabhā na muktiḥ /",
  "GK19bhakirpu:1063": "bhavatu diśati nānyakāminībhyas tava hṛdaye hṛdayeśvarāvakāśam // BhKir_10.55 //",
  "GK19bhakirpu:1064": "iti viṣamitacakṣuṣābhidhāya sphuradadharoṣṭham asūyayā kayācit /",
  "GK19bhakirpu:1065": "agaṇitagurumānalajjayāsau svayam urasi śravaṇotpalena jaghne // BhKir_10.56 //",
  "GK19bhakirpu:1066": "savinayam aparābhisṛtya sāci smitasubhagaikalasatkapolalakṣmīḥ /",
  "GK19bhakirpu:1067": "śravaṇaniyamitena taṃ nidadhya sakalam ivāsakalena locanena // BhKir_10.57 //",
  "GK19bhakirpu:1068": "karuṇam abhihitaṃ trapā nirastā tadabhimukhaṃ ca vimuktam aśru tābhiḥ /",
  "GK19bhakirpu:1069": "prakupitam abhisāraṇe 'nunetuṃ priyam iyatī hy abalājanasya bhūmiḥ // BhKir_10.58 //",
  "GK19bhakirpu:1070": "asakalanayanekṣitāni lajjā gatam alasaṃ paripāṇḍutā viṣādaḥ /",
  "GK19bhakirpu:1071": "iti vividham iyāya tāsu bhūṣāṃ prabhavati maṇḍayituṃ vadhūr anaṅgaḥ // BhKir_10.59 //",
  "GK19bhakirpu:1072": "alasapadamanoramaṃ prakṛtyā jitakalahaṃsavadhūgati prayātam /",
  "GK19bhakirpu:1073": "sthitam urujaghanasthalātibhārād uditapariśramajihmitekṣaṇaṃ vā // BhKir_10.60 //",
  "GK19bhakirpu:1074": "bhṛśakusumaśareṣupātamohād anavasitārthapadākulo 'bhilāpaḥ /",
  "GK19bhakirpu:1075": "adhikavitatalocanaṃ vadhūnām ayugapad unnamitabhru vīkṣitaṃ ca // BhKir_10.61 //",
  "GK19bhakirpu:1076": "rucikaram api nārthavad babhūva stimitasamādhiśucau pṛthātanūje /",
  "GK19bhakirpu:1077": "jvalayati mahatāṃ manāṃsy amarṣe na hi labhate 'vasaraṃ sukhābhilāṣaḥ // BhKir_10.62 //",
  "GK19bhakirpu:1078": "svayaṃ saṃrādhyaivaṃ śatamakham akhaṇḍena tapasā parocchittyā labhyām abhilaṣati lakṣmīṃ harisute /",
  "GK19bhakirpu:1079": "manobhiḥ sodvegaiḥ praṇayavihataidhvastarucayaḥ sagandharmā dhāma tridaśavanitāḥ svaṃ pratiyayuḥ // BhKir_10.63 //",
  "GK19bhakirpu:1080": "athāmarṣān nisargāc ca jitendriyatayā tayā /",
  "GK19bhakirpu:1081": "āgajāmāśramaṃ jiṣṇoḥ pratītaḥ pākaśāsanaḥ // BhKir_11.1 //",
  "GK19bhakirpu:1082": "munirūpo 'nurūpeṇa sūnunā dadṛśe puraḥ /",
  "GK19bhakirpu:1083": "drāghīyasā vayotītaḥ pariklāntaḥ kilādhvanā // BhKir_11.2 //",
  "GK19bhakirpu:1084": "jaṭānāṃ kīrṇayā keśaiḥ saṃhatyā paritaḥ sitaiḥ /",
  "GK19bhakirpu:1085": "pṛktayendukarair ahnaḥ paryanta iva saṃdhyayā // BhKir_11.3 //",
  "GK19bhakirpu:1086": "viśadabhrūyugacchanna- valitāpāṅgalocanaḥ /",
  "GK19bhakirpu:1087": "prāleyāvatatimlāna- palāśābja iva hradaḥ // BhKir_11.4 //",
  "GK19bhakirpu:1088": "āsaktabharanīkāśair aṅgaiḥ parikṛśair api /",
  "GK19bhakirpu:1089": "adyūnaḥ sadgṛhiṇy eva prāyo yaṣṭyāvalambitaḥ // BhKir_11.5 //",
  "GK19bhakirpu:1090": "gūḍho 'pi vapuṣā rājan dhāmnā lokābhibhāvinā /",
  "GK19bhakirpu:1091": "aṃśumān iva tanvabhra- paṭalacchannavigrahaḥ // BhKir_11.6 //",
  "GK19bhakirpu:1092": "jaratīm api bibhrāṇas tanum aprākṛtākṛtiḥ /",
  "GK19bhakirpu:1093": "cakārākrāntalakṣmīkaḥ sasādhvasam ivāśrayam // BhKir_11.7 //",
  "GK19bhakirpu:1094": "abhitas taṃ pṛthāsūnuḥ snehena paritastare /",
  "GK19bhakirpu:1095": "avijñāte 'pi bandhau hi balāt prahlādate manaḥ // BhKir_11.8 //",
  "GK19bhakirpu:1096": "ātitheyīm athāsādya sutādapacitiṃ hariḥ /",
  "GK19bhakirpu:1097": "viśramya viṣṭare nāma vyājahāreti bhāratīm // BhKir_11.9 //",
  "GK19bhakirpu:1098": "tvayā sādhu samārambhi nave vayasi yat tapaḥ /",
  "GK19bhakirpu:1099": "hriyate viṣayaiḥ prāyo varṣīyān api mādṛśaḥ // BhKir_11.10 //",
  "GK19bhakirpu:1100": "śreyasīṃ tava samprāptā guṇasampadam ākṛtiḥ /",
  "GK19bhakirpu:1101": "sulabhā ramyatā loke durlabhaṃ hi guṇārjanam // BhKir_11.11 //",
  "GK19bhakirpu:1102": "śaradambudharacchāyā gatvaryo yauvanaśriyaḥ /",
  "GK19bhakirpu:1103": "āpātaramyā viṣayāḥ paryantaparitāpinaḥ // BhKir_11.12 //",
  "GK19bhakirpu:1104": "antakaḥ paryavasthātā janminaḥ saṃtatāpadaḥ /",
  "GK19bhakirpu:1105": "iti tyājye bhave bhavyo muktāv uttiṣṭhate manaḥ // BhKir_11.13 //",
  "GK19bhakirpu:1106": "cittavān asi kalyāṇī yat tvāṃ matir upasthitā /",
  "GK19bhakirpu:1107": "viruddhaḥ kevalaṃ veṣaḥ saṃdehayati me manaḥ // BhKir_11.14 //",
  "GK19bhakirpu:1108": "yuyutsuneva kavacaṃ kim āmuktam idaṃ tvayā /",
  "GK19bhakirpu:1109": "tapasvino hi vasate kevalājinavalkale // BhKir_11.15 //",
  "GK19bhakirpu:1110": "prapitsoḥ kiṃ ca te muktiṃ niḥspṛhasya kalevare /",
  "GK19bhakirpu:1111": "maheṣudhī dhanur bhīmaṃ bhūtānām anabhidruhaḥ // BhKir_11.16 //",
  "GK19bhakirpu:1112": "bhayaṃkaraḥ prāṇabhṛtāṃ mṛtyor bhuja ivāparaḥ /",
  "GK19bhakirpu:1113": "asis tava tapasthasya na samarthayate śamam // BhKir_11.17 //",
  "GK19bhakirpu:1114": "jayam atrabhavān nūnam arātiṣv abhilāṣukaḥ /",
  "GK19bhakirpu:1115": "krodhalakṣma kṣamāvantaḥ kvāyudhaṃ kva tapodhanāḥ // BhKir_11.18 //",
  "GK19bhakirpu:1116": "yaḥ karoti vadhodarkā niḥśreyasakarīḥ kriyāḥ /",
  "GK19bhakirpu:1117": "glānidoṣacchidaḥ svacchāḥ sa mūḍhaḥ paṅkayaty apaḥ // BhKir_11.19 //",
  "GK19bhakirpu:1118": "mūlaṃ doṣasya hiṃsāder arthakāmau sma mā puṣaḥ /",
  "GK19bhakirpu:1119": "tau hi tattvāvabodhasya durucchedāv upaplavau // BhKir_11.20 //",
  "GK19bhakirpu:1120": "abhidroheṇa bhūtānām arjayan gatvarīḥ śriyaḥ /",
  "GK19bhakirpu:1121": "udanvān iva sindhūnām āpadām eti pātratām // BhKir_11.21 //",
  "GK19bhakirpu:1122": "yā gamyāḥ satsahāyānāṃ yāsu khedo bhayaṃ yataḥ /",
  "GK19bhakirpu:1123": "tāsāṃ kiṃ yan na duḥkhāya vipadām iva sampadām // BhKir_11.22 //",
  "GK19bhakirpu:1124": "durāsadān arīn ugrān dhṛter viśvāsajanmanaḥ /",
  "GK19bhakirpu:1125": "bhogān bhogān ivāheyān adhyāsyāpan na durlabhā // BhKir_11.23 //",
  "GK19bhakirpu:1126": "nāntarajñāḥ śriyo jātu priyair āsāṃ na bhūyate /",
  "GK19bhakirpu:1127": "āsaktās tāsv amī mūḍhā vāmaśīlā hi jantavaḥ // BhKir_11.24 //",
  "GK19bhakirpu:1128": "ko 'pavādaḥ stutipade yad aśīleṣu cañcalāḥ /",
  "GK19bhakirpu:1129": "sādhuvṛttān api kṣudrā vikṣipanty eva sampadaḥ // BhKir_11.25 //",
  "GK19bhakirpu:1130": "kṛtavān anyadeheṣu kartā ca vidhuraṃ manaḥ /",
  "GK19bhakirpu:1131": "apriyair iva saṃyogo viprayogaḥ priyaiḥ saha // BhKir_11.26 //",
  "GK19bhakirpu:1132": "śūnyam ākīrṇatām eti tulyaṃ vyasanam utsavaiḥ /",
  "GK19bhakirpu:1133": "vipralambho 'pi lābhāya sati priyasamāgame // BhKir_11.27 //",
  "GK19bhakirpu:1134": "tadā ramyāṇy aramyāṇi priyāḥ śalyaṃ tadāsavaḥ /",
  "GK19bhakirpu:1135": "tadaikākī sabandhuḥ sann iṣṭena rahito yadā // BhKir_11.28 //",
  "GK19bhakirpu:1136": "yuktaḥ pramādyasi hitād apetaḥ paritapyase /",
  "GK19bhakirpu:1137": "yadi neṣṭātmanaḥ pīḍā mā sañji bhavatā jane // BhKir_11.29 //",
  "GK19bhakirpu:1138": "janmino 'sya sthitiṃ vidvāṃl lakṣmīm iva calācalām /",
  "GK19bhakirpu:1139": "bhavān mā sma vadhīn nyāyyaṃ nyāyādhārā hi sādhavaḥ // BhKir_11.30 //",
  "GK19bhakirpu:1140": "vijahīhi raṇotsāhaṃ mā tapaḥ sādhi nīnaśaḥ /",
  "GK19bhakirpu:1141": "ucchedaṃ janmanaḥ kartum edhi śāntas tapodhana // BhKir_11.31 //",
  "GK19bhakirpu:1142": "jīyantāṃ durjayā dehe ripavaś cakṣurādayaḥ /",
  "GK19bhakirpu:1143": "jiteṣu nanu loko 'yaṃ teṣu kṛtsnas tvayā jitaḥ // BhKir_11.32 //",
  "GK19bhakirpu:1144": "paravān arthasaṃsiddhau nīcavṛttir apatrapaḥ /",
  "GK19bhakirpu:1145": "avidheyendriyaḥ puṃsāṃ gaur ivaitei vidheyatām // BhKir_11.33 //",
  "GK19bhakirpu:1146": "śvas tvayā sukhasaṃvittiḥ smaraṇīyādhunātanī /",
  "GK19bhakirpu:1147": "iti svapnopamān matvā kāmān mā gās tadaṅgatām // BhKir_11.34 //",
  "GK19bhakirpu:1148": "śraddheyā vipralabdhāraḥ priyā vipriyakāriṇaḥ /",
  "GK19bhakirpu:1149": "sudustyajās tyajanto 'pi kāmāḥ kaṣṭā hi śatravaḥ // BhKir_11.35 //",
  "GK19bhakirpu:1150": "vivikte 'smin nage bhūyaḥ plāvite jahnukanyayā /",
  "GK19bhakirpu:1151": "pratyāsīdati muktis tvāṃ purā mā bhūr udāyudhaḥ // BhKir_11.36 //",
  "GK19bhakirpu:1152": "vyāhṛtya marutāṃ patyāv iti vācam avasthite /",
  "GK19bhakirpu:1153": "vacaḥ praśrayagambhīram athovāca kapidhvajaḥ // BhKir_11.37 //",
  "GK19bhakirpu:1154": "prasādaramyam ojasvi garīyo lāghavānvitam /",
  "GK19bhakirpu:1155": "sākāṅkṣam anupaskāraṃ viṣvaggati nirākulam // BhKir_11.38 //",
  "GK19bhakirpu:1156": "nyāyanirṇītasāratvān nirapekṣam ivāgame /",
  "GK19bhakirpu:1157": "aprakampyatayānyeṣām āmnāyavacanopamam // BhKir_11.39 //",
  "GK19bhakirpu:1158": "alaṅghyatvāj janair anyaiḥ kṣubhitodanvadūrjitam /",
  "GK19bhakirpu:1159": "audāryād arthasampatteḥ śāntaṃ cittam ṛṣer iva // BhKir_11.40 //",
  "GK19bhakirpu:1160": "idam īdṛgguṇopetaṃ labdhāvasarasādhanam /",
  "GK19bhakirpu:1161": "vyākuryāt kaḥ priyaṃ vākyaṃ yo vaktā nedṛgāśayaḥ // BhKir_11.41 //",
  "GK19bhakirpu:1162": "na jñātaṃ tāta yatnasya paurvāparyam amuṣya te /",
  "GK19bhakirpu:1163": "śāsituṃ yena māṃ dharmaṃ munibhis tulyam icchasi // BhKir_11.42 //",
  "GK19bhakirpu:1164": "avijñātaprabandhasya vaco vācaspater iva /",
  "GK19bhakirpu:1165": "vrajaty aphalatām eva nayadruha ivehitam // BhKir_11.43 //",
  "GK19bhakirpu:1166": "śreyaso 'py asya te tāta vacaso nāsmi bhājanam /",
  "GK19bhakirpu:1167": "nabhasaḥ sphuṭatārasya rātrer iva viparyayaḥ // BhKir_11.44 //",
  "GK19bhakirpu:1168": "kṣatriyas tanayaḥ pāṇḍor ahaṃ pārtho dhanaṃjayaḥ /",
  "GK19bhakirpu:1169": "sthitaḥ prāstasya dāyādair bhrātur jyeṣṭhasya śāsane // BhKir_11.45 //",
  "GK19bhakirpu:1170": "kṛṣṇadvaipāyanādeśād bibharmi vratam īdṛśam /",
  "GK19bhakirpu:1171": "bhṛśam ārādhane yattaḥ svārādhyasya marutvataḥ // BhKir_11.46 //",
  "GK19bhakirpu:1172": "durakṣān dīvyatā rājñā rājyam ātmā vayaṃ vadhūḥ /",
  "GK19bhakirpu:1173": "nītāni paṇatāṃ nūnam īdṛśī bhavitavyatā // BhKir_11.47 //",
  "GK19bhakirpu:1174": "tenānujasahāyena draupadyā ca mayā vinā /",
  "GK19bhakirpu:1175": "bhṛśam āyāmiyāmāsu yāminīṣv abhitapyate // BhKir_11.48 //",
  "GK19bhakirpu:1176": "hṛtottarīyāṃ prasabhaṃ sabhāyām āgatahriyaḥ /",
  "GK19bhakirpu:1177": "marmacchidā no vacasā niratakṣann arātayaḥ // BhKir_11.49 //",
  "GK19bhakirpu:1178": "upādhatta sapatneṣu kṛṣṇāyā gurusaṃnidhau /",
  "GK19bhakirpu:1179": "bhāvam ānayane satyāḥ satyaṃkāram ivāntakaḥ // BhKir_11.50 //",
  "GK19bhakirpu:1180": "tām aikṣanta kṣaṇaṃ sabhyā duḥśāsanapuraḥsarām /",
  "GK19bhakirpu:1181": "abhisāyārkam āvṛttāṃ chāyām iva mahātaroḥ // BhKir_11.51 //",
  "GK19bhakirpu:1182": "ayathārthakriyārambhaiḥ patibhiḥ kiṃ tavekṣitaiḥ /",
  "GK19bhakirpu:1183": "arudhyetām itīvāsyā nayane bāṣpavāriṇe // BhKir_11.52 //",
  "GK19bhakirpu:1184": "soḍhavān no daśām antyāṃ jyāyān eva guṇapriyaḥ /",
  "GK19bhakirpu:1185": "sulabho hi dviṣāṃ bhaṅgo durlabhā satsv avācyatā // BhKir_11.53 //",
  "GK19bhakirpu:1186": "sthityatikrāntibhīrūṇi svacchāny ākulitāny api /",
  "GK19bhakirpu:1187": "toyāni toyarāśīnāṃ manāṃsi ca manasvinām // BhKir_11.54 //",
  "GK19bhakirpu:1188": "dhārtarāṣṭraiḥ saha prītir vairam asmāsv asūyata /",
  "GK19bhakirpu:1189": "asanmaitrī hi doṣāya kūlacchāyeva sevitā // BhKir_11.55 //",
  "GK19bhakirpu:1190": "apavādād abhītasya samasya guṇadoṣayoḥ /",
  "GK19bhakirpu:1191": "asadvṛtter ahovṛttaṃ durvibhāvaṃ vidher iva // BhKir_11.56 //",
  "GK19bhakirpu:1192": "dhvaṃseta hṛdayaṃ sadyaḥ paribhūtasya me paraiḥ /",
  "GK19bhakirpu:1193": "yady amarṣaḥ pratīkāraṃ bhujālambaṃ na lambhayet // BhKir_11.57 //",
  "GK19bhakirpu:1194": "avadhūyāribhir nītā hariṇais tulyavṛttitām /",
  "GK19bhakirpu:1195": "anyonyasyāpi jihrīmaḥ kiṃ punaḥ sahavāsinām // BhKir_11.58 //",
  "GK19bhakirpu:1196": "śaktivaikalyanamrasya niḥsāratvāl laghīyasaḥ /",
  "GK19bhakirpu:1197": "janmino mānahinasya tṛṇasya ca samā gatiḥ // BhKir_11.59 //",
  "GK19bhakirpu:1198": "alaṅghyaṃ tat tad udvīkṣya yad yad uccair mahībhṛtām /",
  "GK19bhakirpu:1199": "priyatāṃ jyāyasīṃ mā gān mahatāṃ kena tuṅgatā // BhKir_11.60 //",
  "GK19bhakirpu:1200": "tāvad āśrīyate lakṣmyā tāvad asya sthiraṃ yaśaḥ /",
  "GK19bhakirpu:1201": "puruṣas tāvad evāsau yāvan mānān na hīyate // BhKir_11.61 //",
  "GK19bhakirpu:1202": "sa pumān arthavaj janmā yasya nāmni puraḥsthite /",
  "GK19bhakirpu:1203": "nānyām aṅgulim abhyeti saṃkhyāyām udyatāṅguliḥ // BhKir_11.62 //",
  "GK19bhakirpu:1204": "durāsadavanajyāyān gamyas tuṅgo 'pi bhūdharaḥ /",
  "GK19bhakirpu:1205": "na jahāti mahaujaskaṃ mānaprāṃśum alaṅghyatā // BhKir_11.63 //",
  "GK19bhakirpu:1206": "gurūn kurvanti te vaṃśyān anvarthā tair vasuṃdharā /",
  "GK19bhakirpu:1207": "yeṣāṃ yaśāṃsi śubhrāṇi hrepayantīndumaṇḍalam // BhKir_11.64 //",
  "GK19bhakirpu:1208": "udāharaṇam āśīḥṣu prathame te manasvinām /",
  "GK19bhakirpu:1209": "śuṣke 'śanir ivāmarṣo yair arātiṣu pātyate // BhKir_11.65 //",
  "GK19bhakirpu:1210": "na sukhaṃ prārthaye nārtham udanvadvīcicañcalam /",
  "GK19bhakirpu:1211": "nānityatāśanes trasyan viviktaṃ brahmaṇaḥ padam // BhKir_11.66 //",
  "GK19bhakirpu:1212": "pramārṣṭum ayaśaḥpaṅkam iccheyaṃ chadmanā kṛtam /",
  "GK19bhakirpu:1213": "vaidhavyatāpitārāti- vanitālocanāmbubhiḥ // BhKir_11.67 //",
  "GK19bhakirpu:1214": "apahasye 'thavā sadbhiḥ pramādo vāstu me dhiyaḥ /",
  "GK19bhakirpu:1215": "asthānavihitāyāsaḥ kāmaṃ jihretu vā bhavān // BhKir_11.68 //",
  "GK19bhakirpu:1216": "vaṃśalakṣmīm anuddhṛtya samucchedena vidviṣām /",
  "GK19bhakirpu:1217": "nirvāṇam api manye 'ham antarāyaṃ jayaśriyaḥ // BhKir_11.69 //",
  "GK19bhakirpu:1218": "ajanmā puruṣas tāvad gatāsus tṛṇam eva vā /",
  "GK19bhakirpu:1219": "yāvan neṣubhir ādatte viluptam aribhir yaśaḥ // BhKir_11.70 //",
  "GK19bhakirpu:1220": "anirjayena dviṣatāṃ yasyāmarṣaḥ praśāmyati /",
  "GK19bhakirpu:1221": "puruṣoktiḥ kathaṃ tasmin brūhi tvaṃ hi tapodhana // BhKir_11.71 //",
  "GK19bhakirpu:1222": "kṛtaṃ puruṣaśabdena jātimātrāvalambinā /",
  "GK19bhakirpu:1223": "yo 'ṅgīkṛtaguṇaiḥ ślāghyaḥ savismayam udāhṛtaḥ // BhKir_11.72 //",
  "GK19bhakirpu:1224": "grasamānam ivaujāṃsi sadasā gauraveritam /",
  "GK19bhakirpu:1225": "nāma yasyābhinandanti dviṣo 'pi sa pumān pumān // BhKir_11.73 //",
  "GK19bhakirpu:1226": "yathāpratijñaṃ dviṣatāṃ yudhi praticikīrṣayā /",
  "GK19bhakirpu:1227": "mamaivādhyeti nṛpatis tṛṣyann iva jalāñjaleḥ // BhKir_11.74 //",
  "GK19bhakirpu:1228": "sa vaṃśasyāvadātasya śaśāṅkasyeva lāñchanam /",
  "GK19bhakirpu:1229": "kṛcchreṣu vyarthayā yatra bhūyate bhartur ājñayā // BhKir_11.75 //",
  "GK19bhakirpu:1230": "kathaṃ vādīyatām arvāṅ munitā dharmarodhinī /",
  "GK19bhakirpu:1231": "āśramānukramaḥ pūrvaiḥ smaryate na vyatikramaḥ // BhKir_11.76 //",
  "GK19bhakirpu:1232": "āsaktā dhūr iyaṃ rūḍhā jananī dūragā ca me /",
  "GK19bhakirpu:1233": "tiraskaroti svātantryaṃ jyāyāṃś cācāravān nṛpaḥ // BhKir_11.77 //",
  "GK19bhakirpu:1234": "svadharmam anurundhante nātikramam arātibhiḥ /",
  "GK19bhakirpu:1235": "palāyante kṛtadhvaṃsā nāhavān mānaśālinaḥ // BhKir_11.78 //",
  "GK19bhakirpu:1236": "vicchinnābhravilāyaṃ vā vilīye nagamūrdhani /",
  "GK19bhakirpu:1237": "ārādhya vā sahasrākṣam ayaśaḥśalyam uddhare // BhKir_11.79 //",
  "GK19bhakirpu:1238": "ity uktavantaṃ parirabhya dorbhyāṃ tanūjam āviṣkṛtadivyamūrtiḥ /",
  "GK19bhakirpu:1239": "aghopaghātaṃ maghavā vibhūtyai bhavodbhavārādhanam ādideśa // BhKir_11.80 //",
  "GK19bhakirpu:1240": "prīte pinākini mayā saha lokapālair lokatraye 'pi vihitāprativāryavīryaḥ /",
  "GK19bhakirpu:1241": "lakṣmīṃ samutsukayitāsi bhṛśaṃ pareṣām uccārya vācam iti tena tirobabhūve // BhKir_11.81 //",
  "GK19bhakirpu:1242": "atha vāsavasya vacanena ruciravadanas trilocanam /",
  "GK19bhakirpu:1243": "klāntirahitam abhirādhayituṃ vidhivat tapāṃsi vidadhe dhanaṃjayaḥ // BhKir_12.1 //",
  "GK19bhakirpu:1244": "abhiraśmimāli vimalasya dhṛtajayadhṛter anāśuṣaḥ /",
  "GK19bhakirpu:1245": "tasya bhuvi bahutithās tithayaḥ pratijagmur ekacaraṇaṃ niṣīdataḥ // BhKir_12.2 //",
  "GK19bhakirpu:1246": "vapurindriyopatapaneṣu satatam asukheṣu pāṇḍavaḥ /",
  "GK19bhakirpu:1247": "vyāpa nagapatir iva sthiratāṃ mahatāṃ hi dhairyam avibhāvyavaibhavam // BhKir_12.3 //",
  "GK19bhakirpu:1248": "na papāta saṃnihitapakti- surabhiṣu phaleṣu mānasam /",
  "GK19bhakirpu:1249": "tasya śucini śiśire ca payasy amṛtāyate hi sutapaḥ sukarmaṇām // BhKir_12.4 //",
  "GK19bhakirpu:1250": "na visismiye na viṣasāda muhur alasatāṃ nu cādade /",
  "GK19bhakirpu:1251": "sattvam urudhṛti rajastamasī na hataḥ sma tasya hataśaktipelave // BhKir_12.5 //",
  "GK19bhakirpu:1252": "tapasā kṛśaṃ vapur uvāha sa vijitajagattrayodayam /",
  "GK19bhakirpu:1253": "trāsajananam api tattvavidāṃ kim ivāsti yan na sukaraṃ manasvibhiḥ // BhKir_12.6 //",
  "GK19bhakirpu:1254": "jvalato 'nalād anuniśītham adhikarucir ambhasāṃ nidheḥ /",
  "GK19bhakirpu:1255": "dhairyaguṇam avajayan vijayī dadṛśe samunnatataraḥ sa śailataḥ // BhKir_12.7 //",
  "GK19bhakirpu:1256": "japataḥ sadā japam upāṃśu vadanam abhito visāribhiḥ /",
  "GK19bhakirpu:1257": "tasya daśanakiraṇaiḥ śuśubhe pariveṣabhīṣaṇam ivārkamaṇḍalam // BhKir_12.8 //",
  "GK19bhakirpu:1258": "kavacaṃ sa bibhrad upavīta- padanihitasajyakārmukaḥ /",
  "GK19bhakirpu:1259": "śailapatir iva mahendradhanuḥ- parivītabhīmagahano vididyute // BhKir_12.9 //",
  "GK19bhakirpu:1260": "praviveśa gām iva kṛśasya niyamasavanāya gacchataḥ /",
  "GK19bhakirpu:1261": "tasya padavinamito himavān gurutāṃ nayanti hi guṇā na saṃhatiḥ // BhKir_12.10 //",
  "GK19bhakirpu:1262": "parikīrṇam udyatabhujasya bhuvanavivare durāsadam /",
  "GK19bhakirpu:1263": "jyotir upari śiraso vitataṃ jagṛhe nijān munidivaukasāṃ pathaḥ // BhKir_12.11 //",
  "GK19bhakirpu:1264": "rajanīṣu rājatanayasya bahulasamaye 'pi dhāmabhiḥ /",
  "GK19bhakirpu:1265": "bhinnatimiranikaraṃ na jahe śaśiraśmisaṃgamayujā nabhaḥ śriyā // BhKir_12.12 //",
  "GK19bhakirpu:1266": "mahatā mayūkhanicayena śamitaruci jiṣṇujanmanā /",
  "GK19bhakirpu:1267": "hrītam iva nabhasi vītamale na virājate sma vapur aṃśumālinaḥ // BhKir_12.13 //",
  "GK19bhakirpu:1268": "tam udīritāruṇajaṭāṃśum adhiguṇaśarāsanaṃ janāḥ /",
  "GK19bhakirpu:1269": "rudram anuditalalāṭadṛśaṃ dadṛśur mimanthiṣum ivāsurīḥ purīḥ // BhKir_12.14 //",
  "GK19bhakirpu:1270": "marutāṃ patiḥ svid ahimāṃśur uta pṛthuśikhaḥ śikhī tapaḥ /",
  "GK19bhakirpu:1271": "taptum asukaram upakramate na jano 'yam ity avayaye sa tāpasaiḥ // BhKir_12.15 //",
  "GK19bhakirpu:1272": "na dadāha bhūruhavanāni haritanayadhāma dūragam /",
  "GK19bhakirpu:1273": "na sma nayati pariśoṣam apaḥ susahaṃ babhūva na ca siddhatāpasaiḥ // BhKir_12.16 //",
  "GK19bhakirpu:1274": "vinayaṃ guṇā iva vivekam apanayabhidaṃ nayā iva /",
  "GK19bhakirpu:1275": "nyāyam avadhaya ivāśaraṇāḥ śaraṇaṃ yayuḥ śivam atho maharṣayaḥ // BhKir_12.17 //",
  "GK19bhakirpu:1276": "parivītam aṃśubhir udasta- dinakaramayūkhamaṇḍalaiḥ /",
  "GK19bhakirpu:1277": "śambhum upahatadṛśaḥ sahasā na ca te nicāyitum abhiprasehire // BhKir_12.18 //",
  "GK19bhakirpu:1278": "atha bhūtabhavyabhavadīśam abhimukhayituṃ kṛtastavāḥ /",
  "GK19bhakirpu:1279": "tatra mahasi dadṛśuḥ puruṣaṃ kamanīyavigraham ayugmalocanam // BhKir_12.19 //",
  "GK19bhakirpu:1280": "kakude vṛṣasya kṛtabāhum akṛśapariṇāhaśālini /",
  "GK19bhakirpu:1281": "sparśasukham anubhavantam umā- kucayugmamaṇḍala ivārdracandane // BhKir_12.20 //",
  "GK19bhakirpu:1282": "sthitam unnate tuhinaśaila- śirasi bhuvanātivartinā /",
  "GK19bhakirpu:1283": "sādrijaladhijalavāhapathaṃ sadigaśnuvānam iva viśvam ojasā // BhKir_12.21 //",
  "GK19bhakirpu:1284": "anujānumadhyamavasakta- vitatavapuṣā mahāhinā /",
  "GK19bhakirpu:1285": "lokam akhilam iva bhūmibhṛtā ravitejasām avadhinādhiveṣṭitam // BhKir_12.22 //",
  "GK19bhakirpu:1286": "pariṇāhinā tuhinarāśi- viśadam upavītasūtratām /",
  "GK19bhakirpu:1287": "nītam uragam anurañjayatā śitinā galena vilasanmarīcinā // BhKir_12.23 //",
  "GK19bhakirpu:1288": "plutamālatīsitakapāla- kamudam uparuddhamūrdhajam /",
  "GK19bhakirpu:1289": "śeṣam iva surasaritpayasāṃ śirasā visāri śaśidhāma bibhratam // BhKir_12.24 //",
  "GK19bhakirpu:1290": "munayas tato 'bhimukham etya nayanavinimeṣanoditāḥ /",
  "GK19bhakirpu:1291": "pāṇḍutanayatapasā janitaṃ jagatām aśarma bhṛśam ācacakṣire // BhKir_12.25 //",
  "GK19bhakirpu:1292": "tarasaiva ko 'pi bhuvanaika- puruṣa puruṣas tapasyati /",
  "GK19bhakirpu:1293": "jyotiramalavapuṣo 'pi raver abhibhūya vṛtra iva bhīmavigrahaḥ // BhKir_12.26 //",
  "GK19bhakirpu:1294": "sa dhanurmaheṣudhi nibharti kavacam asitam uttamaṃ jaṭāḥ /",
  "GK19bhakirpu:1295": "valkam ajinam iti citram idaṃ munitāvirodhi na ca nāsya rājate // BhKir_12.27 //",
  "GK19bhakirpu:1296": "calane 'vaniś calati tasya karaṇaniyame sadiṅmukham /",
  "GK19bhakirpu:1297": "stambham anubhavati śāntamarud- grahatārakāgaṇayutaṃ nabhastalam // BhKir_12.28 //",
  "GK19bhakirpu:1298": "sa tadojasā vijitasāram amaraditijopasaṃhitam /",
  "GK19bhakirpu:1299": "viśvam idam apidadhāti purā kim ivāsti yan na tapasām aduṣkaram // BhKir_12.29 //",
  "GK19bhakirpu:1300": "vijigīṣate yadi jaganti yugapad atha saṃjihīrṣati /",
  "GK19bhakirpu:1301": "prāptum abhavam abhivāñchati vā vayam asya no viṣahituṃ kṣamā rucaḥ // BhKir_12.30 //",
  "GK19bhakirpu:1302": "kim upekṣase kathaya nātha na tava viditaṃ na kiṃcana /",
  "GK19bhakirpu:1303": "trātum alam abhayadārhasi nas tvayi mā sma śāsati bhavatparābhavaḥ // BhKir_12.31 //",
  "GK19bhakirpu:1304": "iti gāṃ vidhāya virateṣu muniṣu vacanaṃ samādade /",
  "GK19bhakirpu:1305": "bhinnajaladhijalanādaguru dhvanayan diśāṃ vivaram andhakāntakaḥ // BhKir_12.32 //",
  "GK19bhakirpu:1306": "badarītapovananivāsa- niratam avagāta mānyathā /",
  "GK19bhakirpu:1307": "dhātur udayanidhane jagatāṃ naram aṃśam ādipuruṣasya gāṃ gatam // BhKir_12.33 //",
  "GK19bhakirpu:1308": "dviṣataḥ parāsisiṣur eṣa sakalabhuvanābhitāpinaḥ /",
  "GK19bhakirpu:1309": "krāntakuliśakaravīryabalān madupāsanaṃ vihitavān mahat tapaḥ // BhKir_12.34 //",
  "GK19bhakirpu:1310": "ayam acyutaś ca vacanena sarasiruhajanmanaḥ prajāḥ /",
  "GK19bhakirpu:1311": "pātum asuranidhanena vibhū bhuvam abhyupetya manujeṣu tiṣṭhataḥ // BhKir_12.35 //",
  "GK19bhakirpu:1312": "surakṛtyam etad avagamya nipuṇam iti mūkadānavaḥ /",
  "GK19bhakirpu:1313": "hantum abhipatati pāṇḍusutaṃ tvarayā tad atra saha gamyatāṃ mayā // BhKir_12.36 //",
  "GK19bhakirpu:1314": "vivare 'pi nainam anigūḍham abhibhavitum eṣa pārayan /",
  "GK19bhakirpu:1315": "pāpaniratir aviśaṅkitayā vijayaṃ vyavasyati varāhamāyayā // BhKir_12.37 //",
  "GK19bhakirpu:1316": "nihate viḍambitakirāta- nṛpativapuṣā ripau mayā /",
  "GK19bhakirpu:1317": "muktaniśitaviśikhaḥ prasabhaṃ mṛgayāvivādam ayam ācariṣyati // BhKir_12.38 //",
  "GK19bhakirpu:1318": "tapasā nipīḍitakṛśasya virahitasahāyasampadaḥ /",
  "GK19bhakirpu:1319": "sattvavihitam atulaṃ bhujayor balam asya paśyata mṛdhe 'dhikupyataḥ // BhKir_12.39 //",
  "GK19bhakirpu:1320": "iti tān udāram anunīya viṣamaharicandanālinā /",
  "GK19bhakirpu:1321": "gharmajanitapulakena lasad- gajamauktikāvaliguṇena vakṣasā // BhKir_12.40 //",
  "GK19bhakirpu:1322": "vadanena puṣpitalatānta- niyamitavilambitamaulinā /",
  "GK19bhakirpu:1323": "bibhrad aruṇanayanena rucaṃ śikhipicchalāñchitakapolabhittinā // BhKir_12.41 //",
  "GK19bhakirpu:1324": "bṛhadudvahañ jaladanādi dhanur upahitaikamārgaṇam /",
  "GK19bhakirpu:1325": "meghanicaya iva saṃvavṛte ruciraḥ kirātapṛtanāpatiḥ śivaḥ // BhKir_12.42 //",
  "GK19bhakirpu:1326": "anukūlam asya ca vicintya gaṇapatibhir āttavigrahaiḥ /",
  "GK19bhakirpu:1327": "śūlaparaśuśaracāpabhṛtair mahatī vanecaracamūr vinirmame // BhKir_12.43 //",
  "GK19bhakirpu:1328": "viracayya kānanavibhāgam anugiram atheśvarājñayā /",
  "GK19bhakirpu:1329": "bhīmaninadapihitorubhuvaḥ parito 'padiśya mṛgayāṃ pratasthire // BhKir_12.44 //",
  "GK19bhakirpu:1330": "kṣubhitābhiniḥsṛtavibhinna- śakunimṛgayūthaniḥsvanaiḥ /",
  "GK19bhakirpu:1331": "pūrṇapṛthuvanaguhāvivaraḥ sahasā bhayād iva rarāsa bhūdharaḥ // BhKir_12.45 //",
  "GK19bhakirpu:1332": "na virodhinī ruṣam iyāya pathi mṛgavihaṅgasaṃhatiḥ /",
  "GK19bhakirpu:1333": "ghnanti sahajam api bhūribhiyaḥ samam āgatāḥ sapadi vairam āpadaḥ // BhKir_12.46 //",
  "GK19bhakirpu:1334": "camarīgaṇair gaṇabalasya balavati bhaye 'py upasthite /",
  "GK19bhakirpu:1335": "vaṃśavitatiṣu viṣaktapṛthu- priyabālavāladhibhir ādade dhṛtiḥ // BhKir_12.47 //",
  "GK19bhakirpu:1336": "harasainikāḥ pratibhaye 'pi gajamadasugandhikesaraiḥ /",
  "GK19bhakirpu:1337": "svastham abhidadṛśire sahasā pratibodhajṛmbhamukhair mṛgādhipaiḥ // BhKir_12.48 //",
  "GK19bhakirpu:1338": "bibharāṃbabhūvur apavṛtta- jaṭharaśapharīkulākulāḥ /",
  "GK19bhakirpu:1339": "paṅkaviṣamitataṭāḥ saritaḥ karirugṇacandanarasāruṇaṃ payaḥ // BhKir_12.49 //",
  "GK19bhakirpu:1340": "mahiṣakṣatāgurutamāla- naladasurabhiḥ sadāgatiḥ /",
  "GK19bhakirpu:1341": "vyastaśukanibhaśilākusumaḥ praṇudan vavau vanasadāṃ pariśramam // BhKir_12.50 //",
  "GK19bhakirpu:1342": "mathitāmbhaso rayavikīrṇa- mṛditakadalīgavedhukāḥ /",
  "GK19bhakirpu:1343": "klāntajalaruhalatāḥ sarasīr vidadhe nidāgha iva sattvasamplavaḥ // BhKir_12.51 //",
  "GK19bhakirpu:1344": "iti cālayann acalasānu- vanagahanajān umāpatiḥ /",
  "GK19bhakirpu:1345": "prāpa muditahariṇīdaśana- kṣatavīrudhaṃ vasatim aindrasūnavīm // BhKir_12.52 //",
  "GK19bhakirpu:1346": "sa tam āsasāda ghananīlam abhimukham upasthitaṃ muneḥ /",
  "GK19bhakirpu:1347": "pitranikaṣaṇavibhinnabhuvaṃ danujaṃ dadhānam atha saukaraṃ vapuḥ // BhKir_12.53 //",
  "GK19bhakirpu:1348": "kacchānte surasarito nidhāya senām anvatiḥ sakatipayaiḥ kirātavaryaiḥ /",
  "GK19bhakirpu:1349": "pracchannas tarugahanaiḥ sagulmajālair lakṣmīvān anupadam asya sampratasthe // BhKir_12.54 //",
  "GK19bhakirpu:1350": "vapuṣāṃ parameṇa bhūdharāṇām atha sambhāvyaparākramaṃ vibhede /",
  "GK19bhakirpu:1351": "mṛgam āśu vilokayāṃcakāra sthiradaṃṣṭrogramukhaṃ mahendrasūnuḥ // BhKir_13.1 //",
  "GK19bhakirpu:1352": "sphuṭabaddhasaṭonnatiḥ sa dūrād abhidhāvann avadhīritānyakṛtyaḥ /",
  "GK19bhakirpu:1353": "jayam icchati tasya jātaśaṅke manasīmaṃ muhur ādade vitarkam // BhKir_13.2 //",
  "GK19bhakirpu:1354": "ghanapotravidīrṇaśālamūlo nibiḍaskandhanikāṣarugṇavapraḥ /",
  "GK19bhakirpu:1355": "ayam ekacaro 'bhivartate māṃ samarāyeva samājuhūṣamāṇaḥ // BhKir_13.3 //",
  "GK19bhakirpu:1356": "iha vītabhayās taponubhāvāj jahati vyālamṛgāḥ pareṣu vṛttim /",
  "GK19bhakirpu:1357": "mayi tāṃ sutarām ayaṃ vidhatte vikṛtiḥ kiṃ nu bhaved iyaṃ nu māyā // BhKir_13.4 //",
  "GK19bhakirpu:1358": "athavaiṣa kṛtajñayeva pūrvaṃ bhṛśam āsevitayā ruṣā na muktaḥ /",
  "GK19bhakirpu:1359": "avadhūya virodhinīḥ kim ārān mṛgajātīr abhiyāti māṃ javena // BhKir_13.5 //",
  "GK19bhakirpu:1360": "na mṛgaḥ khalu ko 'py ayaṃ jighāṃsuḥ skhalati hy atra tathā bhṛśaṃ mano me /",
  "GK19bhakirpu:1361": "vimalaṃ kaluṣībhavac ca cetaḥ kathayaty eva hitaiṣiṇaṃ ripuṃ vā // BhKir_13.6 //",
  "GK19bhakirpu:1362": "munir asmi nirāgasaḥ kuto me bhayam ity eṣa na bhūtaye 'bhimānaḥ /",
  "GK19bhakirpu:1363": "paravṛddhiṣu baddhamatsarāṇāṃ kim iva hy asti durātmanām alaṅghyam // BhKir_13.7 //",
  "GK19bhakirpu:1364": "danujaḥ svid ayaṃ kṣapācaro vā vanaje neti balaṃ bad asti sattve /",
  "GK19bhakirpu:1365": "abhibhūya tathā hi meghanīlaḥ sakalaṃ kampayatīva śailarājam // BhKir_13.8 //",
  "GK19bhakirpu:1366": "ayam eva mṛgavyasattrakāmaḥ prahariṣyan mayi māyayā śamasthe /",
  "GK19bhakirpu:1367": "pṛthubhir dhvajinīsravair akārṣīc cakitodbhrāntamṛgāṇi kānanāni // BhKir_13.9 //",
  "GK19bhakirpu:1368": "bahuśaḥ kṛtasatkṛter vidhātuṃ priyam icchann athavā suyodhanasya /",
  "GK19bhakirpu:1369": "kṣubhitaṃ vanagocarābhiyogād gaṇam āśiśriyad ākulaṃ tiraścām // BhKir_13.10 //",
  "GK19bhakirpu:1370": "avalīḍhasanābhir aśvasenaḥ prasabhaṃ khāṇḍavajātavedasā vā /",
  "GK19bhakirpu:1371": "pratikartum upāgataḥ samanyuḥ kṛtamanyur yadi vā vṛkodareṇa // BhKir_13.11 //",
  "GK19bhakirpu:1372": "balaśālitayā yathā tathā vā dhiyam ucchedaparāmayaṃ dadhānaḥ /",
  "GK19bhakirpu:1373": "niyamena mayā nibarhaṇīyaḥ paramaṃ lābham arātibhaṅgam āhuḥ // BhKir_13.12 //",
  "GK19bhakirpu:1374": "kuru tāta tapāṃsy amārgadāyī vijayāyety alam anvaśān munir mām /",
  "GK19bhakirpu:1375": "balinaś ca vadhād ṛte 'sya śakyaṃ vrasaṃrakṣaṇam anyathā na kartum // BhKir_13.13 //",
  "GK19bhakirpu:1376": "iti tena vicintya cāpanāma prathamaṃ pauruṣacihnam ālalambe /",
  "GK19bhakirpu:1377": "upalabdhaguṇaḥ parasya bhede sacivaḥ śuddha ivādade ca bāṇaḥ // BhKir_13.14 //",
  "GK19bhakirpu:1378": "anubhāvavatā guru sthiratvād avisaṃvādi dhanur dhanaṃjayena /",
  "GK19bhakirpu:1379": "svabalavyasane 'pi pīḍyamānaṃ guṇavan mitram ivānatiṃ prapede // BhKir_13.15 //",
  "GK19bhakirpu:1380": "pravikarṣaninādabhinnarandhraḥ padaviṣṭambhanipīḍitas tadānīm /",
  "GK19bhakirpu:1381": "adhirohati gāṇḍivaṃ maheṣau sakalaḥ saṃśayam āruroha śailaḥ // BhKir_13.16 //",
  "GK19bhakirpu:1382": "dadṛśe 'tha savismayaṃ śivena sthirapūrṇāyatacāpamaṇḍalasthaḥ /",
  "GK19bhakirpu:1383": "racitas tisṛṇāṃ purāṃ vidhātuṃ vadham ātmeva bhayānakaḥ pareṣām // BhKir_13.17 //",
  "GK19bhakirpu:1384": "vicakarṣa ca saṃhiteṣur uccaiś caraṇāskandananāmitācalendraḥ /",
  "GK19bhakirpu:1385": "dhanurāyatabhogavāsukijyā- vadanagranthivimuktavahni śambhuḥ // BhKir_13.18 //",
  "GK19bhakirpu:1386": "sa bhavasya bhavakṣayaikahetoḥ sitasapteś ca vidhāsyatoḥ sahārtham /",
  "GK19bhakirpu:1387": "ripur āpa parābhavāya madhyaṃ prakṛtipratyayayor ivānubandhaḥ // BhKir_13.19 //",
  "GK19bhakirpu:1388": "atha dīpitavārivāhavartmā ravavitrāsitavāraṇād avāryaḥ /",
  "GK19bhakirpu:1389": "nipapāta javādiṣu pinākān mahato 'bhrād iva vaidyutaḥ kṛśānuḥ // BhKir_13.20 //",
  "GK19bhakirpu:1390": "vrajato 'sya bṛhat patattrajanmā kṛtatārkṣyopanipātavegaśaṅkaḥ /",
  "GK19bhakirpu:1391": "pratinādamahān mahoragāṇāṃ hṛdayaśrotrabhid utpapāta nādaḥ // BhKir_13.21 //",
  "GK19bhakirpu:1392": "nayanād iva śūlinaḥ pravṛttair manaso 'py āśutaraṃ yataḥ piśaṅgaiḥ /",
  "GK19bhakirpu:1393": "vidadhe vilasattaḍillatābhaiḥ kiraṇair vyomani mārgaṇasya mārgaḥ // BhKir_13.22 //",
  "GK19bhakirpu:1394": "apayan dhanuṣaḥ śivāntikasthair vivaresadbhir abhikhyayā jihānaḥ /",
  "GK19bhakirpu:1395": "yugapad dadṛśe viśan varāhaṃ tadupoḍhaiś ca nabhaścaraiḥ pṛṣatkaḥ // BhKir_13.23 //",
  "GK19bhakirpu:1396": "sa tamālanibhe ripau surāṇāṃ ghananīhāra ivāviṣaktavegaḥ /",
  "GK19bhakirpu:1397": "bhayaviplutam īkṣito nabhaḥsthair jagatīṃ grāha ivāpagāṃ jagāhe // BhKir_13.24 //",
  "GK19bhakirpu:1398": "sapadi priyarūpaparvarekhaḥ sitalohāgranakhaḥ kham āsasāda /",
  "GK19bhakirpu:1399": "kupitāntakatarjanāṅguliśrīr vyathayan prāṇabhṛtaḥ kapidhvajeṣu // BhKir_13.25 //",
  "GK19bhakirpu:1400": "paramāstraparigrahorutejaḥ sphuradulkākṛti vikṣipan vaneṣu /",
  "GK19bhakirpu:1401": "sa javena patan paraḥśatānāṃ patatāṃ vrāta ivāravaṃ vitene // BhKir_13.26 //",
  "GK19bhakirpu:1402": "avibhāvitaniṣkramaprayāṇaḥ śamitāyāma ivātiraṃhasā saḥ /",
  "GK19bhakirpu:1403": "saha pūrvataraṃ nu cittavṛtter apatitvā nu cakāra lakṣyabhedam // BhKir_13.27 //",
  "GK19bhakirpu:1404": "sa vṛṣadhvajasāyakāvabhinnaṃ jayahetuḥ pratikāyam eṣaṇīyam /",
  "GK19bhakirpu:1405": "laghu sādhayituṃ śaraḥ prasehe vidhinevārtham udīritaṃ prayatnaḥ // BhKir_13.28 //",
  "GK19bhakirpu:1406": "avivekavṛthāśramāv ivārthaṃ kṣayalobhāv iva saṃśritānurāgam /",
  "GK19bhakirpu:1407": "vijigīṣum ivānayapramādāv avasādaṃ viśikhau vininyatus tam // BhKir_13.29 //",
  "GK19bhakirpu:1408": "atha dīrghatamaṃ tamaḥ pravekṣyan sahasā rugṇrayaḥ sa sambhrameṇa /",
  "GK19bhakirpu:1409": "nipatantam ivoṣṇaraśmim urvyāṃ valayībhūtataruṃ dharāṃ ca mene // BhKir_13.30 //",
  "GK19bhakirpu:1410": "sa gataḥ kṣitim uṣṇaśoṇitārdraḥ khuradaṃṣṭrāgranipātadāritāśmā /",
  "GK19bhakirpu:1411": "asubhiḥ kṣaṇam īkṣitendrasūnir vihitāmarṣagurudhvanir nirāse // BhKir_13.31 //",
  "GK19bhakirpu:1412": "sphuṭapauruṣam āpapāta pārthas tam atha prājyaśaraḥ śaraṃ jighṛkṣuḥ /",
  "GK19bhakirpu:1413": "na tathā kṛtavedināṃ kariṣyan priyatām eti yathā kṛtāvadānaḥ // BhKir_13.32 //",
  "GK19bhakirpu:1414": "upakāra ivāsati prayuktaḥ sthitim aprāpya mṛge gataḥ praṇāśam /",
  "GK19bhakirpu:1415": "kṛtaśaktir avāṅmukho gurutvāj janitavrīḍa ivātmapauruṣeṇa // BhKir_13.33 //",
  "GK19bhakirpu:1416": "sa samuddharatā vicintya tena svarucaṃ kīrtim ivottamāṃ dadhānaḥ /",
  "GK19bhakirpu:1417": "anuyukta iva svavārtam uccaiḥ parirebhe nu bhṛśaṃ vilocanābhyām // BhKir_13.34 //",
  "GK19bhakirpu:1418": "tatra kārmukabhṛtaṃ mahābhujaḥ paśyati sma sahasā vanecaram /",
  "GK19bhakirpu:1419": "saṃnikāśayitum agrataḥ sthitaṃ śāsanaṃ kusumacāpavidviṣaḥ // BhKir_13.35 //",
  "GK19bhakirpu:1420": "sa prayujya tanaye mahīpater ātmajātisadṛśīṃ kilānatim /",
  "GK19bhakirpu:1421": "sāntvapūrvam abhinītihetukaṃ vaktum ittham upacakrame vacaḥ // BhKir_13.36 //",
  "GK19bhakirpu:1422": "śāntatā vinayayogi mānasaṃ bhūridhāma vimalaṃ tapaḥ śrutam /",
  "GK19bhakirpu:1423": "prāha te nu sadṛśī divaukasām anvavāyam avadātam ākṛtiḥ // BhKir_13.37 //",
  "GK19bhakirpu:1424": "dīpitas tvam anubhāvasampadā gauraveṇa laghayan mahībhṛtaḥ /",
  "GK19bhakirpu:1425": "rājase munir apīha kārayann ādhipatyam iva śātamanyavam // BhKir_13.38 //",
  "GK19bhakirpu:1426": "tāpaso 'pi vibhutām upeyivān āspadaṃ tvam asi sarvasampadām /",
  "GK19bhakirpu:1427": "dṛśyate hi bhavato vinā janair anvitasya sacivair iva dyutiḥ // BhKir_13.39 //",
  "GK19bhakirpu:1428": "vismayaḥ ka iva vā jayaśriyā naiva muktir api te davīyasī /",
  "GK19bhakirpu:1429": "īpsitasya na bhaved upāśrayaḥ kasya nirjitarajastamoguṇaḥ // BhKir_13.40 //",
  "GK19bhakirpu:1430": "hrepayann ahimatejasaṃ tviṣā sa tvam ittham upapannapauruṣaḥ /",
  "GK19bhakirpu:1431": "hartum arhasi varāhabhedinaṃ nainam asmadadhipasya sāyakam // BhKir_13.41 //",
  "GK19bhakirpu:1432": "smaryate tanubhṛtāṃ sanātanaṃ nyāyyam ācaritam uttamair nṛbhiḥ /",
  "GK19bhakirpu:1433": "dhvaṃsate yadi bhavādṛśas tataḥ kaḥ prayātu vada tena vartmanā // BhKir_13.42 //",
  "GK19bhakirpu:1434": "ākumāram upadeṣṭum icchavaḥ saṃnivṛttim apathān mahāpadaḥ /",
  "GK19bhakirpu:1435": "yogaśaktijitajanmamṛtyavaḥ śīlayanti yatayaḥ suśīlatām // BhKir_13.43 //",
  "GK19bhakirpu:1436": "tiṣṭhatāṃ tapasi puṇyam āsajan sampado 'nuguṇayan sukhaiṣiṇām /",
  "GK19bhakirpu:1437": "yogināṃ pariṇaman vimuktaye kena nāstu vinayaḥ satāṃ priyaḥ // BhKir_13.44 //",
  "GK19bhakirpu:1438": "nūnam atrabhavataḥ śarākṛtiṃ sarvathāyam anuyāti sāyakaḥ /",
  "GK19bhakirpu:1439": "so 'yam ity anupapannasaṃśayaḥ kāritas tvam apathe padaṃ yayā // BhKir_13.45 //",
  "GK19bhakirpu:1440": "anyadīyaviśikhe na kevalaṃ niḥspṛhasya bhavitavyam āhṛte /",
  "GK19bhakirpu:1441": "nighnataḥ paranibarhitaṃ mṛgaṃ vrīḍitavyam api te sacetasaḥ // BhKir_13.46 //",
  "GK19bhakirpu:1442": "saṃtataṃ niśamayanta utsukā yaiḥ prayānti mudam asya sūrayaḥ /",
  "GK19bhakirpu:1443": "kīrtitāni hasite 'pi tāni yaṃ vrīḍayanti caritāni māninam // BhKir_13.47 //",
  "GK19bhakirpu:1444": "anyadoṣam iva saḥ svakaṃ guṇaṃ khyāpayet katham adhṛṣṭatājaḍaḥ /",
  "GK19bhakirpu:1445": "ucyate sa khalu kāryavattayā dhig vibhinnabudhasetum arthitām // BhKir_13.48 //",
  "GK19bhakirpu:1446": "durvacaṃ tad atha mā sma bhūn mṛgas tvāv asau yad akariṣyad ojasā /",
  "GK19bhakirpu:1447": "nainam āśu yadi vāhinīpatiḥ pratyapatsyata śitena pattriṇā // BhKir_13.49 //",
  "GK19bhakirpu:1448": "ko nv imaṃ harituraṅgam āyudha- stheyasīṃ dadhatam aṅgasaṃhatim /",
  "GK19bhakirpu:1449": "vegavattaramṛte camūpater hantum arhati śareṇa daṃṣṭriṇam // BhKir_13.50 //",
  "GK19bhakirpu:1450": "mitram iṣṭam upakāri saṃśaye medinīpatir ayaṃ tathā ca te /",
  "GK19bhakirpu:1451": "taṃ virodhya bhavatā nirāsi mā sajjanaikavasatiḥ kṛtajñatā // BhKir_13.51 //",
  "GK19bhakirpu:1452": "labhyam ekasukṛtena durlabhā rakṣitāram asurakṣyabhūtayaḥ /",
  "GK19bhakirpu:1453": "svantam antavirasā jigīṣatāṃ mitralābham anu lābhasampadaḥ // BhKir_13.52 //",
  "GK19bhakirpu:1454": "cañcalaṃ vasu nitāntam unnatā medinīm api haranty arātayaḥ /",
  "GK19bhakirpu:1455": "bhūdharasthiram upeyam āgataṃ māvamaṃsta suhṛdaṃ mahīpatim // BhKir_13.53 //",
  "GK19bhakirpu:1456": "jetum eva bhavatā tapasyate nāyudhāni dadhate mumukṣavaḥ /",
  "GK19bhakirpu:1457": "prāpsyate ca sakalaṃ mahībhṛtā saṃgatena tapasaḥ phalaṃ tvayā // BhKir_13.54 //",
  "GK19bhakirpu:1458": "vājibhūmir ibharājakānanaṃ santi ratnanicayāś ca bhūriśaḥ /",
  "GK19bhakirpu:1459": "kāñcanena kim ivāsya pattriṇā kevalaṃ na sahate vilaṅghanam // BhKir_13.55 //",
  "GK19bhakirpu:1460": "sāvalepam upalipsate parair abhyupaiti vikṛtiṃ rajasy api /",
  "GK19bhakirpu:1461": "arthitas tu na mahān samīhate jīvitaṃ kimu dhanaṃ dhanāyitum // BhKir_13.56 //",
  "GK19bhakirpu:1462": "tat tadīyaviśikhātisarjanād astu vāṃ guru yadṛcchayāgatam /",
  "GK19bhakirpu:1463": "rāghavaplavagarājayor iva prema yuktam itaretarāśrayam // BhKir_13.57 //",
  "GK19bhakirpu:1464": "nābhiyoktum anṛtaṃ tvam iṣyate kas tapasviviśikheṣu cādaraḥ /",
  "GK19bhakirpu:1465": "santi bhūbhṛti śarā hi naḥ pare ye parākramavasūni vajriṇaḥ // BhKir_13.58 //",
  "GK19bhakirpu:1466": "mārgaṇair atha tava prayojanaṃ nāthase kimu patiṃ na bhūbhṛtaḥ /",
  "GK19bhakirpu:1467": "tvadvidhaṃ suhṛdam etya sa arthinaṃ kiṃ na yacchati vijitya medinīm // BhKir_13.59 //",
  "GK19bhakirpu:1468": "tena sūrir upakāritādhanaḥ kartum icchati na yācitaṃ vṛthā /",
  "GK19bhakirpu:1469": "sīdatām anubhavann ivārthināṃ veda yat praṇayabhaṅgavedanām // BhKir_13.60 //",
  "GK19bhakirpu:1470": "śaktir arthapatiṣu svayaṃgrahaṃ prema kārayati vā niratyayam /",
  "GK19bhakirpu:1471": "kāraṇadvayam idaṃ nirasyataḥ prārthanādhikabale vipatphalā // BhKir_13.61 //",
  "GK19bhakirpu:1472": "astravedam adhigamya tattvataḥ kasya ceha bhujavīryaśālinaḥ /",
  "GK19bhakirpu:1473": "jāmadagnyam apahāya gīyate tāpaseṣu caritārtham āyudham // BhKir_13.62 //",
  "GK19bhakirpu:1474": "abhyaghāni municāpalāt tvayā yan mṛgaḥ kṣitipateḥ parigrahaḥ /",
  "GK19bhakirpu:1475": "akṣamiṣṭa tad ayaṃ pramādyatāṃ saṃvṛṇoti khalu doṣam ajñatā // BhKir_13.63 //",
  "GK19bhakirpu:1476": "janmaveṣatapasāṃ virodhinīṃ mā kṛthāḥ punar amūm apakriyām /",
  "GK19bhakirpu:1477": "āpad ety ubhayalokadūṣaṇī vartamānam apathe hi durmatim // BhKir_13.64 //",
  "GK19bhakirpu:1478": "yaṣṭum icchasi pitṝn na sāmprataṃ saṃvṛto 'rcicayiṣur divaukasaḥ /",
  "GK19bhakirpu:1479": "dātum eva padavīm api kṣamaḥ kiṃ mṛge 'ṅga viśikhaṃ nyavīviśaḥ // BhKir_13.65 //",
  "GK19bhakirpu:1480": "sajjano 'si vijahīhi cāpalaṃ sarvadā ka iva vā sahiṣyate /",
  "GK19bhakirpu:1481": "vāridhīn iva yugāntavāyavaḥ kṣobhayanty anibhṛtā gurūn api // BhKir_13.66 //",
  "GK19bhakirpu:1482": "astravedavid ayaṃ mahīpatiḥ parvatīya iti māvajīgaṇaḥ /",
  "GK19bhakirpu:1483": "gopituṃ bhuvam imāṃ marutvatā śailavāsam anunīya lambhitaḥ // BhKir_13.67 //",
  "GK19bhakirpu:1484": "tat titikṣitam idaṃ mayā muner ity avocata vacaś camūpatiḥ /",
  "GK19bhakirpu:1485": "bāṇam atrabhavate nijaṃ diśann āpnuhi tvam api sarvasampadaḥ // BhKir_13.68 //",
  "GK19bhakirpu:1486": "ātmanīnam upatiṣṭhate guṇāḥ sambhavanti viramanti cāpadaḥ /",
  "GK19bhakirpu:1487": "ity anekaphalabhāji mā sma bhūd arthitā katham ivāryasaṃgame // BhKir_13.69 //",
  "GK19bhakirpu:1488": "dṛśyatām ayam anokahāntare tigmahetipṛtanābhir anvitaḥ /",
  "GK19bhakirpu:1489": "sāhivīcir iva sindhur uddhato bhūpatiḥ samayasetuvāritaḥ // BhKir_13.70 //",
  "GK19bhakirpu:1490": "sajyaṃ dhanur vahati yo 'hipatisthavīyaḥ stheyāñ jayan harituraṅgamaketulakṣmīm /",
  "GK19bhakirpu:1491": "asyānukūlaya matiṃ matimann anena sakhyā sukhaṃ samabhiyāsyasi cintitāni // BhKir_13.71 //",
  "GK19bhakirpu:1492": "tataḥ kirātasya vacobhir uddhataiḥ parāhataḥ śaila ivārṇavāmbubhiḥ /",
  "GK19bhakirpu:1493": "jahau na dhairyaṃ kupito 'pi pāṇḍavaḥ sudurgrahāntaḥkaraṇā hi sādhavaḥ // BhKir_14.1 //",
  "GK19bhakirpu:1494": "saleśam ulliṅgitaśātraveṅgitaḥ kṛtī girāṃ vistaratattvasaṃgrahe /",
  "GK19bhakirpu:1495": "ayaṃ pramāṇīkṛtakālasādhanaḥ praśāntasaṃrambha ivādade vacaḥ // BhKir_14.2 //",
  "GK19bhakirpu:1496": "viviktavarṇābharaṇā sukhaśrutiḥ prasādayantī hṛdayāny api dviṣām /",
  "GK19bhakirpu:1497": "pravartate nākṛtapuṇyakarmaṇāṃ prasannagambhīrapadā sarasvatī // BhKir_14.3 //",
  "GK19bhakirpu:1498": "bhavanti te sabhyatamā vipaścitāṃ manogataṃ vāci niveśayanti ye /",
  "GK19bhakirpu:1499": "nayanti teṣv apy upapannanaipuṇā gambhīram arthaṃ katicit prakāśatām // BhKir_14.4 //",
  "GK19bhakirpu:1500": "stuvanti gurvīm abhidheyasampadaṃ viśuddhimukter apare vipaścitaḥ /",
  "GK19bhakirpu:1501": "iti sthitāyāṃ pratipūruṣaṃ rucau sudurlabhāḥ sarvamanoramā giraḥ // BhKir_14.5 //",
  "GK19bhakirpu:1502": "samasya sampādayatā guṇair imāṃ tvayā samāropitabhāra bhāratīm /",
  "GK19bhakirpu:1503": "pragalbham ātmā dhuri dhurya vāgmināṃ vanacareṇāpi satādhiropitaḥ // BhKir_14.6 //",
  "GK19bhakirpu:1504": "prayujya sāmācaritaṃ vilobhanaṃ bhayaṃ vibhedāya dhiyaḥ pradarśitam /",
  "GK19bhakirpu:1505": "tathābhiyuktaṃ ca śilīmukhārthinā yathetaran nyāyyam ivāvabhāsate // BhKir_14.7 //",
  "GK19bhakirpu:1506": "virodhi siddher iti kartum udyataḥ sa vāritaḥ kiṃ bhavatā na bhūpatiḥ /",
  "GK19bhakirpu:1507": "hite niyojyaḥ khalu bhūtim icchatā sahārthanāśena nṛpo 'nujīvinā // BhKir_14.8 //",
  "GK19bhakirpu:1508": "dhruvaṃ praṇāśaḥ prahitasya pattriṇaḥ śiloccaye tasya vimārgaṇaṃ nayaḥ /",
  "GK19bhakirpu:1509": "na yuktam atrāryajanātilaṅghanaṃ diśaty apāyaṃ hi satām atikramaḥ // BhKir_14.9 //",
  "GK19bhakirpu:1510": "atītasaṃkhyā vihitā mamāgninā śilāmukhāḥ khāṇḍavam attum icchatā /",
  "GK19bhakirpu:1511": "anādṛtasyāmarasāyakeṣv api sthitā kathaṃ śailajanāśuge dhṛtiḥ // BhKir_14.10 //",
  "GK19bhakirpu:1512": "yadi pramāṇīkṛtam āryaceṣṭitaṃ kim ity adoṣeṇa tiraskṛtā vayam /",
  "GK19bhakirpu:1513": "ayātapūrvā parivādagocaraṃ satāṃ hi vāṇī guṇam eva bhāṣate // BhKir_14.11 //",
  "GK19bhakirpu:1514": "guṇāpavādena tadanyaropaṇād bhṛśādhirūḍhasya samañjasaṃ janam /",
  "GK19bhakirpu:1515": "dvidheva kṛtvā hṛdayaṃ nigūhataḥ sphurad asādhor vivṛṇoti vāgasiḥ // BhKir_14.12 //",
  "GK19bhakirpu:1516": "vanāśrayāḥ kasya mṛgāḥ parigrahāḥ śṛṇāti yas tān prasabhena tasya te /",
  "GK19bhakirpu:1517": "prahīyatām atra nṛpeṇa mānitā na mānitā cāsti bhavanti ca śriyaḥ // BhKir_14.13 //",
  "GK19bhakirpu:1518": "na vartma kasmaicid api pradīyatām iti vrataṃ me vihitaṃ maharṣiṇā /",
  "GK19bhakirpu:1519": "jighāṃsur asmān nihato mayā mṛgo vratābhirakṣā hi satām alaṃkriyā // BhKir_14.14 //",
  "GK19bhakirpu:1520": "mṛgān vinighnan mṛgayuḥ svahetunā kṛtopakāraḥ katham icchatāṃ tapaḥ /",
  "GK19bhakirpu:1521": "kṛpeti ced astu mṛgaḥ kṣataḥ kṣaṇād anena pūrvaṃ na mayeti kā gatiḥ // BhKir_14.15 //",
  "GK19bhakirpu:1522": "anāyudhe sattvajighāṃsite munau kṛpeti vṛttir mahatām akṛtrimā /",
  "GK19bhakirpu:1523": "śarāsanaṃ bibhrati sajyasāyakaṃ kṛtānukampaḥ sa kathaṃ pratīyate // BhKir_14.16 //",
  "GK19bhakirpu:1524": "atho śaras tena madartham ujjhitaḥ phalaṃ ca tasya pratikāyasādhanam /",
  "GK19bhakirpu:1525": "avikṣate tatra mayātmasātkṛte kṛtārthatā nanv adhikā camūpateḥ // BhKir_14.17 //",
  "GK19bhakirpu:1526": "yad āttha kāmaṃ bhavatā sa yācyatām iti kṣamaṃ naitad analpacetasām /",
  "GK19bhakirpu:1527": "kathaṃ prasahyāharaṇaiṣiṇāṃ priyaḥ parāvanatyā malinīkṛtāḥ śriyaḥ // BhKir_14.18 //",
  "GK19bhakirpu:1528": "abhūtam āsajya viruddham īhitaṃ balād alabhyaṃ tava lipsate nṛpaḥ /",
  "GK19bhakirpu:1529": "vijānato 'pi hy anayasya raudratāṃ bhavaty apāye parimohinī matiḥ // BhKir_14.19 //",
  "GK19bhakirpu:1530": "asiḥ śarā varma dhanuś ca noccakair vivicya kiṃ prārthitam īśvareṇa te /",
  "GK19bhakirpu:1531": "athāsti śaktiḥ kṛtam eva yācñayā na dūṣitaḥ śaktimatāṃ svayaṃgrahaḥ // BhKir_14.20 //",
  "GK19bhakirpu:1532": "sakhā sa yuktaḥ kathitaḥ kathaṃ tvayā yadṛcchayāsūyati yas tapasyate /",
  "GK19bhakirpu:1533": "guṇārjanocchrāyaviruddhabuddhayaḥ prakṛtyamitrā hi satām asādhavaḥ // BhKir_14.21 //",
  "GK19bhakirpu:1534": "vayaṃ kva varṇāśramarakṣaṇocitāḥ kva jātihīnā mṛgajīvitacchidaḥ /",
  "GK19bhakirpu:1535": "sahāpakṛṣṭair mahatāṃ na saṃgataṃ bhavanti gomāyusakhā na dantinaḥ // BhKir_14.22 //",
  "GK19bhakirpu:1536": "paro 'vajānāti yad ajñatājaḍas tad unnatānāṃ na vihanti dhīratām /",
  "GK19bhakirpu:1537": "samānavīryānvayapauruṣeṣu yaḥ karoty atikrāntim asau tiraskriyā // BhKir_14.23 //",
  "GK19bhakirpu:1538": "yadā vigṛhṇāti hataṃ tadā yaśaḥ karoti maitrīm atha dūṣitā guṇāḥ /",
  "GK19bhakirpu:1539": "sthitiṃ samīkṣyobhayathā parīkṣakaḥ karoty avajñopahataṃ pṛthagjanam // BhKir_14.24 //",
  "GK19bhakirpu:1540": "mayā mṛgān hantur anena hetunā viruddham ākṣepavacas titikṣitam /",
  "GK19bhakirpu:1541": "śarārtham eṣyaty atha lapsyate gatiṃ śiromaṇiṃ dṛṣṭiviṣāj jighṛkṣataḥ // BhKir_14.25 //",
  "GK19bhakirpu:1542": "itīritākūtam anīlavājinaṃ jayāya dūtaḥ pratitarjya tejasā /",
  "GK19bhakirpu:1543": "yayau samīpaṃ dhvajinīm upeyuṣaḥ prasannarūpasya virūpacakṣuṣaḥ // BhKir_14.26 //",
  "GK19bhakirpu:1544": "tato 'pavādena patākinīpateś cacāla nirhrādavatī mahācamūḥ /",
  "GK19bhakirpu:1545": "yugāntavātābhihateva kurvatī ninādam ambhonidhivīcisaṃhatiḥ // BhKir_14.27 //",
  "GK19bhakirpu:1546": "raṇāya jaitraḥ pradiśann iva tvarāṃ taraṅgitālambitaketusaṃtatiḥ /",
  "GK19bhakirpu:1547": "puro balānāṃ saghanāmbuśīkaraḥ śanaiḥ pratasthe surabhiḥ samīraṇaḥ // BhKir_14.28 //",
  "GK19bhakirpu:1548": "jayāravakṣveḍitanādamūrchitaḥ śarāsanajyātalavāraṇadhvaniḥ /",
  "GK19bhakirpu:1549": "asambhavanbhūdhararājakukṣiṣu prakampayan gām avatastare diśaḥ // BhKir_14.29 //",
  "GK19bhakirpu:1550": "niśātaraudreṣu vikāsatāṃ gataiḥ pradīpayadbhiḥ kakubhām ivāntaram /",
  "GK19bhakirpu:1551": "vanesadāṃ hetiṣu bhinnavigrahair vipusphure raśmimato marīcibhiḥ // BhKir_14.30 //",
  "GK19bhakirpu:1552": "udūḍhavakṣaḥsthagitaikadiṅmukho vikṛṣṭavisphāritacāpamaṇḍalaḥ /",
  "GK19bhakirpu:1553": "vitatya pakṣadvayam āyataṃ babhau vibhur guṇānām uparīva madhyagaḥ // BhKir_14.31 //",
  "GK19bhakirpu:1554": "sugeṣu durgeṣu ca tulyavikramair javād ahaṃpūrvikayā yiyāsubhiḥ /",
  "GK19bhakirpu:1555": "gaṇair avicchedaniruddham ābabhau vanaṃ nirucchvāsam ivākulākulam // BhKir_14.32 //",
  "GK19bhakirpu:1556": "tirohitaśvabhranikuñcarodhasaḥ samaśnuvānāḥ sahasātiriktatām /",
  "GK19bhakirpu:1557": "kirātasainyair apidhāya recitā bhuvaḥ kṣaṇaṃ nimnatayeva bhejire // BhKir_14.33 //",
  "GK19bhakirpu:1558": "pṛthūruparyastabṛhallatātatir javānilāghūrṇitaśālacandanā /",
  "GK19bhakirpu:1559": "gaṇādhipānāṃ paritaḥ prasāriṇī vanāny avāñcīva cakāra saṃhatiḥ // BhKir_14.34 //",
  "GK19bhakirpu:1560": "tataḥ sadarpaṃ pratanuṃ tapasyayā madasrutikṣāmam ivaikavāraṇam /",
  "GK19bhakirpu:1561": "parijvalantaṃ nidhanāya bhūbhṛtāṃ dahantam āśā iva jātavedasam // BhKir_14.35 //",
  "GK19bhakirpu:1562": "anādaropāttadhṛtaikasāyakaṃ jaye 'nukūle suhṛdīva saspṛham /",
  "GK19bhakirpu:1563": "śanair apūrṇapratikārapelave niveśayantaṃ nayane balodadhau // BhKir_14.36 //",
  "GK19bhakirpu:1564": "niṣaṇṇam āpatpratikārakāraṇe śarāsane dhairya ivānapāyini /",
  "GK19bhakirpu:1565": "alaṅghanīyaṃ prakṛtāv api sthitaṃ nivātaniṣkampam ivāpagāpatim // BhKir_14.37 //",
  "GK19bhakirpu:1566": "upeyuṣīṃ bibhratam antakadyutiṃ vadhād adūre patitasya daṃṣṭriṇaḥ /",
  "GK19bhakirpu:1567": "puraḥ samāveśitasatpaśuṃ dvijaiḥ patiṃ paśūnām iva hūtam adhvare // BhKir_14.38 //",
  "GK19bhakirpu:1568": "nijena nītaṃ vijitānyagauravaṃ gabhīratāṃ dhairyaguṇena bhūyasā /",
  "GK19bhakirpu:1569": "vanodayeneva ghanoruvīrudhā samandhakārīkṛtam uttamācalam // BhKir_14.39 //",
  "GK19bhakirpu:1570": "maharṣabhaskandham anūnakaṃdharaṃ bṛhacchilāvapraghanena vakṣasā /",
  "GK19bhakirpu:1571": "samujjihīrṣuṃ jagatīṃ mahābharāṃ mahāvarāhaṃ mahato 'rṇavād iva // BhKir_14.40 //",
  "GK19bhakirpu:1572": "harinmaṇiśyāmam udagravigrahaṃ prakāśamānaṃ paribhūya dehinaḥ /",
  "GK19bhakirpu:1573": "manuṣyabhāve puruṣaṃ purātanaṃ sthitaṃ jalādarśa ivāṃśumālinam // BhKir_14.41 //",
  "GK19bhakirpu:1574": "gurukriyārambhaphalair alaṃkṛtaṃ gatiṃ pratāpasya jagatpramāthinaḥ /",
  "GK19bhakirpu:1575": "gaṇāḥ samāsedur anīlavājinaṃ tapātyaye toyaghanā ghanā iva // BhKir_14.42 //",
  "GK19bhakirpu:1576": "yathāsvam āśaṃsitavikramāḥ purā muniprabhāvakṣatatejasaḥ pare /",
  "GK19bhakirpu:1577": "yayuḥ kṣaṇād apratipattimūḍhatāṃ mahānubhāvaḥ pratihanti pauruṣam // BhKir_14.43 //",
  "GK19bhakirpu:1578": "tataḥ prajahre samam eva tatra tair apekṣitānyonyabalopapattibhiḥ /",
  "GK19bhakirpu:1579": "mahodayānām api saṃghavṛttitāṃ sahāyasādhyāḥ pradiśanti siddhayaḥ // BhKir_14.44 //",
  "GK19bhakirpu:1580": "kirātasainyād urucāpanoditāḥ samaṃ samutpetur upāttaraṃhasaḥ /",
  "GK19bhakirpu:1581": "mahāvanād unmanasaḥ khagā iva pravṛttapattradhvanayaḥ śilīmukhāḥ // BhKir_14.45 //",
  "GK19bhakirpu:1582": "gabhīrarandhreṣu bhṛśaṃ mahībhṛtaḥ pratisvanair unnamitena sānuṣu /",
  "GK19bhakirpu:1583": "dhanurninādena javād upeyuṣā vibhidyamānā iva dadhvanur diśaḥ // BhKir_14.46 //",
  "GK19bhakirpu:1584": "vidhūnayantī gahanāni bhūruhāṃ tirohitopāntanabhodigantarā /",
  "GK19bhakirpu:1585": "mahīyasī vṛṣṭir ivānileritā ravaṃ vitene gaṇamārgaṇāvaliḥ // BhKir_14.47 //",
  "GK19bhakirpu:1586": "trayīm ṛtūnām anilāśinaḥ sataḥ prayāti poṣaṃ vapuṣi prahṛṣyataḥ /",
  "GK19bhakirpu:1587": "raṇāya jiṣṇor viduṣeva satvaraṃ ghanatvam īye śithilena varmaṇā // BhKir_14.48 //",
  "GK19bhakirpu:1588": "patatsu śastreṣu vitatya rodasī samantatas tasya dhanur dudhūṣataḥ /",
  "GK19bhakirpu:1589": "saroṣam ulkeva papāta bhīṣaṇā baleṣu dṛṣṭir vinipātaśaṃsinī // BhKir_14.49 //",
  "GK19bhakirpu:1590": "diśaḥ samūhann iva vikṣipann iva prabhāṃ raver ākulayann ivānilam /",
  "GK19bhakirpu:1591": "muniś cacāla kṣayakāladāruṇaḥ kṣitiṃ saśailāṃ calayann iveṣubhiḥ // BhKir_14.50 //",
  "GK19bhakirpu:1592": "vimuktam āśaṃsitaśatrunirjayair anekam ekāvasaraṃ vanecaraiḥ /",
  "GK19bhakirpu:1593": "sa nirjaghānāyudham antarā śaraiḥ kriyāphalaṃ kāla ivātipātitaḥ // BhKir_14.51 //",
  "GK19bhakirpu:1594": "gataiḥ pareṣām avibhāvanīyatāṃ nivārayadbhir vipadaṃ vidūragaiḥ /",
  "GK19bhakirpu:1595": "bhṛśaṃ babhūvopacito bṛhatphalaiḥ śarair upāyair iva pāṇḍunandanaḥ // BhKir_14.52 //",
  "GK19bhakirpu:1596": "divaḥ pṛthivyāḥ kakubhāṃ nu maṇḍalāt patanti bimbād uta tigmatejasaḥ /",
  "GK19bhakirpu:1597": "sakṛd vikṛṣṭād atha kārmukān muneḥ śarāḥ śarīrād iti te 'bhimenire // BhKir_14.53 //",
  "GK19bhakirpu:1598": "gaṇādhipānām avidhāya nirgataiḥ parāsutāṃ marmavidāraṇair api /",
  "GK19bhakirpu:1599": "javād atīye himavān adhomukhaiḥ kṛtāparādhair iva tasya pattribhiḥ // BhKir_14.54 //",
  "GK19bhakirpu:1600": "dviṣāṃ kṣatīr yāḥ prathame śilāmukhā vibhidya dehāvaraṇāni cakrire /",
  "GK19bhakirpu:1601": "na tāsu pete viśikhaiḥ punar muner aruṃtudatvaṃ mahatāṃ hy agocaraḥ // BhKir_14.55 //",
  "GK19bhakirpu:1602": "samujjhitā yāvadarāti niryatī sahaiva cāpān munibāṇasaṃhatiḥ /",
  "GK19bhakirpu:1603": "prabhā himāṃśor iva paṅkajāvaliṃ nināya saṃkocam umāpateś camūm // BhKir_14.56 //",
  "GK19bhakirpu:1604": "ajihmam ojiṣṭham amogham aklamaṃ kriyāsu bahvīṣu pṛthaṅ niyojitam /",
  "GK19bhakirpu:1605": "prasehire sādayituṃ na sāditāḥ śaraugham utsāham ivāsya vidviṣaḥ // BhKir_14.57 //",
  "GK19bhakirpu:1606": "śivadhvajinyaḥ pratiyodham agrataḥ sphurantam ugeṣumayūkhamālinam /",
  "GK19bhakirpu:1607": "tam ekadeśastham anekadeśagā nidadhyur arkaṃ yugapat prajā iva // BhKir_14.58 //",
  "GK19bhakirpu:1608": "muneḥ śaraugheṇa tadugraraṃhasā balaṃ prakopād iva viṣvag āyatā /",
  "GK19bhakirpu:1609": "vidhūnitaṃ bhrāntim iyāya saṅginīṃ mahānileneva nidāghajaṃ rajaḥ // BhKir_14.59 //",
  "GK19bhakirpu:1610": "tapobalenaiṣa vidhāya bhūyasīs tanūr adṛśyāḥ svid iṣūn nirasyati /",
  "GK19bhakirpu:1611": "amuṣya māyāvihataṃ nihanti naḥ pratīpam āgatya kim u svam āyudham // BhKir_14.60 //",
  "GK19bhakirpu:1612": "hṛtā guṇair asya bhayena vā munes tirohitāḥ svit praharanti devatāḥ /",
  "GK19bhakirpu:1613": "kathaṃ nv amī saṃtatam asya sāyakā bhavanty aneke jaladher ivormayaḥ // BhKir_14.61 //",
  "GK19bhakirpu:1614": "jayena kaccid viramed ayaṃ raṇād bhaved api svasti carācarāya vā /",
  "GK19bhakirpu:1615": "tatāpa kīrṇā nṛpasūnumārgaṇair iti pratarkākulitā patākinī // BhKir_14.62 //",
  "GK19bhakirpu:1616": "amarṣiṇā kṛtyam iva kṣamāśrayaṃ madoddhateneva hitaṃ priyaṃ vacaḥ /",
  "GK19bhakirpu:1617": "balīyasā tad vidhineva pauruṣaṃ balaṃ nirastaṃ na rarāja jiṣṇunā // BhKir_14.63 //",
  "GK19bhakirpu:1618": "pratidiśaṃ plavagādhipalakṣmaṇā viśikhasaṃhatitāpitamūrtibhiḥ /",
  "GK19bhakirpu:1619": "ravikaraglapitair iva vāribhiḥ śivabalaiḥ parimaṇḍalatā dadhe // BhKir_14.64 //",
  "GK19bhakirpu:1620": "pravitataśarajālacchannaviśvāntarāle vidhuvati dhanur āvir maṇḍalaṃ pāṇḍusūnau /",
  "GK19bhakirpu:1621": "katham api jayalakṣmīr bhūtabhūtā vihātuṃ viṣamanayanasenāpakṣapātaṃ viṣehe // BhKir_14.65 //",
  "GK19bhakirpu:1622": "atha bhūtāni vārtraghna- śarebhyas tatra tatrasuḥ /",
  "GK19bhakirpu:1623": "bheje diśaḥ parityakta- maheṣvāsā ca sā camūḥ // BhKir_15.1 //",
  "GK19bhakirpu:1624": "apaśyadbhir iveśānaṃ raṇān nivavṛte gaṇaiḥ /",
  "GK19bhakirpu:1625": "muhyatīva hi kṛcchreṣu sambhramajvalitaṃ manaḥ // BhKir_15.2 //",
  "GK19bhakirpu:1626": "khaṇḍitāśaṃsayā teṣāṃ parāṅmukhatayā tayā /",
  "GK19bhakirpu:1627": "āviveśa kṛpā ketau kṛtoccairvānaraṃ naram // BhKir_15.3 //",
  "GK19bhakirpu:1628": "āsthām ālambya nīteṣu vaśaṃ kṣudreṣv arātiṣu /",
  "GK19bhakirpu:1629": "vyaktim āyāti mahatāṃ māhātmyam anukampayā // BhKir_15.4 //",
  "GK19bhakirpu:1630": "sa sāsiḥ sāsusūḥ sāso yeyāyeyāyayāyayaḥ /",
  "GK19bhakirpu:1631": "lalau līlāṃ lalo 'lolaḥ śaśīśaśiśuśīḥ śaśan // BhKir_15.5 //",
  "GK19bhakirpu:1632": "trāsajihmaṃ yataś caitān mandam evānviyāya saḥ /",
  "GK19bhakirpu:1633": "nātipīḍayituṃ bhagnān icchanti hi mahaujasaḥ // BhKir_15.6 //",
  "GK19bhakirpu:1634": "athāgre hasatā sāci- sthitena sthirakīrtinā /",
  "GK19bhakirpu:1635": "senānyā te jagadire kiṃcidāyastacetasā // BhKir_15.7 //",
  "GK19bhakirpu:1636": "mā vihāsiṣṭa samaraṃ samarantavyasaṃyataḥ /",
  "GK19bhakirpu:1637": "kṣataṃ kṣuṇṇāsuragaṇair agaṇair iva kiṃ yaśaḥ // BhKir_15.8 //",
  "GK19bhakirpu:1638": "vivasvadaṃśusaṃśleṣa- dviguṇīkṛtatejasaḥ /",
  "GK19bhakirpu:1639": "amī vo mogham udgūrṇā hasantīva mahāsayaḥ // BhKir_15.9 //",
  "GK19bhakirpu:1640": "vane 'vane vanasadāṃ mārgaṃ mārgam upeyuṣām /",
  "GK19bhakirpu:1641": "vāṇair bāṇaiḥ samāsaktaṃ śaṅke 'śaṃ kena śāmyati // BhKir_15.10 //",
  "GK19bhakirpu:1642": "pātitottuṅgamāhātmyaiḥ saṃhṛtāyatakīrtibhiḥ /",
  "GK19bhakirpu:1643": "gurvīṃ kām āpadaṃ hantuṃ kṛtam āvṛttisāhasam // BhKir_15.11 //",
  "GK19bhakirpu:1644": "nāsuro 'yaṃ na vā nāgo dharasaṃstho na rākṣasaḥ /",
  "GK19bhakirpu:1645": "nā sukho 'yaṃ navābhogo dharaṇistho hi rājasaḥ // BhKir_15.12 //",
  "GK19bhakirpu:1646": "mandam asyann iṣulatāṃ ghṛṇayā munir eṣa vaḥ /",
  "GK19bhakirpu:1647": "praṇudaty āgatāvajñaṃ jaghaneṣu paśūn iva // BhKir_15.13 //",
  "GK19bhakirpu:1648": "na nonanunno 'nunneno na nā nānānanā nanu /",
  "GK19bhakirpu:1649": "nunno 'nunno na nunneno nānenānunnanun na nut // BhKir_15.14 //",
  "GK19bhakirpu:1650": "varaṃ kṛtadhvastaguṇād atyantam aguṇaḥ pumān /",
  "GK19bhakirpu:1651": "prakṛtyā hy amaṇiḥ śreyān nālaṃkāraś cyutopalaḥ // BhKir_15.15 //",
  "GK19bhakirpu:1652": "syandanā no caturagāḥ surebhā vāvipattayaḥ /",
  "GK19bhakirpu:1653": "syandanā no ca turagāḥ surebhāvā vipattayaḥ // BhKir_15.16 //",
  "GK19bhakirpu:1654": "bhavadbhir adhunārāti- parihāpitapauruṣaiḥ /",
  "GK19bhakirpu:1655": "hradair ivārkaniṣpītaiḥ prāptaḥ paṅko durutsahaḥ // BhKir_15.17 //",
  "GK19bhakirpu:1656": "vetraśākakuje śaile 'leśaije 'kukaśātrave /",
  "GK19bhakirpu:1657": "yāta kiṃ vidiśo jetuṃ tuñjeśo divi kiṃtayā // BhKir_15.18 //",
  "GK19bhakirpu:1658": "ayaṃ vaḥ klaibyam āpannān dṛṣṭapṛṣṭhān arātinā /",
  "GK19bhakirpu:1659": "icchatīśaś cyutācārān dārān iva nigopitum // BhKir_15.19 //",
  "GK19bhakirpu:1660": "nanu ho mathanā rāgho ghorā nāthamaho nu na /",
  "GK19bhakirpu:1661": "tayadātavadā bhīmā mābhīdā bata dāyata // BhKir_15.20 //",
  "GK19bhakirpu:1662": "kiṃ tyaktāpāstadevatva- mānuṣyakaparigrahaiḥ /",
  "GK19bhakirpu:1663": "jvalitānyaguṇair gurvī sthitā tejasi mānyatā // BhKir_15.21 //",
  "GK19bhakirpu:1664": "niśitāsirato 'bhīko nyejate 'maraṇā rucā /",
  "GK19bhakirpu:1665": "sārato na virodhī naḥ svābhāso bharavān uta // BhKir_15.22 //",
  "GK19bhakirpu:1666": "tanuvārabhaso bhāsvān adhīro 'vinatorasā /",
  "GK19bhakirpu:1667": "cāruṇā ramate janye ko 'bhīto rasitāśini // BhKir_15.23 //",
  "GK19bhakirpu:1668": "nirbhinnapātitāśvīya- niruddharathavartmani /",
  "GK19bhakirpu:1669": "hatadvipanagaṣṭhyūta- rudhirāmbunadākule // BhKir_15.24 //",
  "GK19bhakirpu:1670": "devākānini kāvāde vāhikāsvasvakāhi vā /",
  "GK19bhakirpu:1671": "kākārebhabhare kākā nisvabhavyavyabhasvani // BhKir_15.25 //",
  "GK19bhakirpu:1672": "pranṛttaśavavitrasta- turagākṣiptasārathau /",
  "GK19bhakirpu:1673": "mārutāpūrṇatūṇīra- vikruṣṭahatasādini // BhKir_15.26 //",
  "GK19bhakirpu:1674": "sasattvaratide nityaṃ sadarāmarṣanāśini /",
  "GK19bhakirpu:1675": "tvarādhikakasannāde ramakatvam akarṣati // BhKir_15.27 //",
  "GK19bhakirpu:1676": "āsure lokavitrāsa- vidhāyini mahāhave /",
  "GK19bhakirpu:1677": "yuṣmābhir unnatiṃ nītaṃ nirastam iha pauruṣam // BhKir_15.28 //",
  "GK19bhakirpu:1678": "iti śāsati senānyāṃ gacchatas tān anekadhā /",
  "GK19bhakirpu:1679": "niṣidhya hasatā kiṃcit tatra tasthe 'ndhakāriṇā // BhKir_15.29 //",
  "GK19bhakirpu:1680": "munīṣudahanātaptāṃl lajjayā nivivṛtsataḥ /",
  "GK19bhakirpu:1681": "śivaḥ prahlādayāmāsa tān niṣedhahimāmbunā // BhKir_15.30 //",
  "GK19bhakirpu:1682": "dūnās te 'ribalād ūnā nirebhā bahu menire /",
  "GK19bhakirpu:1683": "bhītāḥ śitaśarābhītāḥ śaṃkaraṃ tatra śaṃkaram // BhKir_15.31 //",
  "GK19bhakirpu:1684": "maheṣujaladhau śatror vartamānā duruttare /",
  "GK19bhakirpu:1685": "prāpya pāram iveśānam āśaśvāsa patākinī // BhKir_15.32 //",
  "GK19bhakirpu:1686": "sa babhāra raṇāpetāṃ camūṃ paścād avasthitām /",
  "GK19bhakirpu:1687": "puraḥ sūryād upāvṛttāṃ chāyām iva mahātaruḥ // BhKir_15.33 //",
  "GK19bhakirpu:1688": "muñcatīśe śarāñ jiṣṇau pinākasvanapūritaḥ /",
  "GK19bhakirpu:1689": "dadhvāna dhvanayann āśāḥ sphuṭann iva dharādharaḥ // BhKir_15.34 //",
  "GK19bhakirpu:1690": "tadgaṇā dadṛśur bhīmaṃ citrasaṃsthā ivācalāḥ /",
  "GK19bhakirpu:1691": "vismayena tayor yuddhaṃ citrasaṃsthā ivācalāḥ // BhKir_15.35 //",
  "GK19bhakirpu:1692": "parimohayamāṇena śikṣālāghavalīlayā /",
  "GK19bhakirpu:1693": "jaiṣṇavī viśikhaśreṇī parijahre pinākinā // BhKir_15.36 //",
  "GK19bhakirpu:1694": "avadyan patriṇaḥ śambhoḥ sāyakair avasāyakaiḥ /",
  "GK19bhakirpu:1695": "pāṇḍavaḥ paricakrāma śikṣayā raṇaśikṣayā // BhKir_15.37 //",
  "GK19bhakirpu:1696": "cāracuñcuś cirārecī cañcaccīrarucā rucaḥ /",
  "GK19bhakirpu:1697": "cacāra ruciraś cāru cārair ācāracañcuraḥ // BhKir_15.38 //",
  "GK19bhakirpu:1698": "sphuratpiśaṅgamaurvīkaṃ dhunānaḥ sa bṛhaddhanuḥ /",
  "GK19bhakirpu:1699": "dhṛtolkānalayogena tulyam aṃśumatā babhau // BhKir_15.39 //",
  "GK19bhakirpu:1700": "pārthabāṇāḥ paśupater āvavrur viśikhāvalim /",
  "GK19bhakirpu:1701": "payomuca ivārandhrāḥ sāvitrīm aṃśusaṃhatim // BhKir_15.40 //",
  "GK19bhakirpu:1702": "śaravṛṣṭiṃ vidhūyorvīm udastāṃ savyasācinā /",
  "GK19bhakirpu:1703": "rurodha mārgaṇair mārgaṃ tapanasya trilocanaḥ // BhKir_15.41 //",
  "GK19bhakirpu:1704": "tena vyātenire bhīmā bhīmārjanaphalānanāḥ /",
  "GK19bhakirpu:1705": "na nānukampya viśikhāḥ śikhādharajavāsasaḥ // BhKir_15.42 //",
  "GK19bhakirpu:1706": "dyuviyadgāminī tāra- saṃrāvavihataśrutiḥ /",
  "GK19bhakirpu:1707": "haimīṣumālā śuśubhe vidyutām iva saṃhatiḥ // BhKir_15.43 //",
  "GK19bhakirpu:1708": "vilaṅghya patriṇāṃ paṅktiṃ bhinnaḥ śivaśilīmukhaiḥ /",
  "GK19bhakirpu:1709": "jyāyo vīryaṃ samāśritya na cakampe kapidhvajaḥ // BhKir_15.44 //",
  "GK19bhakirpu:1710": "jagatīśaraṇe yukto harikāntaḥ sudhāsitaḥ /",
  "GK19bhakirpu:1711": "dānavarṣīkṛtāśaṃso nāgarāja ivābabhau // BhKir_15.45 //",
  "GK19bhakirpu:1712": "viphalīkṛtayatnasya kṣatabāṇasya śambhunā /",
  "GK19bhakirpu:1713": "gāṇḍīvadhanvanaḥ khebhyo niścacāra hutāśanaḥ // BhKir_15.46 //",
  "GK19bhakirpu:1714": "sa piśaṅgajaṭāvaliḥ kirann urutejaḥ parameṇa manyunā /",
  "GK19bhakirpu:1715": "jvalitauṣadhijātavedasā himaśailena samaṃ vididyute // BhKir_15.47 //",
  "GK19bhakirpu:1716": "śataśo viśikhān avadyate bhṛśam asmai raṇavegaśāline /",
  "GK19bhakirpu:1717": "prathayann anivāryavīryatāṃ prajigāyeṣum aghātukaṃ śivaḥ // BhKir_15.48 //",
  "GK19bhakirpu:1718": "śambho dhanurmaṇḍalataḥ pravṛttaṃ taṃ maṇḍalād aṃśum ivāṃśubhartuḥ /",
  "GK19bhakirpu:1719": "nivārayiṣyan vidadhe sitāśvaḥ śilīmukhacchāyavṛtāṃ dharitrīm // BhKir_15.49 //",
  "GK19bhakirpu:1720": "ghanaṃ vidāryārjunabāṇapūgaṃ sasārabāṇo 'yug alocanasya /",
  "GK19bhakirpu:1721": "ghanaṃ vidāryārjunabāṇapūgaṃ sasāra bāṇo 'yugalocanasya // BhKir_15.50 //",
  "GK19bhakirpu:1722": "rujan pareṣūn bahudhāśupātino muhuḥ śaraughair apavārayan diśaḥ /",
  "GK19bhakirpu:1723": "calācalo 'neka iva kriyāvaśān maharṣisaṃghair bubudhe dhanaṃjayaḥ // BhKir_15.51 //",
  "GK19bhakirpu:1724": "vikāśam īyur jagatīśamārgaṇā vikāśam īyur jagatīśamārgaṇāḥ /",
  "GK19bhakirpu:1725": "vikāśam īyur jagatīśamārgaṇā vikāśam īyur jagatīśamārgaṇāḥ // BhKir_15.52 //",
  "GK19bhakirpu:1726": "sampaśyatām iti śivena vitāyamānaṃ lakṣmīvataḥ kṣitipates tanayasya vīryam /",
  "GK19bhakirpu:1727": "aṅgāny abhinnam api tattvavidāṃ munīnāṃ romāñcam añcitataraṃ bibharāmbabhūvuḥ // BhKir_15.53 //",
  "GK19bhakirpu:1728": "tataḥ kirātādhipater alaghvīm ājikriyāṃ vīkṣya vivṛddhamanyuḥ /",
  "GK19bhakirpu:1729": "sa tarkayāmāsa viviktatarkaś ciraṃ vicinvann iti kāraṇāni // BhKir_16.1 //",
  "GK19bhakirpu:1730": "madasrutiśyāmitagaṇḍalekhāḥ krāmanti vikrāntanarādhirūḍhāḥ /",
  "GK19bhakirpu:1731": "sahiṣṇavo neha yudhām abhijñā nāgā nagocchrāyam ivākṣipantaḥ // BhKir_16.2 //",
  "GK19bhakirpu:1732": "vicitrayā citrayateva bhinnāṃ rucaṃ raveḥ ketanaratnabhāsā /",
  "GK19bhakirpu:1733": "mahārathaughena na saṃniruddhāḥ payodamandradhvaninā dharitrī // BhKir_16.3 //",
  "GK19bhakirpu:1734": "samullasatprāsamahormimālaṃ parisphuraccāmaraphenapaṅkti /",
  "GK19bhakirpu:1735": "vibhinnamaryādam ihātanoti nāśvīyam āśā jaladher ivāmbhaḥ // BhKir_16.4 //",
  "GK19bhakirpu:1736": "hatāhatety uddhatabhīṣmaghoṣaiḥ samujjhitā yoddhṛbhir abhyamitram /",
  "GK19bhakirpu:1737": "na hetayaḥ prāptataḍittviṣaḥ khe vivasvadaṃśujvalitāḥ patanti // BhKir_16.5 //",
  "GK19bhakirpu:1738": "abhyāyataḥ saṃtatadhūmadhūmraṃ vyāpi prabhājālam ivāntakasya /",
  "GK19bhakirpu:1739": "rajaḥ pratūrṇāśvarathāṅganunnaṃ tanoti na vyomani mātariśvā // BhKir_16.6 //",
  "GK19bhakirpu:1740": "bhūreṇunā rāsabhadhūsareṇa tirohite vartmani locanānām /",
  "GK19bhakirpu:1741": "nāsty atra tejasvibhir utsukānām ahni pradoṣaḥ surasundarīṇām // BhKir_16.7 //",
  "GK19bhakirpu:1742": "rathāṅgasaṃkrīḍitam aśvaheṣā bṛhanti mattadvipabṛṃhitāni /",
  "GK19bhakirpu:1743": "saṃgharṣayogād iva mūrchitāni hrādaṃ nigṛhṇanti na dundubhīnām // BhKir_16.8 //",
  "GK19bhakirpu:1744": "asmin yaśaḥpauruṣalolupānām arātibhiḥ pratyurasaṃ kṣatānām /",
  "GK19bhakirpu:1745": "mūrchāntarāyaṃ muhur ucchinatti nāsāraśītaṃ kariśīkarāmbhaḥ // BhKir_16.9 //",
  "GK19bhakirpu:1746": "asṛṅnadīnām upacīyamānair vidārayadbhiḥ padavīṃ dhvajinyāḥ /",
  "GK19bhakirpu:1747": "ucchrāyam āyānti na śoṇitaughaiḥ paṅkair ivāśyānaghanais taṭāni // BhKir_16.10 //",
  "GK19bhakirpu:1748": "parikṣate vakṣasi dantidantaiḥ priyāṅkaśītā nabhasaḥ patantī /",
  "GK19bhakirpu:1749": "neha pramohaṃ priyasāhasānāṃ mandāramālā viralīkaroti // BhKir_16.11 //",
  "GK19bhakirpu:1750": "niṣādisaṃnāhamaṇiprabhaughe parīyamāṇe kariśīkareṇa /",
  "GK19bhakirpu:1751": "arkatviṣonmīlitam abhyudeti na khaṇḍam ākhaṇḍalakārmukasya // BhKir_16.12 //",
  "GK19bhakirpu:1752": "mahībhṛtā pakṣavateva bhinnā vigāhya madhyaṃ paravāraṇena /",
  "GK19bhakirpu:1753": "nāvartamānā ninadanti bhīmam apāṃ nidher āpa iva dhvajinyaḥ // BhKir_16.13 //",
  "GK19bhakirpu:1754": "mahārathānāṃ pratidantyanīkam adhisyadasyandanam utthitānām /",
  "GK19bhakirpu:1755": "āmūlalūnair atimanyuneva mātaṅgahastair vriyate na panthāḥ // BhKir_16.14 //",
  "GK19bhakirpu:1756": "dhṛtotpalāpīḍa iva priyāyāḥ śiroruhāṇāṃ śithilaḥ kalāpaḥ /",
  "GK19bhakirpu:1757": "na barhabhāraḥ patitasya śaṅkor niṣādivakṣaḥsthalam ātanoti // BhKir_16.15 //",
  "GK19bhakirpu:1758": "ujjhatsu saṃhāra ivāstasaṃkhyam ahnāya tejasviṣu jīvitāni /",
  "GK19bhakirpu:1759": "lokatrayāsvādanalolajihvaṃ na vyādadāty ānanam atra mṛtyuḥ // BhKir_16.16 //",
  "GK19bhakirpu:1760": "iyaṃ ca durvāramahārathānām ākṣipya vīryaṃ mahatāṃ balānām /",
  "GK19bhakirpu:1761": "śaktir mamāvasyati hīnayuddhe saurīva tārādhipadhāmni dīptiḥ // BhKir_16.17 //",
  "GK19bhakirpu:1762": "māyā svid eṣā mativibhramo vā dhvastaṃ nu me vīryam utāham anyaḥ /",
  "GK19bhakirpu:1763": "gāṇḍīvamuktā hi yathā purā me parākramante na śarāḥ kirāte // BhKir_16.18 //",
  "GK19bhakirpu:1764": "puṃsaḥ padaṃ madhyamam uttamasya dvidheva kurvan dhanuṣaḥ praṇādaiḥ /",
  "GK19bhakirpu:1765": "nūnaṃ tathā naiṣā yathāsya veṣaḥ pracchannam apy ūhayate hi ceṣṭā // BhKir_16.19 //",
  "GK19bhakirpu:1766": "dhanuḥ prabandhadhvanitaṃ ruṣeva sakṛd vikṛṣṭā vitateva maurvī /",
  "GK19bhakirpu:1767": "saṃdhānam utkarṣam iva vyudasya muṣṭer asambheda ivāpavarge // BhKir_16.20 //",
  "GK19bhakirpu:1768": "aṃsāv avaṣṭabdhanatau samādhiḥ śirodharāyā rahitaprayāsaḥ /",
  "GK19bhakirpu:1769": "dhṛtā vikārāṃs tyajatā mukhena prasādalakṣmīḥ śaśalāñchanasya // BhKir_16.21 //",
  "GK19bhakirpu:1770": "prahīyate kāryavaśāgateṣu sthāneṣu viṣṭabdhatayā na dehaḥ /",
  "GK19bhakirpu:1771": "sthitaprayāteṣu sasauṣṭhavaś ca lakṣyeṣu pātaḥ sadṛśaḥ śarāṇām // BhKir_16.22 //",
  "GK19bhakirpu:1772": "parasya bhūyān vivare 'bhiyogaḥ prasahya saṃrakṣaṇam ātmarandhre /",
  "GK19bhakirpu:1773": "bhīṣme 'py asambhāvyam idaṃ gurau vā na sambhavaty eva vanecareṣu // BhKir_16.23 //",
  "GK19bhakirpu:1774": "aprākṛtasyāhavadurmadasya nivāryam asyāstrabalena vīryam /",
  "GK19bhakirpu:1775": "alpīyaso 'py āmayatulyavṛtter mahāpakārāya ripor vivṛddhiḥ // BhKir_16.24 //",
  "GK19bhakirpu:1776": "sa sampradhāryaivam ahāryasāraḥ sāraṃ vineṣyan sagaṇasya śatroḥ /",
  "GK19bhakirpu:1777": "prasvāpanāstraṃ drutam ājahāra dhvāntaṃ ghanānaddha ivārdharātraḥ // BhKir_16.25 //",
  "GK19bhakirpu:1778": "prasaktadāvānaladhūmadhūmrā nirundhatī dhāma sahasraraśmeḥ /",
  "GK19bhakirpu:1779": "mahāvanānīva mahātamisrā chāyā tatāneśabalāni kālī // BhKir_16.26 //",
  "GK19bhakirpu:1780": "āsāditā tatprathamaṃ prasahya pragalbhatāyāḥ padavīṃ harantī /",
  "GK19bhakirpu:1781": "sabheva bhīmā vidadhe gaṇānāṃ nidrā nirāsaṃ pratibhāguṇasya // BhKir_16.27 //",
  "GK19bhakirpu:1782": "gurusthirāṇy uttamavaṃśajatvād vijñātasārāṇy anuśīlanena /",
  "GK19bhakirpu:1783": "kecit samāśritya guṇān vitāni suhṛtkulānīva dhanūṃṣi tasthuḥ // BhKir_16.28 //",
  "GK19bhakirpu:1784": "kṛtāntadurvṛtta ivāpareṣāṃ puraḥ pratidvandvini pāṇḍavāstre /",
  "GK19bhakirpu:1785": "atarkitaṃ pāṇitalān nipetuḥ kriyāphalānīva tadāyudhāni // BhKir_16.29 //",
  "GK19bhakirpu:1786": "aṃsasthalaiḥ kecid abhinnadhairyāḥ skandheṣu saṃśleṣavatāṃ tarūṇām /",
  "GK19bhakirpu:1787": "madena mīlannayanāḥ salīlaṃ nāgā iva srastakarā niṣeduḥ // BhKir_16.30 //",
  "GK19bhakirpu:1788": "tirohitendor atha śambhumūrdhnaḥ praṇamyamānaṃ tapasāṃ nivāsaiḥ /",
  "GK19bhakirpu:1789": "sumeruśṛṅgād iva bimbam ārkaṃ piśaṅgam uccair udiyāya tejaḥ // BhKir_16.31 //",
  "GK19bhakirpu:1790": "chāyāṃ vinirdhūya tamomayīṃ tāṃ tattvasya saṃvittir ivāpavidyām /",
  "GK19bhakirpu:1791": "yayau vikāsaṃ dyutir indumauler ālokam abhyādiśatī gaṇebhyaḥ // BhKir_16.32 //",
  "GK19bhakirpu:1792": "tviṣāṃ tatiḥ pāṭalitāmbuvāhā sā sarvataḥ pūrvasarīva saṃdhyā /",
  "GK19bhakirpu:1793": "nināya teṣāṃ drutam ullasantī vinidratāṃ locanapaṅkajāni // BhKir_16.33 //",
  "GK19bhakirpu:1794": "pṛthagvidhāny astravirāmabuddhāḥ śastrāṇi bhūyaḥ pratipedire te /",
  "GK19bhakirpu:1795": "muktā vitānena balāhakānāṃ jyotīṃṣi ramyā iva digvibhāgāḥ // BhKir_16.34 //",
  "GK19bhakirpu:1796": "dyaur unnanāmeva diśaḥ praseduḥ sphuṭaṃ visasre savitur mayūkhaiḥ /",
  "GK19bhakirpu:1797": "kṣayaṃ gatāyām iva yāmavatyāṃ punaḥ samīyāya dinaṃ dinaśrīḥ // BhKir_16.35 //",
  "GK19bhakirpu:1798": "mahāstradurge śithilaprayatnaṃ digvāraṇeneva pareṇa rugṇe /",
  "GK19bhakirpu:1799": "bhujaṅgapāśān bhujavīryaśālī prabandhanāya prajighāya jiṣṇuḥ // BhKir_16.36 //",
  "GK19bhakirpu:1800": "jihvāśatāny ullasayanty ajasraṃ lasattaḍillolaviṣānalāni /",
  "GK19bhakirpu:1801": "trāsān nirastāṃ bhujagendrasenā nabhaścarais tatpadavīṃ vivavre // BhKir_16.37 //",
  "GK19bhakirpu:1802": "diṅnāgahastākṛtim udvahadbhir bhogaiḥ praśastāsitaratnanīlaiḥ /",
  "GK19bhakirpu:1803": "rarāja sarpāvalir ullasantī taraṅgamāleva nabhorṇavasya // BhKir_16.38 //",
  "GK19bhakirpu:1804": "niḥśvāsadhūmaiḥ sthagitāṃśujālaṃ phaṇāvatām utphaṇamaṇḍalānām /",
  "GK19bhakirpu:1805": "gacchann ivāstaṃ vapur abhyuvāha vilocanānāṃ sukham uṣṇaraśmiḥ // BhKir_16.39 //",
  "GK19bhakirpu:1806": "prataptacāmīkarabhāsureṇa diśaḥ prakāśena piśaṅgayantyaḥ /",
  "GK19bhakirpu:1807": "niścakramuḥ prāṇaharekṣaṇānāṃ jvālā maholkā iva locanebhyaḥ // BhKir_16.40 //",
  "GK19bhakirpu:1808": "ākṣiptasampātam apetaśobham udvahni dhūmākkuladigvibhāgam /",
  "GK19bhakirpu:1809": "vṛtaṃ nabho bhogikulair avasthāṃ paroparuddhasya purasya bheje // BhKir_16.41 //",
  "GK19bhakirpu:1810": "tam āśu cakṣuḥśravasāṃ samūhaṃ mantreṇa tārkṣyodayakāraṇena /",
  "GK19bhakirpu:1811": "netā nayeneva paropajāpaṃ nivārayāmāsa patiḥ paśūnām // BhKir_16.42 //",
  "GK19bhakirpu:1812": "pratighnatībhiḥ kṛtamīlitāni dyulokabhājām api locanāni /",
  "GK19bhakirpu:1813": "garutmatā saṃhatibhir vihāyaḥ kṣaṇaprakāśābhir ivāvatene // BhKir_16.43 //",
  "GK19bhakirpu:1814": "tataḥ suparṇavrajapakṣajanmā nānāgatir maṇḍalayañ javena /",
  "GK19bhakirpu:1815": "jarattṛṇānīva viyan nināya vanaspatīnāṃ gahanāni vāyuḥ // BhKir_16.44 //",
  "GK19bhakirpu:1816": "manaḥśilābhaṅganibhena paścān nirudhyamānaṃ nikareṇa bhāsām /",
  "GK19bhakirpu:1817": "vyūḍhair urobhiś ca vinudyamānaṃ nabhaḥ sasarpeva puraḥ khagānām // BhKir_16.45 //",
  "GK19bhakirpu:1818": "darīmukhair āsavarāgatāmraṃ vikāsi rukmacchadadhāma pītvā /",
  "GK19bhakirpu:1819": "javānilāghūrṇitasānujālo himācalaḥ kṣība ivācakampe // BhKir_16.46 //",
  "GK19bhakirpu:1820": "pravṛttanaktaṃdivasaṃdhidīptair nabhastalaṃ gāṃ ca piśaṅgayaṣṭiḥ /",
  "GK19bhakirpu:1821": "antarhitārkaiḥ paritaḥ patadbhiś chāyāḥ samācikṣipire vanānām // BhKir_16.47 //",
  "GK19bhakirpu:1822": "sa bhogasaṃghaḥ śamam ugradhāmnāṃ sainyena ninye vinatāsutānām /",
  "GK19bhakirpu:1823": "mahādhvare vidhyapacāradoṣaḥ karmāntareṇeva mahodayena // BhKir_16.48 //",
  "GK19bhakirpu:1824": "sāphalyam astre ripupauruṣasya kṛtvā gate bhāgya iavāpavargam /",
  "GK19bhakirpu:1825": "anindhanasya prasabhaṃ samanyuḥ samādade 'straṃ jvalanasya jiṣṇuḥ // BhKir_16.49 //",
  "GK19bhakirpu:1826": "ūrdhvaṃ tiraścīnam adhaś ca kīrṇair jvālāsaṭair laṅghitameghapaṅktiḥ /",
  "GK19bhakirpu:1827": "āyastasiṃhākṛtir utpapāta prāṇyantam icchann iva jātavedāḥ // BhKir_16.50 //",
  "GK19bhakirpu:1828": "bhittveva bhābhiḥ savitur mayūkhāñ jajvāla viṣvag visṛtasphuliṅgaḥ /",
  "GK19bhakirpu:1829": "vidīryamāṇāśmaninādadhīraṃ dhvaniṃ vitanvann akṛśaḥ kṛśānuḥ // BhKir_16.51 //",
  "GK19bhakirpu:1830": "cayān ivādrīn iva tuṅgaśṛṅgān kvacit purāṇīva hiraṇmayāni /",
  "GK19bhakirpu:1831": "mahāvanānīva ca kiṃśukānām attāna vahniḥ pavanānuvṛttyā // BhKir_16.52 //",
  "GK19bhakirpu:1832": "muhuś calatpallavalohinībhir uccaiḥ śikhābhiḥ śikhino 'valīḍhāḥ /",
  "GK19bhakirpu:1833": "taleṣu muktāviśadā babhūvuḥ sāndrāñjjanaśyāmarucaḥ payodāḥ // BhKir_16.53 //",
  "GK19bhakirpu:1834": "lilikṣatīva kṣayakālaraudre lokaṃ vilolārciṣi rohitāśve /",
  "GK19bhakirpu:1835": "pinākinā hūtamahāmbuvāham astraṃ punaḥ pāśabhṛtaḥ praṇinye // BhKir_16.54 //",
  "GK19bhakirpu:1836": "tato dharitrīdharatulyarodhasas taḍillatāliṅgitanīlamūrtayaḥ /",
  "GK19bhakirpu:1837": "adhomukhākāśasarinnipātinīr apaḥ prasaktaṃ mumucuḥ payomucaḥ // BhKir_16.55 //",
  "GK19bhakirpu:1838": "parāhatadhvastaśikhe śikhāvato vapuṣy adhikṣiptasamiddhatejasi /",
  "GK19bhakirpu:1839": "kṛtāspadās tapta ivāyasi dhvaniṃ payonipātāḥ prathame vitenire // BhKir_16.56 //",
  "GK19bhakirpu:1840": "mahānale bhinnasitābhrapātibhiḥ sametya sadyaḥ kathanena phenatām /",
  "GK19bhakirpu:1841": "vrajadbhir ārdrendhanavat parikṣayaṃ jalair vitene divi dhūmasaṃtatiḥ // BhKir_16.57 //",
  "GK19bhakirpu:1842": "svaketubhiḥ pāṇḍuranīlapāṭalaiḥ samāgatāḥ śakradhanuḥprabhābhidaḥ /",
  "GK19bhakirpu:1843": "asaṃsthitām ādadhire vibhāvasor vicitracīnāṃśukacārutāṃ tviṣaḥ // BhKir_16.58 //",
  "GK19bhakirpu:1844": "jalaughasaṃmūrchanamūrchitasvanaḥ prasaktavidyullasitaidhitadyutiḥ /",
  "GK19bhakirpu:1845": "praśāntim eṣyan dhṛtadhūmamaṇḍalo babhūva bhūyān iva tatra pāvakaḥ // BhKir_16.59 //",
  "GK19bhakirpu:1846": "pravṛddhasindhūrmicayasthavīyasāṃ cayair vibhinnāḥ payasāṃ prapedire /",
  "GK19bhakirpu:1847": "upāttasaṃdhyārucibhiḥ sarūpatāṃ payodavicchedalavaiḥ kṛśānavaḥ // BhKir_16.60 //",
  "GK19bhakirpu:1848": "upaity anantadyutir apy asaṃśayaṃ vibhinnamūlo 'nudayāya saṃkṣayam /",
  "GK19bhakirpu:1849": "tathā hi toyaughavibhinnasaṃhatiḥ sa havyavāhaḥ prayayau parābhavam // BhKir_16.61 //",
  "GK19bhakirpu:1850": "atha vihitavidheyair āśu muktā vitānair asitanaganitambaśyāmabhāsāṃ ghanānām /",
  "GK19bhakirpu:1851": "vikasadamaladhāmnāṃ prāpa nīlotpalānāṃ śriyam adhikaviśuddhāṃ vahnidāhād iva dyauḥ // BhKir_16.62 //",
  "GK19bhakirpu:1852": "iti vividham udāse savyasācī yad astraṃ bahusamaranayajñaḥ sādayiṣyann arātim /",
  "GK19bhakirpu:1853": "vidhir iva viparītaḥ pauruṣaṃ nyāyavṛtteḥ sapadi tad upaninye riktatāṃ nīlakaṇṭhaḥ // BhKir_16.63 //",
  "GK19bhakirpu:1854": "vītaprabhāvatanur apy atanuprabhāvaḥ pratyācakāṅkṣa jayinīṃ bhujavīryalakṣmīm /",
  "GK19bhakirpu:1855": "astreṣu bhūtapatināpahṛteṣu jiṣṇur varṣiṣyatā dinakṛteva jaleṣu lokaḥ // BhKir_16.64 //",
  "GK19bhakirpu:1856": "athāpadām uddharaṇakṣameṣu mitreṣv ivāstreṣu tirohiteṣu /",
  "GK19bhakirpu:1857": "dhṛtiṃ guruśrīr guruṇābhipuṣyan svapauruṣeṇeva śarāsanena // BhKir_17.1 //",
  "GK19bhakirpu:1858": "bhūriprabhāveṇa raṇābhiyogāt prīto vijihmaś ca tadīyavṛddhyā /",
  "GK19bhakirpu:1859": "spaṣṭo 'py avispaṣṭavapuḥprakāśaḥ sarpanmahādhūma ivādrivahniḥ // BhKir_17.2 //",
  "GK19bhakirpu:1860": "tejaḥ samāśritya parair ahāryaṃ nijaṃ mahanmitram ivorudhairyam /",
  "GK19bhakirpu:1861": "āsādayann askhalitasvabhāvaṃ bhīme bhujālambam ivāridurge // BhKir_17.3 //",
  "GK19bhakirpu:1862": "vaṃśocitatvād abhimānavatyā samprāptayā sampriyatām asubhyaḥ /",
  "GK19bhakirpu:1863": "samakṣam āditsitayā pareṇa vadhveva kīrtyā paritapyamānaḥ // BhKir_17.4 //",
  "GK19bhakirpu:1864": "patiṃ nagānām iva baddhamūlam unmūlayiṣyaṃs tarasā vipakṣam /",
  "GK19bhakirpu:1865": "laghuprayatnaṃ nigṛhītavīryas trimārgagāvega iveśvareṇa // BhKir_17.5 //",
  "GK19bhakirpu:1866": "saṃskāravattvād ramayatsu cetaḥ prayogaśikṣāguṇabhūṣaṇeṣu /",
  "GK19bhakirpu:1867": "jayaṃ yathārtheṣu śareṣu pārthaḥ śabdeṣu bhāvārtham ivāśaśaṃse // BhKir_17.6 //",
  "GK19bhakirpu:1868": "bhūyaḥ samādhānavivṛddhatejā naivaṃ purā yuddham iti vyathāvān /",
  "GK19bhakirpu:1869": "sa nirvavāmāsram amarṣanunnaṃ viṣaṃ mahānāga ivekṣaṇābhyām // BhKir_17.7 //",
  "GK19bhakirpu:1870": "tasyāhavāyāsavilolamauleḥ saṃrambhatāmrāyatalocanasya /",
  "GK19bhakirpu:1871": "nirvāpayiṣyann iva roṣataptaṃ prasnāpayāmāsa mukhaṃ nidāghaḥ // BhKir_17.8 //",
  "GK19bhakirpu:1872": "krodhāndhakārāntarito raṇāya bhrūbhedarekhāḥ sa babhāra tisraḥ /",
  "GK19bhakirpu:1873": "ghanoparuddhaḥ prabhavāya vṛṣṭer ūrdhvāṃśurājīr iva tigmaraśmiḥ // BhKir_17.9 //",
  "GK19bhakirpu:1874": "sa pradhvanayyāmbudanādi cāpaṃ hastena diṅnāga ivādriśṛṅgam /",
  "GK19bhakirpu:1875": "balāni śambhor iṣubhis tatāpa cetāṃsi cintābhir ivāśarīraḥ // BhKir_17.10 //",
  "GK19bhakirpu:1876": "sadvāditevābhiniviṣṭabuddhau guṇābhyasūyeva vipakṣapāte /",
  "GK19bhakirpu:1877": "agocare vāg iva copareme śaktiḥ śarāṇāṃ śitikaṇṭhakāye // BhKir_17.11 //",
  "GK19bhakirpu:1878": "umāpatiṃ pāṇḍusutapraṇunnāḥ śilīmukhā na vyathayāṃbabhūvuḥ /",
  "GK19bhakirpu:1879": "abhyutthitasyādripater nitambam arkasya pādā iva haimanasya // BhKir_17.12 //",
  "GK19bhakirpu:1880": "samprīyamāṇo 'nubabhūva tīvraṃ parākramaṃ tasya patir gaṇānām /",
  "GK19bhakirpu:1881": "viṣāṇabhedaṃ himavān asahyaṃ vaprānatasyeva suradvipasya // BhKir_17.13 //",
  "GK19bhakirpu:1882": "tasmai hi bhāroddharaṇe samarthaṃ pradāsyatā bāhum iva pratāpam /",
  "GK19bhakirpu:1883": "ciraṃ viṣehe 'bhibhavas tadānīṃ sa kāraṇānām api kāraṇena // BhKir_17.14 //",
  "GK19bhakirpu:1884": "pratyāhataujāḥ kṛtasattvavegaḥ parākramaṃ jyāyasi yas tanoti /",
  "GK19bhakirpu:1885": "tejāṃsi bhānor iva niṣpatanti yaśāṃsi vīryajvalitāni tasya // BhKir_17.15 //",
  "GK19bhakirpu:1886": "dṛṣṭāvadānād vyathate 'rilokaḥ pradhvaṃsam eti vyathitāc ca tejaḥ /",
  "GK19bhakirpu:1887": "tejovihīnaṃ vijahāti darpaḥ śāntārciṣaṃ dīpam iva prakāśaḥ // BhKir_17.16 //",
  "GK19bhakirpu:1888": "tataḥ prayātyastamadāvalepaḥ sa jayyatāyāḥ padavīṃ jigīṣoḥ /",
  "GK19bhakirpu:1889": "gandhena jetuḥ pramukhāgatasya pratidvipasyeva mataṅgajaughaḥ // BhKir_17.17 //",
  "GK19bhakirpu:1890": "evaṃ pratidvandviṣu tasya kīrtiṃ maulīndulekhāviśadāṃ vidhāsyan /",
  "GK19bhakirpu:1891": "iyeṣa paryāyajayāvasādāṃ raṇakriyāṃ śambhur anukrameṇa // BhKir_17.18 //",
  "GK19bhakirpu:1892": "muner vicitrair iṣubhiḥ sa bhūyān ninye vaśaṃ bhūtapater balaughaḥ /",
  "GK19bhakirpu:1893": "sahātmalābhena samutpatadbhir jātisvabhāvair iva jīvalokaḥ // BhKir_17.19 //",
  "GK19bhakirpu:1894": "vitanvatas tasya śarāndhakāraṃ trastāni sainyāni ravaṃ niśemuḥ /",
  "GK19bhakirpu:1895": "pravarṣataḥ saṃtatavepathūni kṣapāghanasyeva gavāṃ kulāni // BhKir_17.20 //",
  "GK19bhakirpu:1896": "sa sāyakān sādhvasaviplutānāṃ kṣipan pareṣām atisauṣṭhavena /",
  "GK19bhakirpu:1897": "śaśīva doṣāvṛtalocanānāṃ vibhidyamānaḥ pṛthag ābabhāse // BhKir_17.21 //",
  "GK19bhakirpu:1898": "kṣobheṇa tenātha gaṇādhipānāṃ bhedaṃ yayav ākṛtir īśvarasya /",
  "GK19bhakirpu:1899": "taraṅgakampena mahāhradānāṃ chāyāmayasyeva dinasya kartuḥ // BhKir_17.22 //",
  "GK19bhakirpu:1900": "prasedivāṃsaṃ na tam āpa kopaḥ kutaḥ parasmin puruṣe vikāraḥ /",
  "GK19bhakirpu:1901": "ākāravaiṣamyam idaṃ ca bheje durlakṣyacihnā mahatāṃ hi vṛttiḥ // BhKir_17.23 //",
  "GK19bhakirpu:1902": "visphāryamāṇasya tato bhujābhyāṃ bhūtāni bhartrā dhanur antakasya /",
  "GK19bhakirpu:1903": "bhinnākṛtiṃ jyāṃ dadṛśuḥ sphurantīṃ kruddhasya jihvām iva takṣakasya // BhKir_17.24 //",
  "GK19bhakirpu:1904": "svyāpasavyadhvanitogracāpaṃ pārthaḥ kirātādhipam āśaśaṅke /",
  "GK19bhakirpu:1905": "paryāyasampāditakarṇatālaṃ yantā gajaṃ vyālam ivāparāddhaḥ // BhKir_17.25 //",
  "GK19bhakirpu:1906": "nijaghnire tasya hareṣujālaiḥ patanti vṛndāni śilīmukhānām /",
  "GK19bhakirpu:1907": "ūrjasvibhiḥ sindhumukhāgatāni yādāṃsi yādobhir ivāmburāśeḥ // BhKir_17.26 //",
  "GK19bhakirpu:1908": "vibhedam antaḥ padavīnirodhaṃ vidhvaṃsanaṃ cāviditaprayogaḥ /",
  "GK19bhakirpu:1909": "netārilokeṣu karoti yad yat tat tac cakārāsya śareṣu śambhuḥ // BhKir_17.27 //",
  "GK19bhakirpu:1910": "soḍhāvagītaprathamāyudhasya krodhojjhitair vegitayā patadbhiḥ /",
  "GK19bhakirpu:1911": "chinnair api trāsitavāhinīkaiḥ pete kṛtārthair iva tasya bāṇaiḥ // BhKir_17.28 //",
  "GK19bhakirpu:1912": "alaṃkṛtānām ṛjutāguṇena gurūpadiṣṭāṃ gatim āsthitānām /",
  "GK19bhakirpu:1913": "satām ivāparvaṇi mārgaṇānāṃ bhaṅgaḥ sa jiṣṇor dhṛtim unmamātha // BhKir_17.29 //",
  "GK19bhakirpu:1914": "bāṇacchidas te viśikhāḥ smarārer avāṅmukhībhūtaphalāḥ patantaḥ /",
  "GK19bhakirpu:1915": "akhaṇḍitaṃ pāṇḍavasāyakebhyaḥ kṛtasya sadyaḥ pratikāram āpuḥ // BhKir_17.30 //",
  "GK19bhakirpu:1916": "citrīyamāṇān atilāghavena pramāthinas tān bhavamārgaṇānām /",
  "GK19bhakirpu:1917": "samākulāyā nicakhāna dūraṃ bāṇān dhvajinyā hṛdayeṣv arātiḥ // BhKir_17.31 //",
  "GK19bhakirpu:1918": "tasyātiyatnād atiricyamāne parākrame 'nyonyaviśeṣaṇena /",
  "GK19bhakirpu:1919": "hantā purāṃ bhūri pṛṣatkavarṣaṃ nirāsa naidāgha ivāmbu meghaḥ // BhKir_17.32 //",
  "GK19bhakirpu:1920": "anāmṛśantaḥ kvacid eva marma priyaiṣiṇānuprahitāḥ śivena /",
  "GK19bhakirpu:1921": "suhṛtprayuktā iva narmavādāḥ śarā muneḥ prītikarā babhūvuḥ // BhKir_17.33 //",
  "GK19bhakirpu:1922": "astraiḥ samānām atirekiṇīṃ vā paśyanīṣūṇām api tasya śaktim /",
  "GK19bhakirpu:1923": "viṣādavaktavyabalaḥ pramāthī svam ālalambe balam indumauliḥ // BhKir_17.34 //",
  "GK19bhakirpu:1924": "tapas tapovīryasamuddhatasya pāraṃ yiyāsoḥ samarārṇavasya /",
  "GK19bhakirpu:1925": "maheṣujālāny akhilāni jiṣṇor arkaḥ payāṃsīva samācacāma // BhKir_17.35 //",
  "GK19bhakirpu:1926": "rikte savisrambham ath+arjunasya niṣaṅgavaktre nipatāta pāṇiḥ /",
  "GK19bhakirpu:1927": "anyadvipāpītajale satarṣaṃ mataṅgajasyeva nagāśmarandhre // BhKir_17.36 //",
  "GK19bhakirpu:1928": "cyute sa tasminn iṣudhau śarārthād dhvastārthasāre sahaseva bandhau /",
  "GK19bhakirpu:1929": "tatkālamoghapraṇayaḥ prapede nirvācyatākāma ivābhimukhyam // BhKir_17.37 //",
  "GK19bhakirpu:1930": "āghaṭṭayāmāsa gatāgatābhyāṃ sāvegam agrāṅgulir asya tūṇau /",
  "GK19bhakirpu:1931": "vidheyamārge matir utsukasya nayaprayogāv iva gāṃ jigīṣoḥ // BhKir_17.38 //",
  "GK19bhakirpu:1932": "babhāra śūnyākṛtir arjunas tau maheṣudhī vītamaheṣujālau /",
  "GK19bhakirpu:1933": "yugāntasaṃśuṣkajalau vijihmaḥ pūrvāparau loka ivāmburāśī // BhKir_17.39 //",
  "GK19bhakirpu:1934": "tenātimittena tathā na pārthas tayor yathā riktatayānutepe /",
  "GK19bhakirpu:1935": "svām āpadaṃ projjhya vipattimagnaṃ śocanti santo hy upakāripakṣam // BhKir_17.40 //",
  "GK19bhakirpu:1936": "pratikriyāyai vidhuraḥ sa tasmāt kṛcchreṇa viśleṣam iyāya hastaḥ /",
  "GK19bhakirpu:1937": "parāṅmukhatve 'pi kṛtopakārāt tūṇīmukhān mitrakulād ivāryaḥ // BhKir_17.41 //",
  "GK19bhakirpu:1938": "paścātkriyā tūṇayugasya bhartur jajñe tadānīm upakāriṇīva /",
  "GK19bhakirpu:1939": "sambhāvanāyām adharīkṛtāyāṃ patyuḥ puraḥ sāhasam āsitavyam // BhKir_17.42 //",
  "GK19bhakirpu:1940": "taṃ śambhur ākṣiptamaheṣujālaṃ lohaiḥ śarair marmasu nistutoda /",
  "GK19bhakirpu:1941": "hṛttottaraṃ tattvavicāramadhye vakteva doṣair gurubhir vipakṣam // BhKir_17.43 //",
  "GK19bhakirpu:1942": "jahāra cāsmād acireṇa varma jvalanmaṇidyotitahaimalekham /",
  "GK19bhakirpu:1943": "caṇḍaḥ pataṅgān marudekanīlaṃ taḍitvataḥ khaṇḍam ivāmbudasya // BhKir_17.44 //",
  "GK19bhakirpu:1944": "vikośanirdhautatanor mahāseḥ phaṇāvataś ca tvaci vicyutāyām /",
  "GK19bhakirpu:1945": "pratidvipābaddharuṣaḥ samakṣaṃ nāgasya cākṣiptamukhacchadasya // BhKir_17.45 //",
  "GK19bhakirpu:1946": "vibodhitasya dhvaninā ghanānāṃ harer apetasya ca śailarandhrāt /",
  "GK19bhakirpu:1947": "nirastadhūmasya ca rātrivahner vinā tanutreṇa ruciṃ sa bheje // BhKir_17.46 //",
  "GK19bhakirpu:1948": "acittatāyām api nāma yuktām anūrdhvatāṃ prāpya tadīyakṛcchre /",
  "GK19bhakirpu:1949": "mahīṃ gatau tāv iṣudhī tadānīṃ vivavratuś cetanayeva yogam // BhKir_17.47 //",
  "GK19bhakirpu:1950": "sthitaṃ viśuddhe nabhasīva sattve dhāmnā tapovīryamayena yuktam /",
  "GK19bhakirpu:1951": "śastrābhighātais tam ajasram īśas tvaṣṭā vivasvantam ivollilekha // BhKir_17.48 //",
  "GK19bhakirpu:1952": "saṃrambhavegojjhitavedaneṣu gātreṣu bāhiryam upāgateṣu /",
  "GK19bhakirpu:1953": "muner babhūvāgaṇiteṣurāśer lauhas tiraskāra ivātmamanyuḥ // BhKir_17.49 //",
  "GK19bhakirpu:1954": "tato 'nupūrvāyatavṛttabāhuḥ śrīmān kṣarallohitadigdhadehaḥ /",
  "GK19bhakirpu:1955": "āskandya vegena vimuktanādaḥ kṣitiṃ vidhunvann iva pārṣṇighātaiḥ // BhKir_17.50 //",
  "GK19bhakirpu:1956": "sāmyaṃ gatenāśaninā maghonaḥ śaśāṅkakhaṇḍākṛtipāṇḍureṇa /",
  "GK19bhakirpu:1957": "śambhuṃ bibhitsur dhanuṣā jaghāna stambaṃ viṣāṇena mahān ivebhaḥ // BhKir_17.51 //",
  "GK19bhakirpu:1958": "rayeṇa sā saṃnidadhe patantī bhavodbhavenātmani cāpayaṣṭiḥ /",
  "GK19bhakirpu:1959": "samuddhatā sindhur anekamārgā pare sthitenaujasi jahnuneva // BhKir_17.52 //",
  "GK19bhakirpu:1960": "vikārmukaḥ karmasu śocanīyaḥ paricyutaudārya ivopacāraḥ /",
  "GK19bhakirpu:1961": "vicikṣipe śūlabhṛtā salīlaṃ sa patribhir dūram adūrapātaiḥ // BhKir_17.53 //",
  "GK19bhakirpu:1962": "upoḍhakalyāṇaphalo 'bhirakṣan vīravrataṃ puṇyaraṇāśramasthaḥ /",
  "GK19bhakirpu:1963": "japopavāsair iva saṃyatātmā tepe munis tair iṣubhiḥ śivasya // BhKir_17.54 //",
  "GK19bhakirpu:1964": "tato 'grabhūmiṃ vyavasāyasiddheḥ sīmānam anyair atidustaraṃ saḥ /",
  "GK19bhakirpu:1965": "tejaḥśriyām āśrayam uttamāsiṃ sākṣād ahaṃkāram ivālalambe // BhKir_17.55 //",
  "GK19bhakirpu:1966": "śarān avadyann anavadyakarmā cacāra citraṃ pravicāramārgaiḥ /",
  "GK19bhakirpu:1967": "hastena nistriṃśabhṛtā sa dīptaḥ sārkāṃśunā vāridhir ūrmiṇeva // BhKir_17.56 //",
  "GK19bhakirpu:1968": "yathā nije vartmani bhāti bhābhiś cyāyāmayaś cāpsu sahasraraśmiḥ /",
  "GK19bhakirpu:1969": "tathā nabhasy āśu raṇasthalīṣu spaṣṭadvimūrtir dadṛśe sa bhūtaiḥ // BhKir_17.57 //",
  "GK19bhakirpu:1970": "śivapraṇunnena śilīmukhena tsarupradeśād apavarjitāṅgaḥ /",
  "GK19bhakirpu:1971": "jvalann asis tasya papāta pāṇer ghanasya vaprād iva vaidyuto 'gniḥ // BhKir_17.58 //",
  "GK19bhakirpu:1972": "ākṣiptacāpāvaraṇeṣujālaś chinnottamāsiḥ sa mṛdhe 'vadhūtaḥ /",
  "GK19bhakirpu:1973": "riktaḥ prakāśaś ca babhūva bhūmer utsāditodyāna iva pradeśaḥ // BhKir_17.59 //",
  "GK19bhakirpu:1974": "sa khaṇḍanaṃ prāpya parād amarṣavān bhujadvitīyo 'pi vijetum icchayā /",
  "GK19bhakirpu:1975": "sasarja vṛṣṭiṃ parirugṇapādapāṃ dravetareṣāṃ payasām ivāśmanām // BhKir_17.60 //",
  "GK19bhakirpu:1976": "nīrandhraṃ parigamite kṣayaṃ pṛṣatkair bhūtānām adhipatinā śilāvitāne /",
  "GK19bhakirpu:1977": "ucchrāyasthagitanabhodigantarālaṃ cikṣepa kṣitiruhajālam indrasūnuḥ // BhKir_17.61 //",
  "GK19bhakirpu:1978": "niḥśeṣaṃ śakalitavalkalāṅgasāraiḥ kurvadbhir bhuvam abhitaḥ kaṣāyacitrām /",
  "GK19bhakirpu:1979": "īśānaḥ sakusumapallavair nagais tair ātene balim iva raṅgadevatābhyaḥ // BhKir_17.62 //",
  "GK19bhakirpu:1980": "unmajjan makara ivāmārāpagāyā vegena pratimukham etya bāṇanadyāḥ /",
  "GK19bhakirpu:1981": "gāṇḍīvī kanakaśilānibhaṃ bhujābhyām ājaghne viṣam avilocanasya vakṣaḥ // BhKir_17.63 //",
  "GK19bhakirpu:1982": "abhilaṣata upāyaṃ vikramaṃ kīrtilakṣmyor asugamam arisainyair aṅkam abhyāgatasya /",
  "GK19bhakirpu:1983": "janaka iva śiśutve supriyasyaikasūnor avinayam api sehe pāṇḍavasya smarāriḥ // BhKir_17.64 //",
  "GK19bhakirpu:1984": "tata udagra iva dvirade munau raṇam upeyuṣi bhīmabhujāyudhe /",
  "GK19bhakirpu:1985": "dhanur apāsya sabāṇadhi śaṃkaraḥ pratijaghāna ghanair iva muṣṭibhiḥ // BhKir_18.1 //",
  "GK19bhakirpu:1986": "harapṛthāsutayor dhvanir utpatann amṛdusaṃvalitāṅgulipāṇijaḥ /",
  "GK19bhakirpu:1987": "sphuṭadanalpaśilāravadāruṇaḥ pratinanāda darīṣu darībhṛtaḥ // BhKir_18.2 //",
  "GK19bhakirpu:1988": "śivabhujāhatibhinnapṛthukṣatīḥ sukham ivānubabhūva kapidhvajaḥ /",
  "GK19bhakirpu:1989": "ka iva nāma bṛhanmanasāṃ bhaved anukṛter api sattvavatāṃ kṣamaḥ // BhKir_18.3 //",
  "GK19bhakirpu:1990": "vraṇamukhacyutaśoṇitaśīkara- sthagitaśailataṭābhabhujāntaraḥ /",
  "GK19bhakirpu:1991": "abhinavauṣasarāgabhṛtā babhau jaladhareṇa samānam umāpatiḥ // BhKir_18.4 //",
  "GK19bhakirpu:1992": "urasi śūlabhṛtaḥ prahitā muhuḥ pratihatiṃ yayur arjunamuṣṭayaḥ /",
  "GK19bhakirpu:1993": "bhṛśarayā iva sahyamahībhṛtaḥ pṛthuni rodhasi sindhumahormayaḥ // BhKir_18.5 //",
  "GK19bhakirpu:1994": "nipatite 'dhiśirodharam āyate samam aratniyuge 'yugacakṣuṣaḥ /",
  "GK19bhakirpu:1995": "tricatureṣu padeṣu kirīṭinā lulitadṛṣṭi madād iva caskhale // BhKir_18.6 //",
  "GK19bhakirpu:1996": "abhibhavoditamanyuvidīpitaḥ samabhisṛtya bhṛśaṃ javam ojasā /",
  "GK19bhakirpu:1997": "bhujayugena vibhajya samādade śaśikalābharaṇasya bhujadvayam // BhKir_18.7 //",
  "GK19bhakirpu:1998": "pravavṛte 'tha mahāhavamallayor acalasaṃcalanāharaṇo raṇaḥ /",
  "GK19bhakirpu:1999": "karaṇaśṛṅkhalasaṃkalanāgurur gurubhujāyudhagarvitayos tayoḥ // BhKir_18.8 //",
  "GK19bhakirpu:2000": "ayam asau bhagavān uta pāṇḍavaḥ sthitam avāṅ muninā śaśimaulinā /",
  "GK19bhakirpu:2001": "samadhirūḍham ajena nu jiṣṇunā svid iti vegavaśān mumuhe gaṇaiḥ // BhKir_18.9 //",
  "GK19bhakirpu:2002": "pracalite calitaṃ sthitam āsthite vinamite natam unnatam unnatau /",
  "GK19bhakirpu:2003": "vṛṣakapidhvajayor asahiṣṇunā muhur abhāvabhayād iva bhūbhṛtā // BhKir_18.10 //",
  "GK19bhakirpu:2004": "karaṇaśṛṅkhalaniḥsṛtayos tayoḥ kṛtabhujadhvani valgu vivalgatoḥ /",
  "GK19bhakirpu:2005": "caraṇapātanipātitarodharasaḥ prasasṛpuḥ saritaḥ paritaḥ sthalīḥ // BhKir_18.11 //",
  "GK19bhakirpu:2006": "viyati vegapariplutam antarā samabhisṛtya rayeṇa kapidhvajaḥ /",
  "GK19bhakirpu:2007": "caraṇayoś caraṇānamitakṣitir nijagṛhe tisṛṇāṃ jayinaṃ purām // BhKir_18.12 //",
  "GK19bhakirpu:2008": "vismitaḥ sapadi tena karmaṇā karmaṇāṃ kṣayakaraḥ paraḥ pumān /",
  "GK19bhakirpu:2009": "kṣeptukāmam avanau tam aklamaṃ niṣpipeṣa parirabhya vakṣasā // BhKir_18.13 //",
  "GK19bhakirpu:2010": "tapasā tathā na mudam asya yayau bhagavān yathā vipulasattvatayā /",
  "GK19bhakirpu:2011": "guṇasaṃhateḥ samatiriktam aho nijam eva sattvam upakāri satām // BhKir_18.14 //",
  "GK19bhakirpu:2012": "atha himaśucibhasmabhūṣitaṃ śirasi virājitam indulekhayā /",
  "GK19bhakirpu:2013": "svavapur atimanoharaṃ haraṃ dadhatam udīkṣya nanāma pāṇḍavaḥ // BhKir_18.15 //",
  "GK19bhakirpu:2014": "sahaśaradhi nijaṃ tathā kārmukaṃ vapur atanu tathaiva saṃvarmitam /",
  "GK19bhakirpu:2015": "nihitam api tathaiva paśyann asiṃ vṛṣabhagatir upāyayau vismayam // BhKir_18.16 //",
  "GK19bhakirpu:2016": "siṣicur avanim ambuvāhāḥ śanaiḥ surakusumam iyāya citraṃ divaḥ /",
  "GK19bhakirpu:2017": "vimalaruci bhṛśaṃ nabho dundubher dhvanir akhilam anāhatasyānaśe // BhKir_18.17 //",
  "GK19bhakirpu:2018": "āseduṣāṃ gotrabhido 'nuvṛttyā gopāyakānāṃ bhuvanatrayasya /",
  "GK19bhakirpu:2019": "rociṣṇuratnāvalibhir vimānair dyaur ācitā tārakiteva reje // BhKir_18.18 //",
  "GK19bhakirpu:2020": "haṃsā bṛhantaḥ surasadmavāhāḥ saṃhrādikaṇṭhābharaṇāḥ patantaḥ /",
  "GK19bhakirpu:2021": "cakruḥ prayatnena vikīryamāṇair vyomnaḥ pariṣvaṅgam ivāgrapakṣaiḥ // BhKir_18.19 //",
  "GK19bhakirpu:2022": "muditamadhuliho vitānīkṛtāḥ sraja upari vitatya sātānikīḥ /",
  "GK19bhakirpu:2023": "jalada iva niṣedivāṃsaṃ vṛṣe marudupasukhayāṃbabhūveśvaram // BhKir_18.20 //",
  "GK19bhakirpu:2024": "kṛtadhṛti parivanditenoccakair gaṇapatibhir abhinnaromodgamaiḥ /",
  "GK19bhakirpu:2025": "tapasi kṛtaphale phalajyāyasī stutir iti jagade hareḥ sūnunā // BhKir_18.21 //",
  "GK19bhakirpu:2026": "śaraṇaṃ bhavantam atikāruṇikaṃ bhava bhaktigamyam adhigamya janāḥ /",
  "GK19bhakirpu:2027": "jitamṛtyavo 'jita bhavanti bhaye sasurāsurasya jagataḥ śaraṇam // BhKir_18.22 //",
  "GK19bhakirpu:2028": "vipad eti tāvad avasādakarī na ca kāmasampad abhikāmayate /",
  "GK19bhakirpu:2029": "na namanti caikapuruṣaṃ puruṣās tava yāvad īśa na natiḥ kriyate // BhKir_18.23 //",
  "GK19bhakirpu:2030": "saṃsevante dānaśīlā vimuktya sampaśyanto janmaduḥkhaṃ pumāṃsaḥ /",
  "GK19bhakirpu:2031": "yanniḥsaṅgas tvaṃ phalasyānatebhyas tat kāruṇyaṃ kevalaṃ na svakāryam // BhKir_18.24 //",
  "GK19bhakirpu:2032": "prāpyate yad iha dūram agatvā yat phalaty aparalokagatāya /",
  "GK19bhakirpu:2033": "tīrtham asti na bhavārṇavabāhyaṃ sārvakāmikam ṛte bhavatas tat // BhKir_18.25 //",
  "GK19bhakirpu:2034": "vrajati śuci padaṃ tv ati prītimān pratihatam atir eti ghorāṃ gatim /",
  "GK19bhakirpu:2035": "iyam anagha nimittaśaktiḥ parā tava varada na cittabhedaḥ kvacit // BhKir_18.26 //",
  "GK19bhakirpu:2036": "dakṣiṇāṃ praṇatadakṣiṇa mūrtiṃ tattvataḥ śivakarīm aviditvā /",
  "GK19bhakirpu:2037": "rāgiṇāpi vihitā tava bhaktyā saṃsmṛtir bhava bhavaty abhavāya // BhKir_18.27 //",
  "GK19bhakirpu:2038": "dṛṣṭvā dṛśyāny ācaraṇīyāni vidhāya prekṣākārī yāti padaṃ muktam apāyaiḥ /",
  "GK19bhakirpu:2039": "samyagdṛṣṭis tasya paraṃ paśyati yas tvāṃ yaś copāsti sādhu vidheyaṃ sa vidhatte // BhKir_18.28 //",
  "GK19bhakirpu:2040": "yuktāḥ svaśaktyā munayaḥ prajānāṃ hitopadeśair upakāravantaḥ /",
  "GK19bhakirpu:2041": "samucchinatsi tvam acintyadhāmā karmāṇy upetasya duruttarāṇi // BhKir_18.29 //",
  "GK19bhakirpu:2042": "saṃnibaddham apahartum ahāryaṃ bhūri durgatibhayaṃ bhuvanānām /",
  "GK19bhakirpu:2043": "adbhutākṛtim imām atimāyas tvaṃ bibharṣi karuṇāmaya māyām // BhKir_18.30 //",
  "GK19bhakirpu:2044": "na rāgi cetaḥ paramā vilāsitā vadhūḥ śarīre 'sti na cāsti manmathaḥ /",
  "GK19bhakirpu:2045": "namaskriyā coṣasi dātur ity aho nisargadurbodham idaṃ tavehitam // BhKir_18.31 //",
  "GK19bhakirpu:2046": "tavottarīyaṃ karicarma sāṅgajaṃ jvalanmaṇiḥ sāraśanaṃ mahānahiḥ /",
  "GK19bhakirpu:2047": "srag āsyapaṅktiḥ śavabhasma candanaṃ kalā himāṃśoś ca samaṃ cakāsati // BhKir_18.32 //",
  "GK19bhakirpu:2048": "avigrahasyāpy atulena hetunā sametabhinnadvayamūrti tiṣṭhataḥ /",
  "GK19bhakirpu:2049": "tavaiva nānyasya jagatsu dṛśyate viruddhaveṣābharaṇasya kāntatā // BhKir_18.33 //",
  "GK19bhakirpu:2050": "ātmalābhapariṇāmanirodhair bhūtasaṃgha iva na tvam upetaḥ /",
  "GK19bhakirpu:2051": "tena sarvabhuvanātiga loke nopamānam asi nāpy upemayaḥ // BhKir_18.34 //",
  "GK19bhakirpu:2052": "tvam antakaḥ sthāvarajaṅgamānāṃ tvayā jagat prāṇiti deva viśvam /",
  "GK19bhakirpu:2053": "tvaṃ yogināṃ hetuphale ruṇatsi tvaṃ kāraṇaṃ kāraṇakāraṇānām // BhKir_18.35 //",
  "GK19bhakirpu:2054": "rakṣobhiḥ suramanujair diteḥ sutair vā yal lokeṣv avikalam āptam ādhipatyam /",
  "GK19bhakirpu:2055": "pāvinyāḥ śaraṇagatārtihāriṇe tan māhātmyaṃ bhava bhavate namaskriyāyāḥ // BhKir_18.36 //",
  "GK19bhakirpu:2056": "tarasā bhuvanāni yo bibharti dhvanati brahma yataḥ paraṃ pavitram /",
  "GK19bhakirpu:2057": "parito duritāni yaḥ punīte śiva tasmai pavanātane namas te // BhKir_18.37 //",
  "GK19bhakirpu:2058": "bhavataḥ smaratāṃ sadāsane jayini brahmamaye niṣeduṣām /",
  "GK19bhakirpu:2059": "dahate bhavabījasaṃtatiṃ śikhine 'nekaśikhāya te namaḥ // BhKir_18.38 //",
  "GK19bhakirpu:2060": "ābādhāmaraṇabhayārciṣā cirāya pluṣṭebhyo bhava mahatā bhavānalena /",
  "GK19bhakirpu:2061": "nirvāṇaṃ samupagamena yacchate te bījānāṃ prabhava namo 'stu jīvanāya // BhKir_18.39 //",
  "GK19bhakirpu:2062": "yaḥ sarveṣām āvarītā varīyān sarvair bhāvair nāvṛto 'nādiniṣṭhaḥ /",
  "GK19bhakirpu:2063": "mārgātītāyendriyāṇāṃ namas te 'vijñeyāya vyomarūpāya tasmai // BhKir_18.40 //",
  "GK19bhakirpu:2064": "aṇīyase viśvavidhāriṇe namo namo 'ntikasthāya namo davīyase /",
  "GK19bhakirpu:2065": "atītya vācāṃ manasāṃ ca gocaraṃ sthitāya te tatpataye namo namaḥ // BhKir_18.41 //",
  "GK19bhakirpu:2066": "asaṃvidānasya mameśa saṃvidāṃ titikṣituṃ duścaritaṃ tvam arhasi /",
  "GK19bhakirpu:2067": "virodhya mohāt punar abhyupeyuṣāṃ gatir bhavān eva durātmanāpi // BhKir_18.42 //",
  "GK19bhakirpu:2068": "āstikyaśuddham avataḥ priyadharma dharmaṃ dharmātmajasya vihitāgasi śatruvarge /",
  "GK19bhakirpu:2069": "samprāpnuyāṃ vijayam īśa yayā samṛddhyā tāṃ bhūtanātha vibhutāṃ vitarāhaveṣu // BhKir_18.43 //",
  "GK19bhakirpu:2070": "iti nigaditavantaṃ sūnum uccair maghonaḥ praṇataśirasam īśaḥ sādaraṃ sāntvayitvā /",
  "GK19bhakirpu:2071": "jvaladanalaparītaṃ raudram astraṃ dadhānaṃ dhanurupapadam asmai vedam abhyādideśa // BhKir_18.44 //",
  "GK19bhakirpu:2072": "sa piṅgākṣaḥ śrīmān bhuvanamahanīyena mahasā tanuṃ bhīmāṃ bibhrat triguṇaparivārapraharaṇaḥ /",
  "GK19bhakirpu:2073": "parītyeśānaṃ triḥ stutibhir upagītaḥ suragaṇaiḥ sutaṃ pāṇḍor vīraṃ jaladam iva bhāsvān abhiyayau // BhKir_18.45 //",
  "GK19bhakirpu:2074": "atha śaśadharamauler abhyanujñām avāpya tridaśapatipurogāḥ pūrṇakāmāya tasmai /",
  "GK19bhakirpu:2075": "avitathaphalam āśirvādam āropayanto vijayi vividham astraṃ lokapālā viteruḥ // BhKir_18.46 //",
  "GK19bhakirpu:2076": "asaṃhāryotsāhaṃ jayinam udayaṃ prāpya tarasā dhuraṃ gurvīṃ voḍhuṃ sthitam anavasādāya jagataḥ /",
  "GK19bhakirpu:2077": "svadhāmnā lokānāṃ tam upari kṛtasthānam amarās tapolakṣmyā dīptaṃ dinakṛtam ivoccair upajaguḥ // BhKir_18.47 //",
  "GK19bhakirpu:2078": "vraja jaya ripulokaṃ pādapadmānataḥ san gadita iti śivena ślāghito devasaṃghaiḥ /",
  "GK19bhakirpu:2079": "nijagṛham atha gatvā sādaraṃ pāṇḍuputro dhṛtagurujayalakṣmīr dharmasūnuṃ nanāma // BhKir_18.48 //"
}