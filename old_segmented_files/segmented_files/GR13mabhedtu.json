{
  "GR13mabhedtu:0": "Mātṛkābhedatantra",
  "GR13mabhedtu:1": "Mātṛkābhedatantra,",
  "GR13mabhedtu:2": "prathamaḥ paṭalaḥ",
  "GR13mabhedtu:3": "kailāsaśikhare ramye nānāratnopaśobhite /",
  "GR13mabhedtu:4": "papraccha parayā bhaktyā bhairavaṃ parameśvaram // MBhT_1.1",
  "GR13mabhedtu:5": "śrīcaṇḍikovāca /",
  "GR13mabhedtu:6": "tripurāpūjanaṃ nātha svarṇaratnair viśeṣataḥ /",
  "GR13mabhedtu:7": "kalikāle svarṇarūpyaṃ guptabhāvaṃ tathā maṇim // MBhT_1.2",
  "GR13mabhedtu:8": "kenopāyena deveśa svarṇarūpyādi labhyate /",
  "GR13mabhedtu:9": "tad vadasva viśeṣeṇa yathā ratnādikaṃ bhavet // MBhT_1.3",
  "GR13mabhedtu:10": "yan noktaṃ sarvatantreṣu tad vadasva dayānidhe // MBhT_1.4",
  "GR13mabhedtu:11": "śrīśaṅkara uvāca /",
  "GR13mabhedtu:12": "śṛṇu devi pravakṣyāmi yathā ratnādikaṃ bhavet /",
  "GR13mabhedtu:13": "mattejasā pāradena kiṃ ratnaṃ na hi labhyate // MBhT_1.5",
  "GR13mabhedtu:14": "tathā sāmudrakeṇaiva suśubhralavaṇena ca /",
  "GR13mabhedtu:15": "sambalasya prakāraṃ hi śṛṇu devi prayatnataḥ // MBhT_1.6",
  "GR13mabhedtu:16": "cīnatantrānusāreṇa pūjayet siddhakālikām /",
  "GR13mabhedtu:17": "athavā pūjayed devīṃ dakṣiṇāṃ kālikāṃ parām /",
  "GR13mabhedtu:18": "kālītantroktavidhinā saptāhaṃ japapūjanam // MBhT_1.7",
  "GR13mabhedtu:19": "satye caikaṃ tu tretāyāṃ dviguṇaṃ dvāpare trayam /",
  "GR13mabhedtu:20": "evaṃ sarvatra jānīyāc caturguṇajapaḥ kalau // MBhT_1.8",
  "GR13mabhedtu:21": "ānīya bahuyatnena sambalaṃ toladvayam /",
  "GR13mabhedtu:22": "vasur ādyaṃ śivaṃ cādyaṃ māyābinduvibhūṣitam /",
  "GR13mabhedtu:23": "bījatrayaṃ cāṣṭaśataṃ prajapet sambalopari // MBhT_1.9",
  "GR13mabhedtu:24": "aśītitolakaṃ mānaṃ kṛṣṇadhenusamudbhavam /",
  "GR13mabhedtu:25": "dugdham ānīya yatnena cāṣṭottaraśataṃ japet // MBhT_1.10",
  "GR13mabhedtu:26": "vastrayuktena sūtreṇa dugdhamadhye vinikṣipet /",
  "GR13mabhedtu:27": "uttāpaṃ janayed dhīmān mandamandena vahninā // MBhT_1.11",
  "GR13mabhedtu:28": "bindu vedāntaparyantam ardhaśoṣaṃ bhaved yadā /",
  "GR13mabhedtu:29": "tadaivottolya tad dravyaṃ toyamadhye vinikṣipet // MBhT_1.12",
  "GR13mabhedtu:30": "tataḥ parīkṣā kartavyā pradadyāt pāvakopari /",
  "GR13mabhedtu:31": "nirdhūmaṃ vāvake dravyaṃ dṛṣṭvā utthāpya yatnataḥ // MBhT_1.13",
  "GR13mabhedtu:32": "tatraiva prajapen mantraṃ sarvavandyanavātmakam /",
  "GR13mabhedtu:33": "ānīya bahuyatnena śuddhaṃ tāmraṃ manoharam // MBhT_1.14",
  "GR13mabhedtu:34": "sārdhena tolakaṃ tāmraṃ vahnimadhye vinikṣipet /",
  "GR13mabhedtu:35": "yathā vahnis tathā tāmraṃ dṛṣṭvā utthāpya yatnataḥ // MBhT_1.15",
  "GR13mabhedtu:36": "guñjāpramāṇaṃ tad dravyaṃ tatkṣaṇād yadi yojayet /",
  "GR13mabhedtu:37": "satyaṃ satyaṃ hi girije raupyaṃ bhavati niścitam // MBhT_1.16",
  "GR13mabhedtu:38": "śrīcaṇḍikovāca /",
  "GR13mabhedtu:39": "kāraṇaṃ dugdharūpaṃ vā kena rūpeṇa śaṅkaraḥ /",
  "GR13mabhedtu:40": "tatprakāraṃ mahādeva kṛpayā vada śaṅkara // MBhT_1.17",
  "GR13mabhedtu:41": "śrīśaṅkara uvāca /",
  "GR13mabhedtu:42": "ṭaṅkanam ānayed dhīmān tolakaṃ tu catuṣṭayam /",
  "GR13mabhedtu:43": "vahniyogena girije lājarūpaṃ cakāra ha // MBhT_1.18",
  "GR13mabhedtu:44": "āmrapuṣpaṃ tad dviguṇaṃ piṣṭvā milanam ācaret /",
  "GR13mabhedtu:45": "tasyopari japen mantraṃ mahāmāyāṃ hi caṇḍike // MBhT_1.19",
  "GR13mabhedtu:46": "etat tu guṭikāṃ kṛtvā melanaṃ kārayed yadi /",
  "GR13mabhedtu:47": "tadaiva dugdharūpaṃ syāt satyaṃ satyaṃ hi śailaje // MBhT_1.20",
  "GR13mabhedtu:48": "śrīcaṇḍikovāca /",
  "GR13mabhedtu:49": "gandhahīnaṃ bhaven madyaṃ kenopāyena śaṅkara /",
  "GR13mabhedtu:50": "tat sarvaṃ śrotum icchāmi yadi sneho 'sti mā prati // MBhT_1.21",
  "GR13mabhedtu:51": "śrīśaṅkara uvāca /",
  "GR13mabhedtu:52": "śivaṃ vahnisamārūḍhaṃ vāmanetravibhūṣitam /",
  "GR13mabhedtu:53": "bindunādasamāyuktaṃ gandham ādāya saṃlikhet // MBhT_1.22",
  "GR13mabhedtu:54": "uhyatāṃ padam uccāryaṃ cāṣṭottaraśataṃ yadi /",
  "GR13mabhedtu:55": "prajapet sādhakaśreṣṭho durgandhādivināśanam // MBhT_1.23",
  "GR13mabhedtu:56": "Mātṛkābhedatantra,",
  "GR13mabhedtu:57": "dvitīyaḥ paṭalaḥ",
  "GR13mabhedtu:58": "śrīdevy uvāca /",
  "GR13mabhedtu:59": "vada īśāna sarvajña sarvatattvavidāṃ vara /",
  "GR13mabhedtu:60": "yat tvayā kathitaṃ nātha mama saṅge vihārataḥ // MBhT_2.1",
  "GR13mabhedtu:61": "kathaṃ vā jāyate putraḥ śukrasya katra saṃsthitiḥ /",
  "GR13mabhedtu:62": "vardhamānaṃ sadā liṅgaṃ praveśo vā kathaṃ bhavet // MBhT_2.2",
  "GR13mabhedtu:63": "bhītiyuktā hy ahaṃ nātha trāhi māṃ duḥkhasaṅkaṭāt // MBhT_2.3",
  "GR13mabhedtu:64": "śrīśaṅkara uvāca /",
  "GR13mabhedtu:65": "maṇipūraṃ mahāpadmaṃ suṣumṇāmadhyasaṃsthitam /",
  "GR13mabhedtu:66": "tasya nālena deveśi nābhipadmaṃ manoharam // MBhT_2.4",
  "GR13mabhedtu:67": "vakratrayasamāyuktaṃ sadā śukravibhūṣitam /",
  "GR13mabhedtu:68": "ūrdhvaṃ nālaṃ sahasrāre ataḥ śukravibhūṣitam // MBhT_2.5",
  "GR13mabhedtu:69": "tasmād eva stanadvandvaṃ vardhamānaṃ dine dine // MBhT_2.6",
  "GR13mabhedtu:70": "madhyanālaṃ suṣumṇāntaṃ vṛntākāraṃ suśītalam /",
  "GR13mabhedtu:71": "āyonyagram adhonālaṃ sadānandamayi śive // MBhT_2.7",
  "GR13mabhedtu:72": "śṛṇu cārvaṅgi subhage tanmadhye liṅgatāḍanāt /",
  "GR13mabhedtu:73": "yad rūpaṃ paramānandaṃ tan nāsti bhuvanatraye // MBhT_2.8",
  "GR13mabhedtu:74": "nābhipadmaṃ tu yad rūpaṃ tac chṛṇuṣva samāhitaḥ /",
  "GR13mabhedtu:75": "bindusthānaṃ madhyadeśe sadā padmavirājitam // MBhT_2.9",
  "GR13mabhedtu:76": "bāhyadeśe cāṣṭapatraṃ caturasraṃ tu tadbahiḥ /",
  "GR13mabhedtu:77": "caturdvārasamāyuktaṃ suvarṇābhaṃ savṛttakam // MBhT_2.10",
  "GR13mabhedtu:78": "tatpatreṇa bhavet puṣpaṃ vṛntayuktaṃ tripattrakam /",
  "GR13mabhedtu:79": "praphulle tu tripatrāre bāhye rudhiradarśanam // MBhT_2.11",
  "GR13mabhedtu:80": "etanmadhye maheśāni yadi syāl liṅgatāḍanam /",
  "GR13mabhedtu:81": "padmamadhye gate śukre saṃtatis tena jāyate // MBhT_2.12",
  "GR13mabhedtu:82": "puruṣasya tu yac chukraṃ śakteraktādhiko bhavet /",
  "GR13mabhedtu:83": "tadā kanyā bhaved devi viparītaḥ pumān bhavet // MBhT_2.13",
  "GR13mabhedtu:84": "ubhayos tulyaśukreṇa klībaṃ bhavati niścitam // MBhT_2.14",
  "GR13mabhedtu:85": "śṛṇu cārvaṅgi subhage puṣpamāhātmyam uttamam /",
  "GR13mabhedtu:86": "madhye tacchukrasaṃyoge vardhate tad dine dine /",
  "GR13mabhedtu:87": "evaṃ diṅmāsasamprāpte tatpuṣpaṃ vṛntasaṃyutam // MBhT_2.15",
  "GR13mabhedtu:88": "galite parameśāni vyakto bhavati saṃtatiḥ // MBhT_2.16",
  "GR13mabhedtu:89": "śrīdevy uvāca /",
  "GR13mabhedtu:90": "kiṃcid rogādisambhūte kṛmikīṭādisambhave /",
  "GR13mabhedtu:91": "tasmajjīvaṃ praṇaśyanti sā nārī jīvyate katham // MBhT_2.17",
  "GR13mabhedtu:92": "śrīśaṅkara uvāca /",
  "GR13mabhedtu:93": "asya puṣpasya māhātmyaṃ kiṃ vaktuṃ śakyate mayā /",
  "GR13mabhedtu:94": "bindusthānaṃ sahasraṃ tu puṣpamadhye priyaṃvade // MBhT_2.18",
  "GR13mabhedtu:95": "budbudā yatra tiṣṭhanti tatraiva saṃtatir bhavet /",
  "GR13mabhedtu:96": "evaṃ krameṇa deveśi sahasraṃ saṃtatir yadi /",
  "GR13mabhedtu:97": "vardhamānaṃ mahāpuṣpaṃ pīḍā kiṃcin na jāyate // MBhT_2.19",
  "GR13mabhedtu:98": "mayā sārdhaṃ maheśāni vihāraṃ kuru yatnataḥ /",
  "GR13mabhedtu:99": "vihāre yo bhavet putro gaṇeśaḥ sa ca kīrtitaḥ // MBhT_2.20",
  "GR13mabhedtu:100": "apare parameśāni tava putraprasādataḥ /",
  "GR13mabhedtu:101": "pṛthivyāṃ jāyate sṛṣṭir nirvighnena yathocitam // MBhT_2.21",
  "GR13mabhedtu:102": "etac chrutvā tato devi madanānalavihvalā /",
  "GR13mabhedtu:103": "śivenāliṅgitā devī śivākāreṇa vai tadā // MBhT_2.22",
  "GR13mabhedtu:104": "Mātṛkābhedatantra,",
  "GR13mabhedtu:105": "tṛtīyaḥ paṭalaḥ",
  "GR13mabhedtu:106": "śrīdevy uvāca /",
  "GR13mabhedtu:107": "sarvatrāhaṃ śrutā nātha bhogaṃ cendriyapuṣṭidam /",
  "GR13mabhedtu:108": "bhogena mokṣam āpnoti kathaṃ vadasi yogabhṛt // MBhT_3.1",
  "GR13mabhedtu:109": "śrīśaṅkara uvāca /",
  "GR13mabhedtu:110": "bhogena labhate yogaṃ bhogena kulasādhanam /",
  "GR13mabhedtu:111": "bhogena siddhim āpnoti bhogena mokṣam āpnuyāt // MBhT_3.2",
  "GR13mabhedtu:112": "tasmād bhogaṃ sadā kāryaṃ bāhyapūjā yathecchayā /",
  "GR13mabhedtu:113": "bhojanasya vidhānaṃ yat tac chṛṇuṣva priyaṃvade // MBhT_3.3",
  "GR13mabhedtu:114": "ādhāre tu yā śaktir bhujagākārarūpiṇī /",
  "GR13mabhedtu:115": "ātmā parameśāni tanmadhye vartate sadā // MBhT_3.4",
  "GR13mabhedtu:116": "bhojanecchā bhavet tasmān nirlipto jīvasaṃjñakaḥ /",
  "GR13mabhedtu:117": "saiva sākṣād guṇamayo nirguṇo jīva ucyate // MBhT_3.5",
  "GR13mabhedtu:118": "jīvasya bhojanaṃ devi bhrāntir eva na saṃśayaḥ /",
  "GR13mabhedtu:119": "guṇayuktā kuṇḍalinī candrasūryāgnirūpiṇī // MBhT_3.6",
  "GR13mabhedtu:120": "mūlādhārāc ca tāṃ devīm ājihvāntāṃ vibhāvayet /",
  "GR13mabhedtu:121": "śodhitān matsyamāṃsādīn saṃmukhe sthāpayed budhaḥ // MBhT_3.7",
  "GR13mabhedtu:122": "mūlamantraṃ samuccārya juhomi kuṇḍalīmukhe /",
  "GR13mabhedtu:123": "anena manunā devi pratigrāsaṃ samāharet // MBhT_3.8",
  "GR13mabhedtu:124": "pratigrāse pareśāni evaṃ kuryād vicakṣaṇaḥ /",
  "GR13mabhedtu:125": "tadaiva brahmarūpo 'sau satyaṃ satyaṃ sureśvari // MBhT_3.9",
  "GR13mabhedtu:126": "bhujyate kuṇḍalī devī iti cintāparo hi yaḥ /",
  "GR13mabhedtu:127": "mantrasiddhir bhavet tasya jñānasiddhir na cānyathā // MBhT_3.10",
  "GR13mabhedtu:128": "evaṃ kṛte brahmarūpaḥ śivarūpaḥ svayaṃ hariḥ /",
  "GR13mabhedtu:129": "yogasiddhir bhavet tasya cāṣṭasiddhir bhaviṣyati // MBhT_3.11",
  "GR13mabhedtu:130": "śatrubhir dīyate yat tu kṛtrimaṃ dāruṇaṃ viṣam /",
  "GR13mabhedtu:131": "bhakṣaṇāt tat kṣaṇe devi hy amṛtaṃ nātra saṃśayaḥ // MBhT_3.12",
  "GR13mabhedtu:132": "mantreṇa śodhitaṃ dravyaṃ bhakṣaṇād amṛtaṃ bhavet /",
  "GR13mabhedtu:133": "yadaiva kālakūṭaṃ tu samudramathane priye // MBhT_3.13",
  "GR13mabhedtu:134": "tadā cānena manunā tatkṣaṇāt khāditaṃ mayā // MBhT_3.14",
  "GR13mabhedtu:135": "sarpākārā kuṇḍalinī yā devī paramā kalā /",
  "GR13mabhedtu:136": "bhujyate sarparūpeṇa tatraiva dāruṇaṃ viṣam // MBhT_3.15",
  "GR13mabhedtu:137": "iti te kathitaṃ kānte bhojanasya vidhānakam /",
  "GR13mabhedtu:138": "etat sarvaṃ maheśāni goptavyaṃ paśusaṃkaṭe // MBhT_3.16",
  "GR13mabhedtu:139": "śrīdevy uvāca /",
  "GR13mabhedtu:140": "śṛṇu nātha parānanda parāparakulātmaka /",
  "GR13mabhedtu:141": "vada me parameśāna homakuṇḍaṃ tu kīdṛśam // MBhT_3.17",
  "GR13mabhedtu:142": "śrīśiva uvāca /",
  "GR13mabhedtu:143": "maṇipūrasya bāhye tu nābhipadmaṃ manoharam /",
  "GR13mabhedtu:144": "aṣṭapatraṃ tathā vṛttaṃ tanmadhye kuṇḍadurlabham // MBhT_3.18",
  "GR13mabhedtu:145": "caturasrādikaṃ devi tat kuṇḍaṃ kāmarūpakam /",
  "GR13mabhedtu:146": "sarvakuṇḍasya deveśi vipraḥ kartā vidhīyate // MBhT_3.19",
  "GR13mabhedtu:147": "vartulaṃ bāhujātasya vaiśyasya cārdhacandrakam // MBhT_3.20",
  "GR13mabhedtu:148": "trikoṇaṃ pādajātasya homakuṇḍaṃ sureśvari /",
  "GR13mabhedtu:149": "evaṃ kuṇḍaṃ maheśāni nālatrayavibhūṣitam // MBhT_3.21",
  "GR13mabhedtu:150": "ūrdhvanālaṃ sahasrāre parāmṛtavibhūṣitam /",
  "GR13mabhedtu:151": "madhyanālaṃ nābhipadme mūlādhāre ca sundari // MBhT_3.22",
  "GR13mabhedtu:152": "āliṅgāgram adhonālaṃ sadānandamayaṃ śive /",
  "GR13mabhedtu:153": "homakuṇḍam idaṃ devi sarvatantre pariṣkṛtam // MBhT_3.23",
  "GR13mabhedtu:154": "yena homaprasādena sākṣād brahmamayo bhavet /",
  "GR13mabhedtu:155": "viprasya cāhutihomaṃ vijñātavyaṃ catuṣṭayam // MBhT_3.24",
  "GR13mabhedtu:156": "kṣatriyasya trayaṃ devi vaiśyasya cāhutidvayam /",
  "GR13mabhedtu:157": "śūdrasyaikāhutir devi muktiś cāpi caturvidhā // MBhT_3.25",
  "GR13mabhedtu:158": "mahāmokṣaṃ brāhmaṇasya sāyujyaṃ kṣatriyasya ca /",
  "GR13mabhedtu:159": "sārūpyaṃ corujātasya sālokyaṃ śūdrajātiṣu // MBhT_3.26",
  "GR13mabhedtu:160": "bāhyakuṇḍaṃ bāhyahome eva hi suravandite /",
  "GR13mabhedtu:161": "jātibhede kuṇḍabhedaṃ kuryāt sādhakasattamaḥ // MBhT_3.27",
  "GR13mabhedtu:162": "bāhyahome kāmyasiddhir bhaviṣyati na saṃśayaḥ /",
  "GR13mabhedtu:163": "jñānahome mokṣasiddhir labhate nātra saṃśayaḥ // MBhT_3.28",
  "GR13mabhedtu:164": "iti te kathitaṃ kānte tantrāṇāṃ sāram uttamam /",
  "GR13mabhedtu:165": "na vaktavyaṃ paśor agre śapatho me tvayi priye // MBhT_3.29",
  "GR13mabhedtu:166": "śrīdevy uvāca /",
  "GR13mabhedtu:167": "madyapāne mahāpuṇyaṃ sarvatantre śrutaṃ mayā /",
  "GR13mabhedtu:168": "jātibhedaṃ na kathitam idānīṃ tat prakāśaya // MBhT_3.30",
  "GR13mabhedtu:169": "śrīśaṅkara uvāca /",
  "GR13mabhedtu:170": "sarvayajñādhipo vipraḥ saṃśayo nāsti pārvati /",
  "GR13mabhedtu:171": "sautrāmaṇyāṃ kulācāre catvāro brāhmaṇādayaḥ // MBhT_3.31",
  "GR13mabhedtu:172": "brāhmaṇasya mahāmokṣaṃ madyapāne priyaṃvade /",
  "GR13mabhedtu:173": "brāhmaṇaḥ parameśāni yadi pānādikaṃ caret // MBhT_3.32",
  "GR13mabhedtu:174": "tatkṣaṇāc chivarūpo 'sau satyaṃ satyaṃ hi śailaje // MBhT_3.33",
  "GR13mabhedtu:175": "toye toyaṃ yathā līnaṃ yathā tejasi tejasam /",
  "GR13mabhedtu:176": "ghaṭe bhagne yathākāśaṃ vāyau vāyur yathā priye // MBhT_3.34",
  "GR13mabhedtu:177": "tathaiva madyapānena brāhmaṇo brahmaṇi priye /",
  "GR13mabhedtu:178": "līyate nātra saṃdehaḥ paramātmani śailaje // MBhT_3.35",
  "GR13mabhedtu:179": "sāyujyādi mahāmokṣaṃ niyuktaṃ kṣatriyādiṣu /",
  "GR13mabhedtu:180": "sā nārī mānavī madyapāne devi na saṃśayaḥ // MBhT_3.36",
  "GR13mabhedtu:181": "sūkṣmasūtre yathā vahnir dehamadhye tathā śivā /",
  "GR13mabhedtu:182": "taporūpaṃ bṛhatsūtraṃ pūjārūpaṃ tathā hariḥ // MBhT_3.37",
  "GR13mabhedtu:183": "saṃyuktaṃ kurute yatra vardhamāno mahāṅkuśaḥ /",
  "GR13mabhedtu:184": "madyapānaṃ vinā devi tajjñānaṃ na hi labhyate /",
  "GR13mabhedtu:185": "ata eva hi vipreṇa madyapānaṃ sadā caret // MBhT_3.38",
  "GR13mabhedtu:186": "vedamātājapenaiva brāhmaṇo na hi śailaje /",
  "GR13mabhedtu:187": "brahmajñānaṃ yadā devi tadā brāhmaṇa ucyate // MBhT_3.39",
  "GR13mabhedtu:188": "devānām amṛtaṃ brahma tad iyaṃ laukikī surā /",
  "GR13mabhedtu:189": "suratvaṃ bhogamātreṇa surā tena prakīrtitā // MBhT_3.40",
  "GR13mabhedtu:190": "mantratrayaṃ sadā pāṭhyaṃ brahmaśāpādi mocanam /",
  "GR13mabhedtu:191": "prakuryāt tu dvijenaiva tadā brahmamayī surā // MBhT_3.41",
  "GR13mabhedtu:192": "havir āropamātreṇa vahnir dīpto yathā bhavet /",
  "GR13mabhedtu:193": "śāpamocanamātreṇa surā muktipradāyinī // MBhT_3.42",
  "GR13mabhedtu:194": "ata eva hi deveśi brāhmaṇaḥ pānam ācaret /",
  "GR13mabhedtu:195": "sa brāhmaṇaḥ sa vedajñaḥ so 'gnihotrī sa dīkṣitaḥ // MBhT_3.43",
  "GR13mabhedtu:196": "bahu kiṃ kathyate devi sa eva triguṇātmakaḥ // MBhT_3.44",
  "GR13mabhedtu:197": "muktimārgam idaṃ devi goptavyaṃ paśusaṃkaṭe /",
  "GR13mabhedtu:198": "prakāśāt kāyahāniḥ syān nindanīyo na cānyathā // MBhT_3.45",
  "GR13mabhedtu:199": "Mātṛkābhedatantra,",
  "GR13mabhedtu:200": "caturthaḥ paṭalaḥ",
  "GR13mabhedtu:201": "śrīcaṇḍikovāca /",
  "GR13mabhedtu:202": "kāraṇena mahāmokṣaṃ nirmālyena śivasya ca /",
  "GR13mabhedtu:203": "śrutaṃ vede purāṇe ca tava vaktre sureśvara // MBhT_4.1",
  "GR13mabhedtu:204": "agrāhyaṃ tava nirmālyam agrāhyaṃ kāraṇaṃ vibho /",
  "GR13mabhedtu:205": "mṛṣā vākyaṃ mahādeva kathaṃ vadasi yogabhṛt // MBhT_4.2",
  "GR13mabhedtu:206": "kāraṇena vinā devi mokṣajñānādikaṃ na hi /",
  "GR13mabhedtu:207": "mahāśaṅkhaṃ vinā devi na mantraḥ siddhidāyakaḥ // MBhT_4.3",
  "GR13mabhedtu:208": "sākṣād brahmamayī mālā mahāśaṅkhākhyayā punaḥ /",
  "GR13mabhedtu:209": "śilāyantre ca vṛndāyāṃ gaṅgāyāṃ surapūjite /",
  "GR13mabhedtu:210": "naiva spṛśen mahāśaṅkhaṃ sparśanāt kāṣṭhavad bhavet // MBhT_4.4",
  "GR13mabhedtu:211": "śrīcaṇḍikovāca /",
  "GR13mabhedtu:212": "gaṅgā tu kāraṇaṃ vāri madyaṃ paramakāraṇam /",
  "GR13mabhedtu:213": "kāraṇasparśamātreṇa mālāḥ śuddhā bhavanti hi // MBhT_4.5",
  "GR13mabhedtu:214": "gaṅgāsparśena deveśa kāṣṭhavan mālikā katham /",
  "GR13mabhedtu:215": "vada me parameśāna iti me saṃśayo hṛdi // MBhT_4.6",
  "GR13mabhedtu:216": "śrīśaṃkara uvāca /",
  "GR13mabhedtu:217": "kāraṇaṃ devadeveśi mokṣadaṃ sarvajātiṣu /",
  "GR13mabhedtu:218": "tathā svargādijanakaṃ gaṅgātoyaṃ na saṃśayaḥ // MBhT_4.7",
  "GR13mabhedtu:219": "kāraṇe nivased devi mahākālī parā kalā /",
  "GR13mabhedtu:220": "mahāvidyā vasen nityaṃ surāyāṃ parameśvari // MBhT_4.8",
  "GR13mabhedtu:221": "mahāśaṅkhe vasen nityaṃ pañcāśadvarṇarūpiṇī /",
  "GR13mabhedtu:222": "mahāvidyā vasen nityaṃ mahāśaṅkhe ca sarvadā // MBhT_4.9",
  "GR13mabhedtu:223": "gaṅgāsparśanamātreṇa gaṅgāyāṃ līyate priye /",
  "GR13mabhedtu:224": "kāṣṭhasparśanamātreṇa kāṣṭhe vahnis tṛṇe yathā // MBhT_4.10",
  "GR13mabhedtu:225": "gaṅgāsparśe tathā devi gaṅgāyāṃ līyate priye /",
  "GR13mabhedtu:226": "tatkṣaṇe ca mahāśaṅkhaḥ kāṣṭhavan nātra saṃśayaḥ // MBhT_4.11",
  "GR13mabhedtu:227": "śilāyantre tulasyādau tathaiva parameśvari // MBhT_4.12",
  "GR13mabhedtu:228": "mahāśaṅkhākhyamālāyāṃ yo japet sādhakottamaḥ /",
  "GR13mabhedtu:229": "aṣṭasiddhiḥ kare tasya sa eva śambhur avyayaḥ /",
  "GR13mabhedtu:230": "maulau gaṅgā sthitā yasya gaṅgāsnānena tasya kim // MBhT_4.13",
  "GR13mabhedtu:231": "vārāṇasī kāmarūpaṃ haridvāraṃ prayāgakam /",
  "GR13mabhedtu:232": "gaṇḍakī badarikā devi gaṅgāsāgarasaṃgamam // MBhT_4.14",
  "GR13mabhedtu:233": "yasya bhaktir mahāśaṅkhe tasya darśanamātrataḥ /",
  "GR13mabhedtu:234": "tīrthasnānaphalaṃ sarvaṃ labhate nātra saṃśayaḥ // MBhT_4.15",
  "GR13mabhedtu:235": "iti te kathitaṃ kānte sarvaṃ paramadurlabham /",
  "GR13mabhedtu:236": "na vaktavyaṃ paśor agre prāṇānte parameśvari // MBhT_4.16",
  "GR13mabhedtu:237": "Mātṛkābhedatantra,",
  "GR13mabhedtu:238": "pañcamaḥ paṭalaḥ",
  "GR13mabhedtu:239": "śrīcaṇḍikovāca /",
  "GR13mabhedtu:240": "pāradaṃ bhasmanirmāṇaṃ kenopāyena śaṃkara /",
  "GR13mabhedtu:241": "tad ahaṃ śrotum icchāmi yadi te 'sti kṛpā mayi // MBhT_5.1",
  "GR13mabhedtu:242": "śrīśaṃkara uvāca /",
  "GR13mabhedtu:243": "pārade bhasmanirmāṇe nānāvighnāni pārvati /",
  "GR13mabhedtu:244": "ata eva hi tatrādau śāntiṃ kuryād dvijottamaḥ // MBhT_5.2",
  "GR13mabhedtu:245": "varayet karmakartāraṃ vakṣyamāṇavidhānataḥ /",
  "GR13mabhedtu:246": "pūjayet ṣoḍaśaliṅgaṃ pārthivaṃ parvatātmaje // MBhT_5.3",
  "GR13mabhedtu:247": "ṣoḍaśenopacāreṇa toḍaloktavidhānataḥ /",
  "GR13mabhedtu:248": "bhogayogyaṃ pradātavyaṃ madhuparkaṃ sureśvari // MBhT_5.4",
  "GR13mabhedtu:249": "pañcāmṛtena deveśaṃ snāpayec chuddhavāriṇā /",
  "GR13mabhedtu:250": "puruṣasya yathāyogyaṃ yugmavastraṃ nivedayet // MBhT_5.5",
  "GR13mabhedtu:251": "caturaṅgulivistāraṃ raupyanirmāṇapīṭhakam /",
  "GR13mabhedtu:252": "alaṃkāraṃ yathāyogyaṃ puruṣasya nivedayet // MBhT_5.6",
  "GR13mabhedtu:253": "alaktakayutaṃ vāpi dadyān malayajaṃ śive /",
  "GR13mabhedtu:254": "ṣaḍaṅgadhūpaṃ deveśi pradadyāc ca punaḥ punaḥ // MBhT_5.7",
  "GR13mabhedtu:255": "ghṛtayuktaṃ tathā dīpaṃ dadyāt kalyāṇahetave /",
  "GR13mabhedtu:256": "naivedyaṃ vividhaṃ ramyaṃ nānāphalasamanvitam // MBhT_5.8",
  "GR13mabhedtu:257": "śarkarāsaṃyutaṃ kṛtvā pāyasaṃ vinivedayet /",
  "GR13mabhedtu:258": "dadyāt toyaṃ maheśāni vijayāsaṃyutaṃ priye // MBhT_5.9",
  "GR13mabhedtu:259": "ṣaḍakṣaraṃ mahāmantraṃ gajāntakasahasrakam /",
  "GR13mabhedtu:260": "prajapet sādhakaśreṣṭhas tataḥ siddho bhaved dhruvam // MBhT_5.10",
  "GR13mabhedtu:261": "athavā parameśāni dhanadāṃ dhanadāyinīm /",
  "GR13mabhedtu:262": "pūjayed bahuyatnena ṣoḍaśenopacārataḥ // MBhT_5.11",
  "GR13mabhedtu:263": "dvādaśāhvaṃ yajed dhīmān diksahasraṃ tato japet /",
  "GR13mabhedtu:264": "taddaśāṃśaṃ maheśāni homaṃ kuryād vicakṣaṇaḥ // MBhT_5.12",
  "GR13mabhedtu:265": "homakarmādyaśaktaś ced dviguṇaṃ japam ācaret /",
  "GR13mabhedtu:266": "yadi prītā bhavet sā hi tadā kiṃ vā na sidhyati // MBhT_5.13",
  "GR13mabhedtu:267": "pratyahaṃ parameśāni kubero dīyate vasu /",
  "GR13mabhedtu:268": "bhasmanirmāṇakaṃ devi vicitraṃ tasya kiṃ śive // MBhT_5.14",
  "GR13mabhedtu:269": "gurave dakṣiṇāṃ dadyād yathāvibhavavistaraiḥ /",
  "GR13mabhedtu:270": "tataḥ siddho bhaven mantrī nātra kāryā vicāraṇā // MBhT_5.15",
  "GR13mabhedtu:271": "śrīcaṇḍikovāca /",
  "GR13mabhedtu:272": "vidhānaṃ devadeveśa bhasmanirmāṇakarmaṇi /",
  "GR13mabhedtu:273": "sakṛt kṛte yena rūpe bhasmasāj jāyate vibho // MBhT_5.16",
  "GR13mabhedtu:274": "śrīśaṃkara uvāca /",
  "GR13mabhedtu:275": "ānīya pāradaṃ devi sthāpayet prastaropari /",
  "GR13mabhedtu:276": "tasyopari japen mantraṃ sarvavandyanavātmakam // MBhT_5.17",
  "GR13mabhedtu:277": "sāṣṭasahasraṃ deveśi prajapet sādhakāgraṇīḥ /",
  "GR13mabhedtu:278": "syayambhupuṣpasaṃyukte vastre cāruṇasaṃnibhe // MBhT_5.18",
  "GR13mabhedtu:279": "saṃsthāpya pāradaṃ devi mṛtpātrayugale śive /",
  "GR13mabhedtu:280": "puṣpayuktena sūtreṇa badhnīyād bahuyatnataḥ // MBhT_5.19",
  "GR13mabhedtu:281": "muktidhārājalenaiva dhānyasya parameśvari /",
  "GR13mabhedtu:282": "lepayed bahuyatnena raudre śuṣkaṃ ca kārayet // MBhT_5.20",
  "GR13mabhedtu:283": "punaś ca lepayed dhīmān tato vahnau vinikṣipet /",
  "GR13mabhedtu:284": "aṣṭamīnavamīrātrau kṣipen naiva sureśvari // MBhT_5.21",
  "GR13mabhedtu:285": "athavā parameśāni mṛtpātre sthāpayed rasam /",
  "GR13mabhedtu:286": "vallīrasena taddravyaṃ śodhayed bahuyatnataḥ // MBhT_5.22",
  "GR13mabhedtu:287": "ghṛtanārīrasenaiva tathaiva śodhanaṃ caret /",
  "GR13mabhedtu:288": "evaṃ kṛte tu guṭikā yadi syād dṛḍhabandhanam // MBhT_5.23",
  "GR13mabhedtu:289": "dhusturaṃ ca samānīya madhye śūnyaṃ ca kārayet /",
  "GR13mabhedtu:290": "kṛṣṇākhyatulasīyoge tathā ghṛtakumārikā // MBhT_5.24",
  "GR13mabhedtu:291": "evaṃ kṛte vahniyoge bhasmasāj jāyate kila /",
  "GR13mabhedtu:292": "bhasmayoge bhavet svarṇaṃ dhanadāyāḥ prasādataḥ // MBhT_5.25",
  "GR13mabhedtu:293": "vivarṇaṃ jāyate dravyaṃ yadi pūjāṃ na cācaret // MBhT_5.26",
  "GR13mabhedtu:294": "śrīcaṇḍikovāca /",
  "GR13mabhedtu:295": "svayambhu kīdṛśaṃ nātha kuṇḍagolaṃ tu kīdṛśam /",
  "GR13mabhedtu:296": "svapuṣpaṃ kīdṛśaṃ nātha vajrapuṣpaṃ tu kīdṛśam /",
  "GR13mabhedtu:297": "sarvakālodbhavaṃ nātha kīdṛśaṃ vada śaṃkara // MBhT_5.27",
  "GR13mabhedtu:298": "śrīśaṃkara uvāca /",
  "GR13mabhedtu:299": "vivāharahitā kanyā prathamaṃ puṣpasaṃyutā /",
  "GR13mabhedtu:300": "tacchoṇitaṃ maheśāni svayambhu nātra saṃśayaḥ // MBhT_5.28",
  "GR13mabhedtu:301": "bhartari vidyamāne tu yā kanyā cānyajā śive /",
  "GR13mabhedtu:302": "tadudbhavaṃ kuṇḍapuṣpaṃ sarvakāryārthasādhakam // MBhT_5.29",
  "GR13mabhedtu:303": "mṛte bhartari deveśi yā kanyā anyajā śive /",
  "GR13mabhedtu:304": "tadudbhavaṃ golapuṣpaṃ devavaśyakaraṃ param // MBhT_5.30",
  "GR13mabhedtu:305": "vivāhitāyāḥ kanyāyāḥ prathame ṛtusambhave /",
  "GR13mabhedtu:306": "tacchoṇitaṃ maheśāni svapuṣpaṃ sarvamohanam // MBhT_5.31",
  "GR13mabhedtu:307": "vivāhitāyāḥ kanyāyāḥ puruṣasya ca tāḍanāt /",
  "GR13mabhedtu:308": "yadi puṣpaṃ samudbhūtaṃ vajraṃ tat parikīrtitam // MBhT_5.32",
  "GR13mabhedtu:309": "vivāhitāyāḥ kanyāyāḥ pratimāse ca yad bhavet /",
  "GR13mabhedtu:310": "sarvakālodbhavaṃ puṣpaṃ kathitaṃ vīravandite // MBhT_5.33",
  "GR13mabhedtu:311": "samakrośaṃ vahnimadhye sthāpayed bahuyatnataḥ /",
  "GR13mabhedtu:312": "tata utthāya tad dravyaṃ svarṇapātre nidhāya ca // MBhT_5.34",
  "GR13mabhedtu:313": "prajapet parameśāni prāsādākhyaṃ mahāmanum /",
  "GR13mabhedtu:314": "tataḥ siddho bhaven mantrī nānyathā mama bhāṣitam // MBhT_5.35",
  "GR13mabhedtu:315": "etan mantraṃ maheśāni gajāntakasahasrakam /",
  "GR13mabhedtu:316": "japitvā pūjayet paścāt pārthivaṃ śivaliṅgakam // MBhT_5.36",
  "GR13mabhedtu:317": "tataḥ parīkṣā kartavyā śṛṇu matprāṇavallabhe /",
  "GR13mabhedtu:318": "śuddhatāmraṃ vahnimadhye mṛtpātre tolakaṃ mitam // MBhT_5.37",
  "GR13mabhedtu:319": "dravībhūte ca tāmre ca guñjāmānaṃ kṣiped yadi /",
  "GR13mabhedtu:320": "tatkṣaṇe parameśāni svarṇaṃ bhavati niścitam // MBhT_5.38",
  "GR13mabhedtu:321": "guñjāpramāṇaṃ tad dravyaṃ bhojanaṃ kurute yadi /",
  "GR13mabhedtu:322": "sarvarogaparityakto jāyate madanopamaḥ /",
  "GR13mabhedtu:323": "mantrasiddhir bhavet tasya jāyate cirajīvitā // MBhT_5.39",
  "GR13mabhedtu:324": "pratyahaṃ parameśāni śatanārīṃ ramed yadi /",
  "GR13mabhedtu:325": "vīryādirahitaṃ na syāt tejovṛddhikaraṃ param // MBhT_5.40",
  "GR13mabhedtu:326": "maraṇaṃ naiva paśyāmi yadi dhyānayuto bhavet /",
  "GR13mabhedtu:327": "tasya vittaṃ vilokyaiva kubero 'pi tiraskṛtaḥ // MBhT_5.41",
  "GR13mabhedtu:328": "gānena tumburuḥ sākṣād dānena vāsavo yathā /",
  "GR13mabhedtu:329": "maheśa iva yogīndro nirṛtir iva durdharaḥ // MBhT_5.42",
  "GR13mabhedtu:330": "mahābalo mahāvīryo mahāsāhasikaḥ śuciḥ /",
  "GR13mabhedtu:331": "mahāsvaccho dayāvāṃś ca sarvaprāṇihite rataḥ /",
  "GR13mabhedtu:332": "bahu kiṃ kathyate devi sa eva gaṇanāyakaḥ // MBhT_5.43",
  "GR13mabhedtu:333": "Mātṛkābhedatantra,",
  "GR13mabhedtu:334": "ṣaṣṭaḥ paṭalaḥ",
  "GR13mabhedtu:335": "śrīcaṇḍikovāca /",
  "GR13mabhedtu:336": "vada īśāna sarvajña sarvatattvavidāṃ vara /",
  "GR13mabhedtu:337": "mahāroge mahāduḥkhe mahādāridryasaṃkaṭe // MBhT_6.1",
  "GR13mabhedtu:338": "nānā vyādhigate vāpi nānāpīḍādisaṃkaṭe /",
  "GR13mabhedtu:339": "rājyanāśe rājabhaye kārāgāragate punaḥ // MBhT_6.2",
  "GR13mabhedtu:340": "rāyadaṇḍe ca deveśa tathā ca grahapīḍite /",
  "GR13mabhedtu:341": "kenopāyena deveśa mucyate vada śaṃkara // MBhT_6.3",
  "GR13mabhedtu:342": "śrīśaṃkara uvāca /",
  "GR13mabhedtu:343": "śṛṇu cārvaṅgi subhage yan māṃ tvaṃ paripṛcchasi /",
  "GR13mabhedtu:344": "tat tat sarvaṃ pravakṣyāmi sāvadhānāvadhāraya // MBhT_6.4",
  "GR13mabhedtu:345": "yā cādyā paramā vidyā cāmuṇḍā kālikā parā /",
  "GR13mabhedtu:346": "tasyāḥ prayogamātreṇa kiṃ na sidhyati bhūtale // MBhT_6.5",
  "GR13mabhedtu:347": "śrīcaṇḍikovāca /",
  "GR13mabhedtu:348": "rāhuś caṇḍālo vikhyātaḥ sarvatra parameśvara /",
  "GR13mabhedtu:349": "puṇyakālaḥ kathaṃ deva tasya sparśe divākare // MBhT_6.6",
  "GR13mabhedtu:350": "niśākare tathā nātha iti me saṃśayo hṛdi /",
  "GR13mabhedtu:351": "kathayasva parānanda paścād anyat prakāśaya // MBhT_6.7",
  "GR13mabhedtu:352": "śrīśaṃkara uvāca /",
  "GR13mabhedtu:353": "śṛṇu cārvaṅgi subhage grahaṇaṃ cottamottamam /",
  "GR13mabhedtu:354": "grahaṇaṃ trividhaṃ devi candrasūryāgnisaṃyutam // MBhT_6.8",
  "GR13mabhedtu:355": "śakter lalāṭake netre vahnis tiṣṭhati sarvadā /",
  "GR13mabhedtu:356": "vāmanetre tathā candro dakṣe sūryaḥ pratiṣṭhitaḥ // MBhT_6.9",
  "GR13mabhedtu:357": "śambhunāthena deveśi ramaṇaṃ kriyate yadā /",
  "GR13mabhedtu:358": "tadaiva grahaṇaṃ devi śaktiyukto yadā śivaḥ // MBhT_6.10",
  "GR13mabhedtu:359": "vāmanetre cumbane tu śaśāṅkagrahaṇaṃ tadā /",
  "GR13mabhedtu:360": "dakṣanetre cumbane ca bhāskaragrahaṇaṃ tadā // MBhT_6.11",
  "GR13mabhedtu:361": "lalāṭe cumbane cāgnigrahaṇaṃ parameśvari /",
  "GR13mabhedtu:362": "śivavīryaṃ yato vahnirato 'dṛśyaḥ sureśvari // MBhT_6.12",
  "GR13mabhedtu:363": "rāhuḥ śivaḥ samākhyātas triguṇā śaktir īritā /",
  "GR13mabhedtu:364": "śivaśaktyoḥ samāyogo grahaṇaṃ parameśvari // MBhT_6.13",
  "GR13mabhedtu:365": "śivaśaktisamāyogaḥ kālaṃ brahmamayaṃ priye /",
  "GR13mabhedtu:366": "ata eva maheśāni rāśyādīn na vicārayet // MBhT_6.14",
  "GR13mabhedtu:367": "tithinakṣatrayogena yad yogaṃ parameśvari /",
  "GR13mabhedtu:368": "tadaiva parameśāni rāśyādigaṇanaṃ caret // MBhT_6.15",
  "GR13mabhedtu:369": "śivaśaktisamāyogāt sarvaṃ brahmamayaṃ jagat /",
  "GR13mabhedtu:370": "māsapakṣatithīnāṃ ca noccāryaṃ parameśvari // MBhT_6.16",
  "GR13mabhedtu:371": "dṛṣṭimātreṇa japtavyaṃ tadā siddhir bhaved dhruvam /",
  "GR13mabhedtu:372": "tatkālaṃ paramaṃ kālaṃ vijñeyaṃ vīravandite // MBhT_6.17",
  "GR13mabhedtu:373": "tatra yad yat kṛtaṃ sarvam anantaphalam īritam /",
  "GR13mabhedtu:374": "puraiva kathitaṃ sarvaṃ bahu kiṃ kathyate 'dhunā // MBhT_6.18",
  "GR13mabhedtu:375": "etat suguptabhedaṃ hi tava snehāt prakāśitam /",
  "GR13mabhedtu:376": "na vaktavyaṃ paśor agre na vaktavyaṃ sureśvari // MBhT_6.19",
  "GR13mabhedtu:377": "etat tattvaṃ prayatnena brahmā jānāti mādhavaḥ /",
  "GR13mabhedtu:378": "pragoptavyaṃ prayatnena svayonir iva śailaje // MBhT_6.20",
  "GR13mabhedtu:379": "śrīcaṇḍikovāca /",
  "GR13mabhedtu:380": "cāmuṇḍāyā mahāmantraṃ kīdṛśaṃ parameśvara /",
  "GR13mabhedtu:381": "ārādhanaṃ kīdṛśaṃ vā tad vadasva dayānidhe // MBhT_6.21",
  "GR13mabhedtu:382": "śrīśaṃkara uvāca /",
  "GR13mabhedtu:383": "śṛṇu cārvaṅgi subhage cāmuṇḍāmantram uttamam /",
  "GR13mabhedtu:384": "yasya vijñānamātreṇa punarjanma na vidyate // MBhT_6.22",
  "GR13mabhedtu:385": "kālībījayugaṃ devi kūrcabījaṃ tataḥ param /",
  "GR13mabhedtu:386": "tryakṣarī paramā vidyā cāmuṇḍā kālikā svayam // MBhT_6.23",
  "GR13mabhedtu:387": "saptāhaṃ pūjayed devīm upacāraiś ca ṣoḍaśaiḥ /",
  "GR13mabhedtu:388": "pūjānte prajapen mantraṃ trisahasraṃ varānane // MBhT_6.24",
  "GR13mabhedtu:389": "rātrau tu pañcatattvena pūjayet parameśvarīm /",
  "GR13mabhedtu:390": "tathā rātrau japen mantraṃ kulaśaktisamanvitam // MBhT_6.25",
  "GR13mabhedtu:391": "yantranirmāṇayogyaṃ hi pīṭhaṃ dadyāt suvistaram /",
  "GR13mabhedtu:392": "bhogayogyaṃ pradātavyaṃ madhuparkaṃ yathocitam // MBhT_6.26",
  "GR13mabhedtu:393": "śakter yathā vidheyaṃ syād yuvatyāḥ parameśvari /",
  "GR13mabhedtu:394": "tathā vastraṃ pradātavyaṃ sarvakalyāṇahetave // MBhT_6.27",
  "GR13mabhedtu:395": "alaṃkāraṃ yathāyogyaṃ tatra tatra niyojayet /",
  "GR13mabhedtu:396": "naivedyaṃ vividhaṃ ramyaṃ nānādravyasamanvitam // MBhT_6.28",
  "GR13mabhedtu:397": "sāmiṣānnaṃ pradātavyaṃ paramānnaṃ saśarkaram /",
  "GR13mabhedtu:398": "pūjayet parayā bhaktyā balidānaṃ tataḥ param // MBhT_6.29",
  "GR13mabhedtu:399": "pratyahaṃ parameśāni cādyante vā baliṃ haret /",
  "GR13mabhedtu:400": "sāṅge jāte maheśāni cāthavā balim āharet // MBhT_6.30",
  "GR13mabhedtu:401": "evaṃ kṛte mahāsiddhiṃ labhate nātra saṃśayaḥ /",
  "GR13mabhedtu:402": "dhanārthī dhanam āpnoti putrārthī putravān bhavet // MBhT_6.31",
  "GR13mabhedtu:403": "vivāde jayam āpnoti rājadvāre jayī bhavet /",
  "GR13mabhedtu:404": "sarvatra vijayī bhūtvā devīputra iva kṣitau // MBhT_6.32",
  "GR13mabhedtu:405": "rogebhyo ghorarūpebhyaḥ pūjayitvā pramucyate /",
  "GR13mabhedtu:406": "icchāsiddhir bhavet tasya sarvasiddhir na cānyathā // MBhT_6.33",
  "GR13mabhedtu:407": "kārāgāragate devi mucyate nātra saṃśayaḥ /",
  "GR13mabhedtu:408": "prayogaṃ parameśāni sāraṃ paramadurlabham // MBhT_6.34",
  "GR13mabhedtu:409": "atisnehena deveśi tava sthāne prakāśitam /",
  "GR13mabhedtu:410": "athavā parameśāni paṭhec caṇḍīṃ sanātanīm // MBhT_6.35",
  "GR13mabhedtu:411": "pūjayec caṇḍikāṃ devīṃ sugandhipuṣpasaṃyutaiḥ /",
  "GR13mabhedtu:412": "dhūpadīpena gandhena naivedyena sureśvari // MBhT_6.36",
  "GR13mabhedtu:413": "avaśyaṃ pañcatattvena pūjayec caṇḍikāṃ parām // MBhT_6.37",
  "GR13mabhedtu:414": "ādāv ṛṣyādisūktena cārghyānte parameśvari /",
  "GR13mabhedtu:415": "pañcatattvaṃ samānīya śodhayec chāstravittamaḥ // MBhT_6.38",
  "GR13mabhedtu:416": "tarpaṇaṃ ca tataḥ kṛtvā cārghyapātre vinikṣipet /",
  "GR13mabhedtu:417": "arghyodakena saṃprokṣya pūjayet pīṭhadevatām // MBhT_6.39",
  "GR13mabhedtu:418": "praṇavaṃ ca samuddhṛtya māyābījaṃ tataḥ param /",
  "GR13mabhedtu:419": "prabhāṃ māyāṃ jayāṃ sūkṣmāṃ viśuddhāṃ nandinīṃ tathā // MBhT_6.40",
  "GR13mabhedtu:420": "suprabhāṃ vijayāṃ sarvasiddhidāṃ paripūjayet /",
  "GR13mabhedtu:421": "vajranakhadaṃṣṭrāyudhāya hūṃ phaḍ ityantatas tataḥ // MBhT_6.41",
  "GR13mabhedtu:422": "namo 'ntena tu deveśi āsanaṃ ca samarcayet /",
  "GR13mabhedtu:423": "gurupaṅktiṃ pūjayitvā punar dhyānaṃ samācaret // MBhT_6.42",
  "GR13mabhedtu:424": "āvāhanaṃ tato mudrāṃ jīvanyāsaṃ prapūjanam /",
  "GR13mabhedtu:425": "ṣaḍaṅgena tu sampūjya parivārān prapūjayet // MBhT_6.43",
  "GR13mabhedtu:426": "śaṅkhanidhiṃ padmanidhiṃ tathā brāhmyādikaṃ yajet /",
  "GR13mabhedtu:427": "indrādīṃś caiva vajrādīn pūjayet sādhakottamaḥ // MBhT_6.44",
  "GR13mabhedtu:428": "praṇavādinamo 'ntena pūjayet sādhakottamaḥ /",
  "GR13mabhedtu:429": "punar devīṃ maheśāni pañcatattvena pūjayet // MBhT_6.45",
  "GR13mabhedtu:430": "prāṇāyāmaṃ tataḥ kṛtvā gurumantreṣṭadevatām /",
  "GR13mabhedtu:431": "aikyaṃ vibhāvya deveśi mūlamantraṃ japec chatam // MBhT_6.46",
  "GR13mabhedtu:432": "prāṇāyāmaṃ tataḥ kṛtvā kāraṇādīn samāharet /",
  "GR13mabhedtu:433": "tasyai dattvā svayaṃ pītvā paṭhec caṇḍīṃ sureśvari // MBhT_6.47",
  "GR13mabhedtu:434": "sāṅge jāte tu māhātmye punaḥ pānaṃ samācaret /",
  "GR13mabhedtu:435": "tatas tu prapaṭhed dhīmān krameṇa pānam ācaret // MBhT_6.48",
  "GR13mabhedtu:436": "samāpte tu vilomena punar mantraṃ śataṃ japet /",
  "GR13mabhedtu:437": "yadi bhāgyavaśād devi śaktiyogaṃ labhen naraḥ // MBhT_6.49",
  "GR13mabhedtu:438": "tatkṣaṇe hi vijānīyāt sarvasiddhiḥ kare sthitā /",
  "GR13mabhedtu:439": "evaṃ kṛtvā maheśāni yadi pāṭhaṃ samācaret // MBhT_6.50",
  "GR13mabhedtu:440": "māhātmyaṃ tasya pāṭhasya kiṃ vaktuṃ śakyate mayā /",
  "GR13mabhedtu:441": "śatavaktraṃ yadi bhavet tadā vaktuṃ na śakyate // MBhT_6.51",
  "GR13mabhedtu:442": "pañcavaktreṇa deveśi kiṃ vaktuṃ śakyate 'dhunā /",
  "GR13mabhedtu:443": "sakṛt pāṭhena deveśi kiṃ punar brahma kevalam // MBhT_6.52",
  "GR13mabhedtu:444": "avaśyaṃ labhate śāntiṃ sarvatra parameśvari /",
  "GR13mabhedtu:445": "yadi śāntiṃ na labhate mama vākyaṃ mṛṣā tadā // MBhT_6.53",
  "GR13mabhedtu:446": "ṣoḍaśenopacāreṇa prathamaṃ pūjanaṃ caret /",
  "GR13mabhedtu:447": "dvitīye pañcatattvena pūjayec caṇḍikāṃ priye // MBhT_6.54",
  "GR13mabhedtu:448": "sahasrāvṛttipāṭhena yat phalaṃ labhate naraḥ /",
  "GR13mabhedtu:449": "sakṛt pāṭhasya deveśi kalāṃ nārhati ṣoḍaśīm // MBhT_6.55",
  "GR13mabhedtu:450": "dhyānam asyāḥ pravakṣyāmi yathā dhyātvā paṭhen naraḥ // MBhT_6.56",
  "GR13mabhedtu:451": "oṃ yā caṇḍī madhukaiṭabhādidaityadalanī māhiṣonmādinī yā dhūmrekṣaṇacaṇḍamuṇḍamathanī yā raktabījāśanī /",
  "GR13mabhedtu:452": "śaktiḥ śumbhaniśumbhadaityadalanī yā siddhilakṣmīḥ parā sā devī navakoṭimūrtisahitā māṃ pātu viśveśvarī // MBhT_6.57",
  "GR13mabhedtu:453": "dhyānam etac caṇḍikāyāḥ śṛṇuṣva vīravandite // MBhT_6.58",
  "GR13mabhedtu:454": "śṛṇu mantraṃ pravakṣyāmi trailokyeṣu ca durlabham /",
  "GR13mabhedtu:455": "vedādyaṃ vāgbhavaṃ māyāṃ kāmabījaṃ tataḥ param // MBhT_6.59",
  "GR13mabhedtu:456": "sthiramāyāṃ mahāmāyāṃ kāmabījaṃ tato namaḥ /",
  "GR13mabhedtu:457": "navākṣaraṃ mahāmantraṃ japed ādau śataṃ priye // MBhT_6.60",
  "GR13mabhedtu:458": "viparītaṃ mahāmantraṃ pāṭhānte tu śataṃ japet /",
  "GR13mabhedtu:459": "śṛṇu devi pravakṣyāmi ṛṣicchandaḥ sudurlabham // MBhT_6.61",
  "GR13mabhedtu:460_0": "oṃ saptaśatīmahāstotrasya medhātithiṛṣir gāyatryanuṣṭubbṛhatīpaṃktitriṣtubjagatyaś",
  "GR13mabhedtu:460_1": "chandāṃsi mahākālīmahālakṣmīmahāsarasvīdevatāstavakaṃ aiṃ hrīṃ klīṃ bījāni kṣrauṃ",
  "GR13mabhedtu:460_2": "śaktiḥ mamāmukakāmasiddhyarthe viniyogaḥ // MBhT_6.62",
  "GR13mabhedtu:461": "praṇavena maheśāni ṣaḍaṅganyāsam ācaret /",
  "GR13mabhedtu:462": "iti te kathitaṃ kānte caṇḍīpāṭhasya lakṣaṇam // MBhT_6.63",
  "GR13mabhedtu:463": "sārvaṇiḥ sūrya ityādi sārvaṇir bhavitā manuḥ etanmātraṃ paṭhed devi kiṃcin nyūnādhikaṃ na hi // MBhT_6.64",
  "GR13mabhedtu:464": "vāratrayaṃ paṭhed devi saṃjapya tu dinatrayam // MBhT_6.65",
  "GR13mabhedtu:465": "mahāroge sahāduḥkhe rājapīḍādidāruṇe /",
  "GR13mabhedtu:466": "nānā vyādhigate vāpi rājyanāśe tathā bhaye // MBhT_6.66",
  "GR13mabhedtu:467": "grahapīḍādisaṃjāte brahmahatyādipātake /",
  "GR13mabhedtu:468": "evaṃ pāṭhena deveśi mucyate nātra saṃśayaḥ // MBhT_6.67",
  "GR13mabhedtu:469": "bahu kiṃ kathyate devi sarvaśāntiṃ labhen naraḥ /",
  "GR13mabhedtu:470": "sarvaśaṅkāvinirmukto jāyate madanopamaḥ // MBhT_6.68",
  "GR13mabhedtu:471": "evaṃ kṛte maheśāni yadi siddhir na jāyate /",
  "GR13mabhedtu:472": "punas tenaiva kartavyaṃ tataḥ siddho bhaved dhruvam // MBhT_6.69",
  "GR13mabhedtu:473": "Mātṛkābhedatantra,",
  "GR13mabhedtu:474": "saptamaḥ paṭalaḥ",
  "GR13mabhedtu:475": "śrīśiva uvāca /",
  "GR13mabhedtu:476": "athātaḥ sampravakṣyāmi tripurāmantram uttamam /",
  "GR13mabhedtu:477": "yasya vijñānamātreṇa punarjanma na vidyate // MBhT_7.1",
  "GR13mabhedtu:478": "tripurā trividhā devi bālā proktā purā śive /",
  "GR13mabhedtu:479": "tathaiva bhairavī devī nityātantre mayoditā /",
  "GR13mabhedtu:480": "idānīṃ sundarīṃ devī śṛṇu pārvati sādaram // MBhT_7.2",
  "GR13mabhedtu:481": "śrīdevy uvāca /",
  "GR13mabhedtu:482": "mahāmantraṃ śrutaṃ nātha vāmakeśvarayāmale /",
  "GR13mabhedtu:483": "prātaḥkṛtyādi deveśa ārādhanakramaṃ vada // MBhT_7.3",
  "GR13mabhedtu:484": "śrīśiva uvāca /",
  "GR13mabhedtu:485": "prātar utthāya mantrajñaḥ sahasrāre nijaṃ gurum /",
  "GR13mabhedtu:486": "pūrvoktadhyānam uccārya pūjayed bahuyatnataḥ // MBhT_7.4",
  "GR13mabhedtu:487": "tathā ca śrīguror dhyānaṃ guptasādhanatantrake /",
  "GR13mabhedtu:488": "kathitaṃ ca mayā pūrvaṃ mantraṃ śṛṇu varānane // MBhT_7.5",
  "GR13mabhedtu:489": "vāgbījaṃ ca mahāmāyāṃ viṣṇuśaktiṃ samuccaret /",
  "GR13mabhedtu:490": "hasakhaphreṃ tathānandabhairavasya manuṃ tataḥ // MBhT_7.6",
  "GR13mabhedtu:491": "tasya śakter manuṃ paścāt tataś caivaṃ hasauḥ smṛtaḥ /",
  "GR13mabhedtu:492": "śrīguroś ca tathā śakter mantram etat sureśvari // MBhT_7.7",
  "GR13mabhedtu:493": "śrīguror ānandanāthānte athātaḥ śaktir īritā /",
  "GR13mabhedtu:494": "vāgbījādīn samuccārya amukānandanātha ca // MBhT_7.8",
  "GR13mabhedtu:495": "śrīpādukāṃ samuccārya pūjayāmi namas tataḥ /",
  "GR13mabhedtu:496": "vāgbījaṃ ca śambhupatnīṃ taduttare haripriyām // MBhT_7.9",
  "GR13mabhedtu:497": "bhūtabījaṃ samuccārya pravadec ca tadātmakam /",
  "GR13mabhedtu:498": "samarpayāmi deveśi pūjāvidhir iti priye // MBhT_7.10",
  "GR13mabhedtu:499": "tataś cāṣṭākṣaraṃ mantram aṣṭottaraśataṃ japet /",
  "GR13mabhedtu:500": "japaṃ samarpayitvā tu named añjalinā priye // MBhT_7.11",
  "GR13mabhedtu:501": "śrīdevy uvāca /",
  "GR13mabhedtu:502": "stutiṃ ca kavacaṃ nātha śrotum icchāmi sāmpratam /",
  "GR13mabhedtu:503": "śrīguroḥ kavacaṃ stotraṃ tvayā proktaṃ purā prabho // MBhT_7.12",
  "GR13mabhedtu:504": "idānīṃ strīguroḥ stotraṃ kavacaṃ mayi kathyatām /",
  "GR13mabhedtu:505": "yasya vijñānamātreṇa punarjanma na vidyate // MBhT_7.13",
  "GR13mabhedtu:506": "śrīśiva uvāca /",
  "GR13mabhedtu:507": "śṛṇu devi pravakṣyāmi stotraṃ paramagopanam /",
  "GR13mabhedtu:508": "yasya śravaṇamātreṇa saṃsārān mucyate naraḥ // MBhT_7.14",
  "GR13mabhedtu:509": "namas te devadeveśi namas te harapūjite /",
  "GR13mabhedtu:510": "brahmavidyāsvarūpāyai tasyai nityaṃ namo namaḥ // MBhT_7.15",
  "GR13mabhedtu:511": "ajñānatimirāndhasya jñānāñjanaśalākayā /",
  "GR13mabhedtu:512": "yayā cakṣur unmīlitaṃ tasyai nityaṃ namo namaḥ // MBhT_7.16",
  "GR13mabhedtu:513": "bhavabandhanapārasya tāriṇī jananī parā /",
  "GR13mabhedtu:514": "jñānadā mokṣadā nityā tasyai nityaṃ namo namaḥ // MBhT_7.17",
  "GR13mabhedtu:515": "śrīnāthavāmabhāgasthā sadā yā surapūjitā /",
  "GR13mabhedtu:516": "sadā vijñānadātrī ca tasyai nityaṃ namo namaḥ // MBhT_7.18",
  "GR13mabhedtu:517": "sahasrāre mahāpadme sadānandasvarūpiṇī /",
  "GR13mabhedtu:518": "mahāmokṣapradā devī tasyai nityaṃ namo namaḥ // MBhT_7.19",
  "GR13mabhedtu:519": "brahmaviṣṇusvarūpā ca mahārudrasvarūpiṇī /",
  "GR13mabhedtu:520": "triguṇātmasvarūpā ca tasyai nityaṃ namo namaḥ // MBhT_7.20",
  "GR13mabhedtu:521": "candrasūryāgnirūpā ca sadāghūrṇitalocanā /",
  "GR13mabhedtu:522": "svanāthaṃ ca samāliṅgya tasyai nityaṃ namo namaḥ // MBhT_7.21",
  "GR13mabhedtu:523": "brahmaviṣṇuśivatvādijīvanmuktipradāyinī /",
  "GR13mabhedtu:524": "jñānavijñānadātrī ca tasyai nityaṃ namo namaḥ // MBhT_7.22",
  "GR13mabhedtu:525": "idaṃ stotraṃ maheśāni yaḥ paṭhed bhaktisaṃyutaḥ /",
  "GR13mabhedtu:526": "sa siddhiṃ labhate nityaṃ satyaṃ satyaṃ na saṃśayaḥ // MBhT_7.23",
  "GR13mabhedtu:527": "prātaḥkāle paṭhed yas tu gurupūjāpuraḥsaram /",
  "GR13mabhedtu:528": "sa eva dhanyo loke 'smin devīputra iva kṣitau // MBhT_7.24",
  "GR13mabhedtu:529": "śrīśaṅkara uvāca /",
  "GR13mabhedtu:530": "stotraṃ samāptaṃ deveśi kavacaṃ śṛṇu sādaram /",
  "GR13mabhedtu:531": "yasya śravaṇamātreṇa vāgīśasamatāṃ vrajet // MBhT_7.25",
  "GR13mabhedtu:532": "strīguroḥ kavacasyāsya sadāśiva ṛṣiḥ smṛtaḥ /",
  "GR13mabhedtu:533": "tadākhyā devatā proktā caturvargaphalapradā // MBhT_7.26",
  "GR13mabhedtu:534": "klīṃ bījaṃ me śiraḥ pātu tad ākhyātaṃ lalāṭakam /",
  "GR13mabhedtu:535": "klīṃ bījaṃ cakṣuṣoḥ pātu sarvāṅgaṃ me sadāvatu // MBhT_7.27",
  "GR13mabhedtu:536": "aiṃ bījaṃ me mukhaṃ pātu hrīṃ jaṅghāṃ parirakṣatu /",
  "GR13mabhedtu:537": "śrīṃ bījaṃ skandhadeśaṃ me vāgbhavaṃ me bhujadvayam // MBhT_7.28",
  "GR13mabhedtu:538": "hakāraṃ me dakṣabhujaṃ kṣakāraṃ vāmahastakam /",
  "GR13mabhedtu:539": "kṣamaṇau tadadhaḥ pātu lakāraṃ hṛdayaṃ mama // MBhT_7.29",
  "GR13mabhedtu:540": "rakāraṃ pṛṣṭhadeśaṃ ca rakāraṃ dakṣapārśvakam /",
  "GR13mabhedtu:541": "jūṅkāraṃ vāmapārśve tu sakāraṃ merum eva tu // MBhT_7.30",
  "GR13mabhedtu:542": "makāraṃ cāṅgulīḥ pātu lakāraṃ me nakhopari /",
  "GR13mabhedtu:543": "vakāraṃ me nitambaṃ ca rakāraṃ jānuyugmakam // MBhT_7.31",
  "GR13mabhedtu:544": "yīḥkāraṃ pādayugalaṃ hasauḥ sarvāṅgam eva tu /",
  "GR13mabhedtu:545": "hasaur liṅgaṃ ca lomaṃ ca keśaṃ ca parirakṣatu // MBhT_7.32",
  "GR13mabhedtu:546": "aiṃ bījaṃ pātu pūrve tu hrīṃ bījaṃ dakṣiṇe 'vatu /",
  "GR13mabhedtu:547": "śrīṃ bījaṃ paścime pātu uttare bhūtasambhavam // MBhT_7.33",
  "GR13mabhedtu:548": "śrīṃ pātu cāgnikoṇe ca tadākhyāṃ nairṛte 'vatu /",
  "GR13mabhedtu:549": "devy ambā pātu vāyavyāṃ śambhoḥ śrīpādukāṃ tathā // MBhT_7.34",
  "GR13mabhedtu:550": "pūjayāmi tathā cordhvaṃ namaś cādhaḥ sadāvatu /",
  "GR13mabhedtu:551": "iti te kathitaṃ kānte kavacaṃ paramādbhutam // MBhT_7.35",
  "GR13mabhedtu:552": "gurumantraṃ japitvā tu kavacaṃ prapaṭhed yadi /",
  "GR13mabhedtu:553": "sa siddhaḥ sagaṇaḥ so 'pi śivaḥ sākṣān na saṃśayaḥ // MBhT_7.36",
  "GR13mabhedtu:554": "pūjākāle paṭhed yas tu kavacaṃ mantravigraham /",
  "GR13mabhedtu:555": "pūjāphalaṃ bhavet tasya satyaṃ satyaṃ sureśvari // MBhT_7.37",
  "GR13mabhedtu:556": "trisaṃdhyaṃ yaḥ paṭhed devi sa siddho nātra saṃśayaḥ // MBhT_7.38",
  "GR13mabhedtu:557": "bhūrje vilikhya guṭikāṃ svarṇasthā dhārayed yadi /",
  "GR13mabhedtu:558": "tasya darśanamātreṇa vādino niṣprabhāṃ gatāḥ // MBhT_7.39",
  "GR13mabhedtu:559": "vivāde jayam āpnoti raṇe ca nirṛtir iva /",
  "GR13mabhedtu:560": "sabhāyāṃ jayam āpnoti mama tulyo na saṃśayaḥ // MBhT_7.40",
  "GR13mabhedtu:561": "sahasrāre bhāvayaṃ stāṃ trisandhyaṃ prapaṭhed yadi /",
  "GR13mabhedtu:562": "sa eva siddho lokeśo nirvāṇapadam īhate // MBhT_7.41",
  "GR13mabhedtu:563": "samastamaṅgalaṃ nāma kavacaṃ paramādbhutam /",
  "GR13mabhedtu:564": "yasmai kasmai na dātavyaṃ na prakāśyaṃ kadācana // MBhT_7.42",
  "GR13mabhedtu:565": "deyaṃ śiṣyāya śāntāya cānyathā patanaṃ bhavet /",
  "GR13mabhedtu:566": "abhaktebhyo 'pi deveśi putrebhyo 'pi na darśayet // MBhT_7.43",
  "GR13mabhedtu:567": "idaṃ kavacam ajñātvā daśavidyāṃ ca yo japet /",
  "GR13mabhedtu:568": "sa nāpnoti phalaṃ tasya pare ca narakaṃ vrajet // MBhT_7.44",
  "GR13mabhedtu:569": "samāptaṃ kavacaṃ devi kim anyac chrotum icchasi /",
  "GR13mabhedtu:570": "tava snehānubandhena kiṃ mayā na prakāśitam // MBhT_7.45",
  "GR13mabhedtu:571": "kūrcabījaṃ samuccārya prāṇamantraṃ tataḥ priye /",
  "GR13mabhedtu:572": "anena vāyuyogena kuṇḍalīcakraṃ saṃcaret // MBhT_7.46",
  "GR13mabhedtu:573": "aṣṭottaraśataṃ mūlamantraṃ japtvā namet sudhīḥ /",
  "GR13mabhedtu:574": "snānakarma tataḥ kṛtvā saṃdhyāṃ kuryāt puroditām // MBhT_7.47",
  "GR13mabhedtu:575": "śrīdevy uvāca /",
  "GR13mabhedtu:576": "saṃdhyāyāḥ kīdṛśaṃ dhyānaṃ vada me parameśvara /",
  "GR13mabhedtu:577": "śrīvidyāviṣaye nātha viśeṣo mayi kathyatām // MBhT_7.48",
  "GR13mabhedtu:578": "śrīśiva uvāca /",
  "GR13mabhedtu:579": "dhyāyec ca sundarīṃ devīṃ trividhāṃ bījarūpiṇīm /",
  "GR13mabhedtu:580": "prabhāte vāgbhavāṃ devī madhyāhne madanātmikām // MBhT_7.49",
  "GR13mabhedtu:581": "sāyāhne śaktirūpāṃ ca trividhāṃ bindurūpiṇīm /",
  "GR13mabhedtu:582": "pūjākāle mahādevīṃ dhyānānurūpiṇīṃ śivām // MBhT_7.50",
  "GR13mabhedtu:583": "vāgbhavenendusadṛśāṃ śuklavarṇāṃ vicintayet /",
  "GR13mabhedtu:584": "śaktibījaṃ svarṇavarṇaṃ raktavarṇāṃ vibhāvayet // MBhT_7.51",
  "GR13mabhedtu:585": "prabhāte śuklavarṇābhāṃ madhyāhne nīlasaṃnibhām /",
  "GR13mabhedtu:586": "sāyāhne raktavarṇābhāṃ bhāvayet sādhakottamaḥ // MBhT_7.52",
  "GR13mabhedtu:587": "evaṃ dhyātvā maheśāni saṃdhyāṃ kuryād vicakṣaṇaḥ /",
  "GR13mabhedtu:588": "śivapūjāṃ tataḥ kṛtvā pūjayet paradevatām // MBhT_7.53",
  "GR13mabhedtu:589": "tatas tu pūjayed devīṃ tripurāṃ mokṣadāyinīm /",
  "GR13mabhedtu:590": "tripurā paramā vidyā mahāvidyā pativratā // MBhT_7.54",
  "GR13mabhedtu:591": "patipūjāṃ vinā pūjāṃ na gṛhṇāti kadācana /",
  "GR13mabhedtu:592": "ata eva maheśāni ādau liṅgaṃ prapūjayet // MBhT_7.55",
  "GR13mabhedtu:593": "pañcākṣaraṃ pañcavaktraṃ pūjayed bahuyatnataḥ /",
  "GR13mabhedtu:594": "tatas tu pūjayed devīṃ tripurāṃ mokṣadāyinīm // MBhT_7.56",
  "GR13mabhedtu:595": "śrīdevy uvāca /",
  "GR13mabhedtu:596": "kimādhāre yajec chambhuṃ kṛpayā vada śaṃkara /",
  "GR13mabhedtu:597": "ādhārabhede deveśa sādhakaḥ phalabhāg bhavet // MBhT_7.57",
  "GR13mabhedtu:598": "śrīśaṃkara uvāca /",
  "GR13mabhedtu:599": "pūjayet pārthive liṅge pāṣāṇe liṅgake tathā /",
  "GR13mabhedtu:600": "svarṇaliṅge 'thavā devi raupye tāmre ca kāṃsyake // MBhT_7.58",
  "GR13mabhedtu:601": "pārade vātha gaṅgāyāṃ sphāṭike mārakate 'pi vā /",
  "GR13mabhedtu:602": "kāryabhede lauhaliṅge bhasmanirmāṇaliṅgake // MBhT_7.59",
  "GR13mabhedtu:603": "vālukānirmite liṅge gomaye vātha pūjayet /",
  "GR13mabhedtu:604": "pārthive pūjanaṃ devi toḍalākhye mayoditam // MBhT_7.60",
  "GR13mabhedtu:605": "saṃskāreṇa vinā devi pāṣāṇādau na pūjayet /",
  "GR13mabhedtu:606": "saṃskāraṃ ca pravakṣyāmi viśeṣa iha yad bhavet // MBhT_7.61",
  "GR13mabhedtu:607": "raupyaṃ ca svarṇaliṅgaṃ ca svarṇapātre nidhāya ca /",
  "GR13mabhedtu:608": "tasmād uttolya taṃ liṅgaṃ dugdhamadhye dinatrayam // MBhT_7.62",
  "GR13mabhedtu:609": "tryambakeṇa sthāpayitvā kālarudraṃ prapūjayet /",
  "GR13mabhedtu:610": "ṣoḍaśenopacāreṇa vedyān tu pārvatīṃ yajet // MBhT_7.63",
  "GR13mabhedtu:611": "tasmād uttolya taṃ liṅgaṃ gaṅgātoye dinatrayam /",
  "GR13mabhedtu:612": "tato vedoktavidhinā saṃskāram ācaret sudhīḥ // MBhT_7.64",
  "GR13mabhedtu:613": "śrīcaṇḍikovāca /",
  "GR13mabhedtu:614": "liṅgapramāṇaṃ deveśa kathayasva mayi prabho /",
  "GR13mabhedtu:615": "pārthive ca śilādau ca viśeṣo yadi vā bhavet // MBhT_7.65",
  "GR13mabhedtu:616": "śrīśiva uvāca /",
  "GR13mabhedtu:617": "mṛttikātolakaṃ grāhyam athavā tolakadvayam /",
  "GR13mabhedtu:618": "etadanyaṃ na kartavyaṃ kadācid api pārvati // MBhT_7.66",
  "GR13mabhedtu:619": "śilādau parameśāni sthūlaṃ ca phaladāyakam /",
  "GR13mabhedtu:620": "aṅguṣṭhamānaṃ deveśi yad vā hemādrimānakam // MBhT_7.67",
  "GR13mabhedtu:621": "evaṃ krameṇa deveśi phalaṃ bahuvidhaṃ labhet /",
  "GR13mabhedtu:622": "sthūlāt sthūlataraṃ liṅgaṃ rudrākṣaṃ parameśvari // MBhT_7.68",
  "GR13mabhedtu:623": "pūjanād dhāraṇād devi phalaṃ bahuvidhaṃ smṛtam // MBhT_7.69",
  "GR13mabhedtu:624": "Mātṛkābhedatantra,",
  "GR13mabhedtu:625": "aṣṭamaḥ paṭalaḥ",
  "GR13mabhedtu:626": "śrīdevy uvāca /",
  "GR13mabhedtu:627": "śṛṇu nātha parānanda parāparakulātmaka /",
  "GR13mabhedtu:628": "tvāṃ vinā trāṇakartā ca mama jñāne na vartate // MBhT_8.1",
  "GR13mabhedtu:629": "pūrṇaliṅgaṃ maheśāna śivabījaṃ na cānyathā /",
  "GR13mabhedtu:630": "śilāmadhye tathā cakraṃ lakṣmīnārāyaṇaṃ param // MBhT_8.2",
  "GR13mabhedtu:631": "pāradasya śatāṃśaikaṃ mama jñāne na vartate /",
  "GR13mabhedtu:632": "śivabījaṃ mahādeva śivarūpaṃ na cānyathā /",
  "GR13mabhedtu:633": "liṅgarūpaṃ kathaṃ deva tad vadasva mayi prabho // MBhT_8.3",
  "GR13mabhedtu:634": "śrīśiva uvāca /",
  "GR13mabhedtu:635": "yathā jyotirmayaṃ liṅgaṃ kailāsaśikhare mama /",
  "GR13mabhedtu:636": "tasyaiva ṣoḍaśāṃśaikaḥ kāśyāṃ viśveśvaraḥ sthitaḥ // MBhT_8.4",
  "GR13mabhedtu:637": "pūrṇaliṅgaṃ maheśāni śivabījaṃ na cānyathā /",
  "GR13mabhedtu:638": "śilāmadhye tathā cakraṃ lakṣmīnārāyaṇaṃ param // MBhT_8.5",
  "GR13mabhedtu:639": "pāradasya śatāṃśaikaṃ lakṣmīnārāyaṇaṃ na hi /",
  "GR13mabhedtu:640": "pakāraṃ viṣṇurūpaṃ ca ākāraṃ kālikā tathā // MBhT_8.6",
  "GR13mabhedtu:641": "rephaṃ śivaṃ dakāraṃ ca brahmarūpaṃ na cānyathā /",
  "GR13mabhedtu:642": "pāradaṃ parameśāni brahmaviṣṇuśivātmakam // MBhT_8.7",
  "GR13mabhedtu:643": "yo yajet pāradaṃ liṅgaṃ sa eva śambhur avyayaḥ /",
  "GR13mabhedtu:644": "sa eva dhanyo deveśi sa jñānī sa tu tattvavit // MBhT_8.8",
  "GR13mabhedtu:645": "sa brahmavettā sa dhanī sa rājā bhuvi pūjitaḥ /",
  "GR13mabhedtu:646": "aṇimādivibhūtīnām īśvaraḥ sādhakottamaḥ // MBhT_8.9",
  "GR13mabhedtu:647": "striyaḥ svabhāvacapalā gopituṃ na hi śakyate /",
  "GR13mabhedtu:648": "ata eva hi deveśi viratā bhava pārvati // MBhT_8.10",
  "GR13mabhedtu:649": "śrīdevy uvāca /",
  "GR13mabhedtu:650": "kathayasva kṛpānātha karuṇā yadi vartate /",
  "GR13mabhedtu:651": "tava vākyaṃ vinā deva kva muktiḥ kva ca sādhutā // MBhT_8.11",
  "GR13mabhedtu:652": "śrīśiva uvāca /",
  "GR13mabhedtu:653": "pāradaṃ śivabījaṃ hi tāḍanaṃ na hi kārayet /",
  "GR13mabhedtu:654": "tāḍanād vittanāśaḥ syāt tāḍanāt sutahīnatā /",
  "GR13mabhedtu:655": "tāḍanād rogayuktaḥ syāt tāḍanān maraṇaṃ bhavet // MBhT_8.12",
  "GR13mabhedtu:656": "śrīdevy uvāca /",
  "GR13mabhedtu:657": "etad vighnādikaṃ nātha satyam eva na saṃśayaḥ /",
  "GR13mabhedtu:658": "vighnādirahitaṃ nātha kathayasva dayānidhe // MBhT_8.13",
  "GR13mabhedtu:659": "śrīśiva uvāca /",
  "GR13mabhedtu:660": "pārade śivanirmāṇe nānāvighnaṃ yataḥ śive /",
  "GR13mabhedtu:661": "ata eva hi tatrādau śāntisvastyayanaṃ caret // MBhT_8.14",
  "GR13mabhedtu:662": "dvādaśaṃ pārthivaṃ liṅgam upacāraiś ca ṣoḍaśaiḥ /",
  "GR13mabhedtu:663": "paṭṭādisūtranirmāṇaṃ racitaṃ śuklam eva vā // MBhT_8.15",
  "GR13mabhedtu:664": "puruṣasya yathāyogyaṃ yugmavastraṃ nivedayet /",
  "GR13mabhedtu:665": "bhogayogyaṃ pradātavyaṃ madhuparkaṃ sureśvari // MBhT_8.16",
  "GR13mabhedtu:666": "alaṃkāraṃ yathāśakti dadyāt kalyāṇahetave /",
  "GR13mabhedtu:667": "pūjayed bahuyatnena bilvapattreṇa pārvati // MBhT_8.17",
  "GR13mabhedtu:668": "toḍaloktena vidhinā pratyekenāyutaṃ japet /",
  "GR13mabhedtu:669": "ādau pañcākṣaraṃ mantram aṣṭottaraśataṃ japet // MBhT_8.18",
  "GR13mabhedtu:670": "pūjānte prajapet paścāt prāsādākhyaṃ mahāmanum /",
  "GR13mabhedtu:671": "dakṣiṇāntaṃ samācarya haviṣyāśī jitendriyaḥ // MBhT_8.19",
  "GR13mabhedtu:672": "tāmbūlaṃ ca tathā matsyaṃ varjayen na kadācana /",
  "GR13mabhedtu:673": "asmiṃs tantre haviṣyānnaṃ tāmbūlaṃ mīnam uttamam // MBhT_8.20",
  "GR13mabhedtu:674": "homayet parameśāni daśāṃśaṃ vā śatāṃśam /",
  "GR13mabhedtu:675": "homasya dakṣiṇā kāryā tadā vighnair na lipyate // MBhT_8.21",
  "GR13mabhedtu:676": "tataḥ parasmin divase pāradam ānayed budhaḥ /",
  "GR13mabhedtu:677": "tasyopari japen mantraṃ sarvavandyanavātmakam // MBhT_8.22",
  "GR13mabhedtu:678": "vyomabījaṃ śivāntaṃ ca vargādyaṃ bindumastakam /",
  "GR13mabhedtu:679": "vāyubījaṃ ca tritayaṃ tritayaṃ tryambakaṃ priye // MBhT_8.23",
  "GR13mabhedtu:680": "imaṃ mantraṃ maheśāni prajaped auṣadhopari /",
  "GR13mabhedtu:681": "pārade prajapen mantram aṣṭottaraśataṃ yadi // MBhT_8.24",
  "GR13mabhedtu:682": "tad evauṣadhayogena baddho bhavati nānyathā // MBhT_8.25",
  "GR13mabhedtu:683": "tataḥ parasmin divase śṛṇu matprāṇavallabhe /",
  "GR13mabhedtu:684": "varayet karmakartāraṃ yathoktavibhavāvadhi // MBhT_8.26",
  "GR13mabhedtu:685": "suvarṇaṃ campakākāraṃ karṇayugme nivedayet /",
  "GR13mabhedtu:686": "catuṣkoṇayutaṃ svarṇaṃ grīvāyāṃ sumanoharam // MBhT_8.27",
  "GR13mabhedtu:687": "hastadvaye maheśāni dadyād valayayugmakam /",
  "GR13mabhedtu:688": "valayaṃ śuklavarṇaṃ ca aṅgarīyaṃ tathaiva ca // MBhT_8.28",
  "GR13mabhedtu:689": "ūrmiṃ dadyāt pītavastraṃ kṣaumavastrayugaṃ śive /",
  "GR13mabhedtu:690": "evaṃ kṛtvā maheśāni śivarūpaṃ vicintayet // MBhT_8.29",
  "GR13mabhedtu:691": "athātaḥ sampravakṣyāmi vidhānaṃ śṛṇu pārvati /",
  "GR13mabhedtu:692": "prastare caiva saṃsthāpya jhiṇṭīpattrarasena ca /",
  "GR13mabhedtu:693": "prastareṇa samāloḍya kuryāt kardamavat priye // MBhT_8.30",
  "GR13mabhedtu:694": "nirmāṇayogyaṃ tatraiva yadi syāt surasundari /",
  "GR13mabhedtu:695": "tadā nirmāya taṃ liṅgaṃ punar dṛḍhataraṃ caret // MBhT_8.31",
  "GR13mabhedtu:696": "svapuṣpasaṃyute vastre aṅgāre ca karīṣake /",
  "GR13mabhedtu:697": "kiṃcid uṣṇaṃ prakartavyaṃ yato dṛḍhataro bhavet // MBhT_8.32",
  "GR13mabhedtu:698": "tato nirmāya taṃ liṅgaṃ punar dṛḍhataraṃ caret /",
  "GR13mabhedtu:699": "svapuṣpasaṃyute vastre sthāpayet pārthive punaḥ // MBhT_8.33",
  "GR13mabhedtu:700": "kiṃcid uṣṇaṃ prakartavyaṃ yāvad dṛḍhataro bhavet /",
  "GR13mabhedtu:701": "vinā hy auṣadhayogena bhasma bhavati nānyathā // MBhT_8.34",
  "GR13mabhedtu:702": "Mātṛkābhedatantra,",
  "GR13mabhedtu:703": "navamaḥ paṭalaḥ",
  "GR13mabhedtu:704": "śrīśiva uvāca /",
  "GR13mabhedtu:705": "bhasmaprakāraṃ deveśi śṛṇu matprāṇavallabhe /",
  "GR13mabhedtu:706": "kartāraṃ varayed ādau yathoktavibhavāvadhi // MBhT_9.1",
  "GR13mabhedtu:707": "suvarṇaṃ mauktikayutaṃ karṇayugme nivedayet /",
  "GR13mabhedtu:708": "hastayugme ca valayam aṅgurīyaṃ tathaiva ca // MBhT_9.2",
  "GR13mabhedtu:709": "toḍhadvayaṃ bāhuyugme śuddhakāñcananirmitam /",
  "GR13mabhedtu:710": "grīvāyāṃ dāpayet svarṇaṃ catuṣkoṇaṃ manoramam // MBhT_9.3",
  "GR13mabhedtu:711": "vastrayugmaṃ paṭṭasūtranirmitaṃ ca suśobhanam /",
  "GR13mabhedtu:712": "uṣṇīṣaṃ śuklavarṇaṃ ca uṣṇīṣaṃ pītavāsasam // MBhT_9.4",
  "GR13mabhedtu:713": "evaṃ hi varayed devi karmayogyaṃ vicintayet /",
  "GR13mabhedtu:714": "cintayec chivarūpaṃ ca cintayet triguṇātmakam // MBhT_9.5",
  "GR13mabhedtu:715": "tataḥ parasmin divase śāntisvastyayanaṃ caret /",
  "GR13mabhedtu:716": "nirmitaṃ śuddhasvarṇena bilvapattreṇa sundari // MBhT_9.6",
  "GR13mabhedtu:717": "sahasrasaṅkhyayā devi pārthivaṃ dvādaśaṃ yajet /",
  "GR13mabhedtu:718": "ṣoḍaśenopacāreṇa paṭṭavastrayugena ca // MBhT_9.7",
  "GR13mabhedtu:719": "alaṃkāravicitraiś ca pūjayet parameśvaram /",
  "GR13mabhedtu:720": "bhogayogyaṃ pradātavyaṃ madhuparkaṃ nivedayet // MBhT_9.8",
  "GR13mabhedtu:721": "svarṇāsanena saṃsthāpya pratyekaṃ pūjanaṃ caret /",
  "GR13mabhedtu:722": "pūjānte prajapen mantram aṣṭottaraśataṃ sudhīḥ // MBhT_9.9",
  "GR13mabhedtu:723": "ṣaḍakṣaraṃ mahāmantraṃ prāsādākhyaṃ manuṃ tataḥ /",
  "GR13mabhedtu:724": "diksahasraṃ japen mantraṃ taddaśāṃśaṃ hunet priye // MBhT_9.10",
  "GR13mabhedtu:725": "homasya dravyaṃ deveśi śṛṇu matprāṇavallabhe /",
  "GR13mabhedtu:726": "vālukānirmite vāpi kuṇḍe vā parameśvari // MBhT_9.11",
  "GR13mabhedtu:727": "dvātriṃśadaṅgulimānaṃ vistṛtaṃ tatsamaṃ priye /",
  "GR13mabhedtu:728": "ṣoḍaśāṅgulimānaṃ hi kuṇḍaṃ kuryāt sulakṣaṇam // MBhT_9.12",
  "GR13mabhedtu:729": "tadūrdhve parameśāni vedanetrāṅguliṃ śive /",
  "GR13mabhedtu:730": "eva hi svarṇakumbhaṃ ca tāmrakumbhāsamarthinā // MBhT_9.13",
  "GR13mabhedtu:731": "etad anyataraṃ kumbhaṃ sthāpayed vedikopari /",
  "GR13mabhedtu:732": "paṭṭavastreṇa yugmena saṃveṣṭya bahuyatnataḥ // MBhT_9.14",
  "GR13mabhedtu:733": "homayed bilvapattreṇa yathoktena sureśvari /",
  "GR13mabhedtu:734": "trimadhvaktena vidhinā tataḥ siddho bhaved dhruvam // MBhT_9.15",
  "GR13mabhedtu:735": "tatas tu dakṣiṇā kāryā yathoktavibhavāvadhi /",
  "GR13mabhedtu:736": "sarvadravyamayaṃ mūlyaṃ dviguṇaṃ vā pradāpayet // MBhT_9.16",
  "GR13mabhedtu:737": "dakṣiṇāvihīnā yajñāḥ siddhidā na ca mokṣadāḥ /",
  "GR13mabhedtu:738": "ata eva maheśāni dakṣiṇā vibhavāvadhi // MBhT_9.17",
  "GR13mabhedtu:739": "varāhavat samānīya janmamātre 'pi sundari /",
  "GR13mabhedtu:740": "pāradaṃ tolakaṃ mānaṃ bhakṣayed bahuyatnataḥ // MBhT_9.18",
  "GR13mabhedtu:741": "punas tolakamānaṃ hi mātṛdugdhaṃ tataḥ param /",
  "GR13mabhedtu:742": "punaś ca bhakṣayed dhīmāṃs tato dugdhaṃ tu bhakṣayet // MBhT_9.19",
  "GR13mabhedtu:743": "tataś ca vatsam ānīya navadvāraṃ prayatnataḥ /",
  "GR13mabhedtu:744": "sūtrayogeṇa deveśi baddhaṃ kuryāt prayatnataḥ // MBhT_9.20",
  "GR13mabhedtu:745": "tataś ca helakīmantram aṣṭottaraśataṃ japet /",
  "GR13mabhedtu:746": "gajapramāṇaṃ deveśi dīrghaprasthaṃ tu khātakam // MBhT_9.21",
  "GR13mabhedtu:747": "karīṣakeṇa deveśi pūrṇaṃ kuryād vicakṣaṇaḥ /",
  "GR13mabhedtu:748": "tanmadhye sthāpayed vatsaṃ saṃdahed bahuyatnataḥ // MBhT_9.22",
  "GR13mabhedtu:749": "vahnisthite maheśāni na spṛśet kuṇḍam uttamam /",
  "GR13mabhedtu:750": "kuṇḍe suśītale jāta utthāpya bahuyatnataḥ // MBhT_9.23",
  "GR13mabhedtu:751": "sarvaprakāśakaṃ mantram aṣṭottaraśataṃ japet /",
  "GR13mabhedtu:752": "viśveśvaraṃ pravakṣyāmi śṛṇu pārvati sādaram // MBhT_9.24",
  "GR13mabhedtu:753": "pāradaṃ tolakaṃ mānaṃ tāmrapātre tu lepayet /",
  "GR13mabhedtu:754": "cūrṇaṃ kuryān maheśāni gandhakaṃ sārdhaṃ tolakam // MBhT_9.25",
  "GR13mabhedtu:755": "samācchādya prayatnena cūrṇena parameśvari /",
  "GR13mabhedtu:756": "saṃdahed bahuyatnena mandamandena vahninā // MBhT_9.26",
  "GR13mabhedtu:757": "kṛṣṇavarṇaṃ reṇuyutaṃ dṛṣṭvā utthāpya sundari /",
  "GR13mabhedtu:758": "rattipramāṇaṃ tad dravyaṃ bhakṣayed yadi sundari // MBhT_9.27",
  "GR13mabhedtu:759": "satyaṃ satyaṃ sarvakuṣṭhaṃ bhakṣaṇān nāśam āpnuyāt /",
  "GR13mabhedtu:760": "anupānam uṣṇatoyaṃ matsyādīn parivarjayet // MBhT_9.28",
  "GR13mabhedtu:761": "evaṃ prayogaṃ deveśi na kuryāt putravān gṛhī /",
  "GR13mabhedtu:762": "prathame divase putrān dvitīye divase dhanam // MBhT_9.29",
  "GR13mabhedtu:763": "tṛtīye divase śaktiṃ caturthe divase gṛham /",
  "GR13mabhedtu:764": "pañcame divase rogaṃ nāśaṃ tu jāyate dhruvam // MBhT_9.30",
  "GR13mabhedtu:765": "ata eva maheśāni ātmasvastyayanaṃ caret /",
  "GR13mabhedtu:766": "pūrvoktavidhinā mantrī caturguṇaṃ samācaret // MBhT_9.31",
  "GR13mabhedtu:767": "Mātṛkābhedatantra,",
  "GR13mabhedtu:768": "daśamaḥ paṭalaḥ",
  "GR13mabhedtu:769": "śrīdevy uvāca /",
  "GR13mabhedtu:770": "narākṛtiṃ guruṃ nātha mantraṃ varṇātmakaṃ tathā /",
  "GR13mabhedtu:771": "dhyānānurūpiṇaṃ devam ekatvaṃ vā kathaṃ vada // MBhT_10.1",
  "GR13mabhedtu:772": "śrīśiva uvāca /",
  "GR13mabhedtu:773": "guruvaktrān mahāmantro labhyate sādhakottamaiḥ /",
  "GR13mabhedtu:774": "yady eko jāyate vīryas tasya mūrtir bhaved dhruvam // MBhT_10.2",
  "GR13mabhedtu:775": "devatāyāḥ śarīraṃ ca bījād utpadyate priye /",
  "GR13mabhedtu:776": "guror ājñānusāreṇa cānyamūrtis tu jāyate // MBhT_10.3",
  "GR13mabhedtu:777": "gurvādibhāvanād devi bhāvasiddhiḥ prajāyate /",
  "GR13mabhedtu:778": "ata eva maheśāni caikatvaṃ parikathyate // MBhT_10.4",
  "GR13mabhedtu:779": "śrīdevy uvāca /",
  "GR13mabhedtu:780": "yac cākṣuṣaṃ mahādeva tadākaraṃ vicintayet /",
  "GR13mabhedtu:781": "acākṣuṣe mahādeva dhyānaṃ vā kīdṛśaṃ bhavet // MBhT_10.5",
  "GR13mabhedtu:782": "śrīśiva uvāca /",
  "GR13mabhedtu:783": "śabdabrahmamayaṃ devi mama vaktrād vinirgatam /",
  "GR13mabhedtu:784": "ākārarahite devi yathā dhyānādikaṃ bhavet // MBhT_10.6",
  "GR13mabhedtu:785": "tathaivoccāraṇenaiva bhaktiyuktena cetasā /",
  "GR13mabhedtu:786": "satyaṃ satyaṃ maheśāni pratyakṣaṃ nātra saṃśayaḥ // MBhT_10.7",
  "GR13mabhedtu:787": "śrīdevy uvāca /",
  "GR13mabhedtu:788": "paśupradāne vākyaṃ tu kīdṛśaṃ vada śaṃkara /",
  "GR13mabhedtu:789": "yena vākyena deveśa devī tuṣṭā bhavaty api // MBhT_10.8",
  "GR13mabhedtu:790": "śrīśiva uvāca /",
  "GR13mabhedtu:791": "mṛge mahiṣe coṣṭre ca paśuśabdaṃ na yojayet /",
  "GR13mabhedtu:792": "chāgale ca tathā siṃhe vyāghre ca parameśvari // MBhT_10.9",
  "GR13mabhedtu:793": "paśuśabdaṃ yojayitvā mahādevyai nivedayet /",
  "GR13mabhedtu:794": "paśubhāvasthito mantrī mahiṣo dīyate yadi // MBhT_10.10",
  "GR13mabhedtu:795": "balidānaṃ prakartavyaṃ na māṃsaṃ bhakṣayen naraḥ /",
  "GR13mabhedtu:796": "samyak phalaṃ na labhate daśāṃśaṃ labhate priye // MBhT_10.11",
  "GR13mabhedtu:797": "mahiṣādi pradātavyaṃ divyavīramate sthitaḥ /",
  "GR13mabhedtu:798": "sa eva siddhim āpnoti phalaṃ samyak priyaṃvade // MBhT_10.12",
  "GR13mabhedtu:799": "paśudānaṃ vinā devi pūjayen na kadācana /",
  "GR13mabhedtu:800": "tathā ca nityapūjāyāṃ yadi śakto bhaven naraḥ // MBhT_10.13",
  "GR13mabhedtu:801": "kevalaṃ balidānena siddho bhavati nānyathā /",
  "GR13mabhedtu:802": "nirdhanaḥ parameśāni yadi pūjādikaṃ caret // MBhT_10.14",
  "GR13mabhedtu:803": "vatsarānte pradātavyaṃ balim ekaṃ sureśvari /",
  "GR13mabhedtu:804": "anyathā naiva siddhiḥ syād ājanma pūjanād api // MBhT_10.15",
  "GR13mabhedtu:805": "balidānaṃ mahāyajñaṃ kalikāle ca caṇḍike /",
  "GR13mabhedtu:806": "aśvamedhādikaṃ yajñaṃ kalau nāsti sureśvari // MBhT_10.16",
  "GR13mabhedtu:807": "kevalaṃ balidānena cāśvamedhaphalaṃ bhavet /",
  "GR13mabhedtu:808": "yajñāvaśeṣaṃ yad dravyaṃ bhojanīyaṃ na cānyathā // MBhT_10.17",
  "GR13mabhedtu:809": "yajñāvaśeṣabhogena sa yajñī nātra saṃśayaḥ /",
  "GR13mabhedtu:810": "na bhakṣed yadi mohena na yajñaphalabhāg bhavet // MBhT_10.18",
  "GR13mabhedtu:811": "tyājyaṃ dravyaṃ kathaṃ devi mahādevyai nivedayet /",
  "GR13mabhedtu:812": "brahmarūpaṃ mahātantraṃ mama vaktrād vinirgatam // MBhT_10.19",
  "GR13mabhedtu:813": "sa pūtaḥ sarvapāpebhyo yadi caikākṣaraṃ śrutam /",
  "GR13mabhedtu:814": "mahābhaktiyuto bhūtvā śṛṇoti paṭalaṃ yadi // MBhT_10.20",
  "GR13mabhedtu:815": "kiṃ tasya dhyānapūjāyāṃ tīrthasnānena tasya kim /",
  "GR13mabhedtu:816": "śabdabrahmamayaṃ jñātvā samastaṃ yadi caṇḍike // MBhT_10.21",
  "GR13mabhedtu:817": "kevalaṃ śravaṇenaiva sa siddho nātra saṃśayaḥ /",
  "GR13mabhedtu:818": "aṣṭādaśapurāṇānāṃ śravaṇenaiva yat phalam // MBhT_10.22",
  "GR13mabhedtu:819": "caturvedena sāṅgena śravaṇenaiva yataḥ phalam /",
  "GR13mabhedtu:820": "asya tantrasya deveśi kalāṃ nārhanti ṣoḍaśīm // MBhT_10.23",
  "GR13mabhedtu:821": "brahmarūpam idaṃ tantraṃ sārāt sāraṃ parāt param // MBhT_10.24",
  "GR13mabhedtu:822": "Mātṛkābhedatantra,",
  "GR13mabhedtu:823": "ekādaśaḥ paṭalaḥ",
  "GR13mabhedtu:824": "śrīcaṇḍikovāca /",
  "GR13mabhedtu:825": "prāsādaṃ maṇḍapaṃ vāpi yadi devyai nivedayet /",
  "GR13mabhedtu:826": "vidhānaṃ tasya māhātmyaṃ vada me parameśvara // MBhT_11.1",
  "GR13mabhedtu:827": "kūpādikaṃ mahādeva yadi devyai nivedayet /",
  "GR13mabhedtu:828": "vidhānaṃ tasya māhātmyaṃ vada me parameśvara // MBhT_11.2",
  "GR13mabhedtu:829": "śrīśaṅkara uvāca /",
  "GR13mabhedtu:830": "śṛṇu devi pravakṣyāmi yena prāsādam utsṛjet /",
  "GR13mabhedtu:831": "tasyaiva paścime bhāge vedikāṃ caturasrakām // MBhT_11.3",
  "GR13mabhedtu:832": "prakuryād bahuyatnena vastreṇa veṣṭanaṃ careta /",
  "GR13mabhedtu:833": "tadabhāve maheśāni tṛṇenainaṃ ca veṣṭayet // MBhT_11.4",
  "GR13mabhedtu:834": "kumbhayugmaṃ sthāpayitvā kṣaumavastreṇa veṣṭayet /",
  "GR13mabhedtu:835": "yugmaṃ yugmaṃ kṣaumavastraṃ kumbhayugme niyojayet // MBhT_11.5",
  "GR13mabhedtu:836": "īśakumbhe yajed devīm āgneyām agnidaivatam /",
  "GR13mabhedtu:837": "catuḥṣaṣṭyupacāreṇa pūjayed iṣṭadevatām // MBhT_11.6",
  "GR13mabhedtu:838": "abhāve pūjayed devīṃ tadardhena prayatnataḥ /",
  "GR13mabhedtu:839": "athavā parameśāni yathāśaktyupacārataḥ // MBhT_11.7",
  "GR13mabhedtu:840": "pūjayed bahuyatnena tato homādikaṃ caret /",
  "GR13mabhedtu:841": "āgamoktena vidhinā kuryāt tatra kuśaṇḍikām // MBhT_11.8",
  "GR13mabhedtu:842": "trimadhvaktena deveśi bilvapatreṇa homayet /",
  "GR13mabhedtu:843": "sahasraṃ homayen mantrī śatanyūnaṃ na kārayet // MBhT_11.9",
  "GR13mabhedtu:844": "pūrṇāhutiṃ tato dattvā tato vākyaṃ samācaret /",
  "GR13mabhedtu:845": "adyetyādi samuccāryaṃ sauramāsaṃ samuccaret // MBhT_11.10",
  "GR13mabhedtu:846": "tithigotraṃ cāmuko 'haṃ dharmārthakāmam eva vā /",
  "GR13mabhedtu:847": "prāptaye parameśāni tato mūlaṃ samuccaret // MBhT_11.11",
  "GR13mabhedtu:848": "devatāyai namaḥ paścād dakṣiṇāṃ dāpayed gurau /",
  "GR13mabhedtu:849": "kumbhatoyena deveśi snāpayed yajamānakam // MBhT_11.12",
  "GR13mabhedtu:850": "surās tv ādīn samuccārya śāntiṃ kuryāt tato guruḥ /",
  "GR13mabhedtu:851": "sarvādau gurudevasya varaṇaṃ kārayet sudhīḥ // MBhT_11.13",
  "GR13mabhedtu:852": "suvarṇaṃ campakākāraṃ karṇayugme nivedayet /",
  "GR13mabhedtu:853": "catuṣkoṇayutaṃ svarṇaṃ grīvāyāṃ pariyojayet // MBhT_11.14",
  "GR13mabhedtu:854": "uṣṇīṣaṃ ca tato dadyāt kaṇṭhe mālāṃ niyojayet /",
  "GR13mabhedtu:855": "tāḍayugmaṃ tato bāhau valayaṃ maṇibandhake // MBhT_11.15",
  "GR13mabhedtu:856": "aṅgulyām aṅgurī deyā divyavastraṃ niyojayet /",
  "GR13mabhedtu:857": "evaṃ hi varaṇaṃ kṛtvā karmayogyaṃ vicintayet // MBhT_11.16",
  "GR13mabhedtu:858": "guruṃ vā guruputraṃ vā varayed yatnataḥ sudhīḥ /",
  "GR13mabhedtu:859": "sadasyaṃ na hi kartavyaṃ tantradhāraṃ na tatra vai // MBhT_11.17",
  "GR13mabhedtu:860": "brahmāṇaṃ na hi kartavyaṃ kevalaṃ varayed gurum /",
  "GR13mabhedtu:861": "guror bhṛtyo maheśāni bhairavo nātra saṃśayaḥ // MBhT_11.18",
  "GR13mabhedtu:862": "svīyena paridhānena vāsasā toṣayet svayam /",
  "GR13mabhedtu:863": "svayaṃ hotā bhaved vipro guror ājñānusārataḥ // MBhT_11.19",
  "GR13mabhedtu:864": "māyābījaṃ samuccārya ādhāraśaktaye namaḥ /",
  "GR13mabhedtu:865": "anena manunā devi vedisaṃskāram ācaret // MBhT_11.20",
  "GR13mabhedtu:866": "bhūrasītyādimantreṇa ghaṭayugmābhimantritam /",
  "GR13mabhedtu:867": "astrāntenaiva mūlena uṣṇīṣaṃ pariyojayet // MBhT_11.21",
  "GR13mabhedtu:868": "vedoktaṃ caiva smṛtyuktaṃ mantraṃ na yojayet sudhīḥ /",
  "GR13mabhedtu:869": "evaṃ kūpādidāneṣu kartavyaṃ parameśvari // MBhT_11.22",
  "GR13mabhedtu:870": "anyat sarvaṃ samānaṃ hi prāsādādisthale punaḥ /",
  "GR13mabhedtu:871": "kūpādiyojanaṃ kuryāt yaṣṭiprotanam ācaret // MBhT_11.23",
  "GR13mabhedtu:872": "caturhastapramāṇaṃ ca madhyabhāge tu protanam /",
  "GR13mabhedtu:873": "mūlamantraṃ samuccārya tato vahnivadhūṃ nyaset // MBhT_11.24",
  "GR13mabhedtu:874": "tato yaṣṭiṃ samuccārya potayāmi vadet sudhīḥ /",
  "GR13mabhedtu:875": "tatra saṃtaraṇaṃ dhenuṃ naiva kuryād vicakṣaṇaḥ // MBhT_11.25",
  "GR13mabhedtu:876": "dhenusaṃtaraṇenaiva phalahāniḥ prajāyate /",
  "GR13mabhedtu:877": "svarṇaṃ rūpyaṃ pravālaṃ ca dakṣiṇāṃ pariyojayeta // MBhT_11.26",
  "GR13mabhedtu:878": "snāpayitvā kumbhatoyaiḥ śāntiṃ kuryāt tato guruḥ // MBhT_11.27",
  "GR13mabhedtu:879": "anenaiva vidhānena kūpādyutsargam ācaret /",
  "GR13mabhedtu:880": "vāpīkūpataḍāgādi hy anenotsargam ācaret // MBhT_11.28",
  "GR13mabhedtu:881": "dīrghikāṃ ca puṣkariṇīṃ hy anenaiva jalāśayam /",
  "GR13mabhedtu:882": "utsṛjya parayā bhaktyā mahādevyai prayatnataḥ // MBhT_11.29",
  "GR13mabhedtu:883": "puruṣaṃ saptamaṃ kānte pitṛvaṃśe ca mātari /",
  "GR13mabhedtu:884": "saptamaṃ puruṣaṃ kānte mātṛvaṃśe samaṃ priye // MBhT_11.30",
  "GR13mabhedtu:885": "kailāse nivasen nityaṃ devyā varaprasādataḥ /",
  "GR13mabhedtu:886": "svayaṃ devasvarūpaś ca jīvanmukto na saṃśayaḥ // MBhT_11.31",
  "GR13mabhedtu:887": "aśvamedhasahasreṇa vājapeyaśatena ca /",
  "GR13mabhedtu:888": "yat phalaṃ labhate devi tasmāl lakṣaguṇaṃ bhavet // MBhT_11.32",
  "GR13mabhedtu:889": "merutulyaṃ suvarṇaṃ tu brāhmaṇe vedapārage /",
  "GR13mabhedtu:890": "dattvā yat phalam āpnoti tasmāl lakṣaguṇaṃ bhavet // MBhT_11.33",
  "GR13mabhedtu:891": "pūrṇaśasyena deveśi saptadvīpāṃ vasuṃdharām /",
  "GR13mabhedtu:892": "pradadyād bahuyatnena brāhmaṇe vedapārage // MBhT_11.34",
  "GR13mabhedtu:893": "tasmāl lakṣaguṇaṃ puṇyam anena parameśvari // MBhT_11.35",
  "GR13mabhedtu:894": "sadakṣiṇaṃ vrataṃ sarvaṃ dānaṃ yad vedasaṃmatam /",
  "GR13mabhedtu:895": "tasmāl lakṣaguṇaṃ puṇyam anena parameśvari // MBhT_11.36",
  "GR13mabhedtu:896": "śrīcaṇḍikovāca /",
  "GR13mabhedtu:897": "yajñasūtradhāraṇena bhūpūjyo nātra saṃśayaḥ /",
  "GR13mabhedtu:898": "idānīṃ yajñasūtrasya vidhānaṃ mayi kathyatām // MBhT_11.37",
  "GR13mabhedtu:899": "śrīśaṃkara uvāca /",
  "GR13mabhedtu:900": "yajñasūtrasya yan mānaṃ tac chṛṇuṣva varānane /",
  "GR13mabhedtu:901": "ṛgvedī dhārayet sūtraṃ nābher ūrdhvaṃ stanād adhaḥ // MBhT_11.38",
  "GR13mabhedtu:902": "yajuṣāṃ sūtramānaṃ hi āścaryaṃ śailaje param /",
  "GR13mabhedtu:903": "bāhumūlapramāṇena yajñasūtraṃ dvijātibhiḥ /",
  "GR13mabhedtu:904": "dhāraṇīyaṃ prayatnena nānyad dairghyaṃ kadācana // MBhT_11.39",
  "GR13mabhedtu:905": "sāmagasya yajñasūtraṃ trividhaṃ varavarṇini /",
  "GR13mabhedtu:906": "brahmarandhrān nābhideśaparyantaṃ yajñasūtrakam // MBhT_11.40",
  "GR13mabhedtu:907": "athavāpi ca grīvāyām āropya nābhiṃ saṃspṛśet /",
  "GR13mabhedtu:908": "tasmāt pṛṣṭhān merudaṇḍaparyantaṃ yajñasūtrakam // MBhT_11.41",
  "GR13mabhedtu:909": "athavā parameśāni prakārāntarakaṃ śṛṇu /",
  "GR13mabhedtu:910": "grīvāyā dakṣiṇāṅguṣṭhaparyantaṃ yajñasūtrakam // MBhT_11.42",
  "GR13mabhedtu:911": "athavā dhārayet sūtraṃ yatnena yajuṣāṃ matam /",
  "GR13mabhedtu:912": "athavā dhārayet sūtraṃ sāmagasya pramāṇataḥ // MBhT_11.43",
  "GR13mabhedtu:913": "atharvī dhārayed yajñasūtraṃ paramamohanam /",
  "GR13mabhedtu:914": "ājñācakrān nābhideśaparyantaṃ yajñasūtrakam // MBhT_11.44",
  "GR13mabhedtu:915": "etat saṃketam ajñātvā yaḥ kuryāt sūtradhāraṇam /",
  "GR13mabhedtu:916": "sa caṇḍālasamo devi yadi vyāsasamo bhavet // MBhT_11.45",
  "GR13mabhedtu:917": "Mātṛkābhedatantra,",
  "GR13mabhedtu:918": "dvādaśaḥ paṭalaḥ",
  "GR13mabhedtu:919": "śrīśaṃkara uvāca /",
  "GR13mabhedtu:920": "athātaḥ sampravakṣyāmi pūjādhāraṃ sudurlabham // MBhT_12.1",
  "GR13mabhedtu:921": "śālagrāme maṇau yantre pratimāyāṃ ghaṭe jale // MBhT_12.2",
  "GR13mabhedtu:922": "pustikāyāṃ ca gaṅgāyāṃ śivaliṅge prasūnake /",
  "GR13mabhedtu:923": "śālagrāme śataguṇaṃ maṇau tadvat phalaṃ labhet // MBhT_12.3",
  "GR13mabhedtu:924": "yantre lakṣaguṇaṃ puṇyaṃ mūrtau lakṣaṃ sulocane /",
  "GR13mabhedtu:925": "ghaṭe caikaguṇaṃ puṇyaṃ jale caikaguṇaṃ priye // MBhT_12.4",
  "GR13mabhedtu:926": "pustikāyāṃ sahasraṃ tu gaṅgāyāṃ tatsamaṃ phalam /",
  "GR13mabhedtu:927": "śivaliṅge hy anantaṃ hi vinā pārthivaliṅgake // MBhT_12.5",
  "GR13mabhedtu:928": "puṣpayantre maheśāni pūjanāt sarvasiddhibhāk /",
  "GR13mabhedtu:929": "śālagrāme ca pūjāyāṃ na likhed yantram uttamam // MBhT_12.6",
  "GR13mabhedtu:930": "maṇau sthite maheśāni na likhed yantram uttamam /",
  "GR13mabhedtu:931": "pratimāyāṃ ca pūjāyāṃ na likhed yantram uttamam // MBhT_12.7",
  "GR13mabhedtu:932": "pratimāyāś ca purato ghaṭaṃ saṃsthāpya yatnataḥ /",
  "GR13mabhedtu:933": "parivārān yajet tatra ghaṭe tu parameśvari // MBhT_12.8",
  "GR13mabhedtu:934": "yantrādhiṣṭhātṛdevāṃś ca ghaṭe yantre prapūjayet /",
  "GR13mabhedtu:935": "samastadevatārūpaṃ ghaṭaṃ tu paricintayet /",
  "GR13mabhedtu:936": "suradrumasvarūpo 'yaṃ ghaṭo hi parameśvari // MBhT_12.9",
  "GR13mabhedtu:937": "janmasthānaṃ mahāyantraṃ yadi kuryāt tu sādhakaḥ /",
  "GR13mabhedtu:938": "tatra mūrtiṃ na kuryāt tu kadācid api mohataḥ // MBhT_12.10",
  "GR13mabhedtu:939": "yadi mūrtiṃ prakuryāt tu tatra yantraṃ na kārayet /",
  "GR13mabhedtu:940": "yadi kuryāt tu mohena yajed vāradvayaṃ priye // MBhT_12.11",
  "GR13mabhedtu:941": "dviguṇaṃ pūjanaṃ tatra dviguṇaṃ balidānakam /",
  "GR13mabhedtu:942": "dviguṇaṃ prajapen mantraṃ dviguṇaṃ homayet sudhīḥ // MBhT_12.12",
  "GR13mabhedtu:943": "anyathā viphalā pūjā viphalaṃ balidānakam /",
  "GR13mabhedtu:944": "sarvaṃ hi viphalaṃ yasmāt tasmād yantraṃ na kārayet // MBhT_12.13",
  "GR13mabhedtu:945": "iti te kathitaṃ kānte pūjādhāraṃ sudurlabham // MBhT_12.14",
  "GR13mabhedtu:946": "athātaḥ sampravakṣyāmi śivaliṅgasya lakṣaṇam /",
  "GR13mabhedtu:947": "pārthive śivapūjāyāṃ sarvasiddhiyuto bhavet // MBhT_12.15",
  "GR13mabhedtu:948": "pāṣāṇe śivapūjāyāṃ dviguṇaṃ phalam īritam /",
  "GR13mabhedtu:949": "svarṇaliṅge ca pūjāyāṃ śatrūṇāṃ nāśanaṃ matam // MBhT_12.16",
  "GR13mabhedtu:950": "sarvasiddhīśvaro raupye phalaṃ tasmāc caturguṇam /",
  "GR13mabhedtu:951": "tāmre puṣṭiṃ vijānīyāt kāṃsye ca dhanasaṃcayam // MBhT_12.17",
  "GR13mabhedtu:952": "pāradasya ca māhātmyaṃ puraiva kathitaṃ mayā /",
  "GR13mabhedtu:953": "gaṅgāyāṃ ca lakṣaguṇaṃ lākṣāyāṃ rogavān bhavet // MBhT_12.18",
  "GR13mabhedtu:954": "sphāṭike sarvasiddhiḥ syāt tathā mārakate priye /",
  "GR13mabhedtu:955": "lauhaliṅge ripor nāśaṃ kāmadaṃ bhasmaliṅgake // MBhT_12.19",
  "GR13mabhedtu:956": "vālukāyāṃ kāmyasiddhir gomaye ṛtuhiṃsanam /",
  "GR13mabhedtu:957": "sarvaliṅgasya māhātmyaṃ dharmārthakāmamokṣadam // MBhT_12.20",
  "GR13mabhedtu:958": "ādhārabhede yat puṇyaṃ cādhikaṃ kathitaṃ tu te /",
  "GR13mabhedtu:959": "atiriktaphalāny etaddhārasya sulocane // MBhT_12.21",
  "GR13mabhedtu:960": "śivasya pūjanād devi caturvargādhipo bhavet /",
  "GR13mabhedtu:961": "aṣṭaiśvaryayuto martyaḥ śambhunāthasya pūjanāt // MBhT_12.22",
  "GR13mabhedtu:962": "svayaṃ nārāyaṇaḥ prokto yadi śambhuṃ prapūjayet /",
  "GR13mabhedtu:963": "svarge martye ca pātāle ye devāḥ saṃsthitāḥ sadā /",
  "GR13mabhedtu:964": "teṣāṃ pūjā bhaved devi śambhunāthasya pūjanāt // MBhT_12.23",
  "GR13mabhedtu:965": "svarṇapuṣpasahasreṇa yat phalaṃ labhate naraḥ /",
  "GR13mabhedtu:966": "tasmāl lakṣaguṇaṃ puṇyaṃ bhagnaikabilvapattrake // MBhT_12.24",
  "GR13mabhedtu:967": "bhagnaikabilvapattrasya sahasrakena bhāgataḥ /",
  "GR13mabhedtu:968": "merutulyasuvarṇena tatphalaṃ na hi labhyate // MBhT_12.25",
  "GR13mabhedtu:969": "śuddhāśuddhavicāro 'pi nāsti tac chivapūjane /",
  "GR13mabhedtu:970": "yena tena prakāreṇa bilvapattraiḥ prapūjanāt /",
  "GR13mabhedtu:971": "sarvasiddhiyuto bhūtvā sa naraḥ siddho hi // MBhT_12.26",
  "GR13mabhedtu:972": "brahmāṇḍamadhye ye devās tadbāhye yāś ca devatāḥ /",
  "GR13mabhedtu:973": "te sarve tṛptim āyānti kevalaṃ śivapūjanāt // MBhT_12.27",
  "GR13mabhedtu:974": "puṣpaṃ gandhaṃ jalaṃ dravyaṃ liṅgopari niyojayet /",
  "GR13mabhedtu:975": "liṅgamadhye mahāvahniḥ saiva rudraḥ prakīrtitaḥ // MBhT_12.28",
  "GR13mabhedtu:976": "rudropari kṣiped yat tu tad eva bhasmatāṃ gataḥ // MBhT_12.29",
  "GR13mabhedtu:977": "sākṣād dhomo maheśāni śivasya pūjanād bhavet /",
  "GR13mabhedtu:978": "mahāyajñeśvaro martyaḥ śivasya pūjanād bhavet // MBhT_12.30",
  "GR13mabhedtu:979": "kuśāgramānaṃ yat toyaṃ tat toyena yajed yadi /",
  "GR13mabhedtu:980": "satyaṃ satyaṃ hi girije taj jalaṃ sāgaropamam // MBhT_12.31",
  "GR13mabhedtu:981": "puṣpaṃ ca merusadṛśaṃ liṅgopari niyojanāt /",
  "GR13mabhedtu:982": "liṅgasya mastake devi yad annaṃ paritiṣṭhati // MBhT_12.32",
  "GR13mabhedtu:983": "tadannasya ca dānena kṣitidānaphalaṃ labhet // MBhT_12.33",
  "GR13mabhedtu:984": "ekena taṇḍulenaiva yadi liṅgaṃ prapūjayet /",
  "GR13mabhedtu:985": "brahmāṇḍapātrasampūrṇam annadānaphalaṃ labhet // MBhT_12.34",
  "GR13mabhedtu:986": "ekayā dūrvayā vāpi yo 'rcayec chivaliṅgakam /",
  "GR13mabhedtu:987": "sarvadevasya śīrṣe tu cārdhadānaphalaṃ labhet // MBhT_12.35",
  "GR13mabhedtu:988": "sāmānyatoyam ānīya yadi snāyān maheśvaram /",
  "GR13mabhedtu:989": "sārdhatrikoṭitīrthasya snānasya phalabhāg bhavet // MBhT_12.36",
  "GR13mabhedtu:990": "śrīcaṇḍikovāca /",
  "GR13mabhedtu:991": "tāriṇī brahmaṇaḥ śaktis tripurā vaiṣṇavī parā /",
  "GR13mabhedtu:992": "kathaṃ śākambharī tārā tripurā śāmbhavī katham // MBhT_12.37",
  "GR13mabhedtu:993": "śrīśaṃkara uvāca /",
  "GR13mabhedtu:994": "kālī dehād yadā jātā sāvitrī vedamātṛkā /",
  "GR13mabhedtu:995": "trivargadātrī sā devī brahmaṇaḥ śaktir eva ca // MBhT_12.38",
  "GR13mabhedtu:996": "guptarūpā mahāvidyā śaivī saikajaṭā parā /",
  "GR13mabhedtu:997": "tasmāl lakṣmīr vaiṣṇavī yā trivargadāyinī śivā // MBhT_12.39",
  "GR13mabhedtu:998": "guptarūpā mahāvidyā śrīmattripurasundarī /",
  "GR13mabhedtu:999": "śāmbhavī paramā māyā tripurā mokṣadāyinī // MBhT_12.40",
  "GR13mabhedtu:1000": "ekaiva hi mahāvidyā nāmamātraṃ pṛthak pṛthak /",
  "GR13mabhedtu:1001": "tathaiva puruṣaś caiko nāmamātravibhedakaḥ // MBhT_12.41",
  "GR13mabhedtu:1002": "śrīcaṇḍikovāca /",
  "GR13mabhedtu:1003": "mantradhāraṇamātreṇa tadātmā tanmayo bhavet /",
  "GR13mabhedtu:1004": "kathaṃ vā vātulaḥ so 'pi kathaṃ vā rogavān bhavet // MBhT_12.42",
  "GR13mabhedtu:1005": "śrīśaṃkara uvāca /",
  "GR13mabhedtu:1006": "mantracchannād vātulatvaṃ rogo dehe na jāyate /",
  "GR13mabhedtu:1007": "mantracchannaṃ pravakṣyāmi śṛṇu devi samāhitā // MBhT_12.43",
  "GR13mabhedtu:1008": "abhaktiś cākṣare bhrāntir luptiś channas tathaiva ca /",
  "GR13mabhedtu:1009": "hrasvo dīrghaś ca kathanaṃ svapne tu cāṣṭadhā smṛtaḥ // MBhT_12.44",
  "GR13mabhedtu:1010": "abhaktyā naiva siddhiḥ syāt kalpakoṭiśatair api /",
  "GR13mabhedtu:1011": "evaṃ mantraś cānyathā vā ceti bhrāntyā ca vātulaḥ // MBhT_12.45",
  "GR13mabhedtu:1012": "luptavarṇe buddhināśaś chinne nāśo bhavet kila /",
  "GR13mabhedtu:1013": "hrasvoccāre vyādhiyukto dīrghajāpe vasukṣayaḥ // MBhT_12.46",
  "GR13mabhedtu:1014": "kathane mṛtyum āpnoti svapne 'pi śṛṇu śailaje /",
  "GR13mabhedtu:1015": "kālikāyāś ca tārāyā mantro 'pi jvaladagnivat // MBhT_12.47",
  "GR13mabhedtu:1016": "viprarūpeṇa devena premabhāvena cetasā /",
  "GR13mabhedtu:1017": "yadi mantraṃ hared devi śṛṇu sādhakalakṣaṇam // MBhT_12.48",
  "GR13mabhedtu:1018": "sarvāṅge vai bhavej jvālā dehamadhye viśeṣataḥ /",
  "GR13mabhedtu:1019": "toye śaityaṃ na jāyeta tathaivauṣadhasevane // MBhT_12.49",
  "GR13mabhedtu:1020": "sadā vātulavat sarvaṃ pratyakṣe svapnavad bhavet /",
  "GR13mabhedtu:1021": "varṣamadhye trivarṣe vā mṛtyus tasya na saṃśayaḥ // MBhT_12.50",
  "GR13mabhedtu:1022": "śrīcaṇḍikovāca /",
  "GR13mabhedtu:1023": "mantracchannaṃ cāṣṭavidhaṃ tava vaktrāc chrutaṃ mayā /",
  "GR13mabhedtu:1024": "yadi daivād bhaved deva tasyopāyaṃ vadasva me // MBhT_12.51",
  "GR13mabhedtu:1025": "śrīśaṃkara uvāca /",
  "GR13mabhedtu:1026": "bahujāpāt tathā homāt kāyakleśādivistarāt /",
  "GR13mabhedtu:1027": "yadi bhaktir bhaved devi tasya siddhir adūrataḥ // MBhT_12.52",
  "GR13mabhedtu:1028": "guruṇā tatsutenaiva sādhakena varānane /",
  "GR13mabhedtu:1029": "akṣare dūṣaṇaṃ hitvā punar mantraṃ prakāśayet // MBhT_12.53",
  "GR13mabhedtu:1030": "guruṇā tatsutenaiva sādhakena samāhitaḥ /",
  "GR13mabhedtu:1031": "luptavarṇaṃ samutthāpya punar mantraṃ prakāśayet // MBhT_12.54",
  "GR13mabhedtu:1032": "cakrabhedena ṣaṭkoṇaṃ tathaiva yonimudrayā /",
  "GR13mabhedtu:1033": "ekoccāre japen mantraṃ lakṣam ekaṃ varānane /",
  "GR13mabhedtu:1034": "gurvādinā maheśāni chinnadoṣanikṛntanam // MBhT_12.55",
  "GR13mabhedtu:1035": "guruṇā lakṣajāpena tan mantraṃ śrāvayet tridhā /",
  "GR13mabhedtu:1036": "dūṣaṇaṃ hrasvadīrghasya śāntiś cātra na saṃśayaḥ // MBhT_12.56",
  "GR13mabhedtu:1037": "guruṇā tatsutenaiva sādhakenaiva śailaje /",
  "GR13mabhedtu:1038": "uktamārgeṇa deveśi japel lakṣacatuṣṭayam // MBhT_12.57",
  "GR13mabhedtu:1039": "taddaśāṃśaṃ hunet paścāt tarpaṇādi samācaret // MBhT_12.58",
  "GR13mabhedtu:1040": "tato 'pi yadi naivābhūt sādhakaḥ sthiramānasaḥ /",
  "GR13mabhedtu:1041": "caturguṇaṃ hi kartavyaṃ śiṣyasya muktihetave // MBhT_12.59",
  "GR13mabhedtu:1042": "yadi mṛtyur bhavet tasya tathāpi muktibhāg bhavet /",
  "GR13mabhedtu:1043": "kathanasya doṣaśāntir bhavaty eva na saṃśayaḥ // MBhT_12.60",
  "GR13mabhedtu:1044": "svapne 'pi mantrakathane śmaśāne caiva śailaje /",
  "GR13mabhedtu:1045": "uktamārgeṇa deveśi japel lakṣaṃ catuṣṭayam // MBhT_12.61",
  "GR13mabhedtu:1046": "taddaśāṃśaṃ hunet paścāt tarpaṇādi samācaret /",
  "GR13mabhedtu:1047": "tato 'pi yadi naivābhūt sādhakaḥ sthiramānasaḥ // MBhT_12.62",
  "GR13mabhedtu:1048": "caturguṇaṃ hi kartavyaṃ pūrvoktaṃ pūjanaṃ caret /",
  "GR13mabhedtu:1049": "kuje vā śanivāre vā prathame gamanaṃ caret /",
  "GR13mabhedtu:1050": "saptāhaṃ vā yajed devīṃ turīyaṃ vādinaṃ yajet // MBhT_12.63",
  "GR13mabhedtu:1051": "śmaśānasādhanaṃ vakṣye śṛṇu caikāgracetasā /",
  "GR13mabhedtu:1052": "svarṇaṃ raupyaṃ tathā vastraṃ dattvā varaṇam ācaret // MBhT_12.64",
  "GR13mabhedtu:1053": "svarṇapīṭhaṃ pradātavyaṃ caturaṅgulivistṛtam /",
  "GR13mabhedtu:1054": "bhogayogyaṃ pradātavyaṃ madhuparkaṃ yathoditam // MBhT_12.65",
  "GR13mabhedtu:1055": "rājapatnī yena tuṣṭā toṣayet tena vāsasā /",
  "GR13mabhedtu:1056": "alaṃkāraṃ yathāyogyaṃ tatra tatra niyojayet // MBhT_12.66",
  "GR13mabhedtu:1057": "naivedyaṃ vividhaṃ ramyaṃ nānādravyasamanvitam /",
  "GR13mabhedtu:1058": "sāmiṣānnaṃ guḍaṃ chāgaṃ surāpiṣṭakapāyasam // MBhT_12.67",
  "GR13mabhedtu:1059": "bhogyadravyaṃ jale dadyād yadi bhoktā na tiṣṭhati /",
  "GR13mabhedtu:1060": "evaṃ pūjāṃ samāpyādau śivapūjāṃ samācaret // MBhT_12.68",
  "GR13mabhedtu:1061": "ṣoḍaśair upacāraiś ca liṅgānāṃ caikaviṃśatim /",
  "GR13mabhedtu:1062": "aṣṭottaraśatenaiva bilvapattraiḥ sacandanaiḥ // MBhT_12.69",
  "GR13mabhedtu:1063": "pratyekaṃ pūjayen mantraṃ gajāntakasahasrakam /",
  "GR13mabhedtu:1064": "sahasraṃ homayet paścād bilvapattrair varānane // MBhT_12.70",
  "GR13mabhedtu:1065": "evaṃ kṛte labhec chāntiṃ dīrghāyur nātra saṃśayaḥ // MBhT_12.71",
  "GR13mabhedtu:1066": "Mātṛkābhedatantra,",
  "GR13mabhedtu:1067": "trayodaśaḥ paṭalaḥ",
  "GR13mabhedtu:1068": "śrīcaṇḍikovāca /",
  "GR13mabhedtu:1069": "śṛṇu nātha parānanda parāparajagatpate /",
  "GR13mabhedtu:1070": "idānīṃ śrotum icchāmi mālāyāḥ kīdṛśo japaḥ /",
  "GR13mabhedtu:1071": "kā mālā kasya devasya tad vadasva samāhitaḥ // MBhT_13.1",
  "GR13mabhedtu:1072": "śrīśaṃkara uvāca /",
  "GR13mabhedtu:1073": "vaiṣṇave tulasīmālā gajadantair gaṇeśvare /",
  "GR13mabhedtu:1074": "kālikāyā mahāmantraṃ japed rudrākṣamālayā // MBhT_13.2",
  "GR13mabhedtu:1075": "tārāyāś ca japen mantrī mahāśaṅkhākhyamālayā /",
  "GR13mabhedtu:1076": "mahāśaṅkhākhyamālāyāṃ sarvāṃ vidyāṃ japet sudhīḥ // MBhT_13.3",
  "GR13mabhedtu:1077": "akasmād vai mahāsiddhir mahāśaṅkhākhyamālayā /",
  "GR13mabhedtu:1078": "tathaiva sakalā vidyā mahāśaṅkhe vaset sadā // MBhT_13.4",
  "GR13mabhedtu:1079": "sphāṭikī sarvadevasya pravālaiḥ sakalāṃ japet /",
  "GR13mabhedtu:1080": "svarṇaraupyasamudbhūtāṃ sarvadeveṣu yojitām // MBhT_13.5",
  "GR13mabhedtu:1081": "kālikāyāś ca sundaryā rudrākṣaiḥ prajapet sadā /",
  "GR13mabhedtu:1082": "bhairavyāḥ prajapen mantrī śaṅkhapadmākhyayā priye // MBhT_13.6",
  "GR13mabhedtu:1083": "śmaśāne dhusturair mālā japed dhūmāvatīvidhau /",
  "GR13mabhedtu:1084": "iti te kathitaṃ kānte mahāmālāvinirṇayam // MBhT_13.7",
  "GR13mabhedtu:1085": "atha granthiṃ pravakṣyāmi śṛṇu kānte samāhitā /",
  "GR13mabhedtu:1086": "yena mālā susiddhā ca nṇāṃ sarvaphalapradā // MBhT_13.8",
  "GR13mabhedtu:1087": "mālāyāś cādhikā kānte granthiś caikā phalapradā /",
  "GR13mabhedtu:1088": "ekapañcāśikāyāṃ ca mālāyāṃ parameśvari // MBhT_13.9",
  "GR13mabhedtu:1089": "brahmagranthiyutāṃ mālāṃ sārdhadvitayaveṣṭitām /",
  "GR13mabhedtu:1090": "sapādaveṣṭanaṃ devi nāgapāśaṃ manoharam // MBhT_13.10",
  "GR13mabhedtu:1091": "sarvadevasya mālāyāṃ sarvatra parameśvari /",
  "GR13mabhedtu:1092": "brahmagranthiṃ vidhāyetthaṃ nāgapāśam athāpi vā // MBhT_13.11",
  "GR13mabhedtu:1093": "mālāyāṃ tv adhikāṃ devi caikāṃ granthiṃ pradāpayet /",
  "GR13mabhedtu:1094": "mūlena grathitaṃ kuryāt praṇavenāthavā priye // MBhT_13.12",
  "GR13mabhedtu:1095": "granthimadhye ca guṭikāṃ kuryād atimanoharām /",
  "GR13mabhedtu:1096": "sūtradvayaṃ maheśāni milanaṃ kārayet tataḥ // MBhT_13.13",
  "GR13mabhedtu:1097": "meruṃ ca grathanaṃ kuryāt tadūrdhve granthisaṃyutam /",
  "GR13mabhedtu:1098": "evaṃ mālāṃ vinirmāya gopayed bahuyatnataḥ // MBhT_13.14",
  "GR13mabhedtu:1099": "kampanaṃ dhūnanaṃ śabdaṃ naiva tatra prakāśayet /",
  "GR13mabhedtu:1100": "karabhraṣṭaṃ tathā chinnaṃ mahāvighnasya kāraṇam // MBhT_13.15",
  "GR13mabhedtu:1101": "kampane siddhihāniḥ syād dhūnanaṃ bahuduḥkhadam /",
  "GR13mabhedtu:1102": "śabde jāte bhaved rogaḥ karabhraṣṭād vināśakṛt // MBhT_13.16",
  "GR13mabhedtu:1103": "chinnasūtre bhaven mṛtyus tasmād yatnaparo bhavet /",
  "GR13mabhedtu:1104": "evaṃ jñātvā maheśāni śāntisvastyayanaṃ caret // MBhT_13.17",
  "GR13mabhedtu:1105": "kampane yo japen mantraṃ yadi siddhiṃ prayacchati /",
  "GR13mabhedtu:1106": "yatnena gurum ānīya dvāviṃśadupacārataḥ // MBhT_13.18",
  "GR13mabhedtu:1107": "kumbhasthāpanakaṃ kṛtvā pūjayed iṣṭadevatām /",
  "GR13mabhedtu:1108": "tato huned bilvapattrair aṣṭottaraśatāhutim // MBhT_13.19",
  "GR13mabhedtu:1109": "trimadhvaktena vidhinā dhūnane 'pi ca sundari /",
  "GR13mabhedtu:1110": "saśabde japane caṇḍi hy evaṃ kuryād vicakṣaṇaḥ // MBhT_13.20",
  "GR13mabhedtu:1111": "karabhraṣṭe tathā chinne puraścaraṇam ācaret /",
  "GR13mabhedtu:1112": "japādyante yajed devīṃ ṣoḍaśair upacārakaiḥ // MBhT_13.21",
  "GR13mabhedtu:1113": "pratyahaṃ prajapen mantraṃ pratyahaṃ balidānakam /",
  "GR13mabhedtu:1114": "pañcāṅgasya pramāṇena sarvakarma samāpayet // MBhT_13.22",
  "GR13mabhedtu:1115": "daridraḥ parameśāni yadi vighnaparāyaṇaḥ /",
  "GR13mabhedtu:1116": "ādyante mahatīṃ pūjāṃ diksahasraṃ japen manum // MBhT_13.23",
  "GR13mabhedtu:1117": "sahasraikaṃ hunet paścāt sarvavighnasya śāntaye /",
  "GR13mabhedtu:1118": "kumbhatoyaiḥ snāpayitvā punar mālāṃ pradāpayet // MBhT_13.24",
  "GR13mabhedtu:1119": "anenaiva vidhānena vighnajālair na lipyate // MBhT_13.25",
  "GR13mabhedtu:1120": "Mātṛkābhedatantra,",
  "GR13mabhedtu:1121": "caturdaśaḥ paṭalaḥ",
  "GR13mabhedtu:1122": "śrīcaṇḍikovāca /",
  "GR13mabhedtu:1123": "mantradhāraṇamātreṇa tatkṣaṇe tanmayo bhavet /",
  "GR13mabhedtu:1124": "jīvātmā kuṇḍalīmadhye pradīpakalikā yathā // MBhT_14.1",
  "GR13mabhedtu:1125": "nijeṣṭadevatārūpā dehasaṃsthā ca kuṇḍalī /",
  "GR13mabhedtu:1126": "bhujyate saiva dehasthā kā cintā sādhakasya ca /",
  "GR13mabhedtu:1127": "tan me brūhi mahādeva yady ahaṃ tava vallabhā // MBhT_14.2",
  "GR13mabhedtu:1128": "śrīśaṃkara uvāca /",
  "GR13mabhedtu:1129": "bhogas tu trividho devi divyavīrapaśukramāt /",
  "GR13mabhedtu:1130": "nirlipto divyabhāvasthaḥ kuṇḍalī bhujyate yadi // MBhT_14.3",
  "GR13mabhedtu:1131": "ajihvāntā kuṇḍalinī vīrasya vīravandite /",
  "GR13mabhedtu:1132": "mahādevyāḥ prītaye ca prasādaṃ bhujyate paśuḥ // MBhT_14.4",
  "GR13mabhedtu:1133": "dvijāter divyabhāvaś ca sadā nirvāṇadāyakaḥ /",
  "GR13mabhedtu:1134": "vipro vīraś ca nirvāṇī bhavaty eva na saṃśayaḥ // MBhT_14.5",
  "GR13mabhedtu:1135": "sāyujyādi mahāmokṣaṃ niyuktaṃ kṣatriyādiṣu /",
  "GR13mabhedtu:1136": "paśunā bhaktiyuktena prasādaṃ bhujyate yadi // MBhT_14.6",
  "GR13mabhedtu:1137": "svargabhogī bhavaty eva maraṇe nādhikāritā /",
  "GR13mabhedtu:1138": "janmāntaram avāpnoti mahādevyāḥ prasādataḥ // MBhT_14.7",
  "GR13mabhedtu:1139": "divyavīramate dṛṣṭir jāyate nātra saṃśayaḥ /",
  "GR13mabhedtu:1140": "divyavīraprasādena nirvāṇī nātra saṃśayaḥ // MBhT_14.8",
  "GR13mabhedtu:1141": "prasādabhogī yo devi sa paśur nātra saṃśayaḥ /",
  "GR13mabhedtu:1142": "maraṇe nādhikāro 'sti paśubhāvasthitasya ca // MBhT_14.9",
  "GR13mabhedtu:1143": "naiva muktir bhavet tasya janma cāpnoti niścitam // MBhT_14.10",
  "GR13mabhedtu:1144": "śrīcaṇḍikovāca /",
  "GR13mabhedtu:1145": "vada me parameśāna divyavīrasya lakṣaṇam /",
  "GR13mabhedtu:1146": "yat kṛte divyavīrasya mahāmuktir bhaviṣyati // MBhT_14.11",
  "GR13mabhedtu:1147": "śrīśaṃkara uvāca /",
  "GR13mabhedtu:1148": "sākṣād brahmamayī devī cābhiśaptā ca vāruṇī /",
  "GR13mabhedtu:1149": "śāpamocanamātreṇa brahmarūpā sudhā parā // MBhT_14.12",
  "GR13mabhedtu:1150": "nivedanān mahādevyai tat tad devī bhavet kila /",
  "GR13mabhedtu:1151": "mūlādhārāt kuṇḍalinīm ājihvāntāṃ vibhāvayet // MBhT_14.13",
  "GR13mabhedtu:1152": "tanmukhe dānamātreṇa jñānavān sādhako bhavet /",
  "GR13mabhedtu:1153": "yathaiva kuṇḍalī devī dehamadhye vyavasthitā // MBhT_14.14",
  "GR13mabhedtu:1154": "tathaiva vāruṇīṃ dhyāyet kalāṅge sveṣṭadevatām /",
  "GR13mabhedtu:1155": "kuṇḍalyā samabhāvena śaktivaktre pradāpayet // MBhT_14.15",
  "GR13mabhedtu:1156": "ātmocchiṣṭaṃ mahāpūtaṃ tanmukhāt paramāmṛtam /",
  "GR13mabhedtu:1157": "avaśyam eva gṛhṇīyāt tādātmyena varānane // MBhT_14.16",
  "GR13mabhedtu:1158": "utsṛṣṭādivicāro 'pi kadācin nāsti brahmaṇi /",
  "GR13mabhedtu:1159": "gaṅgātoyaṃ paraṃ brahma prasādaṃ kasya tad vada // MBhT_14.17",
  "GR13mabhedtu:1160": "gaṅgāsāgaratoyaṃ vā prasādaṃ kasya vā bhavet /",
  "GR13mabhedtu:1161": "śṛṇu devi pravakṣyāmi tajjale snānamātrataḥ // MBhT_14.18",
  "GR13mabhedtu:1162": "muktibhāgī bhaven martyaḥ snānāvagāhanāt kila /",
  "GR13mabhedtu:1163": "pādādimastakāntaṃ vai snānakāle pramajjati // MBhT_14.19",
  "GR13mabhedtu:1164": "pādasparśo na doṣāya parabrahmaṇi śailaje /",
  "GR13mabhedtu:1165": "paramātmani līne ca tathaiva parameśvari // MBhT_14.20",
  "GR13mabhedtu:1166": "iti te kathitaṃ devi divyavīrasya lakṣaṇam /",
  "GR13mabhedtu:1167": "vīratantre ca kathitaṃ māhātmyaṃ prāṇavallabhe // MBhT_14.21",
  "GR13mabhedtu:1168": "śṛṇu devi pravakṣyāmi sādhikāyāś ca lakṣaṇam /",
  "GR13mabhedtu:1169": "divyaśaktir vīraśaktir guruśaktis tathā parā // MBhT_14.22",
  "GR13mabhedtu:1170": "kulaśaktiḥ kāminī ca navaśaktiḥ kumārikā /",
  "GR13mabhedtu:1171": "śrīguruṃ pūjayed bhaktyā svadehadānapūrvakam // MBhT_14.23",
  "GR13mabhedtu:1172": "anyathā tu svadehasya nigraho jāyate dhruvam /",
  "GR13mabhedtu:1173": "saptajanmani sā devī pukkasī pativarjitā // MBhT_14.24",
  "GR13mabhedtu:1174": "śivaṃ matvā svakāntaṃ ca pūjāsādhanam ācaret /",
  "GR13mabhedtu:1175": "kadācin na yajec cānyaṃ puruṣaṃ parameśvari // MBhT_14.25",
  "GR13mabhedtu:1176": "anyasya yajanāc caṇḍi sarvanāśo bhaved dhruvam /",
  "GR13mabhedtu:1177": "kāntasyāyurvihīnatvaṃ vipatiṃ ca pade pade // MBhT_14.26",
  "GR13mabhedtu:1178": "dhananāśo bhaven nityaṃ devyāḥ krodhaś ca jāyate /",
  "GR13mabhedtu:1179": "avaśyaṃ pūjayen nityaṃ gurudevaṃ sanātanam // MBhT_14.27",
  "GR13mabhedtu:1180": "bhadrābhadravicāraṃ ca yā karoti gurusthale /",
  "GR13mabhedtu:1181": "tasyā mantraṃ krodhayuktaṃ vipattiś ca pade pade // MBhT_14.28",
  "GR13mabhedtu:1182": "varaṃ janamukhān nindā varaṃ prāṇān parityajet /",
  "GR13mabhedtu:1183": "tathāpi pūjayed devaṃ sākṣān nirvāṇadāyakam // MBhT_14.29",
  "GR13mabhedtu:1184": "sadā bhayaṃ ca kāpaṭyaṃ varjayed gurupūjane // MBhT_14.30",
  "GR13mabhedtu:1185": "śrīguros tejasaṃ bhaktyā yadi dhāraṇam ācaret /",
  "GR13mabhedtu:1186": "satyaṃ satyaṃ punaḥ satyaṃ kāśī sā nātra saṃśayaḥ // MBhT_14.31",
  "GR13mabhedtu:1187": "abhaktyā parameśāni yadi dhāraṇam ācaret /",
  "GR13mabhedtu:1188": "japapūjādikaṃ tasyāḥ saṃdahet tena tejasā // MBhT_14.32",
  "GR13mabhedtu:1189": "śrīcaṇḍikovāca /",
  "GR13mabhedtu:1190": "sapatnīkaṃ yajed devaṃ guruṃ nirvāṇadāyakam /",
  "GR13mabhedtu:1191": "tasya saṅgaṃ parityajya katham ātmaniyojanam // MBhT_14.33",
  "GR13mabhedtu:1192": "śrīśaṃkara uvāca /",
  "GR13mabhedtu:1193": "śṛṇu devi pravakṣyāmi guror ājñānusārataḥ /",
  "GR13mabhedtu:1194": "dhārayet tejasaṃ bhaktyā svayaṃ lipsāvivarjitā // MBhT_14.34",
  "GR13mabhedtu:1195": "gurupatnyāś cātmajaś ca śrīguror ātmajo yataḥ /",
  "GR13mabhedtu:1196": "gurupatnī guruḥ sākṣād guruputro na saṃśayaḥ // MBhT_14.35",
  "GR13mabhedtu:1197": "ekasya pūjanāt kānta ubhayoḥ pūjanaṃ bhavet /",
  "GR13mabhedtu:1198": "guruputro gaṇeśaś ca guruputraḥ ṣaḍānanaḥ // MBhT_14.36",
  "GR13mabhedtu:1199": "ekaṃ gurusutaṃ kānte pūjane yā sadā ratā /",
  "GR13mabhedtu:1200": "anyaṃ gurusutaṃ kānte pūjayen na kadācana // MBhT_14.37",
  "GR13mabhedtu:1201": "vīraṃ vā divyamūrtiṃ vā kadācin na hi pūjayet /",
  "GR13mabhedtu:1202": "ekasya pūjanād devi mahāsiddhīśvaro bhavet // MBhT_14.38",
  "GR13mabhedtu:1203": "ubhayos trīṇi catvāri yā nārī pūjanaṃ caret /",
  "GR13mabhedtu:1204": "tasyāḥ samastaṃ viphalaṃ dhyānādijapapūjanam // MBhT_14.39",
  "GR13mabhedtu:1205": "yadi bhāgyavaśād devi ekaṃ gurusutaṃ labhet /",
  "GR13mabhedtu:1206": "manojñaṃ śāstravettāraṃ nigrahānugrahe ratam // MBhT_14.40",
  "GR13mabhedtu:1207": "sundaraṃ yauvanonmattaṃ gurutulyaṃ jitendriyam /",
  "GR13mabhedtu:1208": "prāṇānte 'pi ca kartavyaṃ pūjanaṃ mokṣadāyakam // MBhT_14.41",
  "GR13mabhedtu:1209": "no yajed yadi mohena saiva pāpamayī bhavet // MBhT_14.42"
}