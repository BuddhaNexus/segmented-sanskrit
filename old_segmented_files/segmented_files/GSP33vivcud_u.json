{
  "GSP33vivcud_u:0": "vivekacuḍāmaṇi",
  "GSP33vivcud_u:1": "sarva-vedānta-siddhānta-gocaraṃ tamagocaram &",
  "GSP33vivcud_u:2": "govindaṃ paramānandaṃ sad-guruṃ praṇato 'smy aham // 1 //",
  "GSP33vivcud_u:3": "jantūnāṃ narajanma durlabhamataḥ puṃstvaṃ tato vipratā",
  "GSP33vivcud_u:4": "tasmādvaidikadharmamārgaparatā vidvattvamasmātparam &",
  "GSP33vivcud_u:5": "ātmānātma-vivecanaṃ svanubhavo brahmātmanā saṃsthitiḥ",
  "GSP33vivcud_u:6": "muktir no śata-janma-koṭi-sukṛtaiḥ puṇyair vinā labhyate // 2 //",
  "GSP33vivcud_u:7": "durlabhaṃ trayam evaitaddevānugrahahetukam &",
  "GSP33vivcud_u:8": "manuṣyatvaṃ mumukṣutvaṃ mahāpuruṣasaṃśrayaḥ // 3 //",
  "GSP33vivcud_u:9": "labdhvā kathaṃcin narajanma durlabhaṃ",
  "GSP33vivcud_u:10": "tatrāpi puṃstvaṃ śrutipāradarśanam &",
  "GSP33vivcud_u:11": "yastv ātma-muktau na yateta mūḍhadhīḥ",
  "GSP33vivcud_u:12": "sa hy ātma-hā svaṃ vinihantyasadgrahāt // 4 //",
  "GSP33vivcud_u:13": "itaḥ ko nvasti mūḍhātmā yas tu svārthe pramādyati &",
  "GSP33vivcud_u:14": "durlabhaṃ mānuṣaṃ dehaṃ prāpya tatrāpi pauruṣam // 5 //",
  "GSP33vivcud_u:15": "vadantu śāstrāṇi yajantu devān",
  "GSP33vivcud_u:16": "kurvantu karmāṇi bhajantu devatāḥ &",
  "GSP33vivcud_u:17": "ātmaikyabodhena vināpi muktiḥ",
  "GSP33vivcud_u:18": "na sidhyati brahmaśatāntare 'pi // 6 //",
  "GSP33vivcud_u:19": "amṛtatvasya nāśāsti vittenety eva hi śrutiḥ &",
  "GSP33vivcud_u:20": "bravīti karmaṇo mukterahetutvaṃ sphuṭaṃ yataḥ // 7 //",
  "GSP33vivcud_u:21": "ato vimuktyai prayatet vidvān",
  "GSP33vivcud_u:22": "saṃnyastabāhyārthasukhaspṛhaḥ san &",
  "GSP33vivcud_u:23": "santaṃ mahāntaṃ samupetya deśikaṃ",
  "GSP33vivcud_u:24": "tenopadiṣṭārthasamāhitātmā // 8 //",
  "GSP33vivcud_u:25": "uddharedātmanātmānaṃ magnaṃ saṃsāravāridhau &",
  "GSP33vivcud_u:26": "yogārūḍhatvamāsādya samyagdarśananiṣṭhayā // 9 //",
  "GSP33vivcud_u:27": "saṃnyasya sarvakarmāṇi bhavabandhavimuktaye &",
  "GSP33vivcud_u:28": "yatyatāṃ paṇḍitair dhīrair ātmābhyāsa upasthitaiḥ // 10 //",
  "GSP33vivcud_u:29": "cittasya śuddhaye karma na tu vastūpalabdhaye &",
  "GSP33vivcud_u:30": "vastusiddhirvicāreṇa na kiṃcit karmakoṭibhiḥ // 11 //",
  "GSP33vivcud_u:31": "samyagvicārataḥ siddhā rajjutattvāvadhāraṇā &",
  "GSP33vivcud_u:32": "bhrāntoditamahāsarpabhayaduḥkhavināśinī // 12 //",
  "GSP33vivcud_u:33": "arthasya niścayo dṛṣṭo vicāreṇa hitoktitaḥ &",
  "GSP33vivcud_u:34": "na snānena na dānena prāṇāyamaśatena vā // 13 //",
  "GSP33vivcud_u:35": "adhikāriṇamāśāste phalasiddhirviśeṣataḥ &",
  "GSP33vivcud_u:36": "upāyā deśakālādyāḥ santyasminsahakāriṇaḥ // 14 //",
  "GSP33vivcud_u:37": "ato vicāraḥ kartavyo jijñāsor ātmavastunaḥ &",
  "GSP33vivcud_u:38": "samāsādya dayāsindhuṃ guruṃ brahmaviduttamam // 15 //",
  "GSP33vivcud_u:39": "medhāvī puruṣo vidvānuhāpohavicakṣaṇaḥ &",
  "GSP33vivcud_u:40": "adhikāryātmavidyāyāmuktalakṣaṇalakṣitaḥ // 16 //",
  "GSP33vivcud_u:41": "vivekino viraktasya śamādiguṇaśālinaḥ &",
  "GSP33vivcud_u:42": "mumukṣor eva hi brahmajijñāsāyogyatā matā // 17 //",
  "GSP33vivcud_u:43": "sādhanānyatra catvāri kathitāni manīṣibhiḥ &",
  "GSP33vivcud_u:44": "yeṣu satsv eva sanniṣṭhā yadabhāve na sidhyati // 18 //",
  "GSP33vivcud_u:45": "ādau nityānityavastuvivekaḥ parigamyate &",
  "GSP33vivcud_u:46": "ihāmutraphalabhogavirāgastadanantaram \\",
  "GSP33vivcud_u:47": "śamādiṣaṭkasampattirmumukṣutvamiti sphuṭam // 19 //",
  "GSP33vivcud_u:48": "brahma satyaṃ jaganmithyety evaṃrūpo viniścayaḥ &",
  "GSP33vivcud_u:49": "so 'yaṃ nityānityavastuvivekaḥ samudāhṛtaḥ // 20 //",
  "GSP33vivcud_u:50": "tadvairāgyaṃ jihāsā yā darśanaśravaṇādibhiḥ &",
  "GSP33vivcud_u:51": "dehādibrahmaparyante hyanitye bhogavastuni // 21 //",
  "GSP33vivcud_u:52": "virajya viṣayavrātāddoṣadṛṣṭyā muhurmuhuḥ &",
  "GSP33vivcud_u:53": "svalakṣye niyatāvasthā manasaḥ śama ucyate // 22 //",
  "GSP33vivcud_u:54": "viṣayebhyaḥ parāvartya sthāpanaṃ svasvagolake &",
  "GSP33vivcud_u:55": "ubhayeṣāmindriyāṇāṃ sa damaḥ parikīrtitaḥ \\",
  "GSP33vivcud_u:56": "bāhyānālambanaṃ vṛttereṣoparatiruttamā // 23 //",
  "GSP33vivcud_u:57": "sahanaṃ sarvaduḥkhānāmapratīkārapūrvakam &",
  "GSP33vivcud_u:58": "cintāvilāparahitaṃ sā titikṣā nigadyate // 24 //",
  "GSP33vivcud_u:59": "śāstrasya guruvākyasya satyabuddhyavadhāraṇam &",
  "GSP33vivcud_u:60": "sā śraddhā kathitā sadbhiryayā vastūpalabhyate // 25 //",
  "GSP33vivcud_u:61": "sarvadā sthāpanaṃ buddheḥ śuddhe brahmaṇi sarvadā &",
  "GSP33vivcud_u:62": "tatsamādhānamityuktaṃ na tu cittasya lālanam // 26 //",
  "GSP33vivcud_u:63": "ahaṃkārādidehāntān bandhānajñānakalpitān &",
  "GSP33vivcud_u:64": "svasvarūpāvabodhena moktumicchā mumukṣutā // 27 //",
  "GSP33vivcud_u:65": "mandamadhyamarūpāpi vairāgyeṇa śamādinā &",
  "GSP33vivcud_u:66": "prasādena guroḥ seyaṃ pravṛddhā sūyate phalam // 28 //",
  "GSP33vivcud_u:67": "vairāgyaṃ ca mumukṣutvaṃ tīvraṃ yasya tu vidyate &",
  "GSP33vivcud_u:68": "tasminnevārthavantaḥ syuḥ phalavantaḥ śamādayaḥ // 29 //",
  "GSP33vivcud_u:69": "etayor mandatā yatra viraktatvamumukṣayoḥ &",
  "GSP33vivcud_u:70": "marau salīlavattatra śamāderbhānamātratā // 30 //",
  "GSP33vivcud_u:71": "mokṣakāraṇasāmagryāṃ bhaktir eva garīyasī &",
  "GSP33vivcud_u:72": "svasvarūpānusandhānaṃ bhaktirityabhidhīyate // 31 //",
  "GSP33vivcud_u:73": "svātmatattvānusandhānaṃ bhaktirityapare jaguḥ &",
  "GSP33vivcud_u:74": "uktasādhanasaṃpannastattvajijñāsurātmanaḥ \\",
  "GSP33vivcud_u:75": "upasīdedguruṃ prājñyaṃ yasmādbandhavimokṣaṇam // 32 //",
  "GSP33vivcud_u:76": "śrotriyo 'vṛjino 'kāmahato yo brahmavittamaḥ &",
  "GSP33vivcud_u:77": "brahmaṇy uparataḥ śānto nirindhana ivānalaḥ \\",
  "GSP33vivcud_u:78": "ahetukadayāsindhurbandhurānamatāṃ satām // 33 //",
  "GSP33vivcud_u:79": "tamārādhya guruṃ bhaktyā prahvapraśrayasevanaiḥ &",
  "GSP33vivcud_u:80": "prasannaṃ tamanuprāpya pṛcchejjñātavyamātmanaḥ // 34 //",
  "GSP33vivcud_u:81": "svāmin namaste natalokabandho",
  "GSP33vivcud_u:82": "kāruṇyasindho patitaṃ bhavābdhau &",
  "GSP33vivcud_u:83": "māmuddharātmīyakaṭākṣadṛṣṭyā",
  "GSP33vivcud_u:84": "ṛjvyātikāruṇyasudhābhivṛṣṭyā // 35 //",
  "GSP33vivcud_u:85": "durvārasaṃsāradavāgnitaptaṃ",
  "GSP33vivcud_u:86": "dodhūyamānaṃ duradṛṣṭavātaiḥ &",
  "GSP33vivcud_u:87": "bhītaṃ prapannaṃ paripāhi mṛtyoḥ",
  "GSP33vivcud_u:88": "śaraṇyamanyadyadahaṃ na jāne // 36 //",
  "GSP33vivcud_u:89": "śāntā mahānto nivasanti santo",
  "GSP33vivcud_u:90": "vasantavallokahitaṃ carantaḥ &",
  "GSP33vivcud_u:91": "tīrṇāḥ svayaṃ bhīmabhavārṇavaṃ janān",
  "GSP33vivcud_u:92": "ahetunān yān api tārayantaḥ // 37 //",
  "GSP33vivcud_u:93": "ayaṃ svabhāvaḥ svata eva yatpara-",
  "GSP33vivcud_u:94": "śramāpanodapravaṇaṃ mahātmanām &",
  "GSP33vivcud_u:95": "sudhāṃśureṣa svayamarkakarkaśa-",
  "GSP33vivcud_u:96": "prabhābhitaptāmavati kṣitiṃ kila // 38 //",
  "GSP33vivcud_u:97": "brahmānandarasānubhūtikalitaiḥ pūrtaiḥ suśītair yutaiḥ",
  "GSP33vivcud_u:98": "yuṣmadvākkalaśojjhitaiḥ śrutisukhair vākyāmṛtaiḥ secaya &",
  "GSP33vivcud_u:99": "saṃtaptaṃ bhavatāpadāvadahanajvālābhirenaṃ prabho",
  "GSP33vivcud_u:100": "dhanyāste bhavadīkṣaṇakṣaṇagateḥ pātrīkṛtāḥ svīkṛtāḥ // 39 //",
  "GSP33vivcud_u:101": "kathaṃ tareyaṃ bhavasindhumetaṃ",
  "GSP33vivcud_u:102": "kā vā gatirme katamo 'sty upāyaḥ &",
  "GSP33vivcud_u:103": "jāne na kiñjcitkṛpayāva māṃ prabho",
  "GSP33vivcud_u:104": "saṃsāraduḥkhakṣatimātanuṣva // 40 //",
  "GSP33vivcud_u:105": "tathā vadantaṃ śaraṇāgataṃ svaṃ",
  "GSP33vivcud_u:106": "saṃsāradāvānalatāpataptam &",
  "GSP33vivcud_u:107": "nirīkṣya kāruṇyarasārdradṛṣṭyā",
  "GSP33vivcud_u:108": "dadyādabhītiṃ sahasā mahātmā // 41 //",
  "GSP33vivcud_u:109": "vidvān sa tasmā upasattimīyuṣe",
  "GSP33vivcud_u:110": "mumukṣave sādhu yathoktakāriṇe &",
  "GSP33vivcud_u:111": "praśāntacittāya śamānvitāya",
  "GSP33vivcud_u:112": "tattvopadeśaṃ kṛpayaiva kuryāt // 42 //",
  "GSP33vivcud_u:113": "mā bhaiṣṭa vidvaṃstava nāsty apāyaḥ",
  "GSP33vivcud_u:114": "saṃsārasindhostaraṇe 'sty upāyaḥ &",
  "GSP33vivcud_u:115": "yenaiva yātā yatayo 'sya pāraṃ",
  "GSP33vivcud_u:116": "tam eva mārgaṃ tava nirdiśāmi // 43 //",
  "GSP33vivcud_u:117": "asty upāyo mahān kaścitsaṃsārabhayanāśanaḥ &",
  "GSP33vivcud_u:118": "tena tīrtvā bhavāmbhodhiṃ paramānandamāpsyasi // 44 //",
  "GSP33vivcud_u:119": "vedāntārthavicāreṇa jāyate jñānamuttamam &",
  "GSP33vivcud_u:120": "tenātyantikasaṃsāraduḥkhanāśo bhavatyanu // 45 //",
  "GSP33vivcud_u:121": "śraddhābhaktidhyānayogāmmumukṣoḥ",
  "GSP33vivcud_u:122": "mukterhetūnvakti sākṣācchrutergīḥ &",
  "GSP33vivcud_u:123": "yo vā eteṣv eva tiṣṭhatyamuṣya",
  "GSP33vivcud_u:124": "mokṣo 'vidyākalpitāddehabandhāt // 46 //",
  "GSP33vivcud_u:125": "ajñānayogātparamātmanastava",
  "GSP33vivcud_u:126": "hyanātmabandhastata eva saṃsṛtiḥ &",
  "GSP33vivcud_u:127": "tayor vivekoditabodhavanhiḥ",
  "GSP33vivcud_u:128": "ajñānakāryaṃ pradahetsamūlam // 47 //",
  "GSP33vivcud_u:129": "śiṣya uvāca",
  "GSP33vivcud_u:130": "kṛpayā śrūyatāṃ svāmin praśno 'yaṃ kriyate mayā &",
  "GSP33vivcud_u:131": "yaduttaramahaṃ śrutvā kṛtārthaḥ syāṃ bhavanmukhāt // 48 //",
  "GSP33vivcud_u:132": "ko nāma bandhaḥ katham eṣa āgataḥ",
  "GSP33vivcud_u:133": "kathaṃ pratiṣṭhāsya kathaṃ vimokṣaḥ &",
  "GSP33vivcud_u:134": "ko 'sāvanātmā paramaḥ ka ātmā",
  "GSP33vivcud_u:135": "tayor vivekaḥ katham etaducyatām // 49 //",
  "GSP33vivcud_u:136": "śrīguruvāca",
  "GSP33vivcud_u:137": "dhanyo 'si kṛtakṛtyo 'si pāvita te kulaṃ tvayā &",
  "GSP33vivcud_u:138": "yadavidyābandhamuktyā brahmībhavitumicchasi // 50 //",
  "GSP33vivcud_u:139": "ṛṇamocanakartāraḥ pituḥ santi sutādayaḥ &",
  "GSP33vivcud_u:140": "bandhamocanakartā tu svasmādanyo na kaścana // 51 //",
  "GSP33vivcud_u:141": "mastakanyastabhārāderduḥkhamanyair nivāryate &",
  "GSP33vivcud_u:142": "kṣudhādikṛtaduḥkhaṃ tu vinā svena na kenacit // 52 //",
  "GSP33vivcud_u:143": "pathyamauṣadhasevā ca kriyate yena rogiṇā &",
  "GSP33vivcud_u:144": "ārogyasiddhirdṛṣṭāsya nānyānuṣṭhitakarmaṇā // 53 //",
  "GSP33vivcud_u:145": "vastusvarūpaṃ sphuṭabodhacakṣuṣā",
  "GSP33vivcud_u:146": "svenaiva vedyaṃ na tu paṇḍitena &",
  "GSP33vivcud_u:147": "candrasvarūpaṃ nijacakṣuṣaiva",
  "GSP33vivcud_u:148": "jñātavyamanyair avagamyate kim // 54 //",
  "GSP33vivcud_u:149": "avidyākāmakarmādipāśabandhaṃ vimocitum &",
  "GSP33vivcud_u:150": "kaḥ śaknuyādvinātmānaṃ kalpakoṭiśatair api // 55 //",
  "GSP33vivcud_u:151": "na yogena na sāṃkhyena karmaṇā no na vidyayā &",
  "GSP33vivcud_u:152": "brahmātmaikatvabodhena mokṣaḥ sidhyati nānyathā // 56 //",
  "GSP33vivcud_u:153": "vīṇāyā rūpasaundaryaṃ tantrīvādanasauṣṭhavam &",
  "GSP33vivcud_u:154": "prajārañjjanamātraṃ tan na sāmrājyāya kalpate // 57 //",
  "GSP33vivcud_u:155": "vāgvaikharī śabdajharī śāstravyākhyānakauśalam &",
  "GSP33vivcud_u:156": "vaiduṣyaṃ viduṣāṃ tadvadbhuktaye na tu muktaye // 58 //",
  "GSP33vivcud_u:157": "avijñāte pare tattve śāstrādhītistu niṣphalā &",
  "GSP33vivcud_u:158": "vijñāte 'pi pare tattve śāstrādhītistu niṣphalā // 59 //",
  "GSP33vivcud_u:159": "śabdajālaṃ mahāraṇyaṃ cittabhramaṇakāraṇam &",
  "GSP33vivcud_u:160": "ataḥ prayatnājjñātavyaṃ tattvajñaistattvam ātmanaḥ // 60 //",
  "GSP33vivcud_u:161": "ajñānasarpadaṣṭasya brahmajñānauṣadhaṃ vinā &",
  "GSP33vivcud_u:162": "kimu vedaiśca śāstraiśca kimu mantraiḥ kimauṣadhaiḥ // 61 //",
  "GSP33vivcud_u:163": "na gacchati vinā pānaṃ vyādhirauṣadhaśabdataḥ &",
  "GSP33vivcud_u:164": "vināparokṣānubhavaṃ brahmaśabdair na mucyate // 62 //",
  "GSP33vivcud_u:165": "akṛtvā dṛśyavilayamajñātvā tattvam ātmanaḥ &",
  "GSP33vivcud_u:166": "brahmaśabdaiḥ kuto muktiruktimātraphalair nṛṇām // 63 //",
  "GSP33vivcud_u:167": "akṛtvā śatrusaṃhāramagatvākhilabhūśriyam &",
  "GSP33vivcud_u:168": "rājāhamiti śabdānno rājā bhavitumarhati // 64 //",
  "GSP33vivcud_u:169": "āptoktiṃ khananaṃ tathopariśilādyutkarṣaṇaṃ svīkṛtiṃ",
  "GSP33vivcud_u:170": "nikṣepaḥ samapekṣate nahi bahiḥ śabdaistu nirgacchati &",
  "GSP33vivcud_u:171": "tadvadbrahmavidopadeśamananadhyānādibhirlabhyate",
  "GSP33vivcud_u:172": "māyākāryatirohitaṃ svamamalaṃ tattvaṃ na duryuktibhiḥ // 65 //",
  "GSP33vivcud_u:173": "tasmātsarvaprayatnena bhavabandhavimuktaye &",
  "GSP33vivcud_u:174": "svair eva yatnaḥ kartavyo rogādāv iva paṇḍitaiḥ // 66 //",
  "GSP33vivcud_u:175": "yastvayādya kṛtaḥ praśno varīyāñjchāstravinmataḥ &",
  "GSP33vivcud_u:176": "sūtraprāyo nigūḍhārtho jñātavyaśca mumukṣubhiḥ // 67 //",
  "GSP33vivcud_u:177": "śṛṇuṣvāvahito vidvanyanmayā samudīryate &",
  "GSP33vivcud_u:178": "tadetacchravaṇātsadyo bhavabandhādvimokṣyase // 68 //",
  "GSP33vivcud_u:179": "mokṣasya hetuḥ prathamo nigadyate",
  "GSP33vivcud_u:180": "vairāgyamatyantamanityavastuṣu &",
  "GSP33vivcud_u:181": "tataḥ śamaścāpi damastitikṣā",
  "GSP33vivcud_u:182": "nyāsaḥ prasaktākhilakarmaṇāṃ bhṛśam // 69 //",
  "GSP33vivcud_u:183": "tataḥ śrutis tanmananaṃ satattva-",
  "GSP33vivcud_u:184": "dhyānaṃ ciraṃ nityanirantaraṃ muneḥ &",
  "GSP33vivcud_u:185": "tato 'vikalpaṃ parametya vidvān",
  "GSP33vivcud_u:186": "ihaiva nirvāṇasukhaṃ samṛcchati // 70 //",
  "GSP33vivcud_u:187": "yadboddhavyaṃ tavedānīmātmān ātmavivecanam &",
  "GSP33vivcud_u:188": "taducyate mayā samyak śrutvātmanyavadhāraya // 71 //",
  "GSP33vivcud_u:189": "majjāsthimedaḥpalaraktacarma-",
  "GSP33vivcud_u:190": "tvagāhvayair dhātubhirebhiranvitam &",
  "GSP33vivcud_u:191": "pādor uvakṣobhujapṛṣṭhamastakaiḥ",
  "GSP33vivcud_u:192": "aṅgair upāṅgair upayuktametat // 72 //",
  "GSP33vivcud_u:193": "ahaṃmametiprathitaṃ śarīraṃ",
  "GSP33vivcud_u:194": "mohāspadaṃ sthūlamitīryate budhaiḥ &",
  "GSP33vivcud_u:195": "nabhonabhasvaddahanāmbubhūmayaḥ",
  "GSP33vivcud_u:196": "sūkṣmāṇi bhūtāni bhavanti tāni // 73 //",
  "GSP33vivcud_u:197": "parasparāṃśair militāni bhūtvā",
  "GSP33vivcud_u:198": "sthūlāni ca sthūlaśarīrahetavaḥ &",
  "GSP33vivcud_u:199": "mātrāstadīyā viṣayā bhavanti",
  "GSP33vivcud_u:200": "śabdādayaḥ pañca sukhāya bhoktuḥ // 74 //",
  "GSP33vivcud_u:201": "ya eṣu mūḍhā viṣayeṣu baddhā",
  "GSP33vivcud_u:202": "rāgorupāśena sudurdamena &",
  "GSP33vivcud_u:203": "āyānti niryāntyadha ūrdhvamuccaiḥ",
  "GSP33vivcud_u:204": "svakarmadūtena javena nītāḥ // 75 //",
  "GSP33vivcud_u:205": "śabdādibhiḥ pañcabhir eva pañca",
  "GSP33vivcud_u:206": "pañcatvamāpuḥ svaguṇena baddhāḥ &",
  "GSP33vivcud_u:207": "kuraṅgamātaṅgapataṅgamīna-",
  "GSP33vivcud_u:208": "bhṛṅgā naraḥ pañcabhirañcitaḥ kim // 76 //",
  "GSP33vivcud_u:209": "doṣeṇa tīvro viṣayaḥ kṛṣṇasarpaviṣād api &",
  "GSP33vivcud_u:210": "viṣaṃ nihanti bhoktāraṃ draṣṭāraṃ cakṣuṣāpyayam // 77 //",
  "GSP33vivcud_u:211": "viṣayāśāmahāpāśādyo vimuktaḥ sudustyajāt &",
  "GSP33vivcud_u:212": "sa eva kalpate muktyai nānyaḥ ṣaṭśāstravedy api // 78 //",
  "GSP33vivcud_u:213": "āpātavairāgyavato mumukṣūn",
  "GSP33vivcud_u:214": "bhavābdhipāraṃ pratiyātumudyatān &",
  "GSP33vivcud_u:215": "āśāgraho majjayate 'ntarāle",
  "GSP33vivcud_u:216": "nigṛhya kaṇṭhe vinivartya vegāt // 79 //",
  "GSP33vivcud_u:217": "viṣayākhyagraho yena suviraktyasinā hataḥ &",
  "GSP33vivcud_u:218": "sa gacchati bhavāmbhodheḥ pāraṃ pratyūhavarjitaḥ // 80 //",
  "GSP33vivcud_u:219": "viṣamaviṣayamārgair gacchato 'nacchabuddheḥ",
  "GSP33vivcud_u:220": "pratipadamabhiyāto mṛtyurapyeṣa viddhi &",
  "GSP33vivcud_u:221": "hitasujanaguruktyā gacchataḥ svasya yuktyā",
  "GSP33vivcud_u:222": "prabhavati phalasiddhiḥ satyam ity eva viddhi // 81 //",
  "GSP33vivcud_u:223": "mokṣasya kāṃkṣā yadi vai tavāsti",
  "GSP33vivcud_u:224": "tyajātidūrādviṣayānviṣaṃ yathā &",
  "GSP33vivcud_u:225": "pīyūṣavattoṣadayākṣamārjava-",
  "GSP33vivcud_u:226": "praśāntidāntīrbhaja nityamādarāt // 82 //",
  "GSP33vivcud_u:227": "anukṣaṇaṃ yatparihṛtya kṛtyaṃ",
  "GSP33vivcud_u:228": "anādyavidyākṛtabandhamokṣaṇam &",
  "GSP33vivcud_u:229": "dehaḥ parārtho 'yamamuṣya poṣaṇe",
  "GSP33vivcud_u:230": "yaḥ sajjate sa svamanena hanti // 83 //",
  "GSP33vivcud_u:231": "śarīrapoṣaṇārthī san ya ātmānaṃ didṛkṣati &",
  "GSP33vivcud_u:232": "grāhaṃ dārudhiyā dhṛtvā nadi tartuṃ sa gacchati // 84 //",
  "GSP33vivcud_u:233": "moha eva mahāmṛtyurmumukṣorvapurādiṣu &",
  "GSP33vivcud_u:234": "moho vinirjito yena sa muktipadamarhati // 85 //",
  "GSP33vivcud_u:235": "mohaṃ jahi mahāmṛtyuṃ dehadārasutādiṣu &",
  "GSP33vivcud_u:236": "yaṃ jitvā munayo yānti tadviṣṇoḥ paramaṃ padam // 86 //",
  "GSP33vivcud_u:237": "tvaṅmāṃsarudhirasnāyumedomajjāsthisaṃkulam &",
  "GSP33vivcud_u:238": "pūrṇaṃ mūtrapurīṣābhyāṃ sthūlaṃ nindyamidaṃ vapuḥ // 87 //",
  "GSP33vivcud_u:239": "pañcīkṛtebhyo bhūtebhyaḥ sthūlebhyaḥ pūrvakarmaṇā &",
  "GSP33vivcud_u:240": "samutpannamidaṃ sthūlaṃ bhogāyatanam ātmanaḥ \\",
  "GSP33vivcud_u:241": "avasthā jāgarastasya sthūlārthānubhavo yataḥ // 88 //",
  "GSP33vivcud_u:242": "bāhyendriyaiḥ sthūlapadārthasevāṃ",
  "GSP33vivcud_u:243": "srakcandanastryādivicitrarūpām &",
  "GSP33vivcud_u:244": "karoti jīvaḥ svayametad ātmanā",
  "GSP33vivcud_u:245": "tasmātpraśastirvapuṣo 'sya jāgare // 89 //",
  "GSP33vivcud_u:246": "sarvāpi bāhyasaṃsāraḥ puruṣasya yadāśrayaḥ &",
  "GSP33vivcud_u:247": "viddhi dehamidaṃ sthūlaṃ gṛhavadgṛhamedhinaḥ // 90 //",
  "GSP33vivcud_u:248": "sthūlasya saṃbhavajarāmaraṇāni dharmāḥ",
  "GSP33vivcud_u:249": "sthaulyādayo bahuvidhāḥ śiśutādyavasthāḥ &",
  "GSP33vivcud_u:250": "varṇāśramādiniyamā bahudhāmayāḥ syuḥ",
  "GSP33vivcud_u:251": "pūjāvamānabahumānamukhā viśeṣāḥ // 91 //",
  "GSP33vivcud_u:252": "buddhīndriyāṇi śravaṇaṃ tvagakṣi",
  "GSP33vivcud_u:253": "ghrāṇaṃ ca jivhā viṣayāvabodhanāt &",
  "GSP33vivcud_u:254": "vākpāṇipādā gudamapyupasthaḥ",
  "GSP33vivcud_u:255": "karmendriyāṇi pravaṇena karmasu // 92 //",
  "GSP33vivcud_u:256": "nigadyate 'ntaḥkaraṇaṃ manodhīḥ",
  "GSP33vivcud_u:257": "ahaṃkṛtiścittamiti svavṛttibhiḥ &",
  "GSP33vivcud_u:258": "manastu saṃkalpavikalpanādibhiḥ",
  "GSP33vivcud_u:259": "buddhiḥ padārthādhyavasāyadharmataḥ // 93 //",
  "GSP33vivcud_u:260": "atrābhimānādahamityahaṃkṛtiḥ &",
  "GSP33vivcud_u:261": "svārthānusandhānaguṇena cittam // 94 //",
  "GSP33vivcud_u:262": "prāṇāpānavyānodānasamānā bhavatyasau prāṇaḥ &",
  "GSP33vivcud_u:263": "svayam eva vṛttibhedādvikṛtibhedātsuvarṇasalilādivat // 95 //",
  "GSP33vivcud_u:264": "vāgādi pañca śravaṇādi pañca",
  "GSP33vivcud_u:265": "prāṇādi pañcābhramukhāni pañca &",
  "GSP33vivcud_u:266": "buddhyādyavidyāpi ca kāmakarmaṇī",
  "GSP33vivcud_u:267": "puryaṣṭakaṃ sūkṣmaśarīramāhuḥ // 96 //",
  "GSP33vivcud_u:268": "idaṃ śarīraṃ śṛṇu sūkṣmasaṃjñitaṃ",
  "GSP33vivcud_u:269": "liṅgaṃ tvapañcīkṛtasaṃbhavam &",
  "GSP33vivcud_u:270": "savāsanaṃ karmaphalānubhāvakaṃ",
  "GSP33vivcud_u:271": "svājñānato 'nādirupādhir ātmanaḥ // 97 //",
  "GSP33vivcud_u:272": "svapno bhavatyasya vibhaktyavasthā",
  "GSP33vivcud_u:273": "svamātraśeṣeṇa vibhāti yatra &",
  "GSP33vivcud_u:274": "svapne tu buddhiḥ svayam eva jāgrat",
  "GSP33vivcud_u:275": "kālīnanānāvidhavāsanābhiḥ // 98 //",
  "GSP33vivcud_u:276": "kartrādibhāvaṃ pratipadya rājate",
  "GSP33vivcud_u:277": "yatra svayaṃ bhāti hyayaṃ parātmā &",
  "GSP33vivcud_u:278": "dhīmātrakopādhiraśeṣasākṣī",
  "GSP33vivcud_u:279": "na lipyate tatkṛtakarmaleśaiḥ \\",
  "GSP33vivcud_u:280": "yasmādasaṅgastata eva karmabhiḥ",
  "GSP33vivcud_u:281": "na lipyate kiṃcid upādhinā kṛtaiḥ // 99 //",
  "GSP33vivcud_u:282": "sarvavyāpṛtikaraṇaṃ liṅgamidaṃ syāccid ātmanaḥ puṃsaḥ &",
  "GSP33vivcud_u:283": "vāsyādikam iva takṣṇastenaivātmā bhavatyasaṅgo 'yam // 100 //",
  "GSP33vivcud_u:284": "andhatvamandatvapaṭutvadharmāḥ",
  "GSP33vivcud_u:285": "sauguṇyavaiguṇyavaśāddhi cakṣuṣaḥ &",
  "GSP33vivcud_u:286": "bādhiryamūkatvamukhāstathaiva",
  "GSP33vivcud_u:287": "śrotrādidharmā na tu vettur ātmanaḥ // 101 //",
  "GSP33vivcud_u:288": "ucchvāsaniḥśvāsavijṛmbhaṇakṣut",
  "GSP33vivcud_u:289": "prasyandanādyutkramaṇādikāḥ kriyāḥ &",
  "GSP33vivcud_u:290": "prāṇādikarmāṇi vadanti tajñāḥ",
  "GSP33vivcud_u:291": "prāṇasya dharmāvaśanāpipāse // 102 //",
  "GSP33vivcud_u:292": "antaḥkaraṇameteṣu cakṣurādiṣu varṣmaṇi &",
  "GSP33vivcud_u:293": "ahamityabhimānena tiṣṭhatyābhāsatejasā // 103 //",
  "GSP33vivcud_u:294": "ahaṃkāraḥ sa vijñeyaḥ kartā bhoktābhimānyayam &",
  "GSP33vivcud_u:295": "sattvādiguṇayogena cāvasthātrayamaśnute // 104 //",
  "GSP33vivcud_u:296": "viṣayāṇāmānukūlye sukhī duḥkhī viparyaye &",
  "GSP33vivcud_u:297": "sukhaṃ duḥkhaṃ ca taddharmaḥ sadānandasya nātmanaḥ // 105 //",
  "GSP33vivcud_u:298": "ātmārthatvena hi preyānviṣayo na svataḥ priyaḥ &",
  "GSP33vivcud_u:299": "svata eva hi sarveṣāmātmā priyatamo yataḥ \\",
  "GSP33vivcud_u:300": "tata ātmā sadānando nāsya duḥkhaṃ kadācana // 106 //",
  "GSP33vivcud_u:301": "yatsuṣuptau nirviṣaya ātmānando 'nubhūyate &",
  "GSP33vivcud_u:302": "śrutiḥ pratyakṣamaitihyamanumānaṃ ca jāgrati // 107 //",
  "GSP33vivcud_u:303": "avyaktanāmnī parameśaśaktiḥ",
  "GSP33vivcud_u:304": "anādyavidyā triguṇātmikā parā &",
  "GSP33vivcud_u:305": "kāryānumeyā sudhiyaiva māyā",
  "GSP33vivcud_u:306": "yayā jagatsarvamidaṃ prasūyate // 108 //",
  "GSP33vivcud_u:307": "sannāpyasannāpyubhayātmikā no",
  "GSP33vivcud_u:308": "bhinnāpyabhinnāpyubhayātmikā no &",
  "GSP33vivcud_u:309": "sāṅgāpyanaṅgā hyubhayātmikā no",
  "GSP33vivcud_u:310": "mahādbhutānirvacanīyarūpā // 109 //",
  "GSP33vivcud_u:311": "śuddhādvayabrahmavibhodhanāśyā",
  "GSP33vivcud_u:312": "sarpabhramo rajjuvivekato yathā &",
  "GSP33vivcud_u:313": "rajastamaḥsattvamiti prasiddhā",
  "GSP33vivcud_u:314": "guṇāstadīyāḥ prathitaiḥ svakāryaiḥ // 110 //",
  "GSP33vivcud_u:315": "vikṣepaśaktī rajasaḥ kriyātmikā",
  "GSP33vivcud_u:316": "yataḥ pravṛttiḥ prasṛtā purāṇī &",
  "GSP33vivcud_u:317": "rāgādayo 'syāḥ prabhavanti nityaṃ",
  "GSP33vivcud_u:318": "duḥkhādayo ye manaso vikārāḥ // 111 //",
  "GSP33vivcud_u:319": "kāmaḥ krodho lobhadambhādyasūyā",
  "GSP33vivcud_u:320": "ahaṃkārerṣyāmatsarādyāstu ghorāḥ &",
  "GSP33vivcud_u:321": "dharmā ete rājasāḥ pumpravṛttiḥ",
  "GSP33vivcud_u:322": "yasmādeṣā tadrajo bandhahetuḥ // 112 //",
  "GSP33vivcud_u:323": "eṣāvṛtirnāma tamoguṇasya",
  "GSP33vivcud_u:324": "śaktirmayā vastvavabhāsate 'nyathā &",
  "GSP33vivcud_u:325": "saiṣā nidānaṃ puruṣasya saṃsṛteḥ",
  "GSP33vivcud_u:326": "vikṣepaśakteḥ pravaṇasya hetuḥ // 113 //",
  "GSP33vivcud_u:327": "prajñāvān api paṇḍito 'pi caturo 'py atyantasūkṣmātmadṛg-",
  "GSP33vivcud_u:328": "vyālīḍhas tamasā na vetti bahudhā saṃbodhito 'pi sphuṭam &",
  "GSP33vivcud_u:329": "bhrāntyāropitam eva sādhu kalayatyālambate tadguṇān",
  "GSP33vivcud_u:330": "hantāsau prabalā durantatamasaḥ śaktirmahatyāvṛtiḥ // 114 //",
  "GSP33vivcud_u:331": "abhāvanā vā viparītabhāvanā",
  "GSP33vivcud_u:332": "asaṃbhāvanā vipratipattirasyāḥ &",
  "GSP33vivcud_u:333": "saṃsargayuktaṃ na vimuñcati dhruvaṃ",
  "GSP33vivcud_u:334": "vikṣepaśaktiḥ kṣapayatyajasram // 115 //",
  "GSP33vivcud_u:335": "ajñānamālasyajaḍatvanidrā-",
  "GSP33vivcud_u:336": "pramādamūḍhatvamukhāstamoguṇāḥ &",
  "GSP33vivcud_u:337": "etaiḥ prayukto nahi vetti kiṃcin",
  "GSP33vivcud_u:338": "nidrāluvatstambhavad eva tiṣṭhati // 116 //",
  "GSP33vivcud_u:339": "sattvaṃ viśuddhaṃ jalavattathāpi",
  "GSP33vivcud_u:340": "tābhyāṃ militvā saraṇāya kalpate &",
  "GSP33vivcud_u:341": "yatrātmabimbaḥ pratibimbitaḥ san",
  "GSP33vivcud_u:342": "prakāśayatyarka ivākhilaṃ jaḍam // 117 //",
  "GSP33vivcud_u:343": "miśrasya sattvasya bhavanti dharmāḥ",
  "GSP33vivcud_u:344": "tvamānitādyā niyamā yamādyāḥ &",
  "GSP33vivcud_u:345": "śraddhā ca bhaktiśca mumukṣatā ca",
  "GSP33vivcud_u:346": "daivī ca sampattirasannivṛttiḥ // 118 //",
  "GSP33vivcud_u:347": "viśuddhasattvasya guṇāḥ prasādaḥ",
  "GSP33vivcud_u:348": "svātmānubhūtiḥ paramā praśāntiḥ &",
  "GSP33vivcud_u:349": "tṛptiḥ praharṣaḥ paramātmaniṣṭhā",
  "GSP33vivcud_u:350": "yayā sadānandarasaṃ samṛcchati // 119 //",
  "GSP33vivcud_u:351": "avyaktametattriguṇair niruktaṃ",
  "GSP33vivcud_u:352": "tatkāraṇaṃ nāma śarīram ātmanaḥ &",
  "GSP33vivcud_u:353": "suṣuptiretasya vibhaktyavasthā",
  "GSP33vivcud_u:354": "pralīnasarvendriyabuddhivṛttiḥ // 120 //",
  "GSP33vivcud_u:355": "sarvaprakārapramitipraśāntiḥ",
  "GSP33vivcud_u:356": "bījātmanāvasthitir eva buddheḥ &",
  "GSP33vivcud_u:357": "suṣuptiretasya kila pratītiḥ",
  "GSP33vivcud_u:358": "kiṃcin na vedmīti jagatprasiddheḥ // 121 //",
  "GSP33vivcud_u:359": "dehendriyaprāṇamano 'ham ādayaḥ",
  "GSP33vivcud_u:360": "sarve vikārā viṣayāḥ sukhādayaḥ &",
  "GSP33vivcud_u:361": "vyomādibhūtānyakhilaṃ na viśvaṃ",
  "GSP33vivcud_u:362": "avyaktaparyantamidaṃ hyanātmā // 122 //",
  "GSP33vivcud_u:363": "māyā māyākāryaṃ sarvaṃ mahadādidehaparyantam &",
  "GSP33vivcud_u:364": "asadidamanātmatattvaṃ viddhi tvaṃ marumarīcikākalpam // 123 //",
  "GSP33vivcud_u:365": "atha te saṃpravakṣyāmi svarūpaṃ param ātmanaḥ &",
  "GSP33vivcud_u:366": "yadvijñāya naro bandhānmuktaḥ kaivalyamaśnute // 124 //",
  "GSP33vivcud_u:367": "asti kaścitsvayaṃ nityamahaṃpratyayalambanaḥ &",
  "GSP33vivcud_u:368": "avasthātrayasākṣī saṃpañcakośavilakṣaṇaḥ // 125 //",
  "GSP33vivcud_u:369": "yo vijānāti sakalaṃ jāgratsvapnasuṣuptiṣu &",
  "GSP33vivcud_u:370": "buddhitadvṛttisadbhāvamabhāvamahamityayam // 126 //",
  "GSP33vivcud_u:371": "yaḥ paśyati svayaṃ sarvaṃ yaṃ na paśyati kaścana &",
  "GSP33vivcud_u:372": "yaścetayati buddhyādi na tadyaṃ cetayatyayam // 127 //",
  "GSP33vivcud_u:373": "yena viśvamidaṃ vyāptaṃ yaṃ na vyāpnoti kiṃcana &",
  "GSP33vivcud_u:374": "abhārūpamidaṃ sarvaṃ yaṃ bhāntyamanubhātyayam // 128 //",
  "GSP33vivcud_u:375": "yasya sannidhimātreṇa dehendriyamanodhiyaḥ &",
  "GSP33vivcud_u:376": "viṣayeṣu svakīyeṣu vartante preritā iva // 129 //",
  "GSP33vivcud_u:377": "ahaṅkārādidehāntā viṣayāśca sukhādayaḥ &",
  "GSP33vivcud_u:378": "vedyante ghaṭavad yena nityabodhasvarūpiṇā // 130 //",
  "GSP33vivcud_u:379": "eṣo 'ntarātmā puruṣaḥ purāṇo",
  "GSP33vivcud_u:380": "nirantarākhaṇḍasukhānubhūtiḥ &",
  "GSP33vivcud_u:381": "sadaikarūpaḥ pratibodhamātro",
  "GSP33vivcud_u:382": "yeneṣitā vāgasavaścaranti // 131 //",
  "GSP33vivcud_u:383": "atraiva sattvātmani dhīguhāyāṃ",
  "GSP33vivcud_u:384": "avyākṛtākāśa uśatprakāśaḥ &",
  "GSP33vivcud_u:385": "ākāśa uccai ravivatprakāśate",
  "GSP33vivcud_u:386": "svatejasā viśvamidaṃ prakāśayan // 132 //",
  "GSP33vivcud_u:387": "jñātā mano 'haṃkṛtivikriyāṇāṃ",
  "GSP33vivcud_u:388": "dehendriyaprāṇakṛtakriyāṇām &",
  "GSP33vivcud_u:389": "ayo 'gnivattānanuvartamāno",
  "GSP33vivcud_u:390": "na ceṣṭate no vikaroti kiṃcana // 133 //",
  "GSP33vivcud_u:391": "na jāyate no mriyate na vardhate",
  "GSP33vivcud_u:392": "na kṣīyate no vikaroti nityaḥ &",
  "GSP33vivcud_u:393": "vilīyamāne 'pi vapuṣyamuṣmin",
  "GSP33vivcud_u:394": "na līyate kumbha ivāmbaraṃ svayam // 134 //",
  "GSP33vivcud_u:395": "prakṛtivikṛtibhinnaḥ śuddhabodhasvabhāvaḥ",
  "GSP33vivcud_u:396": "sadasadidamaśeṣaṃ bhāsayannirviśeṣaḥ &",
  "GSP33vivcud_u:397": "vilasati paramātmā jāgradādiṣvavasthā-",
  "GSP33vivcud_u:398": "svahamahamiti sākṣātsākṣirūpeṇa buddheḥ // 135 //",
  "GSP33vivcud_u:399": "niyamitamanasāmuṃ tvaṃ svamātmānam ātmany",
  "GSP33vivcud_u:400": "ayamahamiti sākṣādviddhi buddhiprasādāt &",
  "GSP33vivcud_u:401": "janimaraṇataraṅgāpārasaṃsārasindhuṃ",
  "GSP33vivcud_u:402": "pratara bhava kṛtārtho brahmarūpeṇa saṃsthaḥ // 136 //",
  "GSP33vivcud_u:403": "atrānātmanyahamiti matirbandha eṣo 'sya puṃsaḥ",
  "GSP33vivcud_u:404": "prāpto 'jñānājjananamaraṇakleśasaṃpātahetuḥ &",
  "GSP33vivcud_u:405": "yenaivāyaṃ vapuridamasatsatyamity ātmabuddhyā",
  "GSP33vivcud_u:406": "puṣyatyukṣatyavati viṣayaistantubhiḥ kośakṛdvat // 137 //",
  "GSP33vivcud_u:407": "atasmiṃstadbuddhiḥ prabhavati vimūḍhasya tamasā",
  "GSP33vivcud_u:408": "vivekābhāvādvai sphurati bhujage rajjudhiṣaṇā &",
  "GSP33vivcud_u:409": "tato 'narthavrāto nipatati samādāturadhikaḥ",
  "GSP33vivcud_u:410": "tato yo 'sadgrāhaḥ sa hi bhavati bandhaḥ śṛṇu sakhe // 138 //",
  "GSP33vivcud_u:411": "akhaṇḍanityādvayabodhaśaktyā",
  "GSP33vivcud_u:412": "sphurantamātmānamanantavaibhavam &",
  "GSP33vivcud_u:413": "samāvṛṇotyāvṛtiśaktireṣā",
  "GSP33vivcud_u:414": "tamomayī rāhurivārkabimbam // 139 //",
  "GSP33vivcud_u:415": "tirobhūte svātmanyamalataratejovati pumān",
  "GSP33vivcud_u:416": "anātmānaṃ mohādahamiti śarīraṃ kalayati &",
  "GSP33vivcud_u:417": "tataḥ kāmakrodhaprabhṛtibhiramuṃ bandhanaguṇaiḥ",
  "GSP33vivcud_u:418": "paraṃ vikṣepākhyā rajasa uruśaktirvyathayati // 140 //",
  "GSP33vivcud_u:419": "mahāmohagrāhagrasanagalitātmāvagamano",
  "GSP33vivcud_u:420": "dhiyo nānāvasthāṃ svayamabhinayaṃstadguṇatayā &",
  "GSP33vivcud_u:421": "apāre saṃsare viṣayaviṣapūre jalanidhau",
  "GSP33vivcud_u:422": "nimajyonmajyāyaṃ bhramati kumatiḥ kutsitagatiḥ // 141 //",
  "GSP33vivcud_u:423": "bhānuprabhāsaṃjanitābhrapaṅktiḥ",
  "GSP33vivcud_u:424": "bhānuṃ tirodhāya vijṛmbhate yathā &",
  "GSP33vivcud_u:425": "ātmoditāhaṃkṛtir ātmatattvaṃ",
  "GSP33vivcud_u:426": "tathā tirodhāya vijṛmbhate svayam // 142 //",
  "GSP33vivcud_u:427": "kavalitadinanārthe durdine sāndrameghaiḥ",
  "GSP33vivcud_u:428": "vyathayati himajhaṃjhāvāyurugro yathaitān &",
  "GSP33vivcud_u:429": "aviratatamasātmanyāvṛte mūḍhabuddhiṃ",
  "GSP33vivcud_u:430": "kṣapayati bahuduḥkhaistīvravikṣepaśaktiḥ // 143 //",
  "GSP33vivcud_u:431": "etābhyām eva śaktibhyāṃ bandhaḥ puṃsaḥ samāgataḥ &",
  "GSP33vivcud_u:432": "yābhyāṃ vimohito dehaṃ matvātmānaṃ bhramatyayam // 144 //",
  "GSP33vivcud_u:433": "bījaṃ saṃsṛtibhūmijasya tu tamo dehātmadhīraṅkuro",
  "GSP33vivcud_u:434": "rāgaḥ pallavamambu karma tu vapuḥ skandhoo 'savaḥ śākhikāḥ &",
  "GSP33vivcud_u:435": "agrāṇīndriyasaṃhatiśca viṣayāḥ puṣpāṇi duḥkhaṃ phalaṃ",
  "GSP33vivcud_u:436": "nānākarmasamudbhavaṃ bahuvidhaṃ bhoktātra jīvaḥ khagaḥ // 145 //",
  "GSP33vivcud_u:437": "ajñānamūlo 'yamanātmabandho",
  "GSP33vivcud_u:438": "naisargiko 'nādirananta īritaḥ &",
  "GSP33vivcud_u:439": "janmāpyayavyādhijarādiduḥkha-",
  "GSP33vivcud_u:440": "pravāhapātaṃ janayatyamuṣya // 146 //",
  "GSP33vivcud_u:441": "nāstrair na śastrair anilena vanhinā",
  "GSP33vivcud_u:442": "chettuṃ na śakyo na ca karmakoṭibhiḥ &",
  "GSP33vivcud_u:443": "vivekavijñānamahāsinā vinā",
  "GSP33vivcud_u:444": "dhātuḥ prasādena śitena mañjunā // 147 //",
  "GSP33vivcud_u:445": "śrutipramāṇaikamateḥ svadharma",
  "GSP33vivcud_u:446": "niṣṭhā tayaivātmaviśuddhirasya &",
  "GSP33vivcud_u:447": "viśuddhabuddheḥ param ātmavedanaṃ",
  "GSP33vivcud_u:448": "tenaiva saṃsārasamūlanāśaḥ // 148 //",
  "GSP33vivcud_u:449": "kośair annamayādyaiḥ pañcabhirātmā na saṃvṛto bhāti &",
  "GSP33vivcud_u:450": "nijaśaktisamutpannaiḥ śaivālapaṭalair ivāmbu vāpīstham // 149 //",
  "GSP33vivcud_u:451": "tacchaivālāpanaye samyak salilaṃ pratīyate śuddham &",
  "GSP33vivcud_u:452": "tṛṣṇāsantāpaharaṃ sadyaḥ saukhyapradaṃ paraṃ puṃsaḥ // 150 //",
  "GSP33vivcud_u:453": "pañcānām api kośānāmapavāde vibhātyayaṃ śuddhaḥ &",
  "GSP33vivcud_u:454": "nityānandaikarasaḥ pratyagrūpaḥ paraḥ svayaṃjyotiḥ // 151 //",
  "GSP33vivcud_u:455": "ātmānātmavivekaḥ kartavyo bandhamuktaye viduṣā &",
  "GSP33vivcud_u:456": "tenaivānandī bhavati svaṃ vijñāya saccidānandam // 152 //",
  "GSP33vivcud_u:457": "muñjādiṣīkām iva dṛśyavargāt",
  "GSP33vivcud_u:458": "pratyañcamātmānamasaṅgamakriyam &",
  "GSP33vivcud_u:459": "vivicya tatra pravilāpya sarvaṃ",
  "GSP33vivcud_u:460": "tad ātmanā tiṣṭhati yaḥ sa muktaḥ // 153 //",
  "GSP33vivcud_u:461": "deho 'yamannabhavano 'nnamayastu kośaḥ",
  "GSP33vivcud_u:462": "cānnena jīvati vinaśyati tadvihīnaḥ &",
  "GSP33vivcud_u:463": "tvakcarmamāṃsarudhirāsthipurīṣarāśiḥ",
  "GSP33vivcud_u:464": "nāyaṃ svayaṃ bhavitumarhati nityaśuddhaḥ // 154 //",
  "GSP33vivcud_u:465": "pūrvaṃ janeradhimṛter api nāyamasti",
  "GSP33vivcud_u:466": "jātakṣaṇaḥ kṣaṇaguṇo 'niyatasvabhāvaḥ &",
  "GSP33vivcud_u:467": "naiko jaḍaśca ghaṭavatparidṛśyamānaḥ",
  "GSP33vivcud_u:468": "svātmā kathaṃ bhavati bhāvavikāravettā // 155 //",
  "GSP33vivcud_u:469": "pāṇipādādimāndeho nātmā vyaṅge 'pi jīvanāt &",
  "GSP33vivcud_u:470": "tattacchakteranāśācca na niyamyo niyāmakaḥ // 156 //",
  "GSP33vivcud_u:471": "dehataddharmatatkarmatadavasthādisākṣiṇaḥ &",
  "GSP33vivcud_u:472": "sata eva svataḥsiddhaṃ tadvailakṣaṇyam ātmanaḥ // 157 //",
  "GSP33vivcud_u:473": "śalyarāśirmāṃsalipto malapūrṇo 'tikaśmalaḥ &",
  "GSP33vivcud_u:474": "kathaṃ bhavedayaṃ vettā svayametadvilakṣaṇaḥ // 158 //",
  "GSP33vivcud_u:475": "tvaṅmāṃsamedo 'sthipurīṣarāśā-",
  "GSP33vivcud_u:476": "vahaṃmatiṃ mūḍhajanaḥ karoti &",
  "GSP33vivcud_u:477": "vilakṣaṇaṃ vetti vicāraśīlo",
  "GSP33vivcud_u:478": "nijasvarūpaṃ paramārtha bhūtam // 159 //",
  "GSP33vivcud_u:479": "deho 'ham ity eva jaḍasya buddhiḥ",
  "GSP33vivcud_u:480": "dehe ca jīve viduṣastvahaṃdhīḥ &",
  "GSP33vivcud_u:481": "vivekavijñānavato mahātmano",
  "GSP33vivcud_u:482": "brahmāham ity eva matiḥ sadātmani // 160 //",
  "GSP33vivcud_u:483": "atrātmabuddhiṃ tyaja mūḍhabuddhe",
  "GSP33vivcud_u:484": "tvaṅmāṃsamedo 'sthipurīṣarāśau &",
  "GSP33vivcud_u:485": "sarvātmani brahmaṇi nirvikalpe",
  "GSP33vivcud_u:486": "kuruṣva śānti paramāṃ bhajasva // 161 //",
  "GSP33vivcud_u:487": "dehendriyādāvasati bhramoditāṃ",
  "GSP33vivcud_u:488": "vidvānahaṃ tāṃ na jahāti yāvat &",
  "GSP33vivcud_u:489": "tāvan na tasyāsti vimuktivārtāpy",
  "GSP33vivcud_u:490": "astveṣa vedāntanayāntadarśī // 162 //",
  "GSP33vivcud_u:491": "chāyāśarīre pratibimbagātre",
  "GSP33vivcud_u:492": "yatsvapnadehe hṛdi kalpitāṅge &",
  "GSP33vivcud_u:493": "yathātmabuddhistava nāsti kācij",
  "GSP33vivcud_u:494": "jīvaccharīre ca tathaiva māstu // 163 //",
  "GSP33vivcud_u:495": "dehātmadhīr eva nṛṇāmasaddhiyāṃ",
  "GSP33vivcud_u:496": "janmādiduḥkhaprabhavasya bījam &",
  "GSP33vivcud_u:497": "yatastatastvaṃ jahi tāṃ prayatnāt",
  "GSP33vivcud_u:498": "tyakte tu citte na punarbhavāśā // 164 //",
  "GSP33vivcud_u:499": "karmendriyaiḥ pañcabhirañcito 'yaṃ",
  "GSP33vivcud_u:500": "prāṇo bhavetprāṇamayastu kośaḥ &",
  "GSP33vivcud_u:501": "yenātmavānannamayo 'nupūrṇaḥ",
  "GSP33vivcud_u:502": "pravartate 'sau sakalakriyāsu // 165 //",
  "GSP33vivcud_u:503": "naivātmāpi prāṇamayo vāyuvikāro",
  "GSP33vivcud_u:504": "gantāgantā vāyuvadantarbahireṣaḥ &",
  "GSP33vivcud_u:505": "yasmāt kiṃcit kvāpi na vettīṣṭamaniṣṭaṃ",
  "GSP33vivcud_u:506": "svaṃ vānyaṃ vā kiṃcana nityaṃ paratantraḥ // 166 //",
  "GSP33vivcud_u:507": "jñānendriyāṇi ca manaśca manomayaḥ syāt",
  "GSP33vivcud_u:508": "kośo mamāhamiti vastuvikalpahetuḥ &",
  "GSP33vivcud_u:509": "saṃjñādibhedakalanākalito balīyāṃs",
  "GSP33vivcud_u:510": "tatpūrvakośamabhipūrya vijṛmbhate yaḥ // 167 //",
  "GSP33vivcud_u:511": "pañcendriyaiḥ pañcabhir eva hotṛbhiḥ",
  "GSP33vivcud_u:512": "pracīyamāno viṣayājyadhārayā &",
  "GSP33vivcud_u:513": "jājvalyamāno bahuvāsanendhanaiḥ",
  "GSP33vivcud_u:514": "manomayāgnirdahati prapañcam // 168 //",
  "GSP33vivcud_u:515": "na hyasty avidyā manaso 'tiriktā",
  "GSP33vivcud_u:516": "mano hyavidyā bhavabandhahetuḥ &",
  "GSP33vivcud_u:517": "tasminvinaṣṭe sakalaṃ vinaṣṭaṃ",
  "GSP33vivcud_u:518": "vijṛmbhite 'sminsakalaṃ vijṛmbhate // 169 //",
  "GSP33vivcud_u:519": "svapne 'rthaśūnye sṛjati svaśaktyā",
  "GSP33vivcud_u:520": "bhoktrādiviśvaṃ mana eva sarvam &",
  "GSP33vivcud_u:521": "tathaiva jāgraty api no viśeṣaḥ",
  "GSP33vivcud_u:522": "tatsarvametanmanaso vijṛmbhaṇam // 170 //",
  "GSP33vivcud_u:523": "suṣuptikāle manasi pralīne",
  "GSP33vivcud_u:524": "naivāsti kiṃcit sakalaprasiddheḥ &",
  "GSP33vivcud_u:525": "ato manaḥkalpit eva puṃsaḥ",
  "GSP33vivcud_u:526": "saṃsāra etasya na vastuto 'sti // 171 //",
  "GSP33vivcud_u:527": "vāyunānīyate medhaḥ punastenaiva nīyate &",
  "GSP33vivcud_u:528": "manasā kalpyate bandho mokṣastenaiva kalpyate // 172 //",
  "GSP33vivcud_u:529": "dehādisarvaviṣaye parikalpya rāgaṃ",
  "GSP33vivcud_u:530": "badhnāti tena puruṣaṃ paśuvadguṇena &",
  "GSP33vivcud_u:531": "vairasyamatra viṣavat suvudhāya paścād",
  "GSP33vivcud_u:532": "enaṃ vimocayati tanmana eva bandhāt // 173 //",
  "GSP33vivcud_u:533": "tasmānmanaḥ kāraṇamasya jantoḥ",
  "GSP33vivcud_u:534": "bandhasya mokṣasya ca vā vidhāne &",
  "GSP33vivcud_u:535": "bandhasya heturmalinaṃ rajoguṇaiḥ",
  "GSP33vivcud_u:536": "mokṣasya śuddhaṃ virajastamaskam // 174 //",
  "GSP33vivcud_u:537": "vivekavairāgyaguṇātirekāc",
  "GSP33vivcud_u:538": "chuddhatvamāsādya mano vimuktyai &",
  "GSP33vivcud_u:539": "bhavatyato buddhimato mumukṣos",
  "GSP33vivcud_u:540": "tābhyāṃ dṛḍhābhyāṃ bhavitavyamagre // 175 //",
  "GSP33vivcud_u:541": "mano nāma mahāvyāghro viṣayāraṇyabhūmiṣu &",
  "GSP33vivcud_u:542": "caratyatra na gacchantu sādhavo ye mumukṣavaḥ // 176 //",
  "GSP33vivcud_u:543": "manaḥ prasūte viṣayānaśeṣān",
  "GSP33vivcud_u:544": "sthūlātmanā sūkṣmatayā ca bhoktuḥ &",
  "GSP33vivcud_u:545": "śarīravarṇāśramajātibhedān",
  "GSP33vivcud_u:546": "guṇakriyāhetuphalāni nityam // 177 //",
  "GSP33vivcud_u:547": "asaṅgacidrūpamamuṃ vimohya",
  "GSP33vivcud_u:548": "dehendriyaprāṇaguṇair nibaddhya &",
  "GSP33vivcud_u:549": "ahaṃmameti bhramayatyajasraṃ",
  "GSP33vivcud_u:550": "manaḥ svakṛtyeṣu phalopabhuktiṣu // 178 //",
  "GSP33vivcud_u:551": "adhyāsadoṣātpuruṣasya saṃsṛtiḥ",
  "GSP33vivcud_u:552": "adhyāsabandhastvamunaiva kalpitaḥ &",
  "GSP33vivcud_u:553": "rajastamodoṣavato 'vivekino",
  "GSP33vivcud_u:554": "janmādiduḥkhasya nidānametat // 179 //",
  "GSP33vivcud_u:555": "ataḥ prāhurmano 'vidyāṃ paṇḍitāstattvadarśinaḥ &",
  "GSP33vivcud_u:556": "yenaiva bhrāmyate viśvaṃ vāyunevābhramaṇḍalam // 180 //",
  "GSP33vivcud_u:557": "tanmanaḥśodhanaṃ kāryaṃ prayatnena mumukṣuṇā &",
  "GSP33vivcud_u:558": "viśuddhe sati caitasminmuktiḥ karaphalāyate // 181 //",
  "GSP33vivcud_u:559": "mokṣaikasaktyā viṣayeṣu rāgaṃ",
  "GSP33vivcud_u:560": "nirmūlya saṃnyasya ca sarvakarma &",
  "GSP33vivcud_u:561": "sacchraddhayā yaḥ śravaṇādiniṣṭho",
  "GSP33vivcud_u:562": "rajaḥsvabhāvaṃ sa dhunoti buddheḥ // 182 //",
  "GSP33vivcud_u:563": "manomayo nāpi bhavetparātmā",
  "GSP33vivcud_u:564": "hyādyantavattvātpariṇāmibhāvāt &",
  "GSP33vivcud_u:565": "duḥkhātmakatvādviṣayatvahetoḥ",
  "GSP33vivcud_u:566": "draṣṭā hi dṛśyātmatayā na dṛṣṭaḥ // 183 //",
  "GSP33vivcud_u:567": "buddhirbuddhīndriyaiḥ sārdhaṃ savṛttiḥ kartṛlakṣaṇaḥ &",
  "GSP33vivcud_u:568": "vijñānamayakośaḥ syātpuṃsaḥ saṃsārakāraṇam // 184 //",
  "GSP33vivcud_u:569": "anuvrajaccitpratibimbaśaktiḥ",
  "GSP33vivcud_u:570": "vijñānasaṃjñaḥ prakṛtervikāraḥ &",
  "GSP33vivcud_u:571": "jñānakriyāvānahamityajasraṃ",
  "GSP33vivcud_u:572": "dehendriyādiṣvabhimanyate bhṛśam // 185 //",
  "GSP33vivcud_u:573": "anādikālo 'yamahaṃsvabhāvo",
  "GSP33vivcud_u:574": "jīvaḥ samastavyavahāravoḍhā &",
  "GSP33vivcud_u:575": "karoti karmāṇy api pūrvavāsanaḥ",
  "GSP33vivcud_u:576": "puṇyānyapuṇyāni ca tatphalāni // 186 //",
  "GSP33vivcud_u:577": "bhuṅkte vicitrāsv api yoniṣu vrajan",
  "GSP33vivcud_u:578": "nāyāti niryātyadha ūrdhvameṣaḥ &",
  "GSP33vivcud_u:579": "asyaiva vijñānamayasya jāgrat-",
  "GSP33vivcud_u:580": "svapnādyavasthāḥ sukhaduḥkhabhogaḥ // 187 //",
  "GSP33vivcud_u:581": "dehādiniṣṭhāśramadharmakarma-",
  "GSP33vivcud_u:582": "guṇābhimānaḥ satataṃ mameti &",
  "GSP33vivcud_u:583": "vijñānakośo 'yamatiprakāśaḥ",
  "GSP33vivcud_u:584": "prakṛṣṭasānnidhyavaśātparātmanaḥ &",
  "GSP33vivcud_u:585": "ato bhavatyeṣa upādhirasya",
  "GSP33vivcud_u:586": "yad ātmadhīḥ saṃsarati bhrameṇa // 188 //",
  "GSP33vivcud_u:587": "yo 'yaṃ vijñānamayaḥ prāṇeṣu hṛdi sphuratyayaṃ jyotiḥ &",
  "GSP33vivcud_u:588": "kūṭasthaḥ sannātmā kartā bhoktā bhavatyupādhisthaḥ // 189 //",
  "GSP33vivcud_u:589": "svayaṃ paricchedamupetya buddheḥ",
  "GSP33vivcud_u:590": "tādātmyadoṣeṇa paraṃ mṛṣātmanaḥ &",
  "GSP33vivcud_u:591": "sarvātmakaḥ sann api vīkṣate svayaṃ",
  "GSP33vivcud_u:592": "svataḥ pṛthaktvena mṛdo ghaṭān iva // 190 //",
  "GSP33vivcud_u:593": "upādhisaṃbandhavaśātparātmā",
  "GSP33vivcud_u:594": "hyupādhidharmānanubhāti tadguṇaḥ &",
  "GSP33vivcud_u:595": "ayovikārānavikārivanhivat",
  "GSP33vivcud_u:596": "sadaikarūpo 'pi paraḥ svabhāvāt // 191 //",
  "GSP33vivcud_u:597": "śiṣya uvāca",
  "GSP33vivcud_u:598": "bhrameṇāpyanyathā vāstu jīvabhāvaḥ parātmanaḥ &",
  "GSP33vivcud_u:599": "tadupādheranāditvānnānādernāśa iṣyate // 192 //",
  "GSP33vivcud_u:600": "ato 'sya jīvabhāvo 'pi nityā bhavati saṃsṛtiḥ &",
  "GSP33vivcud_u:601": "na nivarteta tanmokṣaḥ kathaṃ me śrīguro vada // 193 //",
  "GSP33vivcud_u:602": "śrīgururuvāca",
  "GSP33vivcud_u:603": "samyakpṛṣṭaṃ tvayā vidvansāvadhānena tacchṛṇu &",
  "GSP33vivcud_u:604": "prāmāṇikī na bhavati bhrāntyā mohitakalpanā // 194 //",
  "GSP33vivcud_u:605": "bhrāntiṃ vinā tvasaṅgasya niṣkriyasya nirākṛteḥ &",
  "GSP33vivcud_u:606": "na ghaṭetārthasaṃbandho nabhaso nīlatādivat // 195 //",
  "GSP33vivcud_u:607": "svasya draṣṭurnirguṇasyākriyasya",
  "GSP33vivcud_u:608": "pratyagbodhānandarūpasya buddheḥ &",
  "GSP33vivcud_u:609": "bhrāntyā prāpto jīvabhāvo na satyo",
  "GSP33vivcud_u:610": "mohāpāye nāsty avastusvabhāvāt // 196 //",
  "GSP33vivcud_u:611": "yāvadbhrāntistāvadevāsya sattā",
  "GSP33vivcud_u:612": "mithyājñānojjṛmbhitasya pramādāt &",
  "GSP33vivcud_u:613": "rajjvāṃ sarpo bhrāntikālīna eva",
  "GSP33vivcud_u:614": "bhrānternāśe naiva sarpo 'pi tadvat // 197 //",
  "GSP33vivcud_u:615": "anāditvamavidyāyāḥ kāryasyāpi tatheṣyate &",
  "GSP33vivcud_u:616": "utpannāyāṃ tu vidyāyāmāvidyakamanādy api // 198 //",
  "GSP33vivcud_u:617": "prabodhe svapnavatsarvaṃ sahamūlaṃ vinaśyati &",
  "GSP33vivcud_u:618": "anādyapīdaṃ no nityaṃ prāgabhāva iva sphuṭam // 199 //",
  "GSP33vivcud_u:619": "anāder api vidhvaṃsaḥ prāgabhāvasya vīkṣitaḥ &",
  "GSP33vivcud_u:620": "yadbuddhyupādhisaṃbandhātparikalpitam ātmani // 200 //",
  "GSP33vivcud_u:621": "jīvatvaṃ na tato 'nyastu svarūpeṇa vilakṣaṇaḥ &",
  "GSP33vivcud_u:622": "saṃbandhastv ātmano buddhyā mithyājñānapuraḥsaraḥ // 201 //",
  "GSP33vivcud_u:623": "vinivṛttirbhavettasya samyagjñānena nānyathā &",
  "GSP33vivcud_u:624": "brahmātmaikatvavijñānaṃ samyagjñānaṃ śrutermatam // 202 //",
  "GSP33vivcud_u:625": "tadātmānātmanoḥ samyagvivekenaiva sidhyati &",
  "GSP33vivcud_u:626": "tato vivekaḥ kartavyaḥ pratyagātmasadātmanoḥ // 203 //",
  "GSP33vivcud_u:627": "jalaṃ paṅkavadatyantaṃ paṅkāpāye jalaṃ sphuṭam &",
  "GSP33vivcud_u:628": "yathā bhāti tathātmāpi doṣābhāve sphuṭaprabhaḥ // 204 //",
  "GSP33vivcud_u:629": "asannivṛttau tu sadātmanā sphuṭaṃ",
  "GSP33vivcud_u:630": "pratītiretasya bhavetpratīcaḥ &",
  "GSP33vivcud_u:631": "tato nirāsaḥ karaṇīya eva",
  "GSP33vivcud_u:632": "sadātmanaḥ sādhvahamādivastunaḥ // 205 //",
  "GSP33vivcud_u:633": "ato nāyaṃ parātmā syādvijñānamayaśabdabhāk &",
  "GSP33vivcud_u:634": "vikāritvājjaḍatvācca paricchinnatvahetutaḥ &",
  "GSP33vivcud_u:635": "dṛśyatvādvyabhicāritvānnānityo nitya iṣyate // 206 //",
  "GSP33vivcud_u:636": "ānandapratibimbacumbitatanurvṛttistamojṛmbhitā",
  "GSP33vivcud_u:637": "syādānandamayaḥ priyādiguṇakaḥ sveṣṭārthalābhodayaḥ &",
  "GSP33vivcud_u:638": "puṇyasyānubhave vibhāti kṛtināmānandarūpaḥ svayaṃ",
  "GSP33vivcud_u:639": "sarvo nandati yatra sādhu tanubhṛnmātraḥ prayatnaṃ vinā // 207 //",
  "GSP33vivcud_u:640": "ānandamayakośasya suṣuptau sphūrtirutkaṭā &",
  "GSP33vivcud_u:641": "svapnajāgarayorīṣadiṣṭasaṃdarśanāvinā // 208 //",
  "GSP33vivcud_u:642": "naivāyamānandamayaḥ parātmā",
  "GSP33vivcud_u:643": "sopādhikatvātprakṛtervikārāt &",
  "GSP33vivcud_u:644": "kāryatvahetoḥ sukṛtakriyāyā",
  "GSP33vivcud_u:645": "vikārasaṅghātasamāhitatvāt // 209 //",
  "GSP33vivcud_u:646": "pañcānām api kośānāṃ niṣedhe yuktitaḥ śruteḥ &",
  "GSP33vivcud_u:647": "tanniṣedhāvadhi sākṣī bodharūpo 'vaśiṣyate // 210 //",
  "GSP33vivcud_u:648": "yo 'yamātmā svayaṃjyotiḥ pañcakośavilakṣaṇaḥ &",
  "GSP33vivcud_u:649": "avasthātrayasākṣī sannirvikāro nirañjanaḥ \\",
  "GSP33vivcud_u:650": "sadānandaḥ sa vijñeyaḥ svātmatvena vipaścitā // 211 //",
  "GSP33vivcud_u:651": "śiṣya uvāca",
  "GSP33vivcud_u:652": "mithyātvena niṣiddheṣu kośeṣveteṣu pañcasu &",
  "GSP33vivcud_u:653": "sarvābhāvaṃ vinā kiṃcin na paśyāmyatra he guro \\",
  "GSP33vivcud_u:654": "vijñeyaṃ kimu vastvasti svātmanātmavipaścitā // 212 //",
  "GSP33vivcud_u:655": "śrīgururuvāca",
  "GSP33vivcud_u:656": "satyamuktaṃ tvayā vidannipuṇo 'si vicāraṇe &",
  "GSP33vivcud_u:657": "ahamādivikārāste tadabhāvo 'yamapyanu // 213 //",
  "GSP33vivcud_u:658": "sarve yenānubhūyante yaḥ svayaṃ nānubhūyate &",
  "GSP33vivcud_u:659": "tamātmānaṃ veditāraṃ viddi buddhyā susūkṣmayā // 214 //",
  "GSP33vivcud_u:660": "tatsākṣikaṃ bhavettattadyadyadyenānubhūyate &",
  "GSP33vivcud_u:661": "kasyāpyananubhūtārthe sākṣitvaṃ nopayujyate // 215 //",
  "GSP33vivcud_u:662": "asau svasākṣiko bhāvo yataḥ svenānubhūyate &",
  "GSP33vivcud_u:663": "ataḥ paraṃ svayaṃ sākṣātpratyagātmā na cetaraḥ // 216 //",
  "GSP33vivcud_u:664": "jāgratsvapnasuṣuptiṣu sphuṭataraṃ yo 'sau samujjṛmbhate",
  "GSP33vivcud_u:665": "pratyagrūpatayā sadāhamahamityantaḥ sphurannaikadhā &",
  "GSP33vivcud_u:666": "nānākāravikārabhāgina imān paśyannahaṃdhīmukhān",
  "GSP33vivcud_u:667": "nityānandacid ātmanā sphurati taṃ viddhi svametaṃ hṛdi // 217 //",
  "GSP33vivcud_u:668": "ghaṭodake bimbitamarkabimbam",
  "GSP33vivcud_u:669": "ālokya mūḍho ravim eva manyate &",
  "GSP33vivcud_u:670": "tathā cidābhāsamupādhisaṃsthaṃ",
  "GSP33vivcud_u:671": "bhrāntyāham ity eva jaḍo 'bhimanyate // 218 //",
  "GSP33vivcud_u:672": "ghaṭaṃ jalaṃ tadgatamarkabimbaṃ",
  "GSP33vivcud_u:673": "vihāya sarvaṃ vinirīkṣyate 'rkaḥ &",
  "GSP33vivcud_u:674": "taṭastha etattritayāvabhāsakaḥ",
  "GSP33vivcud_u:675": "svayaṃprakāśo viduṣā yathā tathā // 219 //",
  "GSP33vivcud_u:676": "dehaṃ dhiyaṃ citpratibimbam evaṃ",
  "GSP33vivcud_u:677": "visṛjya buddhau nihitaṃ guhāyām &",
  "GSP33vivcud_u:678": "draṣṭāramātmānamakhaṇḍabodhaṃ",
  "GSP33vivcud_u:679": "sarvaprakāśaṃ sadasadvilakṣaṇam // 220 //",
  "GSP33vivcud_u:680": "nityaṃ vibhuṃ sarvagataṃ susūkṣmaṃ",
  "GSP33vivcud_u:681": "antarbahiḥśūnyamananyam ātmanaḥ &",
  "GSP33vivcud_u:682": "vijñāya samyaṅnijarūpametat",
  "GSP33vivcud_u:683": "pumān vipāpmā virajo vimṛtyuḥ // 221 //",
  "GSP33vivcud_u:684": "viśoka ānandaghano vipaścit",
  "GSP33vivcud_u:685": "svayaṃ kutaścin na bibheti kaścit &",
  "GSP33vivcud_u:686": "nānyo 'sti panthā bhavabandhamukteḥ",
  "GSP33vivcud_u:687": "vinā svatattvāvagamaṃ mumukṣoḥ // 222 //",
  "GSP33vivcud_u:688": "brahmābhinnatvavijñānaṃ bhavamokṣasya kāraṇam &",
  "GSP33vivcud_u:689": "yenādvitīyamānandaṃ brahma sampadyate budhaiḥ // 223 //",
  "GSP33vivcud_u:690": "brahmabhūtastu saṃsṛtyai vidvānnāvartate punaḥ &",
  "GSP33vivcud_u:691": "vijñātavyamataḥ samyagbrahmābhinnatvam ātmanaḥ // 224 //",
  "GSP33vivcud_u:692": "satyaṃ jñānamanantaṃ brahma viśuddhaṃ paraṃ svataḥsiddham &",
  "GSP33vivcud_u:693": "nityānandaikarasaṃ pratyagabhinnaṃ nirantaraṃ jayati // 225 //",
  "GSP33vivcud_u:694": "sadidaṃ paramādvaitaṃ svasmādanyasya vastuno 'bhāvāt &",
  "GSP33vivcud_u:695": "na hyanyadasti kiṃcit samyak paramārthatattvabodhadaśāyām // 226 //",
  "GSP33vivcud_u:696": "yadidaṃ sakalaṃ viśvaṃ nānārūpaṃ pratītamajñānāt &",
  "GSP33vivcud_u:697": "tatsarvaṃ brahmaiva pratyastāśeṣabhāvanādoṣam // 227 //",
  "GSP33vivcud_u:698": "mṛtkāryabhūto 'pi mṛdo na bhinnaḥ",
  "GSP33vivcud_u:699": "kumbho 'sti sarvatra tu mṛtsvarūpāt &",
  "GSP33vivcud_u:700": "na kumbharūpaṃ pṛthagasti kumbhaḥ",
  "GSP33vivcud_u:701": "kuto mṛṣā kalpitanāmamātraḥ // 228 //",
  "GSP33vivcud_u:702": "kenāpi mṛdbhinnatayā svarūpaṃ",
  "GSP33vivcud_u:703": "ghaṭasya saṃdarśayituṃ na śakyate &",
  "GSP33vivcud_u:704": "ato ghaṭaḥ kalpita eva mohān",
  "GSP33vivcud_u:705": "mṛd eva satyaṃ paramārthabhūtam // 229 //",
  "GSP33vivcud_u:706": "sadbrahmakāryaṃ sakalaṃ sadevaṃ",
  "GSP33vivcud_u:707": "tanmātrametan na tato 'nyadasti &",
  "GSP33vivcud_u:708": "astīti yo vakti na tasya moho",
  "GSP33vivcud_u:709": "vinirgato nidritavatprajalpaḥ // 230 //",
  "GSP33vivcud_u:710": "brahmaivedaṃ viśvam ity eva vāṇī",
  "GSP33vivcud_u:711": "śrautī brūte 'tharvaniṣṭhā variṣṭhā &",
  "GSP33vivcud_u:712": "tasmādetadbrahmamātraṃ hi viśvaṃ",
  "GSP33vivcud_u:713": "nādhiṣṭhānādbhinnatāropitasya // 231 //",
  "GSP33vivcud_u:714": "satyaṃ yadi syājjagadetad ātmano",
  "GSP33vivcud_u:715": "'nantattvahānirnigamāpramāṇatā &",
  "GSP33vivcud_u:716": "asatyavāditvamapīśituḥ syān",
  "GSP33vivcud_u:717": "naitattrayaṃ sādhu hitaṃ mahātmanām // 232 //",
  "GSP33vivcud_u:718": "īśvaro vastutattvajño na cāhaṃ teṣvavasthitaḥ &",
  "GSP33vivcud_u:719": "na ca matsthāni bhūtānīty evam eva vyacīkḷpat // 233 //",
  "GSP33vivcud_u:720": "yadi satyaṃ bhavedviśvaṃ suṣuptāmupalabhyatām &",
  "GSP33vivcud_u:721": "yannopalabhyate kiṃcid ato 'satsvapnavanmṛṣā // 234 //",
  "GSP33vivcud_u:722": "ataḥ pṛthaṅnāsti jagatparātmanaḥ",
  "GSP33vivcud_u:723": "pṛthakpratītistu mṛṣā guṇādivat &",
  "GSP33vivcud_u:724": "āropitasyāsti kimarthavattād",
  "GSP33vivcud_u:725": "dhiṣṭhānamābhāti tathā bhrameṇa // 235 //",
  "GSP33vivcud_u:726": "bhrāntasya yady adbhramataḥ pratītaṃ",
  "GSP33vivcud_u:727": "bhrāmaiva tattadrajataṃ hi śuktiḥ &",
  "GSP33vivcud_u:728": "idaṃtayā brahma sadaiva rūpyate",
  "GSP33vivcud_u:729": "tvāropitaṃ brahmaṇi nāmamātram // 236 //",
  "GSP33vivcud_u:730": "ataḥ paraṃ brahma sadadvitīyaṃ",
  "GSP33vivcud_u:731": "viśuddhavijñānaghanaṃ nirañjanam &",
  "GSP33vivcud_u:732": "prāśāntamādyantavihīnamakriyaṃ",
  "GSP33vivcud_u:733": "nirantarānandarasasvarūpam // 237 //",
  "GSP33vivcud_u:734": "nirastamāyākṛtasarvabhedaṃ",
  "GSP33vivcud_u:735": "nityaṃ sukhaṃ niṣkalamaprameyam &",
  "GSP33vivcud_u:736": "arūpamavyaktamanākhyamavyayaṃ",
  "GSP33vivcud_u:737": "jyotiḥ svayaṃ kiṃcid idaṃ cakāsti // 238 //",
  "GSP33vivcud_u:738": "jñātṛjñeyajñānaśūnyamanantaṃ nirvikalpakam &",
  "GSP33vivcud_u:739": "kevalākhaṇḍacinmātraṃ paraṃ tattvaṃ vidurbudhāḥ // 239 //",
  "GSP33vivcud_u:740": "aheyamanupādeyaṃ manovācāmagocaram &",
  "GSP33vivcud_u:741": "aprameyamanādyantaṃ brahma pūrṇamahaṃ mahaḥ // 240 //",
  "GSP33vivcud_u:742": "tattvaṃpadābhyāmabhidhīyamānayoḥ",
  "GSP33vivcud_u:743": "brahmātmanoḥ śodhitayoryadīttham &",
  "GSP33vivcud_u:744": "śrutyā tayostattvamasīti samyag",
  "GSP33vivcud_u:745": "ekatvam eva pratipādyate muhuḥ // 241.",
  "GSP33vivcud_u:746": "aikyaṃ tayor lakṣitayor na vācyayoḥ",
  "GSP33vivcud_u:747": "nigadyate 'nyonyaviruddhadharmiṇoḥ &",
  "GSP33vivcud_u:748": "khadyotabhānvor iva rājabhṛtyayoḥ",
  "GSP33vivcud_u:749": "kūpāmburāśyoḥ paramāṇumervoḥ // 242 //",
  "GSP33vivcud_u:750": "tayor virodho 'yamupādhikalpito",
  "GSP33vivcud_u:751": "na vāstavaḥ kaścidupādhireṣaḥ &",
  "GSP33vivcud_u:752": "īśasya māyā mahadādikāraṇaṃ",
  "GSP33vivcud_u:753": "jīvasya kāryaṃ śṛṇu pañcakośam // 243 //",
  "GSP33vivcud_u:754": "etāvupādhī parajīvayostayoḥ",
  "GSP33vivcud_u:755": "samyaṅnirāse na paro na jīvaḥ &",
  "GSP33vivcud_u:756": "rājyaṃ narendrasya bhaṭasya kheṭak",
  "GSP33vivcud_u:757": "tayor apohe na bhaṭo na rājā // 244 //",
  "GSP33vivcud_u:758": "athāta ādeśa iti śrutiḥ svayaṃ",
  "GSP33vivcud_u:759": "niṣedhati brahmaṇi kalpitaṃ dvayam &",
  "GSP33vivcud_u:760": "śrutipramāṇānugṛhītabodhāt",
  "GSP33vivcud_u:761": "tayor nirāsaḥ karaṇīya eva // 245 //",
  "GSP33vivcud_u:762": "nedaṃ nedaṃ kalpitatvān na satyaṃ",
  "GSP33vivcud_u:763": "rajjudṛṣṭavyālavatsvapnavacca &",
  "GSP33vivcud_u:764": "itthaṃ dṛśyaṃ sādhuyuktyā vyapohya",
  "GSP33vivcud_u:765": "jñeyaḥ paścādekabhāvastayor yaḥ // 246 //",
  "GSP33vivcud_u:766": "tatastu tau lakṣaṇayā sulakṣyau",
  "GSP33vivcud_u:767": "tayor akhaṇḍaikarasatvasiddhaye &",
  "GSP33vivcud_u:768": "nālaṃ jahatyā na tathājahatyā",
  "GSP33vivcud_u:769": "kintūbhayārthātmikayaiva bhāvyam // 247 //",
  "GSP33vivcud_u:770": "sa devadatto 'yamitīha caikatā",
  "GSP33vivcud_u:771": "viruddhadharmāṃśamapāsya kathyate &",
  "GSP33vivcud_u:772": "yathā tathā tattvamasītivākye",
  "GSP33vivcud_u:773": "viruddhadharmānubhayatra hitvā // 248 //",
  "GSP33vivcud_u:774": "saṃlakṣya cinmātratayā sadātmanoḥ",
  "GSP33vivcud_u:775": "akhaṇḍabhāvaḥ paricīyate budhaiḥ &",
  "GSP33vivcud_u:776": "evaṃ mahāvākyaśatena kathyate",
  "GSP33vivcud_u:777": "brahmātmanor aikyamakhaṇḍabhāvaḥ // 249 //",
  "GSP33vivcud_u:778": "asthūlamityetadasannirasya",
  "GSP33vivcud_u:779": "siddhaṃ svato vyomavadapratarkyam &",
  "GSP33vivcud_u:780": "ato mṛṣāmātramidaṃ pratītaṃ",
  "GSP33vivcud_u:781": "jahīhi yatsvātmatayā gṛhītam \\",
  "GSP33vivcud_u:782": "brahmāham ity eva viśuddhabuddhyā",
  "GSP33vivcud_u:783": "viddhi svamātmānamakhaṇḍabodham // 250 //",
  "GSP33vivcud_u:784": "mṛtkāryaṃ sakalaṃ ghaṭādi satataṃ mṛnmātramevāhitaṃ",
  "GSP33vivcud_u:785": "tadvatsajjanitaṃ sadātmakamidaṃ sanmātramevākhilam &",
  "GSP33vivcud_u:786": "yasmānnāsti sataḥ paraṃ kim api tatsatyaṃ sa ātmā svayaṃ",
  "GSP33vivcud_u:787": "tasmāttattvamasi praśāntamamalaṃ brahmādvayaṃ yatparam // 251 //",
  "GSP33vivcud_u:788": "nidrākalpitadeśakālaviṣayajñātrādi sarvaṃ yathā",
  "GSP33vivcud_u:789": "mithyā tadvadihāpi jāgrati jagatsvājñānakāryatvataḥ &",
  "GSP33vivcud_u:790": "yasmād evamidaṃ śarīrakaraṇaprāṇāhamādyapyasat",
  "GSP33vivcud_u:791": "tasmāttattvamasi praśāntamamalaṃ brahmādvayaṃ yatparam // 252 //",
  "GSP33vivcud_u:792": "yatra bhrāntyā kalpita tadviveke",
  "GSP33vivcud_u:793": "tattanmātraṃ naiva tasmādvibhinnam &",
  "GSP33vivcud_u:794": "svapne naṣṭaṃ svapnaviśvaṃ vicitraṃ",
  "GSP33vivcud_u:795": "svasmādbhinnaṃ kinnu dṛṣṭaṃ prabodhe // 253 //",
  "GSP33vivcud_u:796": "jātinītikulagotradūragaṃ",
  "GSP33vivcud_u:797": "nāmarūpaguṇadoṣavarjitam &",
  "GSP33vivcud_u:798": "deśakālaviṣayātivarti yad",
  "GSP33vivcud_u:799": "brahma tattvamasi bhāvayātmani // 254 //",
  "GSP33vivcud_u:800": "yatparaṃ sakalavāgagocaraṃ",
  "GSP33vivcud_u:801": "gocaraṃ vimalabodhacakṣuṣaḥ &",
  "GSP33vivcud_u:802": "śuddhacidghanamanādi vastu yad",
  "GSP33vivcud_u:803": "brahma tattvamasi bhāvayātmani // 255 //",
  "GSP33vivcud_u:804": "ṣaḍbhirūrmibhirayogi yogihṛd-",
  "GSP33vivcud_u:805": "bhāvitaṃ na karaṇair vibhāvitam &",
  "GSP33vivcud_u:806": "buddhyavedyamanavadyamasti yad",
  "GSP33vivcud_u:807": "brahma tattvamasi bhāvayātmani // 256 //",
  "GSP33vivcud_u:808": "bhrāntikalpitajagatkalāśrayaṃ",
  "GSP33vivcud_u:809": "svāśrayaṃ ca sadasadvilakṣaṇam &",
  "GSP33vivcud_u:810": "niṣkalaṃ nirupamānavaddhi yad",
  "GSP33vivcud_u:811": "brahma tattvamasi bhāvayātmani // 257 //",
  "GSP33vivcud_u:812": "janmavṛddhipariṇatyapakṣaya-",
  "GSP33vivcud_u:813": "vyādhināśanavihīnamavyayam &",
  "GSP33vivcud_u:814": "viśvasṛṣṭyavavighātakāraṇaṃ",
  "GSP33vivcud_u:815": "brahma tattvamasi bhāvayātmani // 258 //",
  "GSP33vivcud_u:816": "astabhedamanapāstalakṣaṇaṃ",
  "GSP33vivcud_u:817": "nistaraṅgajalarāśiniścalam &",
  "GSP33vivcud_u:818": "nityamuktamavibhaktamūrti yad",
  "GSP33vivcud_u:819": "brahma tattvamasi bhāvayātmani // 259 //",
  "GSP33vivcud_u:820": "ekam eva sadanekakāraṇaṃ",
  "GSP33vivcud_u:821": "kāraṇāntaranirāsyakāraṇam &",
  "GSP33vivcud_u:822": "kāryakāraṇavilakṣaṇaṃ svayaṃ",
  "GSP33vivcud_u:823": "brahma tattvamasi bhāvayātmani // 260 //",
  "GSP33vivcud_u:824": "nirvikalpakamanalpamakṣaraṃ",
  "GSP33vivcud_u:825": "yatkṣarākṣaravilakṣaṇaṃ param &",
  "GSP33vivcud_u:826": "nityamavyayasukhaṃ nirañjanaṃ",
  "GSP33vivcud_u:827": "brahma tattvamasi bhāvayātmani // 261 //",
  "GSP33vivcud_u:828": "yadvibhāti sadanekadhā bhramān",
  "GSP33vivcud_u:829": "nāmarūpaguṇavikriyātmanā &",
  "GSP33vivcud_u:830": "hemavatsvayamavikriyaṃ sadā",
  "GSP33vivcud_u:831": "brahma tattvamasi bhāvayātmani // 262 //",
  "GSP33vivcud_u:832": "yaccakāstyanaparaṃ parātparaṃ",
  "GSP33vivcud_u:833": "pratyagekarasam ātmalakṣaṇam &",
  "GSP33vivcud_u:834": "satyacitsukhamanantamavyayaṃ",
  "GSP33vivcud_u:835": "brahma tattvamasi bhāvayātmani // 263 //",
  "GSP33vivcud_u:836": "uktamarthamimam ātmani svayaṃ",
  "GSP33vivcud_u:837": "bhāvayetprathitayuktibhirdhiyā &",
  "GSP33vivcud_u:838": "saṃśayādirahitaṃ karāmbuvat",
  "GSP33vivcud_u:839": "tena tattvanigamo bhaviṣyati // 264 //",
  "GSP33vivcud_u:840": "saṃbodhamātraṃ pariśuddhatattvaṃ",
  "GSP33vivcud_u:841": "vijñāya saṅghe nṛpavacca sainye &",
  "GSP33vivcud_u:842": "tadāśrayaḥ svātmani sarvadā sthito",
  "GSP33vivcud_u:843": "vilāpaya brahmaṇi viśvajātam // 265 //",
  "GSP33vivcud_u:844": "buddhau guhāyāṃ sadasadvilakṣaṇaṃ",
  "GSP33vivcud_u:845": "brahmāsti satyaṃ paramadvitīyam &",
  "GSP33vivcud_u:846": "tad ātmanā yo 'tra vasedguhāyāṃ",
  "GSP33vivcud_u:847": "punarna tasyāṅgaguhāpraveśaḥ // 266 //",
  "GSP33vivcud_u:848": "jñāte vastuny api balavatī vāsanānādireṣā",
  "GSP33vivcud_u:849": "kartā bhoktāpyahamiti dṛḍhā yāsya saṃsārahetuḥ &",
  "GSP33vivcud_u:850": "pratyagdṛṣṭyātmani nivasatā sāpaneyā prayatnān",
  "GSP33vivcud_u:851": "muktiṃ prāhustadiha munayo vāsanātānavaṃ yat // 267 //",
  "GSP33vivcud_u:852": "ahaṃ mameti yo bhāvo dehākṣādāvanātmani &",
  "GSP33vivcud_u:853": "adhyāso 'yaṃ nirastavyo viduṣā svātmaniṣṭhayā // 268 //",
  "GSP33vivcud_u:854": "jñātvā svaṃ pratyagātmānaṃ buddhitadvṛttisākṣiṇam &",
  "GSP33vivcud_u:855": "so 'ham ity eva sadvṛttyānātmanyātmamatiṃ jahi // 269 //",
  "GSP33vivcud_u:856": "lokānuvartanaṃ tyaktvā tyaktvā dehānuvartanam &",
  "GSP33vivcud_u:857": "śāstrānuvartanaṃ tyaktvā svādhyāsāpanayaṃ kuru // 270 //",
  "GSP33vivcud_u:858": "lokavāsanayā jantoḥ śāstravāsanayāpi ca &",
  "GSP33vivcud_u:859": "dehavāsanayā jñānaṃ yathāvannaiva jāyate // 271 //",
  "GSP33vivcud_u:860": "saṃsārakārāgṛhamokṣamicchor",
  "GSP33vivcud_u:861": "ayomayaṃ pādanibandhaśṛṅkhalam &",
  "GSP33vivcud_u:862": "vadanti tajjñāḥ paṭu vāsanātrayaṃ",
  "GSP33vivcud_u:863": "yo 'smādvimuktaḥ samupaiti muktim // 272 //",
  "GSP33vivcud_u:864": "jalādisaṃsargavaśātprabhūta-",
  "GSP33vivcud_u:865": "durgandhadhūtāgarudivyavāsanā &",
  "GSP33vivcud_u:866": "saṃgharṣaṇenaiva vibhāti samyag-",
  "GSP33vivcud_u:867": "vidhūyamāne sati bāhyagandhe // 273 //",
  "GSP33vivcud_u:868": "antaḥśritānantadūrantavāsanā-",
  "GSP33vivcud_u:869": "dhūlīviliptā param ātmavāsanā &",
  "GSP33vivcud_u:870": "prajñātisaṃgharṣaṇato viśuddhā",
  "GSP33vivcud_u:871": "pratīyate candanagandhavat sphuṭam // 274 //",
  "GSP33vivcud_u:872": "anātmavāsanājālaistirobhūtātmavāsanā &",
  "GSP33vivcud_u:873": "nityātmaniṣṭhayā teṣāṃ nāśe bhāti svayaṃ sphuṭam // 275 //",
  "GSP33vivcud_u:874": "yathā yathā pratyagavasthitaṃ manaḥ",
  "GSP33vivcud_u:875": "tathā tathā muñcati bāhyavāsanām &",
  "GSP33vivcud_u:876": "niḥśeṣamokṣe sati vāsanānāṃ",
  "GSP33vivcud_u:877": "ātmānubhūtiḥ pratibandhaśūnyā // 276 //",
  "GSP33vivcud_u:878": "svātmany eva sadā sthitvā mano naśyati yoginaḥ &",
  "GSP33vivcud_u:879": "vāsanānāṃ kṣayaścātaḥ svādhyāsāpanayaṃ kuru // 277 //",
  "GSP33vivcud_u:880": "tamo dvābhyāṃ rajaḥ sattvātsattvaṃ śuddhena naśyati &",
  "GSP33vivcud_u:881": "tasmātsattvamavaṣṭabhya svādhyāsāpanayaṃ kuru // 278 //",
  "GSP33vivcud_u:882": "prārabdhaṃ puṣyati vapuriti niścitya niścalaḥ &",
  "GSP33vivcud_u:883": "dhairyamālambya yatnena svādhyāsāpanayaṃ kuru // 279 //",
  "GSP33vivcud_u:884": "nāhaṃ jīvaḥ paraṃ brahmetyatadvyāvṛttipūrvakam &",
  "GSP33vivcud_u:885": "vāsanāvegataḥ prāptasvādhyāsāpanayaṃ kuru // 280 //",
  "GSP33vivcud_u:886": "śrutyā yuktyā svānubhūtyā jñātvā sārvātmyam ātmanaḥ &",
  "GSP33vivcud_u:887": "kvacidābhāsataḥ prāptasvādhyāsāpanayaṃ kuru // 281 //",
  "GSP33vivcud_u:888": "anādānavisargābhyāmīṣannāsti kriyā muneḥ &",
  "GSP33vivcud_u:889": "tadekaniṣṭhayā nityaṃ svādhyāsāpanayaṃ kuru // 282 //",
  "GSP33vivcud_u:890": "tattvamasyādivākyotthabrahmātmaikatvabodhataḥ &",
  "GSP33vivcud_u:891": "brahmaṇy ātmatvadārḍhyāya svādhyāsāpanayaṃ kuru // 283 //",
  "GSP33vivcud_u:892": "ahaṃbhāvasya dehe 'sminniḥśeṣavilayāvadhi &",
  "GSP33vivcud_u:893": "sāvadhānena yuktātmā svādhyāsāpanayaṃ kuru // 284 //",
  "GSP33vivcud_u:894": "pratītirjīvajagatoḥ svapnavadbhāti yāvatā &",
  "GSP33vivcud_u:895": "tāvannirantaraṃ vidvansvādhyāsāpanayaṃ kuru // 285 //",
  "GSP33vivcud_u:896": "nidrāyā lokavārtāyāḥ śabdāder api vismṛteḥ &",
  "GSP33vivcud_u:897": "kvacinnāvasaraṃ dattvā cintayātmānam ātmani // 286 //",
  "GSP33vivcud_u:898": "mātāpitror malodbhūtaṃ malamāṃsamayaṃ vapuḥ &",
  "GSP33vivcud_u:899": "tyaktvā cāṇḍālavaddūraṃ brahmībhūya kṛtī bhava // 287 //",
  "GSP33vivcud_u:900": "ghaṭākāśaṃ mahākāśa ivātmānaṃ parātmani &",
  "GSP33vivcud_u:901": "vilāpyākhaṇḍabhāvena tūṣṇī bhava sadā mune // 288 //",
  "GSP33vivcud_u:902": "svaprakāśamadhiṣṭhānaṃ svayaṃbhūya sadātmanā &",
  "GSP33vivcud_u:903": "brahmāṇḍam api piṇḍāṇḍaṃ tyajyatāṃ malabhāṇḍavat // 289 //",
  "GSP33vivcud_u:904": "cidātmani sadānande dehārūḍhāmahaṃdhiyam &",
  "GSP33vivcud_u:905": "niveśya liṅgamutsṛjya kevalo bhava sarvadā // 290 //",
  "GSP33vivcud_u:906": "yatraiṣa jagadābhāso darpaṇāntaḥ puraṃ yathā &",
  "GSP33vivcud_u:907": "tadbrahmāhamiti jñātvā kṛtakṛtyo bhaviṣyasi // 291 //",
  "GSP33vivcud_u:908": "yatsatyabhūtaṃ nijarūpamādyaṃ",
  "GSP33vivcud_u:909": "cidadvayānandamarūpamakriyam &",
  "GSP33vivcud_u:910": "tadetya mithyāvapurutsṛjeta",
  "GSP33vivcud_u:911": "śailūṣavadveṣamupāttamātmanaḥ // 292 //",
  "GSP33vivcud_u:912": "sarvātmanā dṛśyamidaṃ mṛṣaiva",
  "GSP33vivcud_u:913": "naivāhamarthaḥ kṣaṇikatvadarśanāt &",
  "GSP33vivcud_u:914": "jānāmyahaṃ sarvamiti pratītiḥ",
  "GSP33vivcud_u:915": "kuto 'ham ādeḥ kṣaṇikasya sidhyet // 293 //",
  "GSP33vivcud_u:916": "ahaṃpadārthastvahamādisākṣī",
  "GSP33vivcud_u:917": "nityaṃ suṣuptāv api bhāvadarśanāt &",
  "GSP33vivcud_u:918": "brūte hyajo nitya iti śrutiḥ svayaṃ",
  "GSP33vivcud_u:919": "tatpratyagātmā sadasadvilakṣaṇaḥ // 294 //",
  "GSP33vivcud_u:920": "vikāriṇāṃ sarvavikāravettā",
  "GSP33vivcud_u:921": "nityāvikāro bhavituṃ samarhati &",
  "GSP33vivcud_u:922": "manorathasvapnasuṣuptiṣu sphuṭaṃ",
  "GSP33vivcud_u:923": "punaḥ punardṛṣṭamasattvametayoḥ // 295 //",
  "GSP33vivcud_u:924": "ato 'bhimānaṃ tyaja māṃsapiṇḍe",
  "GSP33vivcud_u:925": "piṇḍābhimāniny api buddhikalpite &",
  "GSP33vivcud_u:926": "kālatrayābādhyamakhaṇḍabodhaṃ",
  "GSP33vivcud_u:927": "jñātvā svamātmānamupaihi śāntim // 296 //",
  "GSP33vivcud_u:928": "tyajābhimānaṃ kulagotranāma-",
  "GSP33vivcud_u:929": "rūpāśrameṣvārdraśavāśriteṣu &",
  "GSP33vivcud_u:930": "liṅgasya dharmān api kartṛtādiṃs",
  "GSP33vivcud_u:931": "tyaktā bhavākhaṇḍasukhasvarūpaḥ // 297 //",
  "GSP33vivcud_u:932": "santyanye pratibandhāḥ puṃsaḥ saṃsārahetavo dṛṣṭāḥ &",
  "GSP33vivcud_u:933": "teṣām evaṃ mūlaṃ prathamavikāro bhavatyahaṃkāraḥ // 298 //",
  "GSP33vivcud_u:934": "yāvatsyātsvasya saṃbandho 'haṃkāreṇa durātmanā &",
  "GSP33vivcud_u:935": "tāvan na leśamātrāpi muktivārtā vilakṣaṇā // 299 //",
  "GSP33vivcud_u:936": "ahaṃkāragrahānmuktaḥ svarūpamupapadyate &",
  "GSP33vivcud_u:937": "candravadvimalaḥ pūrṇaḥ sadānandaḥ svayaṃprabhaḥ // 300 //",
  "GSP33vivcud_u:938": "yo vā pure so 'ham iti pratīto",
  "GSP33vivcud_u:939": "buddhyā prakḷptastamasātimūḍhayā &",
  "GSP33vivcud_u:940": "tasyaiva niḥśeṣatayā vināśe",
  "GSP33vivcud_u:941": "brahmātmabhāvaḥ pratibandhaśūnyaḥ // 301 //",
  "GSP33vivcud_u:942": "brahmānandanidhirmahābalavatāhaṃkāraghorāhinā",
  "GSP33vivcud_u:943": "saṃveṣṭy ātmani rakṣyate guṇamayaiścaṇḍestribhirmastakaiḥ &",
  "GSP33vivcud_u:944": "vijñānākhyamahāsinā śrutimatā vicchidya śīrṣatrayaṃ",
  "GSP33vivcud_u:945": "nirmūlyāhimimaṃ nidhiṃ sukhakaraṃ dhīro 'nubhoktuṃkṣamaḥ // 302 //",
  "GSP33vivcud_u:946": "yāvadvā yat kiṃcid viṣadoṣasphūrtirasti ceddehe &",
  "GSP33vivcud_u:947": "katham ārogyāya bhavettadvadahantāpi yogino muktyai // 303 //",
  "GSP33vivcud_u:948": "ahamo 'tyantanivṛttyā tatkṛtanānāvikalpasaṃhṛtyā &",
  "GSP33vivcud_u:949": "pratyaktattvavivekādidamahamasmīti vindate tattvam // 304 //",
  "GSP33vivcud_u:950": "ahaṃkāre kartaryahamiti matiṃ muñca sahasā",
  "GSP33vivcud_u:951": "vikārātmany ātmapratiphalajuṣi svasthitimuṣi &",
  "GSP33vivcud_u:952": "yadadhyāsātprāptā janimṛtijarāduḥkhabahulā",
  "GSP33vivcud_u:953": "pratīcaścinmūrtestava sukhatanoḥ saṃsṛtiriyam // 305 //",
  "GSP33vivcud_u:954": "sadaikarūpasya cidātmano vibhor",
  "GSP33vivcud_u:955": "ānandamūrteranavadyakīrteḥ &",
  "GSP33vivcud_u:956": "naivānyathā kvāpyavikāriṇaste",
  "GSP33vivcud_u:957": "vināhamadhyāsamamuṣya saṃsṛtiḥ // 306 //",
  "GSP33vivcud_u:958": "tasmādahaṃkāramimaṃ svaśatruṃ",
  "GSP33vivcud_u:959": "bhokturgale kaṇṭakavatpratītam &",
  "GSP33vivcud_u:960": "vicchidya vijñānamahāsinā sphuṭaṃ",
  "GSP33vivcud_u:961": "bhuṅkṣvātmasāmrājyasukhaṃ yatheṣṭam // 307 //",
  "GSP33vivcud_u:962": "tato 'ham ādervinivartya vṛttiṃ",
  "GSP33vivcud_u:963": "saṃtyaktarāgaḥ paramārthalābhāt &",
  "GSP33vivcud_u:964": "tūṣṇīṃ samāssvātmasukhānubhūtyā",
  "GSP33vivcud_u:965": "pūrṇātmanā brahmaṇi nirvikalpaḥ // 308 //",
  "GSP33vivcud_u:966": "samūlakṛtto 'pi mahānahaṃ punaḥ",
  "GSP33vivcud_u:967": "vyullekhitaḥ syādyadi cetasā kṣaṇam &",
  "GSP33vivcud_u:968": "saṃjīvya vikṣepaśataṃ karoti",
  "GSP33vivcud_u:969": "nabhasvatā prāvṛṣi vārido yathā // 309 //",
  "GSP33vivcud_u:970": "nigṛhya śatrorahamo 'vakāśaḥ",
  "GSP33vivcud_u:971": "kvacin na deyo viṣayānucintayā &",
  "GSP33vivcud_u:972": "sa eva saṃjīvanaheturasya",
  "GSP33vivcud_u:973": "prakṣīṇajambīrataror ivāmbu // 310 //",
  "GSP33vivcud_u:974": "dehātmanā saṃsthita eva kāmī",
  "GSP33vivcud_u:975": "vilakṣaṇaḥ kāmayitā kathaṃ syāt &",
  "GSP33vivcud_u:976": "ato 'rthasandhānaparatvam eva",
  "GSP33vivcud_u:977": "bhedaprasaktyā bhavabandhahetuḥ // 311 //",
  "GSP33vivcud_u:978": "kāryapravardhanādbījapravṛddhiḥ paridṛśyate &",
  "GSP33vivcud_u:979": "kāryanāśādbījanāśastasmātkāryaṃ nirodhayet // 312 //",
  "GSP33vivcud_u:980": "vāsanāvṛddhitaḥ kāryaṃ kāryavṛddhyā ca vāsanā &",
  "GSP33vivcud_u:981": "vardhate sarvathā puṃsaḥ saṃsāro na nivartate // 313 //",
  "GSP33vivcud_u:982": "saṃsārabandhavicchittyai tad dvayaṃ pradahedyatiḥ &",
  "GSP33vivcud_u:983": "vāsanāvṛddhiretābhyāṃ cintayā kriyayā bahiḥ // 314 //",
  "GSP33vivcud_u:984": "tābhyāṃ pravardhamānā sā sūte saṃsṛtim ātmanaḥ &",
  "GSP33vivcud_u:985": "trayāṇāṃ ca kṣayopāyaḥ sarvāvasthāsu sarvadā // 315 //",
  "GSP33vivcud_u:986": "sarvatra sarvataḥ sarvabrahmamātrāvalokanaiḥ &",
  "GSP33vivcud_u:987": "sadbhāvavāsanādārḍhyāttattrayaṃ layamaśnute // 316 //",
  "GSP33vivcud_u:988": "kriyānāśe bhaveccintānāśo 'smādvāsanākṣayaḥ &",
  "GSP33vivcud_u:989": "vāsanāprakṣayo mokṣaḥ sā jīvanmuktiriṣyate // 317 //",
  "GSP33vivcud_u:990": "sadvāsanāsphūrtivijṛmbhaṇe sati",
  "GSP33vivcud_u:991": "hyasau vilīnāpyahamādivāsanā &",
  "GSP33vivcud_u:992": "atiprakṛṣṭāpyaruṇaprabhāyāṃ",
  "GSP33vivcud_u:993": "vilīyate sādhu yathā tamisrā // 318 //",
  "GSP33vivcud_u:994": "tamastamaḥkāryamanarthajālaṃ",
  "GSP33vivcud_u:995": "na dṛśyate satyudite dineśe &",
  "GSP33vivcud_u:996": "tathādvayānandarasānubhūtau",
  "GSP33vivcud_u:997": "na vāsti bandho na ca duḥkhagandhaḥ // 319 //",
  "GSP33vivcud_u:998": "dṛśyaṃ pratītaṃ pravilāpayansan",
  "GSP33vivcud_u:999": "sanmātramānandaghanaṃ vibhāvayan &",
  "GSP33vivcud_u:1000": "samāhitaḥ sanbahirantaraṃ vā",
  "GSP33vivcud_u:1001": "kālaṃ nayethāḥ sati karmabandhe // 320 //",
  "GSP33vivcud_u:1002": "pramādo brahmaniṣṭhāyāṃ na kartavyaḥ kadācana &",
  "GSP33vivcud_u:1003": "pramādo mṛtyurityāha bhagavānbrahmaṇaḥ sutaḥ // 321 //",
  "GSP33vivcud_u:1004": "na pramādādanartho 'nyo jñāninaḥ svasvarūpataḥ &",
  "GSP33vivcud_u:1005": "tato mohastato 'haṃdhīstato bandhastato vyathā // 322 //",
  "GSP33vivcud_u:1006": "viṣayābhimukhaṃ dṛṣṭvā vidvāṃsam api vismṛtiḥ &",
  "GSP33vivcud_u:1007": "vikṣepayati dhīdoṣair yoṣā jāram iva priyam // 323 //",
  "GSP33vivcud_u:1008": "yathāpakṛṣṭaṃ śaivālaṃ kṣaṇamātraṃ na tiṣṭhati &",
  "GSP33vivcud_u:1009": "āvṛṇoti tathā māyā prājñaṃ vāpi parāṅmukham // 324 //",
  "GSP33vivcud_u:1010": "lakṣyacyutaṃ cedyadi cittamīṣad",
  "GSP33vivcud_u:1011": "bahirmukhaṃ sannipatettatastataḥ &",
  "GSP33vivcud_u:1012": "pramādataḥ pracyutakelikandukaḥ",
  "GSP33vivcud_u:1013": "sopānapaṅktau patito yathā tathā // 325 //",
  "GSP33vivcud_u:1014": "viṣayeṣvāviśaccetaḥ saṃkalpayati tadguṇān &",
  "GSP33vivcud_u:1015": "samyaksaṃkalpanātkāmaḥ kāmātpuṃsaḥ pravartanam // 326 //",
  "GSP33vivcud_u:1016": "ataḥ pramādān na paro 'sti mṛtyuḥ",
  "GSP33vivcud_u:1017": "vivekino brahmavidaḥ samādhau &",
  "GSP33vivcud_u:1018": "samāhitaḥ siddhimupaiti samyak",
  "GSP33vivcud_u:1019": "samāhitātmā bhava sāvadhānaḥ // 327 //",
  "GSP33vivcud_u:1020": "tataḥ svarūpavibhraṃśo vibhraṣṭastu patatyadhaḥ &",
  "GSP33vivcud_u:1021": "patitasya vinā nāśaṃ punarnāroha īkṣyate // 328 //",
  "GSP33vivcud_u:1022": "saṃkalpaṃ varjayettasmātsarvānarthasya kāraṇam &",
  "GSP33vivcud_u:1023": "jīvato yasya kaivalyaṃ videhe sa ca kevalaḥ \\",
  "GSP33vivcud_u:1024": "yat kiṃcit paśyato bhedaṃ bhayaṃ brūte yajuḥśrutiḥ // 329 //",
  "GSP33vivcud_u:1025": "yadā kadā vāpi vipaścideṣa",
  "GSP33vivcud_u:1026": "brahmaṇy anante 'py aṇumātrabhedam &",
  "GSP33vivcud_u:1027": "paśyatyathāmuṣya bhayaṃ tadaiva",
  "GSP33vivcud_u:1028": "yadvīkṣitaṃ bhinnatayā pramādāt // 330 //",
  "GSP33vivcud_u:1029": "śrutismṛtinyāyaśatair niṣiddhe",
  "GSP33vivcud_u:1030": "dṛśye 'tra yaḥ svātmamatiṃ karoti &",
  "GSP33vivcud_u:1031": "upaiti duḥkhopari duḥkhajātaṃ",
  "GSP33vivcud_u:1032": "niṣiddhakartā sa malimluco yathā // 331 //",
  "GSP33vivcud_u:1033": "satyābhisaṃdhānarato vimukto",
  "GSP33vivcud_u:1034": "mahattvamātmīyamupaiti nityam &",
  "GSP33vivcud_u:1035": "mithyābhisandhānaratastu naśyed",
  "GSP33vivcud_u:1036": "dṛṣṭaṃ tadetadyadacauracaurayoḥ // 332 //",
  "GSP33vivcud_u:1037": "yatirasadanusandhiṃ bandhahetuṃ vihāya",
  "GSP33vivcud_u:1038": "svayamayamahamasmīty ātmadṛṣṭyaiva tiṣṭhet &",
  "GSP33vivcud_u:1039": "sukhayati nanu niṣṭhā brahmaṇi svānubhūtyā",
  "GSP33vivcud_u:1040": "harati paramavidyākāryaduḥkhaṃ pratītam // 333 //",
  "GSP33vivcud_u:1041": "bāhyānusandhiḥ parivardhayetphalaṃ",
  "GSP33vivcud_u:1042": "durvāsanām eva tatastato 'dhikām &",
  "GSP33vivcud_u:1043": "jñātvā vivekaiḥ parihṛtya bāhyaṃ",
  "GSP33vivcud_u:1044": "svātmānusandhiṃ vidadhīta nityam // 334 //",
  "GSP33vivcud_u:1045": "bāhye niruddhe manasaḥ prasannatā",
  "GSP33vivcud_u:1046": "manaḥprasāde paramātmadarśanam &",
  "GSP33vivcud_u:1047": "tasminsudṛṣṭe bhavabandhanāśo",
  "GSP33vivcud_u:1048": "bahirnirodhaḥ padavī vimukteḥ // 335 //",
  "GSP33vivcud_u:1049": "kaḥ paṇḍitaḥ sansadasadvivekī",
  "GSP33vivcud_u:1050": "śrutipramāṇaḥ paramārthadarśī &",
  "GSP33vivcud_u:1051": "jānanhi kuryādasato 'valambaṃ",
  "GSP33vivcud_u:1052": "svapātahetoḥ śiśuvanmumukṣuḥ // 336 //",
  "GSP33vivcud_u:1053": "dehādisaṃsaktimato na muktiḥ",
  "GSP33vivcud_u:1054": "muktasya dehādyabhimatyabhāvaḥ &",
  "GSP33vivcud_u:1055": "suptasya no jāgaraṇaṃ na jāgrataḥ",
  "GSP33vivcud_u:1056": "svapnastayor bhinnaguṇāśrayatvāt // 337 //",
  "GSP33vivcud_u:1057": "antarbahiḥ svaṃ sthirajaṅgameṣu",
  "GSP33vivcud_u:1058": "jñātvātmanādhāratayā vilokya &",
  "GSP33vivcud_u:1059": "tyaktākhilopādhirakhaṇḍarūpaḥ",
  "GSP33vivcud_u:1060": "pūrṇātmanā yaḥ sthita eṣa muktaḥ // 338 //",
  "GSP33vivcud_u:1061": "sarvātmanā bandhavimuktihetuḥ",
  "GSP33vivcud_u:1062": "sarvātmabhāvān na paro 'sti kaścit &",
  "GSP33vivcud_u:1063": "dṛśyāgrahe satyupapadyate 'sau",
  "GSP33vivcud_u:1064": "sarvātmabhāvo 'sya sadātmaniṣṭhayā // 339 //",
  "GSP33vivcud_u:1065": "dṛśyasyāgrahaṇaṃ kathaṃ nu ghaṭate dehātmanā tiṣṭhato",
  "GSP33vivcud_u:1066": "bāhyārthānubhavaprasaktamanasastattatkriyāṃ kurvataḥ &",
  "GSP33vivcud_u:1067": "saṃnyastākhila-dharma-karma-viṣayair nityātmaniṣṭhāparaiḥ",
  "GSP33vivcud_u:1068": "tattvajñaiḥ karaṇīyam ātmani sadānandecchubhiryatnataḥ // 340 //",
  "GSP33vivcud_u:1069": "sarvātmasiddhaye bhikṣoḥ kṛtaśravaṇakarmaṇaḥ &",
  "GSP33vivcud_u:1070": "samādhiṃ vidadhātyeṣā śānto dānta iti śrutiḥ // 341 //",
  "GSP33vivcud_u:1071": "ārūḍhaśakterahamo vināśaḥ",
  "GSP33vivcud_u:1072": "kartun na śakya sahasāpi paṇḍitaiḥ &",
  "GSP33vivcud_u:1073": "ye nirvikalpākhyasamādhiniścalāḥ",
  "GSP33vivcud_u:1074": "tānantarānantabhavā hi vāsanāḥ // 342 //",
  "GSP33vivcud_u:1075": "ahaṃbuddhyaiva mohinyā yojayitvāvṛterbalāt &",
  "GSP33vivcud_u:1076": "vikṣepaśaktiḥ puruṣaṃ vikṣepayati tadguṇaiḥ // 343 //",
  "GSP33vivcud_u:1077": "vikṣepaśaktivijayo viṣamo vidhātuṃ",
  "GSP33vivcud_u:1078": "niḥśeṣamāvaraṇaśaktinivṛttyabhāve &",
  "GSP33vivcud_u:1079": "dṛgdṛśyayoḥ sphuṭapayojalavadvibhāge",
  "GSP33vivcud_u:1080": "naśyettadāvaraṇam ātmani ca svabhāvāt \\",
  "GSP33vivcud_u:1081": "niḥsaṃśayena bhavati pratibandhaśūnyo",
  "GSP33vivcud_u:1082": "vikṣepaṇaṃ nahiṃ tadā yadi cenmṛṣārthe // 344 //",
  "GSP33vivcud_u:1083": "samyagvivekaḥ sphuṭabodhajanyo",
  "GSP33vivcud_u:1084": "vibhajya dṛgdṛśyapadārthatattvam &",
  "GSP33vivcud_u:1085": "chinatti māyākṛtamohabandhaṃ",
  "GSP33vivcud_u:1086": "yasmādvimuktastu punarna saṃsṛtiḥ // 345 //",
  "GSP33vivcud_u:1087": "parāvaraikatvavivekavanhiḥ",
  "GSP33vivcud_u:1088": "dahatyavidyāgahanaṃ hyaśeṣam &",
  "GSP33vivcud_u:1089": "kiṃ syātpunaḥ saṃsaraṇasya bījaṃ",
  "GSP33vivcud_u:1090": "advaitabhāvaṃ samupeyuṣo 'sya // 346 //",
  "GSP33vivcud_u:1091": "āvaraṇasya nivṛttirbhavati hi samyakpadārthadarśanataḥ &",
  "GSP33vivcud_u:1092": "mithyājñānavināśastadvikṣepajanitaduḥkhanivṛttiḥ // 347 //",
  "GSP33vivcud_u:1093": "etattritayaṃ dṛṣṭaṃ samyagrajjusvarūpavijñānāt &",
  "GSP33vivcud_u:1094": "tasmādvastusatattvaṃ jñātavyaṃ bandhamuktaye viduṣā // 348 //",
  "GSP33vivcud_u:1095": "ayo 'gniyogād iva satsamanvayān",
  "GSP33vivcud_u:1096": "mātrādirūpeṇa vijṛmbhate dhīḥ &",
  "GSP33vivcud_u:1097": "tatkāryametaddvitayaṃ yato mṛṣā",
  "GSP33vivcud_u:1098": "dṛṣṭaṃ bhramasvapnamanoratheṣu // 349 //",
  "GSP33vivcud_u:1099": "tato vikārāḥ prakṛterahaṃmukhā",
  "GSP33vivcud_u:1100": "dehāvasānā viṣayāśca sarve &",
  "GSP33vivcud_u:1101": "kṣaṇe 'nyathābhāvitayā hyamīṣām",
  "GSP33vivcud_u:1102": "asattvamātmā tu kadāpi nānyathā // 350 //",
  "GSP33vivcud_u:1103": "nityādvayākhaṇḍacidekarūpo",
  "GSP33vivcud_u:1104": "buddhyādisākṣī sadasadvilakṣaṇaḥ &",
  "GSP33vivcud_u:1105": "ahaṃpadapratyayalakṣitārthaḥ",
  "GSP33vivcud_u:1106": "pratyak sadānandaghanaḥ parātmā // 351 //",
  "GSP33vivcud_u:1107": "itthaṃ vipaścitsadasadvibhajya",
  "GSP33vivcud_u:1108": "niścitya tattvaṃ nijabodhadṛṣṭyā &",
  "GSP33vivcud_u:1109": "jñātvā svamātmānamakhaṇḍabodhaṃ",
  "GSP33vivcud_u:1110": "tebhyo vimuktaḥ svayam eva śāmyati // 352 //",
  "GSP33vivcud_u:1111": "ajñānahṛdayagrantherniḥśeṣavilayastadā &",
  "GSP33vivcud_u:1112": "samādhināvikalpena yadādvaitātmadarśanam // 353 //",
  "GSP33vivcud_u:1113": "tvamahamidamitīyaṃ kalpanā buddhidoṣāt",
  "GSP33vivcud_u:1114": "prabhavati paramātmanyadvaye nirviśeṣe &",
  "GSP33vivcud_u:1115": "pravilasati samādhāvasya sarvo vikalpo",
  "GSP33vivcud_u:1116": "vilayanamupagacchedvastutattvāvadhṛtyā // 354 //",
  "GSP33vivcud_u:1117": "śānto dāntaḥ paramuparataḥ kṣāntiyuktaḥ samādhiṃ",
  "GSP33vivcud_u:1118": "kurvannityaṃ kalayati yatiḥ svasya sarvātmabhāvam &",
  "GSP33vivcud_u:1119": "tenāvidyātimirajanitānsādhu dagdhvā vikalpān",
  "GSP33vivcud_u:1120": "brahmākṛtyā nivasati sukhaṃ niṣkriyo nirvikalpaḥ // 355 //",
  "GSP33vivcud_u:1121": "samāhitā ye pravilāpya bāhyaṃ",
  "GSP33vivcud_u:1122": "śrotrādi cetaḥ svamahaṃ cidātmani &",
  "GSP33vivcud_u:1123": "ta eva muktā bhavapāśabandhaiḥ",
  "GSP33vivcud_u:1124": "nānye tu pārokṣyakathābhidhāyinaḥ // 356 //",
  "GSP33vivcud_u:1125": "upādhibhedātsvayam eva bhidyate",
  "GSP33vivcud_u:1126": "copādhyapohe svayam eva kevalaḥ &",
  "GSP33vivcud_u:1127": "tasmādupādhervilayāya vidvān",
  "GSP33vivcud_u:1128": "vasetsadākalpasamādhiniṣṭhayā // 357 //",
  "GSP33vivcud_u:1129": "sati sakto naro yāti sadbhāvaṃ hyekaniṣṭhayā &",
  "GSP33vivcud_u:1130": "kīṭako bhramaraṃ dhyāyan bhramaratvāya kalpate // 358 //",
  "GSP33vivcud_u:1131": "kriyāntarāsaktimapāsya kīṭako",
  "GSP33vivcud_u:1132": "dhyāyannalitvaṃ hyalibhāvamṛcchati &",
  "GSP33vivcud_u:1133": "tathaiva yogī paramātmatattvaṃ",
  "GSP33vivcud_u:1134": "dhyātvā samāyāti tadekaniṣṭhayā // 359 //",
  "GSP33vivcud_u:1135": "atīva sūkṣmaṃ paramātmatattvaṃ",
  "GSP33vivcud_u:1136": "na sthūladṛṣṭyā pratipattumarhati &",
  "GSP33vivcud_u:1137": "samādhinātyantasusūkṣmavṛtyā",
  "GSP33vivcud_u:1138": "jñātavyamāryair atiśuddhabuddhibhiḥ // 360 //",
  "GSP33vivcud_u:1139": "yathā suvarṇaṃ puṭapākaśodhitaṃ",
  "GSP33vivcud_u:1140": "tyaktvā malaṃ svātmaguṇaṃ samṛcchati &",
  "GSP33vivcud_u:1141": "tathā manaḥ sattvarajastamomalaṃ",
  "GSP33vivcud_u:1142": "dhyānena santyajya sameti tattvam // 361 //",
  "GSP33vivcud_u:1143": "nirantarābhyāsavaśāttaditthaṃ",
  "GSP33vivcud_u:1144": "pakvaṃ mano brahmaṇi līyate yadā &",
  "GSP33vivcud_u:1145": "tadā samādhiḥ savikalpavarjitaḥ",
  "GSP33vivcud_u:1146": "svato 'dvayānandarasānubhāvakaḥ // 362 //",
  "GSP33vivcud_u:1147": "samādhinānena samastavāsanā-",
  "GSP33vivcud_u:1148": "granthervināśo 'khilakarmanāśaḥ &",
  "GSP33vivcud_u:1149": "antarbahiḥ sarvata eva sarvadā",
  "GSP33vivcud_u:1150": "svarūpavisphūrtirayatnataḥ syāt // 363 //",
  "GSP33vivcud_u:1151": "śruteḥ śataguṇaṃ vidyānmananaṃ mananād api &",
  "GSP33vivcud_u:1152": "nidiṃdhyāsaṃ lakṣaguṇamanantaṃ nirvikalpakam // 364 //",
  "GSP33vivcud_u:1153": "nirvikalpakasamādhinā sphuṭaṃ",
  "GSP33vivcud_u:1154": "brahmatattvamavagamyate dhruvam &",
  "GSP33vivcud_u:1155": "nānyathā calatayā manogateḥ",
  "GSP33vivcud_u:1156": "pratyayāntaravimiśritaṃ bhavet // 365 //",
  "GSP33vivcud_u:1157": "ataḥ samādhatsva yatendriyaḥ san",
  "GSP33vivcud_u:1158": "nirantaraṃ śāntamanāḥ pratīci &",
  "GSP33vivcud_u:1159": "vidhvaṃsaya dhvāntamanādyavidyayā",
  "GSP33vivcud_u:1160": "kṛtaṃ sadekatvavilokanena // 366 //",
  "GSP33vivcud_u:1161": "yogasya prathamadvāraṃ vāṅnirodho 'parigrahaḥ &",
  "GSP33vivcud_u:1162": "nirāśā ca nirīhā ca nityamekāntaśīlatā // 367 //",
  "GSP33vivcud_u:1163": "ekāntasthitirindriyoparamaṇe henurdamaścetasaḥ",
  "GSP33vivcud_u:1164": "saṃrodhe karaṇaṃ śamena vilayaṃ yāyādahaṃvāsanā &",
  "GSP33vivcud_u:1165": "tenānandarasānubhūtiracalā brāhmī sadā yoginaḥ",
  "GSP33vivcud_u:1166": "tasmāccittanirodha eva satataṃ kāryaḥ prayatno muneḥ // 368 //",
  "GSP33vivcud_u:1167": "vācaṃ niyacchātmani taṃ niyaccha",
  "GSP33vivcud_u:1168": "buddhau dhiyaṃ yaccha ca buddhisākṣiṇi &",
  "GSP33vivcud_u:1169": "taṃ cāpi pūrṇātmani nirvikalpe",
  "GSP33vivcud_u:1170": "vilāpya śāntiṃ paramāṃ bhajasva // 369 //",
  "GSP33vivcud_u:1171": "dehaprāṇendriyamanobuddhyādibhirupādhibhiḥ &",
  "GSP33vivcud_u:1172": "yair yair vṛtteḥsamāyogastatadbhāvo 'sya yoginaḥ // 370 //",
  "GSP33vivcud_u:1173": "tannivṛttyā muneḥ samyak sarvoparamaṇaṃ sukham &",
  "GSP33vivcud_u:1174": "saṃdṛśyate sadānandarasānubhavaviplavaḥ // 371 //",
  "GSP33vivcud_u:1175": "antastyāgo bahistyāgo viraktasyaiva yujyate &",
  "GSP33vivcud_u:1176": "tyajatyantarbahiḥsaṅgaṃ viraktastu mumukṣayā // 372 //",
  "GSP33vivcud_u:1177": "bahistu viṣayaiḥ saṅgaṃ tathāntarahamādibhiḥ &",
  "GSP33vivcud_u:1178": "virakta eva śaknoti tyaktuṃ brahmaṇi niṣṭhitaḥ // 373 //",
  "GSP33vivcud_u:1179": "vairāgyabodhau puruṣasya pakṣivat",
  "GSP33vivcud_u:1180": "pakṣau vijānīhi vicakṣaṇa tvam &",
  "GSP33vivcud_u:1181": "vimuktisaudhāgralatādhirohaṇaṃ",
  "GSP33vivcud_u:1182": "tābhyāṃ vinā nānyatareṇa sidhyati // 374 //",
  "GSP33vivcud_u:1183": "atyantavairāgyavataḥ samādhiḥ",
  "GSP33vivcud_u:1184": "samāhitasyaiva dṛḍhaprabodhaḥ &",
  "GSP33vivcud_u:1185": "prabuddhatattvasya hi bandhamuktiḥ",
  "GSP33vivcud_u:1186": "muktātmano nityasukhānubhūtiḥ // 375 //",
  "GSP33vivcud_u:1187": "vairāgyān na paraṃ sukhasya janakaṃ paśyāmi vaśyātmanaḥ",
  "GSP33vivcud_u:1188": "taccecchuddhatarātmabodhasahitaṃ svārājyasāmrājyadhuk &",
  "GSP33vivcud_u:1189": "etaddvāramajasramuktiyuvateryasmāttvamasmātparaṃ",
  "GSP33vivcud_u:1190": "sarvatrāspṛhayā sadātmani sadā prajñāṃ kuru śreyase // 376 //",
  "GSP33vivcud_u:1191": "āśāṃ chinddhi viṣopameṣu viṣayeṣveṣaiva mṛtyoḥ kṛtis",
  "GSP33vivcud_u:1192": "tyaktvā jātikulāśrameṣvabhimatiṃ muñcātidūrātkriyāḥ &",
  "GSP33vivcud_u:1193": "dehādāvasati tyajātmadhiṣaṇāṃ prajñāṃ kuruṣvātmani",
  "GSP33vivcud_u:1194": "tvaṃ draṣṭāsyamano 'si nirdvayaparaṃ brahmāsi yadvastutaḥ // 377 //",
  "GSP33vivcud_u:1195": "lakṣye brahmaṇi mānasaṃ dṛḍhataraṃ saṃsthāpya bāhyendriyaṃ",
  "GSP33vivcud_u:1196": "svasthāne viniveśya niścalatanuścopekṣya dehasthitim &",
  "GSP33vivcud_u:1197": "brahmātmaikyamupetya tanmayatayā cākhaṇḍavṛttyāniśaṃ",
  "GSP33vivcud_u:1198": "brahmānandarasaṃ pibātmani mudā śūnyaiḥ kimanyair bhṛśam // 378 //",
  "GSP33vivcud_u:1199": "anātmacintanaṃ tyaktvā kaśmalaṃ duḥkhakāraṇam &",
  "GSP33vivcud_u:1200": "cintayātmānamānandarūpaṃ yanmuktikāraṇam // 379 //",
  "GSP33vivcud_u:1201": "eṣa svayaṃjyotiraśeṣasākṣī",
  "GSP33vivcud_u:1202": "vijñānakośo vilasatyajasram &",
  "GSP33vivcud_u:1203": "lakṣyaṃ vidhāyainamasadvilakṣaṇam",
  "GSP33vivcud_u:1204": "akhaṇḍavṛttyātmatayānubhāvaya // 380 //",
  "GSP33vivcud_u:1205": "etamacchīnnayā vṛttyā pratyayāntaraśūnyayā &",
  "GSP33vivcud_u:1206": "ullekhayanvijānīyātsvasvarūpatayā sphuṭam // 381 //",
  "GSP33vivcud_u:1207": "atrātmatvaṃ dṛḍhīkurvannahamādiṣu saṃtyajan &",
  "GSP33vivcud_u:1208": "udāsīnatayā teṣu tiṣṭhetsphuṭaghaṭādivat // 382 //",
  "GSP33vivcud_u:1209": "viśuddhamantaḥkaraṇaṃ svarūpe",
  "GSP33vivcud_u:1210": "niveśya sākṣiṇy avabodhamātre &",
  "GSP33vivcud_u:1211": "śanaiḥ śanair niścalatāmupānayan",
  "GSP33vivcud_u:1212": "pūrṇaṃ svamevānuvilokayettataḥ // 383 //",
  "GSP33vivcud_u:1213": "dehendriyaprāṇamano 'ham ādibhiḥ",
  "GSP33vivcud_u:1214": "svājñānakḷptair akhilair upādhibhiḥ &",
  "GSP33vivcud_u:1215": "vimuktamātmānamakhaṇḍarūpaṃ",
  "GSP33vivcud_u:1216": "pūrṇaṃ mahākāśamivāvalokayet // 384 //",
  "GSP33vivcud_u:1217": "ghaṭakalaśakusūlasūcimukhyaiḥ",
  "GSP33vivcud_u:1218": "gaganamupādhiśatair vimuktamekam &",
  "GSP33vivcud_u:1219": "bhavati na vividhaṃ tathaiva śuddhaṃ",
  "GSP33vivcud_u:1220": "paramahamādivimuktamekam eva // 385 //",
  "GSP33vivcud_u:1221": "brahmādistambaparyantā mṛṣāmātrā upādhayaḥ &",
  "GSP33vivcud_u:1222": "tataḥ pūrṇaṃ svamātmānaṃ paśyedekātmanā sthitam // 386 //",
  "GSP33vivcud_u:1223": "yatra bhrāntyā kalpitaṃ tadviveke",
  "GSP33vivcud_u:1224": "tattanmātraṃ naiva tasmādvibhinnam &",
  "GSP33vivcud_u:1225": "bhrānternāśe bhāti dṛṣṭāhitattvaṃ",
  "GSP33vivcud_u:1226": "rajjustadvadviśvam ātmasvarūpam // 387 //",
  "GSP33vivcud_u:1227": "svayaṃ brahmā svayaṃ viṣṇuḥ svayamindraḥ svayaṃ śivaḥ &",
  "GSP33vivcud_u:1228": "svayaṃ viśvamidaṃ sarvaṃ svasmādanyan na kiṃcana // 388 //",
  "GSP33vivcud_u:1229": "antaḥ svayaṃ cāpi bahiḥ svayaṃ ca",
  "GSP33vivcud_u:1230": "svayaṃ purastāt svayam eva paścāt &",
  "GSP33vivcud_u:1231": "svayaṃ hyāvācyāṃ svayamapyudīcyāṃ",
  "GSP33vivcud_u:1232": "tathopariṣṭātsvayamapyadhastāt // 389 //",
  "GSP33vivcud_u:1233": "taraṅgaphenabhramabudbudādi",
  "GSP33vivcud_u:1234": "sarvaṃ svarūpeṇa jalaṃ yathā tathā &",
  "GSP33vivcud_u:1235": "cid eva dehādyahamantametat",
  "GSP33vivcud_u:1236": "sarvaṃ cid evaikarasaṃ viśuddham // 390 //",
  "GSP33vivcud_u:1237": "sadevedaṃ sarvaṃ jagadavagataṃ vāṅmanasayoḥ",
  "GSP33vivcud_u:1238": "sato 'nyannāsty eva prakṛtiparasīmni sthitavataḥ &",
  "GSP33vivcud_u:1239": "pṛthak kiṃ mṛtsnāyāḥ kalaśaghaṭakumbhādyavagataṃ",
  "GSP33vivcud_u:1240": "vadatyeṣa bhrāntastvamahamiti māyāmadirayā // 391 //",
  "GSP33vivcud_u:1241": "kriyāsamabhihāreṇa yatra nānyaditi śrutiḥ &",
  "GSP33vivcud_u:1242": "bravīti dvaitarāhityaṃ mithyādhyāsanivṛttaye // 392 //",
  "GSP33vivcud_u:1243": "ākāśavannirmalanirvikalpaṃ",
  "GSP33vivcud_u:1244": "niḥsīmaniḥspandananirvikāram &",
  "GSP33vivcud_u:1245": "antarbahiḥśūnyamananyamadvayaṃ",
  "GSP33vivcud_u:1246": "svayaṃ paraṃ brahma kimasti bodhyam // 393 //",
  "GSP33vivcud_u:1247": "vaktavyaṃ kimu vidyate 'tra bahudhā brahmaiva jīvaḥ svayaṃ",
  "GSP33vivcud_u:1248": "brahmaitajjagadātataṃ nu sakalaṃ brahmādvitīyaṃ śrutiḥ &",
  "GSP33vivcud_u:1249": "brahmaivāhamiti prabuddhamatayaḥ saṃtyaktabāhyāḥ sphuṭaṃ",
  "GSP33vivcud_u:1250": "brahmībhūya vasanti santatacidānandātmanaitaddhruvam // 394 //",
  "GSP33vivcud_u:1251": "jahi malamayakośe 'haṃdhiyotthāpitāśāṃ",
  "GSP33vivcud_u:1252": "prasabhamanilakalpe liṅgadehe 'pi paścāt &",
  "GSP33vivcud_u:1253": "nigamagaditakīrtiṃ nityamānandamūrtiṃ",
  "GSP33vivcud_u:1254": "svayamiti paricīya brahmarūpeṇa tiṣṭha // 395 //",
  "GSP33vivcud_u:1255": "śavākāraṃ yāvadbhajati manujastāvadaśuciḥ",
  "GSP33vivcud_u:1256": "parebhyaḥ syātkleśo jananamaraṇavyādhinilayaḥ &",
  "GSP33vivcud_u:1257": "yadātmānaṃ śuddhaṃ kalayati śivākāramacalam",
  "GSP33vivcud_u:1258": "tadā tebhyo mukto bhavati hi tadāha śrutir api // 396 //",
  "GSP33vivcud_u:1259": "svātmanyāropitāśeṣābhāsarvastunirāsataḥ &",
  "GSP33vivcud_u:1260": "svayam eva paraṃ brahma pūrṇamadvayamakriyam // 397 //",
  "GSP33vivcud_u:1261": "samāhitāyāṃ sati cittavṛttau",
  "GSP33vivcud_u:1262": "parātmani brahmaṇi nirvikalpe &",
  "GSP33vivcud_u:1263": "na dṛśyate kaścidayaṃ vikalpaḥ",
  "GSP33vivcud_u:1264": "prajalpamātraḥ pariśiṣyate yataḥ // 398 //",
  "GSP33vivcud_u:1265": "asatkalpo vikalpo 'yaṃ viśvamityekavastuni &",
  "GSP33vivcud_u:1266": "nirvikāre nirākāre nirviśeṣe bhidā kutaḥ // 399 //",
  "GSP33vivcud_u:1267": "draṣṭudarśanadṛśyādibhāvaśūnyaikavastuni &",
  "GSP33vivcud_u:1268": "nirvikāre nirākāre nirviśeṣe bhidā kutaḥ // 400 //",
  "GSP33vivcud_u:1269": "kalpārṇava ivātyantaparipūrṇaikavastuni &",
  "GSP33vivcud_u:1270": "nirvikāre nirākāre nirviśeṣe bhidā kutaḥ // 401 //",
  "GSP33vivcud_u:1271": "tejasīva tamo yatra pralīnaṃ bhrāntikāraṇam &",
  "GSP33vivcud_u:1272": "advitīye pare tattve nirviśeṣe bhidā kutaḥ // 402 //",
  "GSP33vivcud_u:1273": "ekātmake pare tattve bhedavārtā kathaṃ vaset &",
  "GSP33vivcud_u:1274": "suṣuptau sukhamātrāyāṃ bhedaḥ kenāvalokitaḥ // 403 //",
  "GSP33vivcud_u:1275": "na hyasti viśvaṃ paratattvabodhāt",
  "GSP33vivcud_u:1276": "sadātmani brahmaṇi nirvikalpe &",
  "GSP33vivcud_u:1277": "kālatraye nāpyahirīkṣito guṇe",
  "GSP33vivcud_u:1278": "na hyambubindurmṛgatṛṣṇikāyām // 404 //",
  "GSP33vivcud_u:1279": "māyāmātramidaṃ dvaitamadvaitaṃ paramārthataḥ &",
  "GSP33vivcud_u:1280": "iti brūte śrutiḥ sākṣātsuṣuptāvanubhūyate // 405 //",
  "GSP33vivcud_u:1281": "ananyatvamadhiṣṭhānādāropyasya nirīkṣitam &",
  "GSP33vivcud_u:1282": "paṇḍitai rajjusarpādau vikalpo bhrāntijīvanaḥ // 406 //",
  "GSP33vivcud_u:1283": "cittamūlo vikalpo 'yaṃ cittābhāve na kaścana &",
  "GSP33vivcud_u:1284": "ataścittaṃ samādhehi pratyagrūpe parātmani // 407 //",
  "GSP33vivcud_u:1285": "kim api satatabodhaṃ kevalānandarūpaṃ",
  "GSP33vivcud_u:1286": "nirupamamativelaṃ nityamuktaṃ nirīham &",
  "GSP33vivcud_u:1287": "niravadhigaganābhaṃ niṣkalaṃ nirvikalpaṃ",
  "GSP33vivcud_u:1288": "hṛdi kalayati vidvān brahma pūrṇaṃ samādhau // 408 //",
  "GSP33vivcud_u:1289": "prakṛtivikṛtiśūnyaṃ bhāvanātītabhāvaṃ",
  "GSP33vivcud_u:1290": "samarasamasamānaṃ mānasaṃ bandhadūram &",
  "GSP33vivcud_u:1291": "nigamavacanasiddhaṃ nityamasmatprasiddhaṃ",
  "GSP33vivcud_u:1292": "hṛdi kalayati vidvān brahma pūrṇaṃ samādhau // 409 //",
  "GSP33vivcud_u:1293": "ajaramamaramastābhāvavastusvarūpaṃ",
  "GSP33vivcud_u:1294": "stimitasalilarāśiprakhyamākhyāvihīnam &",
  "GSP33vivcud_u:1295": "śamitaguṇavikāraṃ śāśvataṃ śāntamekaṃ",
  "GSP33vivcud_u:1296": "hṛdi kalayati vidvān brahma pūrṇaṃ samādhau // 410 //",
  "GSP33vivcud_u:1297": "samāhitāntaḥkaraṇaḥ svarūpe",
  "GSP33vivcud_u:1298": "vilokayātmānamakhaṇḍavaibhavam &",
  "GSP33vivcud_u:1299": "vicchinddhi bandhaṃ bhavagandhagandhitaṃ",
  "GSP33vivcud_u:1300": "yatnena puṃstvaṃ saphalīkuruṣva // 411.",
  "GSP33vivcud_u:1301": "sarvopādhivinirmuktaṃ saccidānandamadvayam/",
  "GSP33vivcud_u:1302": "bhāvayātmānam ātmasthaṃ na bhūyaḥ kalpase 'dhvane // 412 //",
  "GSP33vivcud_u:1303": "chāyeva puṃsaḥ paridṛśyamān",
  "GSP33vivcud_u:1304": "mābhāsarūpeṇa phalānubhūtyā &",
  "GSP33vivcud_u:1305": "śarīramārācchavavannirastaṃ",
  "GSP33vivcud_u:1306": "punarna saṃdhatta idaṃ mahātmā // 413 //",
  "GSP33vivcud_u:1307": "satatavimalabodhānandarūpaṃ sametya",
  "GSP33vivcud_u:1308": "tyaja jaḍamalarūpopādhimetaṃ sudūre &",
  "GSP33vivcud_u:1309": "atha punar api naiṣa smaryatāṃ vāntavastu",
  "GSP33vivcud_u:1310": "smaraṇaviṣayabhūtaṃ palpate kutsanāya // 414 //",
  "GSP33vivcud_u:1311": "samūlametatparidāhya vanhau",
  "GSP33vivcud_u:1312": "sadātmani brahmaṇi nirvikalpe &",
  "GSP33vivcud_u:1313": "tataḥ svayaṃ nityaviśuddhabodhā",
  "GSP33vivcud_u:1314": "nandātmanā tiṣṭhati vidvariṣṭhaḥ // 415 //",
  "GSP33vivcud_u:1315": "prārabdhasūtragrathitaṃ śarīraṃ",
  "GSP33vivcud_u:1316": "prayātu vā tiṣṭhatu gor iva srak &",
  "GSP33vivcud_u:1317": "na tatpunaḥ paśyati tattvavettā-",
  "GSP33vivcud_u:1318": "(ā)nandātmani brahmaṇi līnavṛttiḥ // 416 //",
  "GSP33vivcud_u:1319": "akhaṇḍānandamātmānaṃ vijñāya svasvarūpataḥ &",
  "GSP33vivcud_u:1320": "kimicchan kasya vā hetor dehaṃ puṣṇāti tattvavit // 417 //",
  "GSP33vivcud_u:1321": "saṃsiddhasya phalaṃ tvetajjīvanmuktasya yoginaḥ &",
  "GSP33vivcud_u:1322": "bahirantaḥ sadānandarasāsvādanam ātmani // 418 //",
  "GSP33vivcud_u:1323": "vairāgyasya phalaṃ bodho bodhasyoparatiḥ phalam &",
  "GSP33vivcud_u:1324": "svānandānubhavācchāntireṣaivoparateḥ phalam // 419 //",
  "GSP33vivcud_u:1325": "yady uttarottarābhāvaḥ pūrvapūrvantu niṣphalam &",
  "GSP33vivcud_u:1326": "nivṛttiḥ paramā tṛptirānando 'nupamaḥ svataḥ // 420 //",
  "GSP33vivcud_u:1327": "dṛṣṭaduḥkheṣvanudvego vidyāyāḥ prastutaṃ phalam &",
  "GSP33vivcud_u:1328": "yatkṛtaṃ bhrāntivelāyāṃ nānā karma jugupsitam \\",
  "GSP33vivcud_u:1329": "paścānnaro vivekena tat kathaṃ kartum arhati // 421 //",
  "GSP33vivcud_u:1330": "vidyāphalaṃ syādasato nivṛttiḥ",
  "GSP33vivcud_u:1331": "pravṛttirajñānaphalaṃ tadīkṣitam &",
  "GSP33vivcud_u:1332": "tajjñājñayor yanmṛgatṛṣṇikādau",
  "GSP33vivcud_u:1333": "nocedvidāṃ dṛṣṭaphalaṃ kimasmāt // 422 //",
  "GSP33vivcud_u:1334": "ajñānahṛdayagranthervināśo yady aśeṣataḥ &",
  "GSP33vivcud_u:1335": "anicchorviṣayaḥ kiṃ nu pravṛtteḥ kāraṇaṃ svataḥ // 423 //",
  "GSP33vivcud_u:1336": "vāsanānudayo bhogye vairāgasya tadāvadhiḥ &",
  "GSP33vivcud_u:1337": "ahaṃbhāvodayābhāvo bodhasya paramāvadhiḥ \\",
  "GSP33vivcud_u:1338": "līnavṛttair anutpattirmaryādoparatestu sā // 424 //",
  "GSP33vivcud_u:1339": "brahmākāratayā sadā sthitatayā nirmuktabāhyārthadhīr",
  "GSP33vivcud_u:1340": "anyāveditabhogyabhogakalano nidrāluvadbālavat &",
  "GSP33vivcud_u:1341": "svapnālokitalokavajjagadidaṃ paśyan kvacil labdhadhīr",
  "GSP33vivcud_u:1342": "āste kaścidanantapuṇyaphalabhugdhanyaḥ sa mānyo bhuvi // 425 //",
  "GSP33vivcud_u:1343": "sthitaprajño yatirayaṃ yaḥ sadānandamaśnute &",
  "GSP33vivcud_u:1344": "brahmaṇy eva vilīnātmā nirvikāro viniṣkriyaḥ // 426 //",
  "GSP33vivcud_u:1345": "brahmātmanoḥ śodhitayor ekabhāvāvagāhinī &",
  "GSP33vivcud_u:1346": "nirvikalpā ca cinmātrā vṛttiḥ prajñeti kathyate \\",
  "GSP33vivcud_u:1347": "susthitāsau bhavedyasya sthitaprajñaḥ sa ucyate // 427 //",
  "GSP33vivcud_u:1348": "yasya sthitā bhavetprajñā yasyānando nirantaraḥ &",
  "GSP33vivcud_u:1349": "prapañco vismṛtaprāyaḥ sa jīvanmukta iṣyate // 428 //",
  "GSP33vivcud_u:1350": "līnadhīr api jāgarti jāgraddharmavivarjitaḥ &",
  "GSP33vivcud_u:1351": "bodho nirvāsano yasya sa jīvanmukta iṣyate // 429 //",
  "GSP33vivcud_u:1352": "śāntasaṃsārakalanaḥ kalāvān api niṣkalaḥ &",
  "GSP33vivcud_u:1353": "yasya cittaṃ viniścintaṃ sa jīvanmukta iṣyate // 430 //",
  "GSP33vivcud_u:1354": "vartamāne 'pi dehe 'smiñchāyāvadanuvartini &",
  "GSP33vivcud_u:1355": "ahantāmamatābhāvo jīvanmuktasya lakṣaṇam // 431 //",
  "GSP33vivcud_u:1356": "atītānanusandhānaṃ bhaviṣyadavicāraṇam &",
  "GSP33vivcud_u:1357": "audāsīnyam api prāptaṃ jīvanmuktasya lakṣaṇam // 432 //",
  "GSP33vivcud_u:1358": "guṇadoṣaviśiṣṭe 'sminsvabhāvena vilakṣaṇe &",
  "GSP33vivcud_u:1359": "sarvatra samadarśitvaṃ jīvanmuktasya lakṣaṇam // 433 //",
  "GSP33vivcud_u:1360": "iṣṭāniṣṭārthasamprāptau samadarśitayātmani &",
  "GSP33vivcud_u:1361": "ubhayatrāvikāritvaṃ jīvanmuktasya lakṣaṇam // 434 //",
  "GSP33vivcud_u:1362": "brahmānandarasāsvādāsaktacittatayā yateḥ &",
  "GSP33vivcud_u:1363": "antarbahiravijñānaṃ jīvanmuktasya lakṣaṇam // 435 //",
  "GSP33vivcud_u:1364": "dehendriyādau kartavye mamāhaṃbhāvavarjitaḥ &",
  "GSP33vivcud_u:1365": "audāsīnyena yas tiṣṭhetsa jīvanmuktalakṣaṇaḥ // 436 //",
  "GSP33vivcud_u:1366": "vijñāta ātmano yasya brahmabhāvaḥ śruterbalāt &",
  "GSP33vivcud_u:1367": "bhavabandhavinirmuktaḥ sa jīvanmuktalakṣaṇaḥ // 437 //",
  "GSP33vivcud_u:1368": "dehendriyeṣvahaṃbhāva idaṃbhāvastadanyake &",
  "GSP33vivcud_u:1369": "yasya no bhavataḥ kvāpi sa jīvanmukta iṣyate // 438 //",
  "GSP33vivcud_u:1370": "na pratyagbrahmaṇor bhedaṃ kadāpi brahmasargayoḥ &",
  "GSP33vivcud_u:1371": "prajñayā yo vijāniti sa jīvanmuktalakṣaṇaḥ // 439 //",
  "GSP33vivcud_u:1372": "sādhubhiḥ pūjyamāne 'smin pīḍyamāne 'pi durjanaiḥ &",
  "GSP33vivcud_u:1373": "samabhāvo bhavedyasya sa jīvanmuktalakṣaṇaḥ // 440 //",
  "GSP33vivcud_u:1374": "yatra praviṣṭā viṣayāḥ pareritā",
  "GSP33vivcud_u:1375": "nadīpravāhā iva vārirāśau &",
  "GSP33vivcud_u:1376": "linanti sanmātratayā na vikriyāṃ",
  "GSP33vivcud_u:1377": "utpādayantyeṣa yatirvimuktaḥ // 441 //",
  "GSP33vivcud_u:1378": "vijñātabrahmatattvasya yathāpūrvaṃ na saṃsṛtiḥ &",
  "GSP33vivcud_u:1379": "asti cen na sa vijñātabrahmabhāvo bahirmukhaḥ // 442 //",
  "GSP33vivcud_u:1380": "prācīnavāsanāvegādasau saṃsaratīti cet &",
  "GSP33vivcud_u:1381": "na sadekatvavijñānānmandī bhavati vāsanā // 443 //",
  "GSP33vivcud_u:1382": "atyantakāmukasyāpi vṛttiḥ kuṇṭhati mātari &",
  "GSP33vivcud_u:1383": "tathaiva brahmaṇi jñāte pūrṇānande manīṣiṇaḥ // 444 //",
  "GSP33vivcud_u:1384": "nididhyāsanaśīlasya bāhyapratyaya īkṣyate &",
  "GSP33vivcud_u:1385": "bravīti śrutiretasya prārabdhaṃ phaladarśanāt // 445 //",
  "GSP33vivcud_u:1386": "sukhādyanubhavo yāvattāvatprārabdhamiṣyate &",
  "GSP33vivcud_u:1387": "phalodayaḥ kriyāpūrvo niṣkriyo na hi kutracit // 446 //",
  "GSP33vivcud_u:1388": "ahaṃ brahmeti vijñānāt kalpakoṭiśatārjitam &",
  "GSP33vivcud_u:1389": "sañcitaṃ vilayaṃ yāti prabodhātsvapnakarmavat // 447 //",
  "GSP33vivcud_u:1390": "yatkṛtaṃ svapnavelāyāṃ puṇyaṃ vā pāpam ulbaṇam &",
  "GSP33vivcud_u:1391": "suptotthitasya kiṃ tat syāt svargāya narakāya vā // 448 //",
  "GSP33vivcud_u:1392": "svam asaṅgam udāsīnaṃ parijñāya nabho yathā &",
  "GSP33vivcud_u:1393": "na śliṣyati ca yat kiṃcit kadācid bhāvikarmabhiḥ // 449 //",
  "GSP33vivcud_u:1394": "na nabho ghaṭayogena surāgandhena lipyate &",
  "GSP33vivcud_u:1395": "tathātmopādhiyogena taddharmair naiva lipyate // 450 //",
  "GSP33vivcud_u:1396": "jñānodayātpurārabdhaṃ karmajñānān na naśyati &",
  "GSP33vivcud_u:1397": "adatvā svaphalaṃ lakṣyamuddiśyotsṛṣṭabāṇavat // 451 //",
  "GSP33vivcud_u:1398": "vyāghrabuddhyā vinirmukto bāṇaḥ paścāttu gomatau &",
  "GSP33vivcud_u:1399": "na tiṣṭhati chinaty eva lakṣyaṃ vegena nirbharam // 452 //",
  "GSP33vivcud_u:1400": "prābdhaṃ balavattaraṃ khalu vidāṃ bhogena tasya kṣayaḥ",
  "GSP33vivcud_u:1401": "samyagjñānahutāśanena vilayaḥ prākṣaṃcitāgāminām &",
  "GSP33vivcud_u:1402": "brahmātmaikyamavekṣya tanmayatayā ye sarvadā saṃsthitāḥ",
  "GSP33vivcud_u:1403": "teṣāṃ tattritayaṃ nahi kvacid api brahmaiva te nirguṇam // 453 //",
  "GSP33vivcud_u:1404": "upādhitādātmyavihīnakevala-",
  "GSP33vivcud_u:1405": "brahmātmanaivātmani tiṣṭhato muneḥ &",
  "GSP33vivcud_u:1406": "prārabdhasadbhāvakathā na yuktā",
  "GSP33vivcud_u:1407": "svapnārthasaṃbandhakatheva jāgrataḥ // 454 //",
  "GSP33vivcud_u:1408": "na hi prabuddhaḥ pratibhāsadehe",
  "GSP33vivcud_u:1409": "dehopayoginy api ca prapañce &",
  "GSP33vivcud_u:1410": "karotyahantāṃ mamatānidantāṃ",
  "GSP33vivcud_u:1411": "kintu svayaṃ tiṣṭhati jāgareṇa // 455 //",
  "GSP33vivcud_u:1412": "na tasya mithyārthasamarthanecchā",
  "GSP33vivcud_u:1413": "na saṃgrahastajjagato 'pi dṛṣṭaḥ &",
  "GSP33vivcud_u:1414": "tatrānuvṛttiryadi cenmṛṣārthe",
  "GSP33vivcud_u:1415": "na nidrayā mukta itīṣyate dhruvam // 456 //",
  "GSP33vivcud_u:1416": "tadvatpare brahmaṇi vartamānaḥ",
  "GSP33vivcud_u:1417": "sadātmanā tiṣṭhati nānyadīkṣate &",
  "GSP33vivcud_u:1418": "smṛtiryathā svapnavilokitārthe",
  "GSP33vivcud_u:1419": "tathā vidaḥ prāśanamocanādau // 457 //",
  "GSP33vivcud_u:1420": "karmaṇā nirmito dehaḥ prārabdhaṃ tasya kalpyatām &",
  "GSP33vivcud_u:1421": "nānāder ātmano yuktaṃ naivātmā karmanirmitaḥ // 458 //",
  "GSP33vivcud_u:1422": "ajo nityaḥ śāśvata iti brūte śrutiramoghavāk &",
  "GSP33vivcud_u:1423": "tad ātmanā tiṣṭhato 'sya kutaḥ prārabdhakalpanā // 459 //",
  "GSP33vivcud_u:1424": "prārabdhaṃ sidhyati tadā yadā dehātmanā sthitiḥ &",
  "GSP33vivcud_u:1425": "dehātmabhāvo naiveṣṭaḥ prārabdhaṃ tyajyatāmataḥ // 460 //",
  "GSP33vivcud_u:1426": "śarīrasyāpi prārabdhakalpanā bhrāntir eva hi &",
  "GSP33vivcud_u:1427": "adhyastasya kutaḥ sattvamasatyasya kuto janiḥ \\",
  "GSP33vivcud_u:1428": "ajātasya kuto nāśaḥ prārabdhamasataḥ kutaḥ // 461 //",
  "GSP33vivcud_u:1429": "jñānenājñānakāryasya samūlasya layo yadi &",
  "GSP33vivcud_u:1430": "tiṣṭhatyayaṃ kathaṃ deha iti śaṅkāvato jaḍān // 462 //",
  "GSP33vivcud_u:1431": "samādhātuṃ bāhyadṛṣṭyā prārabdhaṃ vadati śrutiḥ &",
  "GSP33vivcud_u:1432": "na tu dehādisatyatvabodhanāya vipaścitām // 463 //",
  "GSP33vivcud_u:1433": "paripūrṇamanādyantamaprameyamavikriyam &",
  "GSP33vivcud_u:1434": "ekamevādvayaṃ brahma neha nānāsti kiṃcana // 464 //",
  "GSP33vivcud_u:1435": "sadganaṃ cidghanaṃ nityamānandaghanamakriyam &",
  "GSP33vivcud_u:1436": "ekamevādvayaṃ brahma neha nānāsti kiṃcana // 465 //",
  "GSP33vivcud_u:1437": "pratyagekarasaṃ pūrṇamanantaṃ sarvatomukham &",
  "GSP33vivcud_u:1438": "ekamevādvayaṃ brahma neha nānāsti kiṃcana // 466 //",
  "GSP33vivcud_u:1439": "aheyamanupādeyamanādeyamanāśrayam &",
  "GSP33vivcud_u:1440": "ekamevādvayaṃ brahma neha nānāsti kiṃcana // 467 //",
  "GSP33vivcud_u:1441": "nirguṇaṃ niṣkalaṃ sūkṣmaṃ nirvikalpaṃ nirañjanam &",
  "GSP33vivcud_u:1442": "ekamevādvayaṃ brahma neha nānāsti kiṃcana // 468 //",
  "GSP33vivcud_u:1443": "anirūpya svarūpaṃ yanmanovācāmagocaram &",
  "GSP33vivcud_u:1444": "ekamevādvayaṃ brahma neha nānāsti kiṃcana // 469 //",
  "GSP33vivcud_u:1445": "satsamṛddhaṃ svataḥsiddhaṃ śuddhaṃ buddhamanīdṛśam &",
  "GSP33vivcud_u:1446": "ekamevādvayaṃ brahma neha nānāsti kiṃcana // 470 //",
  "GSP33vivcud_u:1447": "nirastarāgā vinirastabhogāḥ",
  "GSP33vivcud_u:1448": "śāntāḥ sudāntā yatayo mahāntaḥ &",
  "GSP33vivcud_u:1449": "vijñāya tattvaṃ parametadante",
  "GSP33vivcud_u:1450": "prāptāḥ parāṃ nirvṛtim ātmayogāt // 471 //",
  "GSP33vivcud_u:1451": "bhavānapīdaṃ paratattvam ātmanaḥ",
  "GSP33vivcud_u:1452": "svarūpamānandaghanaṃ vicārya &",
  "GSP33vivcud_u:1453": "vidhūya mohaṃ svamanaḥprakalpitaṃ",
  "GSP33vivcud_u:1454": "muktaḥ kṛtārtho bhavatu prabuddhaḥ // 472 //",
  "GSP33vivcud_u:1455": "samādhinā sādhuviniścalātmanā",
  "GSP33vivcud_u:1456": "paśyātmatattvaṃ sphuṭabodhacakṣuṣā &",
  "GSP33vivcud_u:1457": "niḥsaṃśayaṃ samyagavekṣitaścec",
  "GSP33vivcud_u:1458": "chrutaḥ padārtho na punarvikalpyate // 473 //",
  "GSP33vivcud_u:1459": "svasyāvidyābandhasaṃbandhamokṣāt",
  "GSP33vivcud_u:1460": "satyajñānānandarūpātmalabdhau &",
  "GSP33vivcud_u:1461": "śāstraṃ yuktirdeśikoktiḥ pramāṇaṃ",
  "GSP33vivcud_u:1462": "cāntaḥsiddhā svānubhūtiḥ pramāṇam // 474 //",
  "GSP33vivcud_u:1463": "bandho mokṣaśca tṛptiśca cintārogyakṣudādayaḥ &",
  "GSP33vivcud_u:1464": "svenaiva vedyā yajjñānaṃ pareṣāmānumānikam // 475 //",
  "GSP33vivcud_u:1465": "taṭasthitā bodhayanti guravaḥ śrutayo yathā &",
  "GSP33vivcud_u:1466": "prajñayaiva taredvidvānīśvarānugṛhītayā // 476 //",
  "GSP33vivcud_u:1467": "svānubhūtyā svayaṃ jñātvā svamātmānamakhaṇḍitam &",
  "GSP33vivcud_u:1468": "saṃsiddhaḥ saṃmukhaṃ tiṣṭhennirvikalpātmanātmani // 477 //",
  "GSP33vivcud_u:1469": "vedāntasiddhāntaniruktireṣā",
  "GSP33vivcud_u:1470": "brahmaiva jīvaḥ sakalaṃ jagacca &",
  "GSP33vivcud_u:1471": "akhaṇḍarūpasthitir eva mokṣo",
  "GSP33vivcud_u:1472": "brahmādvitīye śrutayaḥ pramāṇam // 478 //",
  "GSP33vivcud_u:1473": "iti guruvacanācchrutipramāṇāt",
  "GSP33vivcud_u:1474": "paramavagamya satattvam ātmayuktyā &",
  "GSP33vivcud_u:1475": "praśamitakaraṇaḥ samāhitātmā",
  "GSP33vivcud_u:1476": "kvacidacalākṛtir ātmaniṣṭhato 'bhūt // 479 //",
  "GSP33vivcud_u:1477": "kiṃcit kālaṃ samādhāya pare brahmaṇi mānasam &",
  "GSP33vivcud_u:1478": "utthāya paramānandādidaṃ vacanamabravīt // 480 //",
  "GSP33vivcud_u:1479": "buddhirvinaṣṭā galitā pravṛttiḥ",
  "GSP33vivcud_u:1480": "brahmātmanor ekatayādhigatyā &",
  "GSP33vivcud_u:1481": "idaṃ na jāne 'py anidaṃ na jāne",
  "GSP33vivcud_u:1482": "kiṃ vā kiyadvā sukhamasty apāram // 481 //",
  "GSP33vivcud_u:1483": "vācā vaktumaśakyam eva manasā mantuṃ na vā śakyate",
  "GSP33vivcud_u:1484": "svānandāmṛtapūrapūritaparabrahmāmbudhervaibhavam &",
  "GSP33vivcud_u:1485": "ambhorāśiviśīrṇavārṣikaśilābhāvaṃ bhajanme mano",
  "GSP33vivcud_u:1486": "yasyāṃśāṃśalave vilīnamadhunānandātmanā nirvṛtam // 482 //",
  "GSP33vivcud_u:1487": "kva gataṃ kena vā nītaṃ kutra līnamidaṃ jagat &",
  "GSP33vivcud_u:1488": "adhunaiva mayā dṛṣṭaṃ nāsti kiṃ mahadadbhutam // 483 //",
  "GSP33vivcud_u:1489": "kiṃ heyaṃ kimupādeyaṃ kimanyatkiṃ vilakṣaṇam &",
  "GSP33vivcud_u:1490": "akhaṇḍānandapīyūṣapūrṇe brahmamahārṇave // 484 //",
  "GSP33vivcud_u:1491": "na kiṃcid atra paśyāmi na śṛṇomi na vedmy aham &",
  "GSP33vivcud_u:1492": "svātmanaiva sadānandarūpeṇāsmi vilakṣaṇaḥ // 485 //",
  "GSP33vivcud_u:1493": "namo namaste gurave mahātmane",
  "GSP33vivcud_u:1494": "vimuktasaṅgāya saduttamāya &",
  "GSP33vivcud_u:1495": "nityādvayānandarasasvarūpiṇe",
  "GSP33vivcud_u:1496": "bhūmne sadāpāradayāmbudhāmne // 486 //",
  "GSP33vivcud_u:1497": "yatkaṭākṣaśaśisāndracandrikā-",
  "GSP33vivcud_u:1498": "pātadhūtabhavatāpajaśramaḥ &",
  "GSP33vivcud_u:1499": "prāptavānahamakhaṇḍavaibhavā-",
  "GSP33vivcud_u:1500": "nandam ātmapadamakṣayaṃ kṣaṇāt // 487 //",
  "GSP33vivcud_u:1501": "dhanyo 'haṃ kṛtakṛtyo 'haṃ vimukto 'haṃ bhavagrahāt &",
  "GSP33vivcud_u:1502": "nityānandasvarūpo 'haṃ pūrṇo 'haṃ tvadanugrahāt // 488 //",
  "GSP33vivcud_u:1503": "asaṅgo 'ham anaṅgo 'ham aliṅgo 'ham abhaṅguraḥ &",
  "GSP33vivcud_u:1504": "praśānto 'ham ananto 'ham amalo 'haṃ cirantanaḥ // 489 //",
  "GSP33vivcud_u:1505": "akartāhamabhoktāhamavikāro 'ham akriyaḥ &",
  "GSP33vivcud_u:1506": "śuddhabodhasvarūpo 'haṃ kevalo 'haṃ sadāśivaḥ // 490 //",
  "GSP33vivcud_u:1507": "draṣṭuḥ śroturvaktuḥ karturbhokturvibhinna evāham &",
  "GSP33vivcud_u:1508": "nityanirantaraniṣkriyaniḥsīmāsaṅgapūrṇabodhātmā // 491 //",
  "GSP33vivcud_u:1509": "nāhamidaṃ nāhamado 'py ubhayor avabhāsakaṃ paraṃ śuddham &",
  "GSP33vivcud_u:1510": "bāhyābhyantaraśūnyaṃ pūrṇaṃ brahmādvitīyamevāham // 492 //",
  "GSP33vivcud_u:1511": "nirupamamanāditattvaṃ tvamahamidamada iti kalpanādūram &",
  "GSP33vivcud_u:1512": "nityānandaikarasaṃ satyaṃ brahmādvitīyamevāham // 493 //",
  "GSP33vivcud_u:1513": "nārāyaṇo 'haṃ narakāntako 'haṃ",
  "GSP33vivcud_u:1514": "purāntako 'haṃ puruṣo 'ham īśaḥ &",
  "GSP33vivcud_u:1515": "akhaṇḍabodho 'ham aśeṣasākṣī",
  "GSP33vivcud_u:1516": "nirīśvaro 'haṃ nirahaṃ ca nirmamaḥ // 494 //",
  "GSP33vivcud_u:1517": "sarveṣu bhūteṣv aham eva saṃsthito",
  "GSP33vivcud_u:1518": "jñānātmanāntarbahirāśrayaḥ san &",
  "GSP33vivcud_u:1519": "bhoktā ca bhogyaṃ svayam eva sarvaṃ",
  "GSP33vivcud_u:1520": "yadyatpṛthagdṛṣṭamidantayā purā // 495 //",
  "GSP33vivcud_u:1521": "mayyakhaṇḍasukhāmbhodhau bahudhā viśvavīcayaḥ &",
  "GSP33vivcud_u:1522": "utpadyante vilīyante māyāmārutavibhramāt // 496 //",
  "GSP33vivcud_u:1523": "sthulādibhāvā mayi kalpitā bhramād",
  "GSP33vivcud_u:1524": "āropitānusphuraṇena lokaiḥ &",
  "GSP33vivcud_u:1525": "kāle yathā kalpakavatsarāya-",
  "GSP33vivcud_u:1526": "ṇartvādayo niṣkalanirvikalpe // 497 //",
  "GSP33vivcud_u:1527": "āropitaṃ nāśrayadūṣakaṃ bhavet",
  "GSP33vivcud_u:1528": "kadāpi mūḍhair atidoṣadūṣitaiḥ &",
  "GSP33vivcud_u:1529": "nārdrikarotyūṣarabhūmibhāgaṃ",
  "GSP33vivcud_u:1530": "marīcikāvāri mahāpravāhaḥ // 498 //",
  "GSP33vivcud_u:1531": "ākāśavallepavidūrago 'haṃ",
  "GSP33vivcud_u:1532": "ādityavadbhāsyavilakṣaṇo 'ham &",
  "GSP33vivcud_u:1533": "ahāryavannityaviniścalo 'haṃ",
  "GSP33vivcud_u:1534": "ambhodhivatpāravivarjito 'ham // 499 //",
  "GSP33vivcud_u:1535": "na me dehena saṃbandho megheneva vihāyasaḥ &",
  "GSP33vivcud_u:1536": "ataḥ kuto me taddharmā jākratsvapnasuṣuptayaḥ // 500 //",
  "GSP33vivcud_u:1537": "upādhirāyāti sa eva gacchati",
  "GSP33vivcud_u:1538": "sa eva karmāṇi karoti bhuṅkte &",
  "GSP33vivcud_u:1539": "sa eva jīryan mriyate sadāhaṃ",
  "GSP33vivcud_u:1540": "kulādrivanniścala eva saṃsthitaḥ // 501 //",
  "GSP33vivcud_u:1541": "na me pravṛttirna ca me nivṛttiḥ",
  "GSP33vivcud_u:1542": "sadaikarūpasya niraṃśakasya &",
  "GSP33vivcud_u:1543": "ekātmako yo niviḍo nirantaro",
  "GSP33vivcud_u:1544": "vyomeva pūrṇaḥ sa kathaṃ nu ceṣṭate // 502 //",
  "GSP33vivcud_u:1545": "puṇyāni pāpāni nirindriyasya",
  "GSP33vivcud_u:1546": "niścetaso nirvikṛternirākṛteḥ &",
  "GSP33vivcud_u:1547": "kuto mamākhaṇḍasukhānubhūteḥ",
  "GSP33vivcud_u:1548": "brūte hyananvāgatamity api śrutiḥ // 503 //",
  "GSP33vivcud_u:1549": "chāyayā spṛṣṭamuṣṇaṃ vā śītaṃ vā suṣṭhu duḥṣṭhu vā &",
  "GSP33vivcud_u:1550": "na spṛśaty eva yat kiṃcit puruṣaṃ tadvilakṣaṇam // 504 //",
  "GSP33vivcud_u:1551": "na sākṣiṇaṃ sākṣyadharmāḥ saṃspṛśanti vilakṣaṇam &",
  "GSP33vivcud_u:1552": "avikāramudāsīnaṃ gṛhadharmāḥ pradīpavat // 505 //",
  "GSP33vivcud_u:1553": "raveryathā karmaṇi sākṣibhāvo",
  "GSP33vivcud_u:1554": "vanheryathā dāhaniyāmakatvam &",
  "GSP33vivcud_u:1555": "rajjoryathāropitavastusaṅgaḥ",
  "GSP33vivcud_u:1556": "tathaiva kūṭasthacidātmano me // 506 //",
  "GSP33vivcud_u:1557": "kartāpi vā kārayitāpi nāhaṃ",
  "GSP33vivcud_u:1558": "bhoktāpi vā bhojayitāpi nāham &",
  "GSP33vivcud_u:1559": "draṣṭāpi vā darśayitāpi nāhaṃ",
  "GSP33vivcud_u:1560": "so 'haṃ svayaṃjyotiranīdṛgātmā // 507 //",
  "GSP33vivcud_u:1561": "calatyupādhau pratibimbalaulyam",
  "GSP33vivcud_u:1562": "aupādhikaṃ mūḍhadhiyo nayanti &",
  "GSP33vivcud_u:1563": "svabimbabhūtaṃ ravivadviniṣkriyaṃ",
  "GSP33vivcud_u:1564": "kartāsmi bhoktāsmi hato 'smi heti // 508 //",
  "GSP33vivcud_u:1565": "jale vāpi sthale vāpi luṭhatveṣa jaḍātmakaḥ &",
  "GSP33vivcud_u:1566": "nāhaṃ vilipye taddharmair ghaṭadharmair nabho yathā // 509 //",
  "GSP33vivcud_u:1567": "kartṛtvabhoktṛtvakhalatvamattatā-",
  "GSP33vivcud_u:1568": "jaḍatvabaddhatvavimuktatādayaḥ &",
  "GSP33vivcud_u:1569": "buddhervikalpā na tu santi vastutaḥ",
  "GSP33vivcud_u:1570": "svasmin pare brahmaṇi kevale 'dvaye // 510 //",
  "GSP33vivcud_u:1571": "santu vikārāḥ prakṛterdaśadhā śatadhā sahasradhā vāpi &",
  "GSP33vivcud_u:1572": "kiṃ me 'saṅgacitastair na ghanaḥ kvacidambaraṃ spṛśati // 511 //",
  "GSP33vivcud_u:1573": "avyaktādisthūlaparyantametat",
  "GSP33vivcud_u:1574": "viśva yatrābhāsamātraṃ pratītam &",
  "GSP33vivcud_u:1575": "vyomaprakhyaṃ sūkṣmamādyantahīnaṃ",
  "GSP33vivcud_u:1576": "brahmādvaitaṃ yattadevāhamasmi // 512 //",
  "GSP33vivcud_u:1577": "sarvādhāraṃ sarvavastuprakāśaṃ",
  "GSP33vivcud_u:1578": "sarvākāraṃ sarvagaṃ sarvaśūnyam &",
  "GSP33vivcud_u:1579": "nityaṃ śuddhaṃ niścalaṃ nirvikalpaṃ",
  "GSP33vivcud_u:1580": "brahmādvaitaṃ yattadevāhamasmi // 513 //",
  "GSP33vivcud_u:1581": "yatpratyastāśeṣamāyāviśeṣaṃ",
  "GSP33vivcud_u:1582": "pratyagrūpaṃ pratyayāgamyamānam &",
  "GSP33vivcud_u:1583": "satyajñānānantamānandarūpaṃ",
  "GSP33vivcud_u:1584": "brahmādvaitaṃ yattadevāhamasmi // 514 //",
  "GSP33vivcud_u:1585": "niṣkriyo 'smy avikāro 'smi",
  "GSP33vivcud_u:1586": "niṣkalo 'smi nirākṛtiḥ &",
  "GSP33vivcud_u:1587": "nirvikalpo 'smi nityo 'smi",
  "GSP33vivcud_u:1588": "nirālambo 'smi nirdvayaḥ // 515 //",
  "GSP33vivcud_u:1589": "sarvātmako 'haṃ sarvo 'haṃ sarvātīto 'ham advayaḥ &",
  "GSP33vivcud_u:1590": "kevalākṣaṇḍabodho 'ham ānando 'haṃ nirantaraḥ // 516 //",
  "GSP33vivcud_u:1591": "svārājyasāmrājyavibhūtireṣā",
  "GSP33vivcud_u:1592": "bhavatkṛpāśrīmahimaprasādāt &",
  "GSP33vivcud_u:1593": "prāptā mayā śrīgurave mahātmane",
  "GSP33vivcud_u:1594": "namo namaste 'stu punarnamo 'stu // 517 //",
  "GSP33vivcud_u:1595": "mahāsvapne māyākṛtajanijarāmṛtyugahane",
  "GSP33vivcud_u:1596": "bhramantaṃ kliśyantaṃ bahulataratāpair anudinam &",
  "GSP33vivcud_u:1597": "ahaṃkāravyāghravyathitamimamatyantakṛpayā",
  "GSP33vivcud_u:1598": "prabodhya prasvāpātparamavitavānmāmasi guro // 518 //",
  "GSP33vivcud_u:1599": "namastasmai sadaikasmai kasmaicinmahase namaḥ &",
  "GSP33vivcud_u:1600": "yadetadviśvarūpeṇa rājate gururāja te // 519 //",
  "GSP33vivcud_u:1601": "iti natamavalokya śiṣyavaryaṃ",
  "GSP33vivcud_u:1602": "samadhigatātmasukhaṃ prabuddhatattvam &",
  "GSP33vivcud_u:1603": "pramuditahṛdayaṃ sa deśikendraḥ",
  "GSP33vivcud_u:1604": "punaridamāha vacaḥ paraṃ mahātmā // 520 //",
  "GSP33vivcud_u:1605": "brahmapratyayasantatirjagadato brahmaiva tatsarvataḥ",
  "GSP33vivcud_u:1606": "paśyādhyātmadṛśā praśāntamanasā sarvāsvavasthāsv api &",
  "GSP33vivcud_u:1607": "rūpādanyadavekṣitaṃ kimabhitaścakṣuṣmatāṃ dṛśyate",
  "GSP33vivcud_u:1608": "tadvadbrahmavidaḥ sataḥ kimaparaṃ buddhervihārāspadam // 521 //",
  "GSP33vivcud_u:1609": "kastāṃ parānandarasānubhūti-",
  "GSP33vivcud_u:1610": "mṛtsṛjya śūnyeṣu rameta vidvān &",
  "GSP33vivcud_u:1611": "candre mahālhādini dīpyamāne",
  "GSP33vivcud_u:1612": "citrendumālokayituṃ ka icchet // 522 //",
  "GSP33vivcud_u:1613": "asatpadārthānubhavena kiṃcin",
  "GSP33vivcud_u:1614": "na hyasti tṛptirna ca duḥkhahāniḥ &",
  "GSP33vivcud_u:1615": "tadadvayānandarasānubhūtyā",
  "GSP33vivcud_u:1616": "tṛptaḥ sukhaṃ tiṣṭha sadātmaniṣṭhayā // 523 //",
  "GSP33vivcud_u:1617": "svam eva sarvathā paśyanmanyamānaḥ svamadvayam &",
  "GSP33vivcud_u:1618": "svānandamanubhuñjānaḥ kālaṃ naya mahāmate // 524 //",
  "GSP33vivcud_u:1619": "akhaṇḍabodhātmani nirvikalpe",
  "GSP33vivcud_u:1620": "vikalpanaṃ vyomni puraprakalpanam &",
  "GSP33vivcud_u:1621": "tadadvayānandamayātmanā sadā",
  "GSP33vivcud_u:1622": "śāntiṃ parāmetya bhajasva maunam // 525 //",
  "GSP33vivcud_u:1623": "tūṣṇīmavasthā paramopaśāntiḥ",
  "GSP33vivcud_u:1624": "buddherasatkalpavikalpahetoḥ &",
  "GSP33vivcud_u:1625": "brahmātmana brahmavido mahātmano",
  "GSP33vivcud_u:1626": "yatrādvayānandasukhaṃ nirantaram // 526 //",
  "GSP33vivcud_u:1627": "nāsti nirvāsanānmaunātparaṃ sukhakṛduttamam &",
  "GSP33vivcud_u:1628": "vijñātātmasvarūpasya svānandarasapāyinaḥ // 527 //",
  "GSP33vivcud_u:1629": "gacchaṃstiṣṭhannupaviśañchayāno vānyathāpi vā &",
  "GSP33vivcud_u:1630": "yathecchayā vesedvidvānātnārāmaḥ sadā muniḥ // 528 //",
  "GSP33vivcud_u:1631": "na deśakālāsanadigyamādi-",
  "GSP33vivcud_u:1632": "lakṣyādyapekṣāpratibaddhavṛtteḥ &",
  "GSP33vivcud_u:1633": "saṃsiddhatattvasya mahātmano 'sti",
  "GSP33vivcud_u:1634": "svavedane kā niyamādyavasthā // 529 //",
  "GSP33vivcud_u:1635": "ghaṭo 'yamiti vijñātuṃ niyamaḥ ko 'nvavekṣate &",
  "GSP33vivcud_u:1636": "vinā pramāṇasuṣṭhutvaṃ yasmin sati padārthadhīḥ // 530 //",
  "GSP33vivcud_u:1637": "ayamātmā nityasiddhaḥ pramāṇe sati bhāsate &",
  "GSP33vivcud_u:1638": "na deśaṃ nāpi kālaṃ na śuddhiṃ vāpyapekṣate // 531 //",
  "GSP33vivcud_u:1639": "devadatto 'ham ity etad vijñānaṃ nirapekṣakam &",
  "GSP33vivcud_u:1640": "tadvad brahmavido 'py asya brahmāhamiti vedanam // 532 //",
  "GSP33vivcud_u:1641": "bhānuneva jagatsarvaṃ bhāsate yasya tejasā &",
  "GSP33vivcud_u:1642": "anātmakamasattucchaṃ kiṃ nu tasyāvabhāsakam // 533 //",
  "GSP33vivcud_u:1643": "vedaśāstrapurāṇāni bhūtāni sakalāny api &",
  "GSP33vivcud_u:1644": "yenārthavanti taṃ kinnu vijñātāraṃ prakāśayet // 534 //",
  "GSP33vivcud_u:1645": "eṣa svayaṃjyotiranantaśaktiḥ",
  "GSP33vivcud_u:1646": "ātmāprameyaḥ sakalānubhūtiḥ &",
  "GSP33vivcud_u:1647": "yam eva vijñāya vimuktabandho",
  "GSP33vivcud_u:1648": "jayatyayaṃ brahmaviduttamottamaḥ // 535 //",
  "GSP33vivcud_u:1649": "na khidyate no viṣayaiḥ pramodate",
  "GSP33vivcud_u:1650": "na sajjate nāpi virajyate ca &",
  "GSP33vivcud_u:1651": "svasminsadā krīḍati nandati svayaṃ",
  "GSP33vivcud_u:1652": "nirantarānandarasena tṛptaḥ // 536 //",
  "GSP33vivcud_u:1653": "kṣudhāṃ dehavyathāṃ tyaktvā bālaḥ krīḍati vastuniḥ &",
  "GSP33vivcud_u:1654": "tathaiva vidvān ramate nirmamo nirahaṃ sukhī // 537 //",
  "GSP33vivcud_u:1655": "cintāśūnyamadainyabhaikṣamaśanaṃ pānaṃ saridvāriṣu",
  "GSP33vivcud_u:1656": "svātantryeṇa niraṅkuśā sthitirabhīrnidrā śmaśāne vane &",
  "GSP33vivcud_u:1657": "vastraṃ kṣālanaśoṣaṇādirahitaṃ digvāstu śayyā mahī",
  "GSP33vivcud_u:1658": "saṃcāro nigamāntavīthiṣu vidāṃ krīḍā pare brahmaṇi // 538 //",
  "GSP33vivcud_u:1659": "vimānamālambya śarīrametad",
  "GSP33vivcud_u:1660": "bhunaktyaśeṣānviṣayānupasthitān &",
  "GSP33vivcud_u:1661": "parecchayā bālavad ātmavettā",
  "GSP33vivcud_u:1662": "yo 'vyaktaliṅgo 'nanuṣaktabāhyaḥ // 539 //",
  "GSP33vivcud_u:1663": "digambaro vāpi ca sāmbaro vā",
  "GSP33vivcud_u:1664": "tvagambaro vāpi cidambarasthaḥ &",
  "GSP33vivcud_u:1665": "unmattavadvāpi ca bālavadvā",
  "GSP33vivcud_u:1666": "piśācavadvāpi caratyavanyām // 540 //",
  "GSP33vivcud_u:1667": "kāmānniṣkāmarūpī saṃścaratyekacāro muniḥ &",
  "GSP33vivcud_u:1668": "svātmanaiva sadā tuṣṭaḥ svayaṃ sarvātmanā sthitaḥ // 541 //",
  "GSP33vivcud_u:1669": "kvacinmūḍho vidvān kvacid api mahārājavibhavaḥ",
  "GSP33vivcud_u:1670": "kvacidbhrāntaḥ saumyaḥ kvacidajagarācārakalitaḥ &",
  "GSP33vivcud_u:1671": "kvacitpātrībhūtaḥ kvacidavamataḥ kvāpyaviditaḥ",
  "GSP33vivcud_u:1672": "caraty evaṃ prājñaḥ satataparamānandasukhitaḥ // 542 //",
  "GSP33vivcud_u:1673": "nirdhano 'pi sadā tuṣṭo 'py asahāyo mahābalaḥ &",
  "GSP33vivcud_u:1674": "nityatṛpto 'py abhuñjāno 'py asamaḥ samadarśanaḥ // 543 //",
  "GSP33vivcud_u:1675": "api kurvannakurvāṇaścābhoktā phalabhogy api &",
  "GSP33vivcud_u:1676": "śarīryapyaśarīryeṣa paricchinno 'pi sarvagaḥ // 544 //",
  "GSP33vivcud_u:1677": "aśarīraṃ sadā santamimaṃ brahmavidaṃ kvacit &",
  "GSP33vivcud_u:1678": "priyāpriye na spṛśatastathaiva ca śubhāśubhe // 545 //",
  "GSP33vivcud_u:1679": "sthūlādisaṃbandhavato 'bhimāninaḥ",
  "GSP33vivcud_u:1680": "sukhaṃ ca duḥkhaṃ ca śubhāśubhe ca &",
  "GSP33vivcud_u:1681": "vidhvastabandhasya sadātmano muneḥ",
  "GSP33vivcud_u:1682": "kutaḥ śubhaṃ vāpyaśubhaṃ phalaṃ vā // 546 //",
  "GSP33vivcud_u:1683": "tamasā grastavadbhānādagrasto 'pi ravirjanaiḥ &",
  "GSP33vivcud_u:1684": "grasta ityucyate bhrāntyāṃ hyajñātvā vastulakṣaṇam // 547 //",
  "GSP33vivcud_u:1685": "tadvaddehādibandhebhyo vimuktaṃ brahmavittamam &",
  "GSP33vivcud_u:1686": "paśyanti dehivanmūḍhāḥ śarīrābhāsadarśanāt // 548 //",
  "GSP33vivcud_u:1687": "ahirnirlvayanīṃ vāyaṃ muktvā dehaṃ tu tiṣṭhati &",
  "GSP33vivcud_u:1688": "itastataścālyamāno yat kiṃcit prāṇavāyunā // 549 //",
  "GSP33vivcud_u:1689": "strotasā nīyate dāru yathā nimnonnatasthalam &",
  "GSP33vivcud_u:1690": "daivena nīyate deho yathākālopabhuktiṣu // 550 //",
  "GSP33vivcud_u:1691": "prārabdhakarmaparikalpitavāsanābhiḥ",
  "GSP33vivcud_u:1692": "saṃsārivaccarati bhuktiṣu muktadehaḥ &",
  "GSP33vivcud_u:1693": "siddhaḥ svayaṃ vasati sākṣivadatra tūṣṇīṃ",
  "GSP33vivcud_u:1694": "cakrasya mūlam iva kalpavikalpaśūnyaḥ // 551 //",
  "GSP33vivcud_u:1695": "naivendriyāṇi viṣayeṣu niyuṅkta eṣa",
  "GSP33vivcud_u:1696": "naivāpayuṅkta updarśanalakṣaṇasthaḥ &",
  "GSP33vivcud_u:1697": "naiva kriyāphalamapīṣadavekṣate sa",
  "GSP33vivcud_u:1698": "svānandasāndrarasapānasumattacittaḥ // 552 //",
  "GSP33vivcud_u:1699": "lakṣyālakṣyagatiṃ tyaktvā yas tiṣṭhet kevalātmanā &",
  "GSP33vivcud_u:1700": "śiva eva svayaṃ sākṣādayaṃ brahmaviduttamaḥ // 553 //",
  "GSP33vivcud_u:1701": "jīvann eva sadā muktaḥ kṛtārtho brahmavittamaḥ &",
  "GSP33vivcud_u:1702": "upādhināśādbrahmaiva san brahmāpyeti nirdvayam // 554 //",
  "GSP33vivcud_u:1703": "śailūṣo veṣasadbhāvā- bhāvayoś ca yathā pumān &",
  "GSP33vivcud_u:1704": "tathaiva brahmavic chreṣṭhaḥ sadā brahmaiva nāparaḥ // 555 //",
  "GSP33vivcud_u:1705": "yatra kvāpi viśīrṇaṃ satparṇam iva taror vapuḥ patatāt &",
  "GSP33vivcud_u:1706": "brahmībhūtasya yateḥ prāg eva taccidagninā dagdham // 556 //",
  "GSP33vivcud_u:1707": "sadātmani brahmaṇi tiṣṭhato muneḥ",
  "GSP33vivcud_u:1708": "pūrṇādvayānandamayātmanā sadā &",
  "GSP33vivcud_u:1709": "na deśakālādyucitapratīkṣā",
  "GSP33vivcud_u:1710": "tvaṅmāṃsaviṭpiṇḍavisarjanāya // 557 //",
  "GSP33vivcud_u:1711": "dehasya mokṣo no mokṣo na daṇḍasya kamaṇḍaloḥ &",
  "GSP33vivcud_u:1712": "avidyāhṛdayagranthimokṣo mokṣo yatastataḥ // 558 //",
  "GSP33vivcud_u:1713": "kulyāyāmatha nadyāṃ vā śivakṣetre 'pi catvare &",
  "GSP33vivcud_u:1714": "parṇaṃ patati cettena taroḥ kiṃ nu śubhāśubham // 559 //",
  "GSP33vivcud_u:1715": "patrasya puṣpasya phalasya nāśavad-",
  "GSP33vivcud_u:1716": "dehendriyaprāṇadhiyāṃ vināśaḥ &",
  "GSP33vivcud_u:1717": "naivātmanaḥ svasya sadātmakasyā-",
  "GSP33vivcud_u:1718": "nandākṛter vṛkṣavad asti caiṣaḥ // 560 //",
  "GSP33vivcud_u:1719": "prajñānaghana ity ātmalakṣaṇaṃ satyasūcakam &",
  "GSP33vivcud_u:1720": "anūdyaupādhikasyaiva kathayanti vināśanam // 561 //",
  "GSP33vivcud_u:1721": "avināśī vā are 'yamātmeti śrutir ātmanaḥ &",
  "GSP33vivcud_u:1722": "prabravītyavināśitvaṃ vinaśyatsu vikāriṣu // 562 //",
  "GSP33vivcud_u:1723": "pāṣāṇavṛkṣatṛṇadhānyakaḍaṅkarādyā",
  "GSP33vivcud_u:1724": "dagdhā bhavanti hi mṛd eva yathā tathaiva &",
  "GSP33vivcud_u:1725": "dehendriyāsumana ādi samastadṛśyaṃ",
  "GSP33vivcud_u:1726": "jñānāgnidagdhamupayāti parātmabhāvam // 563 //",
  "GSP33vivcud_u:1727": "vilakṣaṇaṃ yathā dhvāntaṃ līyate bhānutejasi &",
  "GSP33vivcud_u:1728": "tathaiva sakalaṃ dṛśyaṃ brahmaṇi pravilīyate // 564 //",
  "GSP33vivcud_u:1729": "ghaṭe naṣṭe yathā vyoma vyomaiva bhavati sphuṭam &",
  "GSP33vivcud_u:1730": "tathaivopādhivilaye brahmaiva brahmavitsvayam // 565 //",
  "GSP33vivcud_u:1731": "kṣīraṃ kṣīre yathā kṣiptaṃ tailaṃ taile jalaṃ jale &",
  "GSP33vivcud_u:1732": "saṃyuktamekatāṃ yāti tathātmany ātmavinmuniḥ // 566 //",
  "GSP33vivcud_u:1733": "evaṃ videhakaivalyaṃ sanmātratvamakhaṇḍitam &",
  "GSP33vivcud_u:1734": "brahmabhāvaṃ prapadyaiṣa yatirnāvartate punaḥ // 567 //",
  "GSP33vivcud_u:1735": "sadātmaikatvavijñānadagdhāvidyādivarṣmaṇaḥ &",
  "GSP33vivcud_u:1736": "amuṣya brahmabhūtatvād brahmaṇaḥ kuta udbhavaḥ // 568 //",
  "GSP33vivcud_u:1737": "māyākḷptau bandhamokṣau na staḥ svātmani vastutaḥ &",
  "GSP33vivcud_u:1738": "yathā rajjau niṣkriyāyāṃ sarpābhāsavinirgamau // 569 //",
  "GSP33vivcud_u:1739": "āvṛteḥ sadasattvābhyāṃ vaktavye bandhamokṣaṇe &",
  "GSP33vivcud_u:1740": "nāvṛtirbrahmaṇaḥ kācidanyābhāvādanāvṛtam \\",
  "GSP33vivcud_u:1741": "yady asty advaitahāniḥ syād dvaitaṃ no sahate śrutiḥ // 570 //",
  "GSP33vivcud_u:1742": "bandhañca mokṣañca mṛṣaiva mūḍhā",
  "GSP33vivcud_u:1743": "buddherguṇaṃ vastuni kalpayanti &",
  "GSP33vivcud_u:1744": "dṛgāvṛtiṃ meghakṛtāṃ yathā ravau",
  "GSP33vivcud_u:1745": "yato 'dvayāsaṅgacidetadakṣaram // 571 //",
  "GSP33vivcud_u:1746": "astīti pratyayo yaśca yaśca nāstīti vastuni &",
  "GSP33vivcud_u:1747": "buddher eva guṇāvetau na tu nityasya vastunaḥ // 572 //",
  "GSP33vivcud_u:1748": "atastau māyayā kḷptau bandhamokṣau na cātmani &",
  "GSP33vivcud_u:1749": "niṣkale niṣkriye śānte niravadye nirañjane \\",
  "GSP33vivcud_u:1750": "advitīye pare tattve vyomavatkalpanā kutaḥ // 573 //",
  "GSP33vivcud_u:1751": "na nirodho na cotpattirna baddho na ca sādhakaḥ &",
  "GSP33vivcud_u:1752": "na mumukṣurna vai mukta ityeṣā paramārthatā // 574 //",
  "GSP33vivcud_u:1753": "sakalanigamacūḍāsvāntasiddhāntarūpaṃ",
  "GSP33vivcud_u:1754": "paramidamatiguhyaṃ darśitaṃ te mayādya &",
  "GSP33vivcud_u:1755": "apagatakalidoṣaṃ kāmanirmuktabuddhiṃ",
  "GSP33vivcud_u:1756": "svasutavadasakṛttvāṃ bhāvyitvā mumukṣum // 575 //",
  "GSP33vivcud_u:1757": "iti śrutvā guror vākyaṃ praśrayeṇa kṛtānatiḥ &",
  "GSP33vivcud_u:1758": "sa tena samanujñāto yayau nirmuktabandhanaḥ // 576 //",
  "GSP33vivcud_u:1759": "gurur eva sadānandasindhau nirmagnamānasaḥ &",
  "GSP33vivcud_u:1760": "pāvayanvasudhāṃ sarvāṇ vicacāra nirantaraḥ // 577 //",
  "GSP33vivcud_u:1761": "ityācāryasya śiṣyasya saṃvādenātmalakṣaṇam &",
  "GSP33vivcud_u:1762": "nirūpitaṃ mumukṣūṇāṃ sukhabodhopapattaye // 578 //",
  "GSP33vivcud_u:1763": "hitamidamupadeśamādriyantāṃ",
  "GSP33vivcud_u:1764": "vihitanirastasamastacittadoṣāḥ &",
  "GSP33vivcud_u:1765": "bhavasukhaviratāḥ praśāntacittāḥ",
  "GSP33vivcud_u:1766": "śrutirasikā yatayo mumukṣavo ye // 579 //",
  "GSP33vivcud_u:1767": "saṃsārādhvani tāpabhānukiraṇaprodbhūtadāhavyathā-",
  "GSP33vivcud_u:1768": "khinnānāṃ jalakāṅkṣayā marubhuvi bhrāntyā paribhrāmyatām &",
  "GSP33vivcud_u:1769": "atyāsannasudhāmbudhiṃ sukhakaraṃ brahmādvayaṃ darśayaty",
  "GSP33vivcud_u:1770": "eṣā śaṃkarabhāratī vijayate nirvāṇasaṃdāyinī // 580 //",
  "GSP33vivcud_u:1771": "//iti śaṃkarācāryaviracitaṃ vivekacuḍāmaṇi//",
  "GSP33vivcud_u:1772": "//auṃ tatsat//"
}