{
  "S03bsa032_u:0": "(Vaidya 1)",
  "S03bsa032_u:1": "āryaśūraviracitā bodhisattvāvadānamālāparaparyāyā",
  "S03bsa032_u:2": "Jātakamālā",
  "S03bsa032_u:3": "om namaḥ śrīsarvabuddhabodhisattvebhyaḥ //",
  "S03bsa032_u:4": "śrīmanti sadguṇaparigrahamaṅgalāni kīrtyāspadānyanavagītamanoharāṇi /",
  "S03bsa032_u:5": "pūrvaprajanmasu muneścaritādbhu tāni bhaktyā svakāvyakusumāñjalinārcayiṣye // Jm_1.1 //",
  "S03bsa032_u:6": "ślādhyairamībhirabhilakṣitacinhabhūtairādeśito bhavati yatsugatatvamārgaḥ /",
  "S03bsa032_u:7": "syādeva rūkṣamanasāmapi ca prasādo dharmyāḥ kathāśca ramaṇīyataratvamīyuḥ // Jm_1.2 //",
  "S03bsa032_u:8": "lokārthamityabhisamīkṣya kariṣyate 'yaṃ śrutyārṣayuktyaviguṇena pathā prayatnaḥ /",
  "S03bsa032_u:9": "lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam // Jm_1.3 //",
  "S03bsa032_u:10": "svārthodyatairapi parārthacarasya yasya naivānvagamyata guṇapratipattiśobhā /",
  "S03bsa032_u:11": "sarvajña ityavitathākṣaradīptakīrti mūrdhnā name tamasamaṃ sahadharmasaṃgham // Jm_1.4 //",
  "S03bsa032_u:13": "1 vyāghrījātakam",
  "S03bsa032_u:14": "sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ //",
  "S03bsa032_u:15": "tadyathānuśrūyate - ratnatrayagurubhiḥ pratipattiguṇābhirādhitagurubhirguṇapravicayagurubhirasmadgurubhiḥ parikīrtyamānamidaṃ bhagavataḥ pūrvajanmāvadānam /",
  "S03bsa032_u:16_0": "bodhisattvaḥ kilāyaṃ bhagavānbhūtaḥ pratijñātiśayasadṛśairdānapriyavacanārthacaryāprabhṛtibhiḥ",
  "S03bsa032_u:16_1": "prajñāparigrahaniravadyaiḥ kārūṇyanisyandairlokamanugṛhṇan svadharmābhiratyupanataśucivṛttinyuditodite",
  "S03bsa032_u:16_2": "mahati brāhmaṇakule janmaparigrahaṃ cakāra /",
  "S03bsa032_u:17": "sa kṛtasaṃskārakramo jātakarmādibhirabhivardhamānaḥ (Vaidya 2)",
  "S03bsa032_u:18": "prakṛtimedhāvitvātsānāthyaviśeṣājjñānakautūhalādakausīdyācca nacireṇaivāṣṭādaśasu vidyāsthāneṣu svakulakramāviruddhāsu ca sakalāsu kalāsvācāryakaṃ padamavāpa /",
  "S03bsa032_u:19": "sa brahmavad brahmavidāṃ babhūva rājeva rājñāṃ bahumānapātram /",
  "S03bsa032_u:20": "sākṣātsahasrākṣa iva prajānāṃ jñānārthināmarthacaraḥ piteva // Jm_1.5 //",
  "S03bsa032_u:21": "tasya bhāgyaguṇātiśayasamāvarjito mahāṃ llābhasatkārayaśoviśeṣaḥ prādurabhūt /",
  "S03bsa032_u:22": "dharmābhyāsabhāvitamatiḥ kṛtapravrajyāparicayastu bodhisattvo na tenābhireme /",
  "S03bsa032_u:23": "sa pūrvacaryāpariśuddhabuddhiḥ kāmeṣu dṛṣṭvā bahudoṣajātam /",
  "S03bsa032_u:24": "gārhasthyamasvāsthyamivāvadhūya kaṃcidvanaprasthamalaṃcakāra // Jm_1.6 //",
  "S03bsa032_u:25": "sa tatra niḥsaṅgatayā tayā (ca)",
  "S03bsa032_u:26": "prajñāvadātena śamena caiva /",
  "S03bsa032_u:27": "pratyādideśeva kukāryasaṅgādviśliṣṭaśiṣṭopaśamaṃ nṛlokam // Jm_1.7 //",
  "S03bsa032_u:28": "maitrīmayeṇa praśamena tasya visyandinevānuparītacittāḥ /",
  "S03bsa032_u:29": "parasparadrohanivṛttabhāvāstapasvivad vyālamṛgā viceruḥ // Jm_1.8 //",
  "S03bsa032_u:30": "ācāraśuddhyā nibhṛtendriyatvātsaṃtoṣayogātkaruṇāguṇācca /",
  "S03bsa032_u:31": "asaṃstutasyāpi janasya loke so 'bhūt priyastasya yathaiva lokaḥ // Jm_1.9 //",
  "S03bsa032_u:32": "alpecchabhāvātkuhanānabhijñastyaktaspṛho lābhayaśaḥsukheṣu /",
  "S03bsa032_u:33": "sa devatānāmapi mānasāni prasādabhaktipravaṇāni cakre // Jm_1.10 //",
  "S03bsa032_u:34": "śrutvātha taṃ pravrajitaṃ manuṣyā guṇaistadīyairavabaddhacittāḥ /",
  "S03bsa032_u:35": "(Vaidya 3)",
  "S03bsa032_u:36": "vihāya bandhūṃśca parigrahāṃśca tacchiṣyatāṃ siddhimivopajagmuḥ // Jm_1.11 //",
  "S03bsa032_u:37": "śīle śucāvindriyabhāvanāyāṃ smṛtyapramoṣe praviviktatāyām /",
  "S03bsa032_u:38": "maitryādike caiva manaḥsamādhau yathābalaṃ so 'nuśaśāsa śiṣyān // Jm_1.12 //",
  "S03bsa032_u:39_0": "atha kadācitsa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite 'sminkalyāṇe",
  "S03bsa032_u:39_1": "vartmanyavatārite naiṣkramyasatpathaṃ loke saṃvṛteṣvivāpāyadvāreṣu rājamārgīkṛteṣviva",
  "S03bsa032_u:39_2": "sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno yogānukūlān",
  "S03bsa032_u:39_3": "parvatadarīnikuñjānanuvicacāra /",
  "S03bsa032_u:40": "athātra vyāghravanitāṃ dadarśa girigahvare /",
  "S03bsa032_u:41": "prasūtikleśadoṣeṇa gatāṃ nispandamandatām // Jm_1.13 //",
  "S03bsa032_u:42": "parikṣāmekṣaṇayugāṃ kṣudhā chātatarodarīm /",
  "S03bsa032_u:43": "āhāramiva paśyantīṃ bālānsvatanayānapi // Jm_1.14 //",
  "S03bsa032_u:44": "stanyatarṣādupasṛtānmātṛvisrambhanirvyathān /",
  "S03bsa032_u:45": "rorūyitaravaiḥ krūrairbhartsayantīṃ parāniva // Jm_1.15 //",
  "S03bsa032_u:46": "bodhisattvastu tāṃ dṛṣṭvā dhīro 'pi karuṇāvaśāt /",
  "S03bsa032_u:47": "cakampe paraduḥkhena mahīkampādivādrirāṭ // Jm_1.16 //",
  "S03bsa032_u:48": "mahatsvapi svaduḥkheṣu vyaktadhairyāḥ kṛpātmakāḥ /",
  "S03bsa032_u:49": "mṛdunāpyanyaduḥkhena kampante yattadadbhutam // Jm_1.17 //",
  "S03bsa032_u:50": "atha sa bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyamuvāca - vatsa vatsa",
  "S03bsa032_u:51": "paśya saṃsāranairguṇyaṃ mṛgyeṣā svasutānapi /",
  "S03bsa032_u:52": "laṅghitasnehamaryādā bhoktumanvicchati kṣudhā // Jm_1.18 //",
  "S03bsa032_u:53": "aho batātikaṣṭeyamātmasnehasya rodratā /",
  "S03bsa032_u:54": "yena mātāpi tanayānāhārayitumicchati // Jm_1.19 //",
  "S03bsa032_u:55": "ātmasnehamayaṃ śatruṃ ko vardhayitumahati /",
  "S03bsa032_u:56": "yena kuryāt padanyāsamīdṛśeṣvapi karmasu // Jm_1.20 //",
  "S03bsa032_u:57": "tacchīghramanviṣyatāṃ tāvatkutaścidasyāḥ kṣudduḥkhapratīkāraheturyāvanna tanayānātmānaṃ copahanti /",
  "S03bsa032_u:58": "ahamapi caināṃ prayatiṣye sāhasādasmānnivārayitum /",
  "S03bsa032_u:59": "sa tathetyasmai pratiśrutya prakrāntastadāhārānveṣaṇaparo babhūva /",
  "S03bsa032_u:60": "atha bodhisattvastaṃ śiṣyaṃ savyapadeśamativāhya cintāmāpede -",
  "S03bsa032_u:61": "(Vaidya 4)",
  "S03bsa032_u:62": "saṃvidyamāne sakale śarīre kasmātparasmānmṛgayāmi māṃsam /",
  "S03bsa032_u:63": "yādṛcchikī tasya hi lābhasaṃpat kāryātyayaḥ syācca tathā mamāyam // Jm_1.21 //",
  "S03bsa032_u:64": "api ca /",
  "S03bsa032_u:65": "nirātmake bhedini sārahīne duḥkhe kṛtadhne satatāśucau ca /",
  "S03bsa032_u:66": "dehe parasmāyupayujyamāne na prītimānyo na vicakṣaṇaḥ saḥ // Jm_1.22 //",
  "S03bsa032_u:67": "svasaukhyasaṅgena parasya duḥkhamupekṣyate śaktiparikṣayādvā /",
  "S03bsa032_u:68": "na cānyaduḥkhe sati me 'sti saukhyaṃ satyāṃ ca śaktau kimupekṣakaḥ syām // Jm_1.23 //",
  "S03bsa032_u:69": "satyāṃ ca śaktau mama yadyupekṣā syādātatāyinyapi duḥkhamagne /",
  "S03bsa032_u:70": "kṛtveva pāpaṃ mama tena cittaṃ dahyeta kakṣaṃ mahatāgnineva // Jm_1.24 //",
  "S03bsa032_u:71": "tasmātkariṣyāmi śarīrakeṇa taṭaprapātodgatajīvitena /",
  "S03bsa032_u:72": "saṃrakṣaṇaṃ putravadhācca mṛgyā mṛgyāḥ sakāśācca tadātmajānām // Jm_1.25 //",
  "S03bsa032_u:73": "kiṃ ca bhūyaḥ -",
  "S03bsa032_u:74": "sadarśanaṃ lokahitotsukānāmuttejanaṃ mandaparākramāṇām /",
  "S03bsa032_u:75": "saṃharṣaṇaṃ tyāgaviśāradānāmākarṣaṇaṃ sajjanamānasānām // Jm_1.26 //",
  "S03bsa032_u:76": "viṣādanaṃ māramahācamūnāṃ prasādanaṃ buddhaguṇapriyāṇām /",
  "S03bsa032_u:77": "vrīḍodayaṃsvārthaparāyaṇānāṃ mātsaryalobhopahatātmanāṃ ca // Jm_1.27 //",
  "S03bsa032_u:78": "(Vaidya 5)",
  "S03bsa032_u:79": "śraddhāpanaṃ yānavarāśritānāṃ vismāpanaṃ tyāgakṛtasmayānām /",
  "S03bsa032_u:80": "viśodhanaṃ svargamahāpathasya tyāgapriyāṇāmanumodi nṝṇām // Jm_1.28 //",
  "S03bsa032_u:81": "kadā nu gātrairapi nāma kuryāṃ hitaṃ pareṣāmiti yaśca me 'bhūt /",
  "S03bsa032_u:82": "manorathastatsaphalīkriyāṃ ca saṃbodhimagryāmapi cāvidūre // Jm_1.29 //",
  "S03bsa032_u:83": "api ca /",
  "S03bsa032_u:84": "na spardhayā naiva yaśo 'bhilāṣānna svargalābhānna ca rājyahetoḥ /",
  "S03bsa032_u:85": "nātyantike 'pyātmasukhe yathāyaṃ mamādaro 'nyatra parārthasiddheḥ // Jm_1.30 //",
  "S03bsa032_u:86": "tathā mamānena samānakālaṃ lokasya duḥkhaṃ ca sukhodayaṃ ca /",
  "S03bsa032_u:87": "hartuṃ ca kartuṃ ca sadāstu śaktistamaḥ prakāśaṃ ca yathaiva bhānoḥ // Jm_1.31 //",
  "S03bsa032_u:88": "dṛṣṭe guṇe 'nusmṛtimāgato vā spaṣṭaḥ kathāyogamupāgato vā /",
  "S03bsa032_u:89": "sarvaprakāraṃ jagato hitāni kuryāmajasraṃ sukhasaṃhitāni // Jm_1.32 //",
  "S03bsa032_u:90": "evaṃ sa niścitya parārthasiddhyai prāṇātyaye 'pyāpatitapramodaḥ /",
  "S03bsa032_u:91": "manāṃsi dhīrāṇyapi devatānāṃ vismāpayansvāṃ tanumutsasarja // Jm_1.33 //",
  "S03bsa032_u:92": "atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāttato nayane vicikṣepa /",
  "S03bsa032_u:93": "dṛṣṭai va ca bodhisattvaśarīramudgataprāṇaṃ sahasābhisṛtya bhakṣayitumupacakrame /",
  "S03bsa032_u:94": "atha sa tasya śiṣyo māṃsamanāsādyaiva pratinivṛttaḥ kutropādhyāya iti vilokayaṃstadbodhisattvaśarīramudgataprāṇaṃ tayā vyāghrayuvatyā bhakṣyamāṇaṃ dardaśa / sa",
  "S03bsa032_u:95": "(Vaidya 6) tatkarmātiśayavismayātprativyūḍhaśokaduḥkhāvegastadguṇāśrayabahumānamivodgirannidamātmagataṃ bruvāṇaḥ śobheta /",
  "S03bsa032_u:96": "aho dayāsya vyasanāture jane svasaukhyanaiḥsaṅgyamaho mahātmanaḥ /",
  "S03bsa032_u:97": "aho prakarṣaṃ gamitā sthitiḥ satāmaho pareṣāṃ mṛditā yaśaḥśriyaḥ // Jm_1.34 //",
  "S03bsa032_u:98": "aho parākrāntamapetasādhvasaṃ guṇāśrayaṃ prema paraṃ pradarśitam /",
  "S03bsa032_u:99": "aho namaskāraviśeṣapātratāṃ prasahya nītāsya guṇātanustanuḥ // Jm_1.35 //",
  "S03bsa032_u:100": "nisargasaumyasya vasuṃdharādhṛteraho pareṣāṃ vyasaneṣvamarṣitā /",
  "S03bsa032_u:101": "aho madīyā gamitā prakāśatāṃ khaṭuṅkatā vikramasaṃpadānayā // Jm_1.36 //",
  "S03bsa032_u:102": "anena nāthena sanāthatāṃ gataṃ na śocitavyaṃ khalu sāṃprataṃ jagat /",
  "S03bsa032_u:103": "parājayāśaṅkitajātasaṃbhramo dhruvaṃ viniścāsaparo 'dya manmathaḥ // Jm_1.37 //",
  "S03bsa032_u:104": "sarvathā namo 'stvasmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāya mahāsattvāyeti /",
  "S03bsa032_u:105": "atha sa tamarthaṃ sabrahmacāribhyo nivedayāmāsa /",
  "S03bsa032_u:106": "tatkarmavismitamukhairatha tasya śiṣyairgandharvayakṣabhujagaistridaśādhipaiśca /",
  "S03bsa032_u:107": "mālyāmbarābharaṇacandanacūrṇavarṣaiśchannā tadasthivasudhā vasudhā babhūva // Jm_1.38 //",
  "S03bsa032_u:108": "tadevaṃ sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ /",
  "S03bsa032_u:109": "jātaprasādaiśca buddhe bhagavati parā prītirutpādayitavyā /",
  "S03bsa032_u:110": "evamāyatanagato naḥ prasāda ityevamapyunneyam /",
  "S03bsa032_u:111": "tathā satkṛtya dharmaḥ śrotavyaḥ /",
  "S03bsa032_u:112": "evaṃ duṣkaraśatasamudānītatvāt karuṇāvarṇe 'pi vācyamevaṃ svabhāvātiśayasya niṣpādikā parānugrahapravṛttihetuḥ karuṇeti /",
  "S03bsa032_u:113": "iti vyāghrījātakaṃ prathamam",
  "S03bsa032_u:115": "(Vaidya 7)",
  "S03bsa032_u:116": "2. Śibijātakam",
  "S03bsa032_u:117": "duṣkaraśatasamudānīto 'yamasmadarthaṃ tena bhagavatā saddharma iti satkṛtya śrotavyaḥ /",
  "S03bsa032_u:118": "tadyathānuśrūyate-",
  "S03bsa032_u:119": "bodhisattvabhūtaḥ kilāyaṃ bhagavānaparimitakālābhyāsātsātmībhūtopacitapuṇyakarmā kadācicchibīnāṃ rājā babhūva /",
  "S03bsa032_u:120_0": "sa bālyātprabhṛtyeva bṛddhopāsanaratirvinayānurakto 'nuraktaprakṛtiḥ prakṛtimedhāvitvādanekavidyādhigamavipulataramatirutsāhamaṃtraprabhāva[prabhutva]śaktidaivasaṃpannaḥ",
  "S03bsa032_u:120_1": "svā iva prajāḥ prajāḥ pālayati sma /",
  "S03bsa032_u:121": "tasmiṃstrivargānuguṇā guṇaughāḥ saṃharṣayogādiva saṃniviṣṭāḥ /",
  "S03bsa032_u:122": "samastarūpā vibabhurna cāsurvirodhasaṃkṣobhavipannaśobhāḥ // Jm_2.1 //",
  "S03bsa032_u:123": "viḍambanevāvinayoddhatānāṃ durmedhasāmāpadivātikaṣṭā /",
  "S03bsa032_u:124": "alpātmanāṃ yā madireva lakṣmīrbabhūva sā tatra yathārthanāmā // Jm_2.2 //",
  "S03bsa032_u:125": "udārabhāvātkaruṇāguṇācca vittādhipatyācca sa rājavaryaḥ /",
  "S03bsa032_u:126": "reme 'rthināmīpsitasiddhiharṣādakliṣṭaśobhāni mukhāni paśyan // Jm_2.3 //",
  "S03bsa032_u:127_0": "atha sa rājā dānapriyatvātsamantato nagarasya sarvopakaraṇadhanadhānyasamṛddhā dānaśālāḥ",
  "S03bsa032_u:127_1": "kārayitvā svamāhātmyānurūpaṃ yathābhiprāyasaṃpāditaṃ sopacāraṃ manoharamanatikrāntakālasubhagaṃ",
  "S03bsa032_u:127_2": "dānavarṣaṃ kṛtayugamegha iva vavarṣa /",
  "S03bsa032_u:128": "annamannārthibhyaḥ,",
  "S03bsa032_u:129": "pānaṃ pānārthibhyaḥ,",
  "S03bsa032_u:130": "śayanāsanavasanabhojanagandhamātyarajatasuvarṇādikaṃ tattadarthibhyaḥ /",
  "S03bsa032_u:131": "atha tasya rājñaḥ pradānaudāryaśravaṇādvismitapramuditahṛdayā nānādigabhilakṣitadeśanivāsinaḥ puruṣāstaṃ deśamupajagmuḥ /",
  "S03bsa032_u:132": "parītya kṛtsnaṃ manasā nṛlokamanyeṣvalabdhapraṇayāvakāśāḥ /",
  "S03bsa032_u:133": "tamarthinaḥ prītamukhāḥ samīyurmahāhradaṃ vanyagajā yathaiva // Jm_2.4 //",
  "S03bsa032_u:134": "atha sa rājā samantataḥ samāpatato lābhāśāpramuditamanasaḥ pathikajananepathyapracchāditaśobhasya vanīpakajanasya",
  "S03bsa032_u:135": "(Vaidya 8)",
  "S03bsa032_u:136": "viproṣitasyeva suhṛjjanasya saṃdarśanātprītivijṛmbhitākṣaḥ /",
  "S03bsa032_u:137": "yācñāṃ priyākhyānamivābhyanandaddattvā ca tuṣṭayārthijanaṃ jigāya // Jm_2.5 //",
  "S03bsa032_u:138": "dānodbhavaḥ kīrtimayaḥ sugandhastasyārthināṃ vāganilaprakīrṇaḥ /",
  "S03bsa032_u:139": "madaṃ jahārānyanarādhipānāṃ gandhadvipasyeva paradvipānām // Jm_2.6 //",
  "S03bsa032_u:140": "atha kadācitsa rājā dānaśālāḥ samanuvicaraṃstṛptatvādarthijanasya praviralaṃ yācakajanasaṃpātamabhisamīkṣya dānadharmasyānutsarpaṇānna tuṣṭimupajagāma /",
  "S03bsa032_u:141": "tarṣa vininye 'rthijanastametya na tvarthinaḥ prāpya sa dānaśauṇḍaḥ /",
  "S03bsa032_u:142": "na hyasya dānavyavasāyamarthī yācñāpramāṇena śaśāka jetum // Jm_2.7 //",
  "S03bsa032_u:143": "tasya buddhirabhavat - atisabhāgyāste satpuruṣaviśeṣā ye visrambhaniryantraṇapraṇayamarthibhiḥ svagātrāṇyapi yācyante /",
  "S03bsa032_u:144": "mama punaḥ pratyākhyānarūkṣākṣaravacanasaṃtarjita ivārthijano dhanamātrake 'pragalbhapraṇayaḥ saṃvṛtta iti /",
  "S03bsa032_u:145": "atha kṣitīśasya tamatyudāraṃ gātreṣvapi sveṣu nivṛttasaṅgam /",
  "S03bsa032_u:146": "vijñāya dānāśrayiṇaṃ vitarkaṃ patipriyā strīva mahī cakampe // Jm_2.8 //",
  "S03bsa032_u:147_0": "atha śakro devendraḥ kṣititalacalanādakampite vividharatnaprabhodbhāsini sumerau",
  "S03bsa032_u:147_1": "parvatarāje kimidamiti samutpatitavitarkastasya rājña imaṃ vitarkātiśayaṃ dharaṇītalacalananimittamavetya",
  "S03bsa032_u:147_2": "vismayāvarjitahṛdayaścintāmāpede /",
  "S03bsa032_u:148": "dānātiharṣoddhatamānasena vitarkitaṃ kiṃ svididaṃ nṛpeṇa /",
  "S03bsa032_u:149": "ābadhya dānavyavasāyakakṣyāṃ svagātradānasthiraniścayena // Jm_2.9 //",
  "S03bsa032_u:150": "tanmīmāṃsiṣye tāvadenamiti /",
  "S03bsa032_u:151": "atha tasya rājñaḥ paṣaṃdi niṣaṇṇasyāmātyagaṇaparivṛtasya samucitāyāṃ kṛtāyāmarthijanasya kaḥ kimicchatītyāhvānāvaghoṣaṇāyāmuddhāṭyamāneṣu kośādhyakṣādhisthiteṣu (Vaidya 9)",
  "S03bsa032_u:152_0": "maṇikanakarajatadhananicayeṣu viśleṣyamāṇāsu puṭāsu vividhavasanaparipūrṇagarbhāsu",
  "S03bsa032_u:152_1": "samupāvartyamāneṣu vinītavividhavāhanaskandhapratiṣṭhitayugeṣu vicitreṣu yānaviśeṣeṣu",
  "S03bsa032_u:152_2": "pravṛttasaṃpāte 'rthijane śakro devānāmindro vṛddhamandhaṃ brāhmaṇarūpamabhinirmāya",
  "S03bsa032_u:152_3": "rājñaścakṣuḥpathe prādurabhavat /",
  "S03bsa032_u:153_0": "atha tasya rājñaḥ kārūṇyamaitrīparibhāvitayā dhīraprasannasaumyayā pratyudgata iva",
  "S03bsa032_u:153_1": "pariṣvakta iva ca dṛṣṭyā kenārtha ityupanimantryamāṇaḥ kṣitipānucarairnṛpatisamopamupetya",
  "S03bsa032_u:153_2": "jayāśīrvacanapuraḥsaraṃ rājānamityuvāca -",
  "S03bsa032_u:154": "dūrādapaśyansthaviro 'bhyupetastvaccakṣuṣo 'rthī kṣitipapradhāna /",
  "S03bsa032_u:155": "ekekṣaṇenāpi hi paṅkajākṣa gamyeta lokādhipa lokayātrā // Jm_2.10 //",
  "S03bsa032_u:156_0": "atha sa bodhisattvaḥ samamilaṣitamanorathaprasiddhyā paraṃ prītyutsavamanubhavan",
  "S03bsa032_u:156_1": "kisvididaṃ satyamevoktaṃ brāhmaṇena syāduta vikalpābhyāsānmayaivamavadhāritamiti",
  "S03bsa032_u:156_2": "jātavimarśaścakṣuryācñāpriyavacanaśravaṇatṛṣitamatistaṃ cakṣuryācanakamuvāca -",
  "S03bsa032_u:157": "kenānuśiṣṭastvamihābhyupeto māṃ yācituṃ brāhmaṇamukhya cakṣuḥ /",
  "S03bsa032_u:158": "sudustyajaṃ cakṣuriti pravādaḥ saṃbhāvanā kasya mayi vyatītā // Jm_2.11 //",
  "S03bsa032_u:159": "atha sa brāhmaṇaveṣadhārī śakro devendrastasya rājña āśayaṃ viditvovāca -",
  "S03bsa032_u:160": "śakrasya śakrapratimānuśiṣṭyā tvāṃ yācituṃ cakṣurihātago 'smi /",
  "S03bsa032_u:161": "saṃbhāvanāṃ tasya mamaiva cāśāṃ cakṣuḥpradānātsaphalīkuruṣva // Jm_2.12 //",
  "S03bsa032_u:162": "atha sa rājā śakrasaṃkīrtanānnunamasya brāhmaṇasya bhavitrī devatānubhāvādanena vidhinā cakṣuḥsaṃpaditi matvā pramodaviśadākṣaramenamuvāca -",
  "S03bsa032_u:163": "yenābhyupeto 'si manorathena tameṣa te brāhmaṇa pūrayāmi /",
  "S03bsa032_u:164": "ākāṅkṣamāṇāya madekamakṣi dadāmi cakṣurdvayamapyahaṃ te // Jm_2.13 //",
  "S03bsa032_u:165": "sa tvaṃ vibuddhanayanotpalaśobhitāsyaḥ saṃpaśyato vraja yathābhimataṃ janasya /",
  "S03bsa032_u:166": "(Vaidya 10)",
  "S03bsa032_u:167": "syāt kiṃ nu so 'yamuta neti vicāradolālolasya so 'yamiti cotthitavismayasya // Jm_2.14 //",
  "S03bsa032_u:168": "atha tasya rājño 'mātyāścakṣuḥpradānāvasāyamavetya sasaṃbhramāvegaviṣādavyathitamanaso rājānamūcuḥ -",
  "S03bsa032_u:169": "dānātiharṣādanayamasamīkṣyāhitodayam /",
  "S03bsa032_u:170": "prasīda deva mā maivaṃ na cakṣurdātumarhasi // Jm_2.15 //",
  "S03bsa032_u:171": "ekasyārthe dvijasyāsya mā naḥ sarvānparākṛthāḥ /",
  "S03bsa032_u:172": "alaṃ śokāgninā dagdhuṃ sukhaṃ saṃvardhitāḥ prajāḥ // Jm_2.16 //",
  "S03bsa032_u:173": "dhanāni lakṣmīpratibodhanāni śrīmanti ratnāni payasvinīrgāḥ /",
  "S03bsa032_u:174": "rathān vinītāṃśca yujaḥ prayaccha madorjitaśrīlalitān dvipānvā // Jm_2.17 //",
  "S03bsa032_u:175": "samuccarannūpuranisvanāni śaratpayodābhyadhikadyutīni /",
  "S03bsa032_u:176": "gṛhāṇi sarvartusukhāni dehi mā dāḥ svacakṣurjagadekacakṣuḥ // Jm_2.18 //",
  "S03bsa032_u:177": "vimṛśyatāmapi ca tāvanmahārāja /",
  "S03bsa032_u:178": "anyadīyaṃ kathaṃ nāma cakṣuranyatra yojyate /",
  "S03bsa032_u:179": "atha devaprabhāvo 'yaṃ tvaccakṣuḥ kimapekṣyate // Jm_2.19 //",
  "S03bsa032_u:180": "api ca deva /",
  "S03bsa032_u:181": "cakṣuṣā kiṃ daridrasya parābhyudayasākṣiṇā /",
  "S03bsa032_u:182": "dhanameva yato dehi deva mā sāhasaṃ kṛthāḥ // Jm_2.20 //",
  "S03bsa032_u:183": "atha sa rājā tānamātyānsānunayamadhurākṣaramityuvāca -",
  "S03bsa032_u:184": "adāne kurute buddhiṃ dāsyāmītyabhidhāya yaḥ /",
  "S03bsa032_u:185": "sa lobhapāśaṃ prabhraṣṭamātmani pratimuñcati // Jm_2.21 //",
  "S03bsa032_u:186": "dāsyāmīti pratijñāya yo 'nyathā kurute manaḥ /",
  "S03bsa032_u:187": "kārpaṇyāniścitamateḥ kaḥ syātpāpatarastataḥ // Jm_2.22 //",
  "S03bsa032_u:188": "sthirīkṛtyārthināmāśāṃ dāsyāmīti pratijñayā /",
  "S03bsa032_u:189": "visaṃvādanarūkṣasya vacaso nāsti niṣkṛtiḥ // Jm_2.23 //",
  "S03bsa032_u:190": "yadapi ceṣṭaṃ devatānubhāvādeva cakṣurasya kiṃ na saṃbhavatītyatra śrūyatām -",
  "S03bsa032_u:191": "(Vaidya 11)",
  "S03bsa032_u:192": "naikakāraṇasādhyatvaṃ kāryāṇāṃ nanu dṛśyate /",
  "S03bsa032_u:193": "kāraṇāntarasāpekṣaḥ syāddevo 'pi vidhiryataḥ // Jm_2.24 //",
  "S03bsa032_u:194": "tanna me dānātiśayavyavasāye vidhnāya vyāyantumarhanti bhavanta iti /",
  "S03bsa032_u:195": "amātyā ūcuḥ - dhanadhānyaratnāni devo dātumarhati na svacakṣuriti vijñāpitamasmābhiḥ /",
  "S03bsa032_u:196": "tanna devaṃ vayamatīrthe pratārayāmaḥ / rājovāca -",
  "S03bsa032_u:197": "yadeva yācyeta tadeva dadyānnānīpsitaṃ prīṇayatīha dattam /",
  "S03bsa032_u:198": "kimuhyamānasya jalena toyairdāsyāmyataḥ prārthitamarthamasmai // Jm_2.25 //",
  "S03bsa032_u:199": "atha tasya rājño dṛḍhataravisrambhapraṇayaḥ snehāvegādanapekṣitopacāro 'mātyamukhyastaṃ rājānamityuvāca - mā tāvad bhoḥ",
  "S03bsa032_u:200": "yā nālpena tapaḥsamādhividhinā saṃprāpyate kenacid",
  "S03bsa032_u:201": "yāmāsādya ca bhūribhirmakhaśataiḥ kīrti divaṃ cāpnuyāt /",
  "S03bsa032_u:202": "saṃprāptāmatipatya tāṃ nṛpatitāṃ śakrarddhivispardhinīṃ",
  "S03bsa032_u:203": "kiṃ dṛṣṭvā nayane praditsati bhavānko 'yaṃ kutastyo vidhiḥ // Jm_2.26 //",
  "S03bsa032_u:204": "labdhāvakāśastridaśeṣu yajñaiḥ kīrtyā samantādavabhāsamānaḥ /",
  "S03bsa032_u:205": "narendracūḍādyutirañjitāṅghriḥ kiṃ lipsamāno nu dadāsi cakṣuḥ // Jm_2.27 //",
  "S03bsa032_u:206": "atha sa rājā tamamātyaṃ sānunayamityuvāca -",
  "S03bsa032_u:207": "nāyaṃ yatnaḥ sārvabhaumatvamāptuṃ naiva svargaṃ nāpavargaṃ na kīrtim /",
  "S03bsa032_u:208": "trātuṃ lokānityayaṃ tvādaro me yācñākleśo mā ca bhūdasya moghaḥ // Jm_2.28 //",
  "S03bsa032_u:209": "atha sa rājā nīlotpaladalaśakalarucirakānti nayanamekaṃ vaidyaparidṛṣṭena vidhinā śanakairakṣatamutpāṭya parayā prītyā cakṣuryācanakāya prāyacchat /",
  "S03bsa032_u:210": "atha śakro devendrastādṛśamṛddhyabhisaṃskāraṃ cakre yathā dadarśa sa rājā saparijanastattasya cakṣuścakṣuḥsthāne pratiṣṭhitam /",
  "S03bsa032_u:211": "athonmiṣitaikacakṣuṣaṃ cakṣuryācanakamabhivīkṣya sa rājā parameṇa praharṣeṇa samāpūrṇahṛdayo dvitīyamapyasmai nayanaṃ prāyacchat /",
  "S03bsa032_u:212": "tataḥ sa rājā nayane pradāya vipadmapadmākaratulyavaktraḥ /",
  "S03bsa032_u:213": "(Vaidya 12)",
  "S03bsa032_u:214": "paurairasādhāraṇatuṣṭirāsītsamagracakṣurdadṛśe dvijaiśca // Jm_2.29 //",
  "S03bsa032_u:215": "antaḥpure 'tha manujādhipateḥ pure ca śokāśrubhirvasumatī siṣice samantāt /",
  "S03bsa032_u:216": "śakrastu vismayamavāpa parāṃ ca tuṣṭiṃ saṃbodhaye nṛpamakampyamatiṃ samīkṣya // Jm_2.30 //",
  "S03bsa032_u:217": "atha śakrasya vismayāvarjitahṛdayasyaitadabhavat -",
  "S03bsa032_u:218": "aho dhṛtiraho sattvamaho sattvahitaiṣitā /",
  "S03bsa032_u:219": "pratyakṣamapi karmedaṃ karotīva vicāraṇām // Jm_2.31 //",
  "S03bsa032_u:220": "tannāyamāścaryasattvaściramimaṃ parikleśamanubhavitumarhati /",
  "S03bsa032_u:221": "yataḥ prayatiṣye cakṣurasyopāyapradarśanādutpādayitum /",
  "S03bsa032_u:222_0": "atha tasya rājñaḥ kramātsaṃrūḍhanayanavraṇasyāvagītapratanūbhūtāntaḥpurapaurajānapadaśokasya",
  "S03bsa032_u:222_1": "pravivekakāmatvādudyānapuṣkariṇyāstīre kusumabharāvanatarucirataruvaranicite mṛdusurabhiśiśirasukhapavane",
  "S03bsa032_u:222_2": "madhukaragaṇopakūjite paryaṅkeṇa niṣaṇṇasya śakro devendraḥ purastātprādurabhavat /",
  "S03bsa032_u:223": "ka eṣa iti ca rājñā paryanuyukto 'vravīt -",
  "S03bsa032_u:224": "śakro 'hamasmi devendrastvatsamīpamupāgataḥ /",
  "S03bsa032_u:225": "rājovāca / svāgatam /",
  "S03bsa032_u:226": "ājñāpyatāṃ kenārtha iti /",
  "S03bsa032_u:227": "sa upacārapuraḥsaramukto rājānaṃ punaruvāca -",
  "S03bsa032_u:228": "varaṃ vṛṇīṣva rājarṣe yadicchasi taducyatām // Jm_2.32 //",
  "S03bsa032_u:229": "atha sa rājā pradānasamucitatvādanabhyastayācñākārpaṇyamārgo vidhṛtya vismayaśauṭīryamenamuvāca -",
  "S03bsa032_u:230": "prabhūtaṃ me dhanaṃ śakra śaktimacca mahad balam /",
  "S03bsa032_u:231": "andhabhāvāttvidānīṃ me mṛtyurevābhirocate // Jm_2.33 //",
  "S03bsa032_u:232": "kṛtvāpi paryāptamanorathāni prītiprasādādhikalocanāni /",
  "S03bsa032_u:233": "mukhāni paśyāmi na yācakānāṃ yattena mṛtyurdayito mamendra // Jm_2.34 //",
  "S03bsa032_u:234": "śakra uvāca - alamalamanena te vyavasāyena /",
  "S03bsa032_u:235": "satpuruṣā evedṛśānyanuprāpnuvanti /",
  "S03bsa032_u:236": "api ca pṛcchāmi tāvad bhavantam /",
  "S03bsa032_u:237": "imāmavasthāṃ gamitasya yācakaiḥ kathaṃ nu te saṃprati teṣu mānasam /",
  "S03bsa032_u:238": "(Vaidya 13)",
  "S03bsa032_u:239": "pracakṣva tattāvadalaṃ nigūhituṃ vrajeśca saṃpratyapanīya tāṃ yathā // Jm_2.35 //",
  "S03bsa032_u:240": "rājovāca - ko 'yamasmān vikatthayitumatrabhavato nirbandhaḥ?",
  "S03bsa032_u:241": "api ca devendra śrūyatām -",
  "S03bsa032_u:242": "tadaiva caitarhi ca yācakānāṃ vacāṃsi yācñāniyatākṣarāṇi /",
  "S03bsa032_u:243": "āśīrmayāṇīva mama priyāṇi yathā tathodetu mamaikamakṣi // Jm_2.36 //",
  "S03bsa032_u:244": "atha tasya rājñaḥ satyādhiṣṭhānabalāt puṇyopacayaviśeṣācca vacanasamanantaramevendranīlaśakalākrāntamadhyamiva nīlotpaladalasadṛśamekaṃ cakṣuḥ prādurabhavat /",
  "S03bsa032_u:245": "prādurbhūṃte ca tasminnayanāścarye pramuditamanāḥ sa rājā punarapi śakramuvāca -",
  "S03bsa032_u:246": "yaścāpi māṃ cakṣurayācataikaṃ tasmai mudā dve nayane pradāya /",
  "S03bsa032_u:247": "prītyutsavaikāgramatiryathāsaṃ dvitīyamapyakṣi tathā mamāstu // Jm_2.37 //",
  "S03bsa032_u:248": "athābhivyāhārasamanantarameva tasya rājño vispardhamānamiva tena nayanena dvitīyaṃ cakṣuḥ prādurabhavat /",
  "S03bsa032_u:249": "tataścakampe sadharādharā dharā vyatītya velāṃ prasasāra sāgaraḥ /",
  "S03bsa032_u:250": "prasaktagambhīramanojñanisvanāḥ prasasvanurduṃndubhayo divaukasām // Jm_2.38 //",
  "S03bsa032_u:251": "prasādaramyaṃ dadṛśe vapurdiśāṃ rarāja śuddhyā śaradīva bhāskaraḥ /",
  "S03bsa032_u:252": "paribhramaccandanacūrṇarañjitaṃ papāta citraṃ kusumaṃ nabhastalāt // Jm_2.39 //",
  "S03bsa032_u:253": "samāyayurvismayaphullalocanā divaukasastatra sahāpsarogaṇāḥ /",
  "S03bsa032_u:254": "vavau manojñātmaguṇaḥ samīraṇo manassu harṣo jagatāṃ vyajṛmbhata // Jm_2.40 //",
  "S03bsa032_u:255": "udīritā harṣaparītamānasairmaharddhibhirbhūṃtagaṇaiḥ savismayaiḥ /",
  "S03bsa032_u:256": "(Vaidya 14)",
  "S03bsa032_u:257": "nṛpasya karmātiśayastavāśrayāḥ samantataḥ śuśruvire giraḥ śubhāḥ // Jm_2.41 //",
  "S03bsa032_u:258": "aho bataudāryamaho kṛpālutā viśuddhatā paśya yathāsya cetasaḥ /",
  "S03bsa032_u:259": "aho svasaukhyeṣu nirutsukā matirnamo 'stu te 'bhyudgatadhairyavikrama // Jm_2.42 //",
  "S03bsa032_u:260": "sanāthatāṃ sādhu jagadgataṃ tvayā punarvibuddhekṣaṇapaṅkajaśriyā /",
  "S03bsa032_u:261": "amogharūpā bata puṇyasañcayāścirasya dharmeṇa khalūrjitaṃ jitam // Jm_2.43 //",
  "S03bsa032_u:262": "atha śakraḥ sādhu sādhvityenamabhisaṃrādhya punaruvāca -",
  "S03bsa032_u:263": "na no na vidito rājaṃstava śuddhāśayāśayaḥ /",
  "S03bsa032_u:264": "evaṃ nu pratidatte te mayeme nayane nṛpa // Jm_2.44 //",
  "S03bsa032_u:265": "samantādyojanaśataṃ śailairapi tiraskṛtam /",
  "S03bsa032_u:266": "draṣṭumavyāhatā śaktirbhaviṣyatyanayośca te // Jm_2.45 //",
  "S03bsa032_u:267": "ityuktvā śakrastathaiva cāntardadhe /",
  "S03bsa032_u:268_0": "atha bodhisattvo vismayapūrṇamanobhirmandamandanimeṣapravikasitanayanairamātyairanuyātaḥ",
  "S03bsa032_u:268_1": "pauraiścābhivīkṣyamāṇo jayāśīrvacanapuraḥsaraiśca brāhmaṇairabhinandyamānaḥ puravaramucchritadhvajavicitrapatākaṃ",
  "S03bsa032_u:268_2": "pravitanyamānābhyudayaśobhamabhigamya parṣadi niṣaṇṇaḥ sabhājanārthamabhigatasyāmātyapramukhasya",
  "S03bsa032_u:268_3": "brāhmaṇavṛddhapaurajānapadasyaivamātmopanāyikaṃ dharmaṃ deśayāmāsa -",
  "S03bsa032_u:269": "ko nāma loke śithilādaraḥ syāt kartuṃ dhanenārthijanapriyāṇi /",
  "S03bsa032_u:270": "divyaprabhāve nayane mameme pradānapuṇyopanate samīkṣya // Jm_2.46 //",
  "S03bsa032_u:271": "anekaśailāntaritaṃ yojanānāṃ śatādapi /",
  "S03bsa032_u:272": "adūrasthitavispaṣṭaṃ dṛśyaṃ paśyāmi sarvataḥ // Jm_2.47 //",
  "S03bsa032_u:273": "parānukampāvinayābhijātāddānātparaḥ ko 'bhyudayābhyupāyaḥ /",
  "S03bsa032_u:274": "yanmānuṣaṃ cakṣurihaiva dattvā prāptaṃ mayā 'mānuṣadivyacakṣuḥ // Jm_2.48 //",
  "S03bsa032_u:275": "(Vaidya 15)",
  "S03bsa032_u:276": "etadviditvā śibayaḥ pradānairbhogena cārthān saphalīkurudhvam /",
  "S03bsa032_u:277": "loke parasminniha caiṣa panthāḥ kīrtipradhānasya sukhodayasya // Jm_2.49 //",
  "S03bsa032_u:278": "dhanasya niḥsāralaghoḥ sa sāro yaddīyate lokahitonmukhena /",
  "S03bsa032_u:279": "nidhānatāṃ yāti hi dīyamānamadīyamānaṃ nidhanaikaniṣṭham // Jm_2.50 //",
  "S03bsa032_u:280": "tadevaṃ duṣkaraśatasamudānīto 'yamasmadarthaṃ tena bhagavatā saddharma iti satkṛtya śrotavyaḥ /",
  "S03bsa032_u:281_0": "tathāgatamāhātmye pūrvavacca karuṇāvarṇe 'pi vācyam - ihaiva puṇyaphalapradarśane",
  "S03bsa032_u:281_1": "caivaṃ satkṛtyopacitāni puṇyānīhaiva puṣpamātramātmaprabhāvasya kīrtisaṃtatimanoharaṃ pradarśayantīti //",
  "S03bsa032_u:282": "iti śibijātakaṃ dvitīyam /",
  "S03bsa032_u:284": "(Vaidya 16)",
  "S03bsa032_u:285": "3. Kulmāṣapiṇḍījātakam",
  "S03bsa032_u:286": "cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāt /",
  "S03bsa032_u:287": "tadyathānuśrūyate -",
  "S03bsa032_u:288": "bodhisattvabhūtaḥ kilāyaṃ bhagavānkośalādhipatirbabhūva /",
  "S03bsa032_u:289": "tasyotsāhamantraprabhū [tvaśaktisampatprabhṛtīnāṃ prakarṣiṇāmapi rājaguṇānāṃ vibhūtimatiśiśye daivasampadguṇaśobhā /",
  "S03bsa032_u:290": "guṇāstasyādhikaṃ rejurdaivasamapadvibhūṣaṇāḥ /",
  "S03bsa032_u:291": "kiraṇā iva candrasya śaradunmīlitaśriyaḥ // Jm_3.1 //",
  "S03bsa032_u:292": "tatyāja dṛptānapi tasya śatrūn rakteva reme tadapāśriteṣu /",
  "S03bsa032_u:293": "ityāsa tasyānyanarādhipeṣu kopaprasādānuvidhāyinī śrīḥ // Jm_3.2 //",
  "S03bsa032_u:294": "dharmātmakatvānna ca nāma tasya paropatāpāśivamāsa cetaḥ /",
  "S03bsa032_u:295": "bhṛtyānurāgastu tathā jajṛmbhe dviṣatsu lakṣmīrna yathāsya reme // Jm_3.3 //",
  "S03bsa032_u:296": "so 'nantarātītāṃ svajātimanusasmāra /",
  "S03bsa032_u:297_0": "tadanusmaraṇācca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ",
  "S03bsa032_u:297_1": "sukhahetunidānaṃ dānamadācchīlasaṃvaramanavarataṃ pupoṣa poṣadhaniyamaṃ ca parvadivaseṣu samādade /",
  "S03bsa032_u:298": "abhīkṣṇaṃ ca rājā parṣadi svasmiṃścāntaḥpure puṇyaprabhāvodbhāvanāllokaṃ śreyasi niyoktukāmaḥ pratītahṛdayo gāthādvayamiti niyatārthaṃ babhāṣe -",
  "S03bsa032_u:299": "na sugataparicaryā vidyate svalpikāpi pratanuphalavibhūtiryacchrutaṃ kevalaṃ prāk /",
  "S03bsa032_u:300": "tadidamalavaṇāyāḥ śuṣkarūkṣārūṇāyāḥ phalavibhavamahattvaṃ paśya kulmāṣapiṇḍyāḥ // Jm_3.4 //",
  "S03bsa032_u:301": "rathaturagavicitraṃ mattanāgendranīlaṃ balamakṛśamidaṃ me medinī kevalā ca /",
  "S03bsa032_u:302": "bahu dhanamanuraktā śrīrudārāśca dārāḥ phalasamudayaśobhāṃ paśya kulmāṣapiṇḍyāḥ // Jm_3.5 //",
  "S03bsa032_u:303": "tamamātyā brāhmaṇavṛddhāḥ pauramukhyāśca kautūhalādhūrṇitamanaso 'pi na prasahante sma paryanuyoktuṃ kimabhisamīkṣya mahārājo gāthādvayamidamabhīkṣṇaṃ bhāṣata iti /",
  "S03bsa032_u:304": "atha tasya rājño vāgnityatvādavyāhatatarapraṇayaprasarā devī samutpannakautūhalā saṃkathāprastāvāgataṃ parṣadi paryapṛcchadenam /",
  "S03bsa032_u:305": "niyatamiti narendra bhāṣase hṛdayagatāṃ mudamudgiranniva /",
  "S03bsa032_u:306": "bhavati mama kutūhalākulaṃ hṛdayamidaṃ kathitena tena te // Jm_3.6 //",
  "S03bsa032_u:307": "(Vaidya 17)",
  "S03bsa032_u:308": "tadarhati śrotumayaṃ jano yadi pracakṣva tatkiṃ nviti bhāṣase nṛpa /",
  "S03bsa032_u:309": "rahasyamevaṃ ca na kīrtyate kvacitprakāśamasmācca mayāpi pṛcchyate // Jm_3.7 //",
  "S03bsa032_u:310": "atha sa rājā prītyabhisnigdhayā dṛṣṭyā samabhivīkṣya devīṃ smitapravikasitavadana uvāca -",
  "S03bsa032_u:311": "avibhāvya nimittārthaṃ śrutvodgāramimaṃ mama /",
  "S03bsa032_u:312": "na kevalaṃ tavaivātra kautūhalacalaṃ manaḥ // Jm_3.8 //",
  "S03bsa032_u:313": "samantamapyetadamātyamaṇḍalaṃ kutūhalāghūrṇitalolamānasam /",
  "S03bsa032_u:314": "puraṃ ca sāntaḥpuramatra tena me niśamyatāṃ yena mayaivamucyate // Jm_3.9 //",
  "S03bsa032_u:315": "suptaprabuddha iva jātimanusmarāmi yasyāmihaiva nagare bhṛtako 'hamāsam /",
  "S03bsa032_u:316": "śīlānvito 'pi dhanamātrasamucchritebhyaḥ karmābhirādhanasamarjitadīnavṛttiḥ // Jm_3.10 //",
  "S03bsa032_u:317": "so 'haṃ bhṛtiṃ paribhavaśramadainyaśālāṃ trāṇāśayātsvayamavṛttibhayādvivikṣuḥ /",
  "S03bsa032_u:318": "bhikṣārthinaśca caturaḥ śramaṇānapaśyaṃ vaśyendriyānanugatāniva bhikṣulakṣmyā // Jm_3.11 //",
  "S03bsa032_u:319": "tebhyaḥ prasādamṛdunā manasā praṇamya kulmāṣamātrakamadāṃ prayataḥ svagehe /",
  "S03bsa032_u:320": "tasyāṅkarodaya ivaiṣa yadanyarājacūḍāprabhāścaraṇareṇuṣu me niṣaktāḥ // Jm_3.12 //",
  "S03bsa032_u:321": "tadetadabhisandhāya mayaivaṃ devi kathyate /",
  "S03bsa032_u:322": "puṇyena ca labhe tṛptimarhatāṃ darśanena ca // Jm_3.13 //",
  "S03bsa032_u:323": "atha sā devī praharṣavismayaviśālākṣī sabahumānamudīkṣamāṇā rājānamityuvāca /",
  "S03bsa032_u:324": "upapannarūpaḥ puṇyānāmayamevaṃvidho vipākābhyudayaviśeṣaḥ /",
  "S03bsa032_u:325": "puṇyaphalapratyakṣiṇaśca mahārājasya yadayaṃ puṇyeṣvādaraḥ /",
  "S03bsa032_u:326": "tadevameva pāpapravṛttivimukhaḥ piteva prajānāṃ samyakparipālanasumukhaḥ puṇyagaṇārjanābhimukhaḥ /",
  "S03bsa032_u:327": "(Vaidya 18)",
  "S03bsa032_u:328": "yaśaḥśriyā dānasamṛddhayā jvalanpratiṣṭhitājñaḥ pratirājamūrdhasu /",
  "S03bsa032_u:329": "samīraṇākuñcitasāgarāmvarāṃ ciraṃ mahīṃ dharmanayena pālaya // Jm_3.14 //",
  "S03bsa032_u:330": "rājovāca - kiṃ hyetaddevi na syāt?",
  "S03bsa032_u:331": "so 'haṃ tameva punarāśrayituṃ yatiṣye śreyaḥpathaṃ samabhilakṣitaramyacihnam /",
  "S03bsa032_u:332": "lokaḥ praditsati hi dānaphalaṃ niśamya dāsyāmyahaṃ kimiti nātmagataṃ niśamya // Jm_3.15 //",
  "S03bsa032_u:333": "atha sa rājā devīṃ devīmiva śriyā jvalantīmabhisnigdhamavekṣya śrīsampattihetukutūhalahṛdayaḥ punaruvāca -",
  "S03bsa032_u:334": "candralekheva tārāṇāṃ strīṇāṃ madhye virājase /",
  "S03bsa032_u:335": "akṛthāḥ kiṃ nu kalyāṇi karmātimadhurodayam // Jm_3.16 //",
  "S03bsa032_u:336": "devyuvāca - asti deva kiñcidahamapi pūrvajanmavṛttiṃ samanusmarāmīti /",
  "S03bsa032_u:337": "kathaya kathayedānīmiti ca sādaraṃ rājñā paryanuyuktovāca -",
  "S03bsa032_u:338": "bālye 'nubhūtamiva tatsamanusmarāmi dāsī satī yadahamuddhṛtabhaktamekam /",
  "S03bsa032_u:339": "kṣīṇāsravāya munaye vinayena dattvā supteva tatra samavāpamiha prabodham // Jm_3.17 //",
  "S03bsa032_u:340": "etatsmarāmi kuśalaṃ naradeva yena tvannāthatāmupagatāsmi samaṃ pṛthivyā /",
  "S03bsa032_u:341": "kṣīṇāsraveṣu na kṛtaṃ tanu nāma kiñcidityuktavānasi yathaiva munistathaiva // Jm_3.18 //",
  "S03bsa032_u:342": "atha sa rājā puṇyaphalapradarśanātpuṇyeṣu samutpāditabahumānāmabhiprasannamanasaṃ parṣadaṃ vismayaikāgrāmavetya niyatamīdṛśaṃ kiñcitsamanuśaśāsa -",
  "S03bsa032_u:343": "alpasyāpi śubhasya vistaramimaṃ dṛṣṭvā vipākaśriyaḥ",
  "S03bsa032_u:344": "syātko nāma na dānaśīlavidhinā puṇyakriyātatparaḥ /",
  "S03bsa032_u:345": "naiva draṣṭumapi kṣamaḥ sa puruṣaḥ paryāptavitto 'pi san",
  "S03bsa032_u:346": "yaḥ kārpaṇyatamisrayāvṛtamatirnāpnoti dānairyaśaḥ // Jm_3.19 //",
  "S03bsa032_u:347": "tyaktavyaṃ vivaśena yanna ca tathā kasmaicidarthāya yat",
  "S03bsa032_u:348": "tannyāyena dhanaṃ tyajanyadi guṇaṃ kañcitsamudbhāvayet /",
  "S03bsa032_u:349": "ko 'sau tatra bhajeta matsarapathaṃ jānanguṇānāṃ rasaṃ",
  "S03bsa032_u:350": "prītyādyā vividhāśca kīrtyanusṛtā dānapratiṣṭhāguṇāḥ // Jm_3.20 //",
  "S03bsa032_u:351": "dānaṃ nāma mahānidhānamanugaṃ caurādyasādhāraṇaṃ",
  "S03bsa032_u:352": "dānaṃ matsaralobhadoṣarajasaḥ prakṣālanaṃ cetasaḥ /",
  "S03bsa032_u:353": "saṃsārādhvapariśramāpanayanaṃ dānaṃ sukhaṃ vāhanaṃ",
  "S03bsa032_u:354": "dānaṃ naikasukhopadhānasumukhaṃ sanmitramātyantikam // Jm_3.21 //",
  "S03bsa032_u:355": "vibhavasamudayaṃ vā dīptamājñāguṇaṃ vā tridaśapuranivāsaṃ rūpaśobhāguṇaṃ vā /",
  "S03bsa032_u:356": "yadabhilaṣati sarvaṃ tatsamāpnoti dānād iti parigaṇitārthaḥ ko na dānāni dadyāt // Jm_3.22 //",
  "S03bsa032_u:357": "sārādānaṃ dānamāhurdhanānām aiśvaryāṇāṃ dānamāhurnidānam /",
  "S03bsa032_u:358": "dānaṃ śrīmatsajjanatvāvadānaṃ bālyaprajñaiḥ pāṃsudānaṃ sudānam // Jm_3.23 //",
  "S03bsa032_u:359": "atha sā parṣattasya rājñastadgrāhakaṃ vacanaṃ sabahumānamabhinandya pradānādipratipattyabhimukhī babhūva /",
  "S03bsa032_u:360_0": "tadevaṃ cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāditi",
  "S03bsa032_u:360_1": "prasannacittenānuttare puṇyakṣetra āryasaṃghe dānaṃ dadatā parā prītirutpādayitavyā /",
  "S03bsa032_u:361": "adūre mamāpyevaṃvidhā ato viśiṣṭatarāśca sampattaya iti /",
  "S03bsa032_u:362": "iti kulmāṣapiṇḍījātakaṃ tṛtīyam /",
  "S03bsa032_u:364": "(Vaidya 20)",
  "S03bsa032_u:365": "4. Śreṣṭhijātakam",
  "S03bsa032_u:366": "atyayamapyavigaṇayya ditsanti satpuruṣāḥ /",
  "S03bsa032_u:367": "kena nāma svasthena na dātavyaṃ syāt?",
  "S03bsa032_u:368": "tadyathānuśrūyate -",
  "S03bsa032_u:369_0": "bodhisattvabhūtaḥ kilāyaṃ bhagavānbhāgyātiśayaguṇādutthānasampadā cādhigatavipuladhanasamṛddhiraviṣamavyavahāraśīlatvālloke",
  "S03bsa032_u:369_1": "bahumānaniketabhūta udārābhijanavānanekavidyākalāvikalpādhigamavimalataramatirguṇamāhātmyādrājñā",
  "S03bsa032_u:369_2": "samupahṛtasammānaḥ pradānaśīlatvāllokasādhāraṇavibhavaḥ śreṣṭhī babhūva /",
  "S03bsa032_u:370": "arthibhiḥ prītahṛdayaiḥ kīrtyamānamitastataḥ /",
  "S03bsa032_u:371": "tyāgaśauryonnataṃ nāma tasya vyāpa diśo daśa // Jm_4.1 //",
  "S03bsa032_u:372": "dadyānna dadyāditi tatra nāsīdvicāradolācalamānaso 'rthī /",
  "S03bsa032_u:373": "khyātāvadāne hi babhūva tasminvisrambhadhṛṣṭapraṇayo 'rthivargaḥ // Jm_4.2 //",
  "S03bsa032_u:374": "nā 'sau jugopātmasukhārthamarthaṃ na spardhayā lobhaparābhavādvā /",
  "S03bsa032_u:375": "sattvārthiduḥkhaṃ na śaśāka soḍhuṃ nāstīti vaktuṃ ca tato jugopa // Jm_4.3 //",
  "S03bsa032_u:376_0": "atha kadācittasya mahāsattvasya bhojanakāle snātānuliptagātrasya kuśalodārasūdopakalpite",
  "S03bsa032_u:376_1": "samupasthitevarṇagandharasasparśādiguṇasamudite vicitre bhakṣyabhojyādividhau tatpuṇyasambhārābhivṛddhikāmo",
  "S03bsa032_u:376_2": "jñānāgninirdagdhasarvakleśendhanaḥ pratyekabuddhastadgṛhamabhijagāma bhikṣārthī /",
  "S03bsa032_u:377": "samupetya ca dvārakoṣṭhake vyatiṣṭhata /",
  "S03bsa032_u:378": "aśaṅkitācañcaladhīrasaumyamavekṣamāṇo yugamātramurvyāḥ /",
  "S03bsa032_u:379": "tatrāvatasthe praśamābhijātaḥ sa pātrasaṃsaktakarāgrapadmaḥ // Jm_4.4 //",
  "S03bsa032_u:380_0": "atha māraḥ pāpīyānbodhisattvasya tāṃ dānasampadamamṛṣyamāṇastadvidhnārthamantarā",
  "S03bsa032_u:380_1": "ca taṃ bhadantamantarā ca dvāradehalīṃ pracalajvālākarālodaramanekapauruṣamatigambhīraṃ",
  "S03bsa032_u:380_2": "bhayānakadarśanaṃ sapratibhayanirghoṣaṃ narakamabhinirmame visphuradbhiranekairjanaśatairācitam /",
  "S03bsa032_u:381": "atha bodhisattvaḥ pratyekabuddhaṃ (Vaidya 21)",
  "S03bsa032_u:382": "bhikṣārthinamabhigatamālokya patnīmuvāca - bhadre svayamāryāya paryāptaṃ piṇḍapātaṃ dehīti /",
  "S03bsa032_u:383": "sā tatheti pratiśrutya praṇītaṃ bhakṣyabhojyamādāya prasthitā /",
  "S03bsa032_u:384": "narakamālokya dvārakoṣṭhakasamīpe bhayaviṣādacañcalākṣī sahasā nyavartata /",
  "S03bsa032_u:385": "kimetaditi ca bhartrā paryanuyuktā samāpatitasādhvasāpihitakaṇṭhī tatkathañcittasmai kathayāmāsa /",
  "S03bsa032_u:386_0": "atha bodhisattvaḥ kathamayamāryo madgṛhādanavāptabhikṣa eva pratiyāsyatīti sasambhramaṃ",
  "S03bsa032_u:386_1": "tattasyāḥ kathitamanādṛtya svayameva ca praṇītaṃ bhakṣyabhojyamādāya tasya mahātmanaḥ",
  "S03bsa032_u:386_2": "piṇḍapātaṃ pratipādayitukāmo dvārakoṣṭhakasamīpamabhigatastamatibhīṣaṇamantarā narakaṃ dadarśa /",
  "S03bsa032_u:387_0": "tasya kiṃ svididamiti samutpannavitarkasya māraḥ pāpīyānbhavanabhitterviniḥsṛtya",
  "S03bsa032_u:387_1": "saṃdṛśyamānadivyādbhūtavapurantarikṣe sthitvā hitakāma iva nāmābravīt - gṛhapate",
  "S03bsa032_u:387_2": "mahārauravanāmāyaṃ mahānarakaḥ /",
  "S03bsa032_u:388": "arthipraśaṃsāvacanapralubdhā ditsanti dānavyasanena ye 'rthān /",
  "S03bsa032_u:389": "śaratsahasrāṇi bahūni teṣāmasminnivāso 'sulabhapravāsaḥ // Jm_4.5 //",
  "S03bsa032_u:390": "arthastrivargasya viśeṣahetustasminhate kena hato na dharmaḥ /",
  "S03bsa032_u:391": "dharmaṃ ca hatvārthanibarhaṇena kathaṃ nu na syānnarakapratiṣṭhaḥ // Jm_4.6 //",
  "S03bsa032_u:392": "dānaprasaṅgena ca dharmamūlaṃ ghnatā tvayārthaṃ yadakāri pāpam /",
  "S03bsa032_u:393": "tvāmattumabhyudgatametadasmājjvālāgrajihvaṃ narakāntakāsyam // Jm_4.7 //",
  "S03bsa032_u:394": "tatsādhu dānādviniyaccha buddhimevaṃ hi sadyaḥpatanaṃ na te syāt /",
  "S03bsa032_u:395": "viceṣṭamānaiḥ karuṇaṃ rudadbhirmā dātṛbhirgāḥ samatāmamībhiḥ // Jm_4.8 //",
  "S03bsa032_u:396": "pratigrahītā tu jano 'bhyupaiti nivṛttadānāpanayaḥ suratvam /",
  "S03bsa032_u:397": "tatsvargamārgāvaraṇādviramya dānodyamātsaṃyamamāśrayasva // Jm_4.9 //",
  "S03bsa032_u:398": "(Vaidya 22)",
  "S03bsa032_u:399": "atha bodhisattvo nūnamasyaitaddurātmano mama dānavighnāya viceṣṭitamityavagamya sattvāvaṣṭambhadhīraṃ vinayamadhurāvicchedaṃ niyatamityavocadenam /",
  "S03bsa032_u:400": "asmaddhitāvekṣaṇadakṣiṇena vidarśito 'yaṃ bhavatāryamārgaḥ /",
  "S03bsa032_u:401": "yuktā viśeṣeṇa ca daivateṣu parānukampānipuṇā pravṛttiḥ // Jm_4.10 //",
  "S03bsa032_u:402": "doṣodayātpūrvamanantaraṃ vā yuktaṃ tu tacchāntipathena gantum /",
  "S03bsa032_u:403": "gate prayāsaṃ hyupacāradoṣairvyādhau cikitsāpraṇayo vighātaḥ // Jm_4.11 //",
  "S03bsa032_u:404": "idaṃ ca dānavyasanaṃ madīyaṃ śaṅke cikitsāviṣayavyatītam /",
  "S03bsa032_u:405": "tathā hyanādṛtya hitaiṣitāṃ te na me manaḥ saṅkacati pradānāt // Jm_4.12 //",
  "S03bsa032_u:406": "dānādadharmaṃ ca yadūcivāṃstvamarthaṃ ca dharmasya viśeṣahetum /",
  "S03bsa032_u:407": "tanmānuṣī neyamavaiti buddhirdānādṛte dharmapatho yathārthaḥ // Jm_4.13 //",
  "S03bsa032_u:408": "nidhīyamānaḥ sa nu dharmahetuścauraiḥ prasahyātha vilupyamānaḥ /",
  "S03bsa032_u:409": "oghodarāntarvinimagnamūrtirhutāśanasyāśanatāṃ gato vā // Jm_4.14 //",
  "S03bsa032_u:410": "yaccāttha dātā narakaṃ prayāti pratigrahītā tu surendralokam /",
  "S03bsa032_u:411": "vivardhitastena ca me tvayā 'yaṃ dānodyamaḥ saṃyamayiṣyatāpi // Jm_4.15 //",
  "S03bsa032_u:412": "ananyathā cāstu vacastavedaṃ svargaṃ ca me yācanakā vrajantu /",
  "S03bsa032_u:413": "dānaṃ hi me lokahitārthamiṣṭaṃ nedaṃ svasaukhyodayasādhanāya // Jm_4.16 //",
  "S03bsa032_u:414": "(Vaidya 23)",
  "S03bsa032_u:415": "atha sa māraḥ pāpīyānpunarapi bodhisattvaṃ hitaiṣīva dhīrahastenovāca -",
  "S03bsa032_u:416": "hitoktimetāṃ mama cāpalaṃ vā samīkṣya yenecchasi tena gaccha /",
  "S03bsa032_u:417": "sukhānvito vā bahumānapūrvaṃ smartāsi māṃ vipratisāravānvā // Jm_4.17 //",
  "S03bsa032_u:418": "bodhisattva uvāca - marṣa marṣayatu bhavān /",
  "S03bsa032_u:419": "kāmaṃ patāmi narakaṃ sphuradugravahniṃ jvālāvalīḍhaśithilāvanatena mūrdhnā /",
  "S03bsa032_u:420": "na tvarthināṃ praṇayadarśitasauhṛdānāṃ sammānakālamavamānanayā hariṣye // Jm_4.18 //",
  "S03bsa032_u:421_0": "ityuktvā bodhisattvaḥ svabhāgyabalāvaṣṭambhājjānānaśca niratyayatāṃ dānasya nivāraṇaikarasamavadhūya",
  "S03bsa032_u:421_1": "svajanaparijanaṃ sādhvasānabhibhūtamatirabhivṛddhadānābhilāṣo narakamadhyena prāyāt /",
  "S03bsa032_u:422": "puṇyānubhāvādatha tasya tasminnapaṅkajaṃ paṅkajamudbabhūva /",
  "S03bsa032_u:423": "avajñayevāvajahāsa māraṃ yacchuklayā keśaradantapaṅkatyā // Jm_4.19 //",
  "S03bsa032_u:424": "atha bodhisattvaḥ padmasaṃkrameṇa svapuṇyātiśayanirjātenābhigamya pratyekabuddhaṃ prasādasaṃharṣāpūrṇahṛdayaḥ piṇḍapātamasmai prāyacchat /",
  "S03bsa032_u:425": "manaḥprasādapratibodhanārthaṃ tasyātha bhikṣurviyadutpapāta /",
  "S03bsa032_u:426": "varṣañjvalaṃścaiva sa tatra reje savidyududdyotapayodalakṣmyā // Jm_4.20 //",
  "S03bsa032_u:427": "avamṛditamanorathastu māro dyutiparimoṣamavāpya vaimanasyāt /",
  "S03bsa032_u:428": "tamabhimukhamudīkṣituṃ na sehe saha narakeṇa tatastirobabhūva // Jm_4.21 //",
  "S03bsa032_u:429": "tatkimidamupanītam?",
  "S03bsa032_u:430": "evamatyayamapyavigaṇayya ditsanti satpuruṣāḥ /",
  "S03bsa032_u:431": "kena nāma svasthena na dātavyaṃ syāt?",
  "S03bsa032_u:432": "na sattvavantaḥ śakyante bhayādapyagatiṃ gamayitumityevamapyunneyam /",
  "S03bsa032_u:433": "iti śreṣṭhijātakaṃ caturtham /",
  "S03bsa032_u:435": "(Vaidya 24)",
  "S03bsa032_u:436": "5. Aviṣahyaśreṣṭhijātakam",
  "S03bsa032_u:437": "na vibhavakṣayāvekṣayā samṛddhyāśayā vā pradānavaidhuryamupayānti satpuruṣāḥ /",
  "S03bsa032_u:438": "tadyathānuśrūyate -",
  "S03bsa032_u:439_0": "bodhisattvabhūtaḥ kilāyaṃ bhagavāṃstyāgaśīlakulavinayaśrutajñānāvismayādiguṇasamudito",
  "S03bsa032_u:439_1": "dhanadāyamāno vibhavasaṃpadā sarvātithitvādanuparatadānasatro lokahitārthapravṛtto",
  "S03bsa032_u:439_2": "dāyakaśreṣṭhaḥ śreṣṭhī babhūva mātsaryādidoṣāviṣahyo 'viṣahya iti prakāśanāmā /",
  "S03bsa032_u:440": "iṣṭārthasaṃpattivimarśanāśāt prītiprabodhasya viśeṣahetuḥ /",
  "S03bsa032_u:441": "yathārthināṃ darśanamāsa tasya tathārthināṃ darśanamāsa tasya // Jm_5.1 //",
  "S03bsa032_u:442": "dehīti yācñāniyatārthamukto nāstīti nāsau gadituṃ śaśāka /",
  "S03bsa032_u:443": "hṛtāvakāśā hi babhūva citte tasyārthasaktiḥ kṛpayā mahatyā // Jm_5.2 //",
  "S03bsa032_u:444": "tasyārthibhirnirhriyamāṇasāre gṛhe babhūvābhyadhikapraharṣaḥ /",
  "S03bsa032_u:445": "viveda sa hyugraghanānanarthānakāraṇakṣipravirāgiṇo 'rthān // Jm_5.3 //",
  "S03bsa032_u:446": "bhavanti lokasya hi bhūyasārthā lobhāśrayād durgatimārgasārthāḥ /",
  "S03bsa032_u:447": "parātmanorabhyudayāvahatvādarthāstadīyāstu babhuryathārthāḥ // Jm_5.4 //",
  "S03bsa032_u:448_0": "atha tasya mahāsattvasya yathābhilaṣitairakliṣṭaiḥ śiṣṭopacāravibhūṣaṇairvipulairarthavisargairyācanakajanaṃ",
  "S03bsa032_u:448_1": "samantataḥ saṃtarpayataḥ pradānaudāryaśravaṇādvismayāvarjitamanāḥ śakro devendraḥ",
  "S03bsa032_u:448_2": "pradānasthiraniścayamasya jijñāsamānaḥ pratyahaṃ dhanadhānyaratnaparicchadajātaṃ",
  "S03bsa032_u:448_3": "tattadantardhāpayāmāsa /",
  "S03bsa032_u:449": "api nāmāyaṃ vibhavaparikṣayāśaṅkayāpi mātsaryāya pratāryeteti /",
  "S03bsa032_u:450": "pradānādhimuktasya tu punarmahāsattvasya",
  "S03bsa032_u:451": "yathā yathā tasya vineśurarthāḥ sūryābhisṛṣṭa iva toyaleśāḥ /",
  "S03bsa032_u:452": "tathā tathainān vipulaiḥ pradānairgṛhātpradīptādiva nirjahāra // Jm_5.5 //",
  "S03bsa032_u:453": "(Vaidya 25)",
  "S03bsa032_u:454_0": "atha śakro devendrastyāgaparāyaṇameva taṃ mahāsattvamavetya prakṣīyamāṇavibhavasāramapi",
  "S03bsa032_u:454_1": "vismitataramatistasyaikarātreṇa sarvaṃ vibhavasāramantardhāpayāmāsānyatra rajjukuṇḍalāddātrāccaikasmāt /",
  "S03bsa032_u:455_0": "atha bodhisattvaḥ prabhātāyāṃ rajanyāṃ yathocittaṃ prativibuddhaḥ paśyati sma dhanadhānyaparicchadaparijanavibhavaśūnyaṃ",
  "S03bsa032_u:455_1": "niṣkūjadīnaṃ svabhavanaṃ rākṣasairivodvāsitamanabhirāmadarśanīyaṃ,",
  "S03bsa032_u:456": "kimiti ca samutthitavitarkaḥ samanuvicaraṃstadrajjukuṇḍalakaṃ dātraṃ ca kevalamatra dadarśa /",
  "S03bsa032_u:457": "tasya cintā prādurabhavat - yadi tāvat kenacidyācitumanucitavacasā svavikramopārjitopajauvinā madgṛhe praṇaya evaṃ darśitaḥ sūpayuktā evamarthāḥ /",
  "S03bsa032_u:458": "atha tvidānīṃ madbhāgyadoṣāducchrayamasahamānena kenacidanupayuktā eva vidrutāstatkaṣṭam /",
  "S03bsa032_u:459": "calaṃ sauhṛdamarthānāṃ viditaṃ pūrvameva me /",
  "S03bsa032_u:460": "arthināmeva pīḍā tu dahatyatra mano mama // Jm_5.6 //",
  "S03bsa032_u:461": "pradānasatkārasukhocitāściraṃ viviktamarthairabhigamya madgṛham /",
  "S03bsa032_u:462": "kathaṃ bhaviṣyanti nu te mamārthinaḥ pipāsitāḥ śuṣkamivāgatā hradam // Jm_5.7 //",
  "S03bsa032_u:463": "atha sa bodhisattvaḥ svadhairyāvaṣṭambhādanāsvāditaviṣādadainyastasyāmapyavasthāyāmanabhyastayācñākramatvāt parān yācituṃ paricitānapi na prasehe /",
  "S03bsa032_u:464": "evaṃ duṣkaraṃ yācitumiti ca tasya bhūyasī yācanakeṣvanukampā babhūva /",
  "S03bsa032_u:465": "atha sa mahātmā yācanakajanasvāgatādikriyāvekṣayā svayameva tadrajjukuṇḍalakaṃ dātraṃ ca pratigṛhya pratyahaṃ tṛṇavikrayopalabdhayā vibhavamātrayārthijanapraṇayasammānanāṃ cakāra /",
  "S03bsa032_u:466_0": "atha śakro devendrastasyemāmaviṣāditāṃ parame 'pi dāridrye pradānābhimukhatāṃ cāvekṣya",
  "S03bsa032_u:466_1": "savismayabahumānaḥ saṃdṛśyamānadivyādbhutavapurantarikṣe sthitvā dānādvicchandayaṃstaṃ",
  "S03bsa032_u:466_2": "mahāsattvamuvāca - gṛhapate",
  "S03bsa032_u:467": "suhṛnmanastāpakarīmavasthāmimāmupetastvamatipradānaiḥ /",
  "S03bsa032_u:468": "na dasyubhirnaiva jalānalābhyāṃ na rājabhiḥ saṃhriyamāṇavittaḥ // Jm_5.8 //",
  "S03bsa032_u:469": "tattvāṃ hitāvekṣitayā bravīmi niyaccha dāne vyasanānurāgam /",
  "S03bsa032_u:470": "itthaṃgataḥ sannapi cenna dadyā yāyāḥ punaḥ pūrvasamṛddhiśobhām // Jm_5.9 //",
  "S03bsa032_u:471": "(Vaidya 26)",
  "S03bsa032_u:472": "śaśvat kṛśenāpi parivyayeṇa kālena dṛṣṭvā kṣayamarjanānām /",
  "S03bsa032_u:473": "cayena valmīkasamucchrayāṃśca vṛddhyarthinaḥ saṃyama eva panthāḥ // Jm_5.10 //",
  "S03bsa032_u:474": "atha bodhisattvaḥ pradānābhyāsamāhātmyaṃ vidarśayañchakramuvāca -",
  "S03bsa032_u:475": "anāryamāryeṇa sahasranetra suduṣkaraṃ suṣṭhvapi durgatena /",
  "S03bsa032_u:476": "mā caiva tadbhūnmama śakra vittaṃ yatprāptihetoḥ kṛpaṇāśayaḥ syām // Jm_5.11 //",
  "S03bsa032_u:477": "icchanti yācñāmaraṇena gantuṃ duḥkhasya yasya pratikāramārgam /",
  "S03bsa032_u:478": "tenāturān kaḥ kulaputramānī nāstīti śuṣkāśaninābhihanyāt // Jm_5.12 //",
  "S03bsa032_u:479": "tanmadvidhaḥ kiṃ svidupādadīta ratnaṃ dhanaṃ vā divi vāpi rājyam /",
  "S03bsa032_u:480": "yācñābhitāpena vivarṇitāni prasādayennārthimukhāni yena // Jm_5.13 //",
  "S03bsa032_u:481": "mātsaryadoṣopacayāya yaḥ syānna tyāgacittaṃ paribṛṃhayedvā /",
  "S03bsa032_u:482": "sa tyāgamevārhati madvidhebhyaḥ parigrahacchadmamayo vighātaḥ // Jm_5.14 //",
  "S03bsa032_u:483": "vidyullatānṛttacale dhane ca sādhāraṇe naikavighātahetau /",
  "S03bsa032_u:484": "dāne nidāne ca sukhodayānāṃ mātsaryamāryaḥ ka ivāśrayeta // Jm_5.15 //",
  "S03bsa032_u:485": "taddarśitā śakra mayi svateyaṃ hitābhidhānādanukampito 'smi /",
  "S03bsa032_u:486": "svabhyastaharṣaṃ tu manaḥ pradānaistadutpathe kena dhṛtiṃ labheta // Jm_5.16 //",
  "S03bsa032_u:487": "(Vaidya 27)",
  "S03bsa032_u:488": "na cātra manyoranuvṛttimārge cittaṃ bhavānarhati saṃniyoktum /",
  "S03bsa032_u:489": "na hi svabhāvasya vipakṣadurgamāroḍhumalpena balena śakyam // Jm_5.17 //",
  "S03bsa032_u:490_0": "śakra uvāca - gṛhapate paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya",
  "S03bsa032_u:490_1": "virūḍhāyaterloke vaśīkṛtaiśvaryasyāyaṃ kramo nemāṃ daśāmabhiprapannasya / paśya -",
  "S03bsa032_u:491": "svabuddhivispandasamāhitena vā yaśo 'nukūlena kulocitena vā /",
  "S03bsa032_u:492": "samṛddhimākṛṣya śubhena karmaṇā sapatnatejāṃsyabhibhūya bhānuvat // Jm_5.18 //",
  "S03bsa032_u:493": "jane prasaṅgena vitasya sadgatiṃ prabodhya harṣaṃ sasuhṛtsu bandhuṣu /",
  "S03bsa032_u:494": "avāptasaṃmānavidhirnṛpādapi śriyā pariṣvakta ivābhikāmayā // Jm_5.19 //",
  "S03bsa032_u:495": "atha pradāne pravijṛmbhitakramaḥ sukheṣu vā naiti janasya vācyatām /",
  "S03bsa032_u:496": "ajātapakṣaḥ khamivārurukṣayā vighātabhākkevalayā tu ditsayā // Jm_5.20 //",
  "S03bsa032_u:497": "yato dhanaṃ saṃyamanaibhṛtāśrayādupārjyatāṃ tāvadalaṃ praditsayā /",
  "S03bsa032_u:498": "anāryatāpyatra ca nāma kā bhavenna yatpradadyā vibhaveṣvabhāviṣu // Jm_5.21 //",
  "S03bsa032_u:499": "bodhisattva uvāca - alamatinirbandhenātrabhavataḥ /",
  "S03bsa032_u:500": "ātmārthaḥ syādyasya garīyān parakāryāt tenāpi syāddeyamanādṛtya samṛddhim /",
  "S03bsa032_u:501": "naiti prītiṃ tāṃ hi mahatyāpi vibhūtyā dānaistuṣṭiṃ lobhajayādyāmupabhuṅkte // Jm_5.22 //",
  "S03bsa032_u:502": "(Vaidya 28)",
  "S03bsa032_u:503": "naiti svargaṃ kevalayā yacca samṛddhyā dānenaiva khyātimavāpnoti ca puṇyām /",
  "S03bsa032_u:504": "mātsaryādīnnābhibhavatyeva ca doṣāṃstasyā hetordānamataḥ ko na bhajeta // Jm_5.23 //",
  "S03bsa032_u:505": "trātuṃ lokānyastu jarāmṛtyuparītānapyātmānaṃ ditsati kāruṇyavaśena /",
  "S03bsa032_u:506": "yo nāsvādaṃ vetti sukhānāṃ paraduḥkhaiḥ kastasyārthastvadgatayā syādapi lakṣmyā // Jm_5.24 //",
  "S03bsa032_u:507": "api ca devendra /",
  "S03bsa032_u:508": "saṃpattiriva vittānāmadhruvā sthitirāyuṣaḥ /",
  "S03bsa032_u:509": "iti yācanakaṃ labdhvā na samṛddhiravekṣyate // Jm_5.25 //",
  "S03bsa032_u:510": "eko rathaśca bhuvi yadvidadhāti vartma tenāparo vrajati dhṛṣṭataraṃ tathānyaḥ /",
  "S03bsa032_u:511": "kalyāṇamādyamimamityavadhūya mārgaṃ nāsatpathapraṇayane ramate mano me // Jm_5.26 //",
  "S03bsa032_u:512": "arthaśca vistaramupaiṣyati cetpunarme hartā manāṃsi niyamena sa yācakānām /",
  "S03bsa032_u:513": "evaṃgate 'pi ca yathāvibhavaṃ pradāsye mā caiva dānaniyame pramadiṣma śakra // Jm_5.27 //",
  "S03bsa032_u:514": "ityukte śakro devendraḥ samabhiprasāditamanāḥ sādhu sādhvityenamabhisaṃrādhya sabahumānasnigdhamavekṣamāṇa uvāca -",
  "S03bsa032_u:515": "yaśaḥsapatnairapi karmabhirjanaḥ samṛddhimanvicchati nīcadāruṇaiḥ /",
  "S03bsa032_u:516": "svasaukhyasaṅgādanavekṣitātyayaḥ pratāryamāṇaścapalena cetasā // Jm_5.28 //",
  "S03bsa032_u:517": "acintayitvā tu dhanakṣayaṃ tvayā svasaukhyahāniṃ mama ca pratāraṇām /",
  "S03bsa032_u:518": "parārthasaṃpādanadhīracetasā mahattvamudbhāvitamātmasaṃpadaḥ // Jm_5.29 //",
  "S03bsa032_u:519": "(Vaidya 29)",
  "S03bsa032_u:520": "aho bataudāryaviśeṣabhāsvataḥ pramṛṣṭamātsaryatamisratā hṛdaḥ /",
  "S03bsa032_u:521": "pradānasaṃkocavirūpatāṃ gataṃ dhane pranaṣṭe 'pi na yattadāśayā // Jm_5.30 //",
  "S03bsa032_u:522": "na cātra citraṃ paraduḥkhaduḥkhinaḥ kṛpāvaśāllokahitaiṣiṇastava /",
  "S03bsa032_u:523": "himāvadātaḥ śikharīva vāyunā na yatpradānādasi kampito mayā // Jm_5.31 //",
  "S03bsa032_u:524": "yaśaḥ samudbhāvayituṃ parīkṣayā dhanaṃ tavedaṃ tu nigūḍhavānaham /",
  "S03bsa032_u:525": "maṇirhi śobhānugato 'pyato 'nyathā na saṃspṛśedratnayaśomahārghatām // Jm_5.32 //",
  "S03bsa032_u:526": "yataḥ pradānairabhivarṣa yācakān hradān mahāmegha ivābhipūrayan /",
  "S03bsa032_u:527": "dhanakṣayaṃ nāpsyasi matparigrahādidaṃ kṣamethāśca viceṣṭitaṃ mama // Jm_5.33 //",
  "S03bsa032_u:528": "ityenamabhisaṃrādhya śakrastaccāsya vibhavasāramupasaṃhṛtya kṣamayitvā ca tatraivāntardadhe /",
  "S03bsa032_u:529": "tadevaṃ na vibhavakṣayāvekṣayā samṛddhyāśayā vā pradānavaidhuryamupayānti satpuruṣā iti /",
  "S03bsa032_u:530": "ity aviṣahyaśreṣṭhijātakaṃ pañcamam /",
  "S03bsa032_u:532": "(Vaidya 30)",
  "S03bsa032_u:533": "6. Śaśajātakam",
  "S03bsa032_u:534": "tiryaggatānāmapi satāṃ mahātmanāṃ śaktyanurūpā dānapravṛttirdṛṣṭā /",
  "S03bsa032_u:535": "kena nāma manuṣyabhūtena na dātavyaṃ syāt?",
  "S03bsa032_u:536": "tadyathānuśrūyate -",
  "S03bsa032_u:537_0": "kasmiṃścidaraṇyāyatanapradeśe manojñavīruttṛṇatarugahananicite puṣpaphalavati vaiḍūryanīlaśucivāhinyā",
  "S03bsa032_u:537_1": "saritā vibhūṣitaparyante mṛduśādvalāstaraṇasukhasaṃsparśadarśanīyadharaṇītale tapasvijanavicarite",
  "S03bsa032_u:537_2": "bodhisattvaḥ śaśo babhūva /",
  "S03bsa032_u:538": "sa sattvayogādvapuṣaśca saṃpadā balaprakarṣādvipulena caujasā /",
  "S03bsa032_u:539": "atarkitaḥ kṣudramṛgairaśaṅkitaścacāra tasminmṛgarājalīlayā // Jm_6.1 //",
  "S03bsa032_u:540": "svacarmājinasaṃvītaḥ svatanūruhavalkalaḥ /",
  "S03bsa032_u:541": "munivattatra śuśubhe tuṣṭacittastṛṇāṅkuraiḥ // Jm_6.2 //",
  "S03bsa032_u:542": "tasya maitryavadātena manovākkāyakarmaṇā /",
  "S03bsa032_u:543": "āsurjṛmbhitadaurātmyāḥ prāyaḥ śiṣyamukhā mṛgāḥ // Jm_6.3 //",
  "S03bsa032_u:544": "tasya guṇātiśayasaṃbhṛtena snehagauraveṇa viśeṣavattaramavabaddhahṛdayāstu ye sahāyā babhūvurudraḥ śṛgālo vānaraśca,",
  "S03bsa032_u:545": "te parasparasaṃbandhanibaddhasnehā iva bāndhavā anyonyapraṇayasaṃmānanāvirūḍhasauhārdā iva ca suhṛdaḥ saṃmodamānāstatra viharanti sma /",
  "S03bsa032_u:546_0": "tiryaksvabhāvavimukhāśca prāṇiṣu dayānuvṛttyā laulyapraśamādvismṛtasteyapravṛttyā",
  "S03bsa032_u:546_1": "dharmāvirodhinyā ca yaśo 'nuvṛttyā paṭuvijñānatvādviniyamadhīrayā ca sajjaneṣṭayā",
  "S03bsa032_u:546_2": "ceṣṭayā devatānāmapi vismayanīyā babhūvuḥ /",
  "S03bsa032_u:547": "sukhānulome guṇabādhini krame guṇānukūle ca sukhoparodhini /",
  "S03bsa032_u:548": "naro 'pi tāvadguṇapakṣasaṃśrayādvirājate kimvatha tiryagākṛtiḥ // Jm_6.4 //",
  "S03bsa032_u:549": "abhūtsa teṣāṃ tu śaśākṛtiḥ kṛtī parānukampāpratiṣadgururguruḥ /",
  "S03bsa032_u:550": "svabhāvasaṃpacca guṇakramānugā yaśo yadeṣāṃ suralokamapyagāt // Jm_6.5 //",
  "S03bsa032_u:551": "(Vaidya 31)",
  "S03bsa032_u:552_0": "atha kadācit sa mahātmā sāyāhnasamaye dharmaśravaṇārthamabhigataiḥ sabahumānamupāsyamānastaiḥ",
  "S03bsa032_u:552_1": "sahāyaiḥ paripūrṇaprāyamaṃḍalamādityaviprakarṣādvyavadāyamānaśobhaṃ rūpyadarpaṇamiva",
  "S03bsa032_u:552_2": "tsaruvirahitamīṣatpārśvāpavṛttabimbaṃ śuklapakṣacaturdaśīcandramasamuditamabhisamīkṣya sahāyānuvāca -",
  "S03bsa032_u:553": "asāvāpūrṇaśobhena maṇḍalena hasanniva /",
  "S03bsa032_u:554": "nivedayati sādhūnāṃ candramāḥ poṣadhotsavam // Jm_6.6 //",
  "S03bsa032_u:555": "tadvyaktaṃ śvaḥ pañcadaśī /",
  "S03bsa032_u:556": "yato bhavadbhiḥ poṣadhaniyamamabhisaṃpādayadbhirnyāyopalabdhenāhāraviśeṣeṇa kālopanatamatithijanaṃ pratipūjya prāṇasaṃdhāraṇamanuṣṭheyam /",
  "S03bsa032_u:557": "paśyantu bhavantaḥ /",
  "S03bsa032_u:558": "yatsaṃprayogā virahāvasānāḥ samucchrayāḥ pātavirūpaniṣṭhāḥ /",
  "S03bsa032_u:559": "vidyullatābhaṅgaralolamāyustenaiva kāryo dṛḍhamapramādaḥ // Jm_6.7 //",
  "S03bsa032_u:560": "dānena śīlābharaṇena tasmāt puṇyāni saṃvardhayituṃ yatadhvam /",
  "S03bsa032_u:561": "vivartamānasya hi janmadurge lokasya puṇyāni parā pratiṣṭhā // Jm_6.8 //",
  "S03bsa032_u:562": "tārāgaṇānāmabhibhūya lakṣmīṃ vibhāti yatkāntiguṇena somaḥ /",
  "S03bsa032_u:563": "jyotīṃṣi cākramya sahasraraśmiryaddīpyate puṇyaguṇocchrayaḥ saḥ // Jm_6.9 //",
  "S03bsa032_u:564": "dṛptasvabhāvāḥ sacivā nṛpāśca puṇyaprabhāvāt pṛthivīśvarāṇām /",
  "S03bsa032_u:565": "sadaśvavṛttyā hatasarvagarvāḥ prītā ivājñādhuramudvahanti // Jm_6.10 //",
  "S03bsa032_u:566": "puṇyairvihīnānanuyātyalakṣmīrvispandamānānapi nītimārge /",
  "S03bsa032_u:567": "puṇyādhikaiḥ sā hyavabhartsyamānā paryetyamarṣādiva tadvipakṣān // Jm_6.11 //",
  "S03bsa032_u:568": "duḥkhapratiṣṭhādayaśo 'nubaddhādapuṇyamārgāduparamya tasmāt /",
  "S03bsa032_u:569": "śrīmatsu saukhyodayasādhaneṣu puṇyaprasaṅgeṣu matiṃ kurudhvam // Jm_6.12 //",
  "S03bsa032_u:570": "(Vaidya 32)",
  "S03bsa032_u:571": "te tathetyasyānuśāsanāṃ pratigṛhyābhivādya pradakṣiṇīkṛtya cainaṃ svānsvānālayānabhijagmuḥ /",
  "S03bsa032_u:572": "aciragateṣu ca teṣu sahāyeṣu sa mahātmā cintāmāpede /",
  "S03bsa032_u:573": "atitherabhyupetasya saṃmānaṃ yena tena vā /",
  "S03bsa032_u:574": "vidhātuṃ śaktirastyeṣāmatra śocyo 'hameva tu // Jm_6.13 //",
  "S03bsa032_u:575": "asmaddantāgravicchinnāḥ paritiktāstṛṇāṅkarāḥ /",
  "S03bsa032_u:576": "śakyā nātithaye dātuṃ sarvathā dhigaśaktitām // Jm_6.14 //",
  "S03bsa032_u:577": "ityasāmarthyadīnena ko nvartho jīvitena me /",
  "S03bsa032_u:578": "ānandaḥ śokatāṃ yāyādyasyaivamatithirmama // Jm_6.15 //",
  "S03bsa032_u:579": "tatkutredānīmidamatithiparicaryāvaiguṇye niḥsāraṃ śarīrakamutsṛjyamānaṃ kasyacidupayogāya syāditi vimṛśansa mahātmā smṛtiṃ pratilebhe / aye /",
  "S03bsa032_u:580": "svādhīnasulabhametanniravadyaṃ vidyate mamaiva khalu /",
  "S03bsa032_u:581": "atithijanapratipūjanasamartharūpaṃ śarīradhanam // Jm_6.16 //",
  "S03bsa032_u:582": "tatkimahaṃ viṣīdāmi?",
  "S03bsa032_u:583": "samadhigatamidaṃ mayātitheyaṃ hṛdaya vimuñca yato viṣādadainyam /",
  "S03bsa032_u:584": "samupanatamanena satkariṣyāmyahamatithipraṇayaṃ śarīrakeṇa // Jm_6.17 //",
  "S03bsa032_u:585": "iti viniścatya sa mahāsattvaḥ paramamiva lābhamadhigamya paramaprītamanāstatrāvatastheḥ /",
  "S03bsa032_u:586": "vitarkātiśaye tasya hṛdaye pravijṛmbhite /",
  "S03bsa032_u:587": "āviścakre prasādaśca prabhāvaśca divaukasām // Jm_6.18 //",
  "S03bsa032_u:588": "tataḥ praharṣādiva sācalā calā mahī babhūvānibhṛtārṇavāṃśukā /",
  "S03bsa032_u:589": "vitastanuḥ khe suradundubhisvanā diśaḥ prasādābharaṇāścakāśire // Jm_6.19 //",
  "S03bsa032_u:590": "prasaktamandastanitāḥ prahāsinastaḍitpinaddhāśca ghanāḥ samantataḥ /",
  "S03bsa032_u:591": "parasparāśleṣavikīrṇareṇubhiḥ prasaktamenaṃ kusumairavākiran // Jm_6.20 //",
  "S03bsa032_u:592": "(Vaidya 33)",
  "S03bsa032_u:593": "samudvahandhīragatiḥ samīraṇaḥ sugandhi nānādrumapuṣpajaṃ rajaḥ /",
  "S03bsa032_u:594": "mudā praviddhairavibhaktabhaktibhistamarcayāmāsa kṛśāṃśukairiva // Jm_6.21 //",
  "S03bsa032_u:595_0": "tadupalabhya pramuditavismitamanobhirdevatābhiḥ samantataḥ parikīrtyamānaṃ tasya",
  "S03bsa032_u:595_1": "vitarkādbhūtaṃ śakro devendraḥ samāpūryamāṇavismayakautūhalena manasā tasya mahāsattvasya",
  "S03bsa032_u:595_2": "bhāvajijñāsayā dvitīye 'hani gaganatalamadhyamabhilaṅghamāne paṭutarakiraṇaprabhāve",
  "S03bsa032_u:595_3": "savitari prasphulitamarīcijālavasanāsu bhāsvarātapavisarāvaguṇṭhitāsvanālokanakṣamāsu",
  "S03bsa032_u:595_4": "dikṣu saṃkṣipyamāṇacchāyeṣvabhivṛddhacīrīvirāvonnāditeṣu vanāntareṣu vicchidyamānapakṣisaṃpāteṣu",
  "S03bsa032_u:595_5": "dharmaklamāpītotsāheṣvadhvageṣu śakro devānāmadhipatirbrāhmaṇarūpo bhūtvā mārgapranaṣṭa",
  "S03bsa032_u:595_6": "iva kṣuttarṣaśramaviṣādadīnakaṇṭhaḥ sasvaraṃ prarudannātidūre teṣāṃ vicukrośa /",
  "S03bsa032_u:596": "ekaṃ sārthātparibhraṣṭaṃ bhramantaṃ gahane vane /",
  "S03bsa032_u:597": "kṣucchramaklāntadehaṃ māṃ trātumarhanti sādhavaḥ // Jm_6.22 //",
  "S03bsa032_u:598": "mārgāmārgajñānaniścetanaṃ māṃ diksaṃmohātkvāpi gacchantamekam /",
  "S03bsa032_u:599": "kāntāre 'smindharmatarṣaklamārtaṃ mā bhaiḥ śabdaiḥ ko nu māṃ hlādayeta // Jm_6.23 //",
  "S03bsa032_u:600": "atha te mahāsattvāstasya tena karuṇenākranditaśabdena samākampitahṛdayāḥ sasaṃbhramā drutataragatayastaṃ deśamabhijagmuḥ /",
  "S03bsa032_u:601": "mārgapranaṣṭādhvagadīnadarśanaṃ cainamabhisamīkṣya samabhigamyopacārapuraḥsaraṃ samāśvāsayanta ūcuḥ -",
  "S03bsa032_u:602": "kāntāre vipranaṣṭo 'hamityalaṃ vibhrameṇa te /",
  "S03bsa032_u:603": "svasya śiṣyagaṇasyeva samīpe vartase hi naḥ // Jm_6.24 //",
  "S03bsa032_u:604": "tadadya tāvadasmākaṃ paricaryāparigrahāt /",
  "S03bsa032_u:605": "vidhāyānugrahaṃ saumya śco gantāsi yathepsitam // Jm_6.25 //",
  "S03bsa032_u:606": "athodrastasya tūṣṇīṃbhāvādanumatamupanimantraṇamavetya harṣasaṃbhramatvaritagatiḥ sapta rohitamatsyānsamupanīyāvocadenam -",
  "S03bsa032_u:607": "mīnāribhirvismaraṇojjhitā vā trāsotplutā vā sthalamabhyupetāḥ /",
  "S03bsa032_u:608": "khedaprasuptā iva sapta matsyā labdhā mayaitānnivaseha bhuktvā // Jm_6.26 //",
  "S03bsa032_u:609": "atha śṛgālo 'pyenaṃ yathopalabdhamannajātamupasaṃhṛtya praṇāmapuraḥsaraṃ sādaramityuvāca -",
  "S03bsa032_u:610": "(Vaidya 34)",
  "S03bsa032_u:611": "ekā ca godhā daghibhājanaṃ ca kenāpi saṃtyaktamihādhyagaccham /",
  "S03bsa032_u:612": "tanme hitāvekṣitayopayujya vane 'stu te 'sminguṇavāsa vāsaḥ // Jm_6.27 //",
  "S03bsa032_u:613": "ityuktvā paramaprītamanāstadasmai samupajahāra /",
  "S03bsa032_u:614": "atha vānaraḥ paripākaguṇādupajātamārdavāni manaḥśilācūrṇarañjitānīvātipiñjarāṇyatiraktabandhanamūlāni piṇḍīgatānyāmraphalānyādāya sāñjalipragrahamenamuvāca -",
  "S03bsa032_u:615": "āmrāṇi pakvānyudakaṃ manojñaṃ chāyā ca satsaṃgamasaukhyaśītā /",
  "S03bsa032_u:616": "ityasti me brahmavidāṃ variṣṭha bhuktvaitadatraiva tavāstu vāsaḥ // Jm_6.28 //",
  "S03bsa032_u:617": "atha śaśaḥ samupasṛtyainamupacārakriyānantaraṃ sabahumānamudīkṣamāṇaḥ svena śarīreṇopanimantrayāmāsa -",
  "S03bsa032_u:618": "na santi mudgā na tilā na taṇḍulā vane vivṛddhasya śaśasya kecana /",
  "S03bsa032_u:619": "śarīrametattvanalābhisaṃskṛtaṃ mamopayujyādya tapovane vasa // Jm_6.29 //",
  "S03bsa032_u:620": "yadasti yasyepsitasādhanaṃ dhanaṃ sa tanniyuṅkte 'rthisamāgamotsave /",
  "S03bsa032_u:621": "na cāsti dehādadhikaṃ ca me dhanaṃ pratīccha sarvasvamidaṃ yato mama // Jm_6.30 //",
  "S03bsa032_u:622": "śakra uvāca -",
  "S03bsa032_u:623": "anyasyāpi vadhaṃ tāvatkuryādasmadvidhaḥ katham /",
  "S03bsa032_u:624": "iti darśitasauhārde kathā kaiva bhavadvidhe // Jm_6.31 //",
  "S03bsa032_u:625": "śaśa uvāca - upapannarūpamidamāsannānukrośe brāhmaṇe /",
  "S03bsa032_u:626": "tadihaiva tāvadbhavānāstāmasmadanugrahāpekṣayā yāvatkutaścidātmānugrahopāyamāsādayāmīti /",
  "S03bsa032_u:627": "atha śakro devānāmindrastasya bhāvamavetya taptatapanīyavarṇaṃ sphuratpratanujvālaṃ vikīryamāṇavisphuliṅgaprakaraṃ nirdhūmamaṅgārarāśimabhinirmame /",
  "S03bsa032_u:628": "atha śaśaḥ samantato 'nuvilokayaṃstamagniskandhaṃ dadarśa /",
  "S03bsa032_u:629": "dṛṣṭvā ca prītamanāḥ śakramuvāca - samadhigato 'yaṃ mayātmānugrahopāyaḥ /",
  "S03bsa032_u:630": "tadasmaccharīropayogātsaphalāmanugrahāśāṃ me kartuṃmarhasi /",
  "S03bsa032_u:631": "paśya mahābrāhmaṇa /",
  "S03bsa032_u:632": "deyaṃ ca ditsāpravaṇaṃ ca cittaṃ bhavadvidhenātithinā ca yogaḥ /",
  "S03bsa032_u:633": "(Vaidya 35)",
  "S03bsa032_u:634": "nāvāptumetaddhi sukhena śakyaṃ tatsyādamoghaṃ bhavadāśrayānme // Jm_6.32 //",
  "S03bsa032_u:635": "ityanunīya sa mahātmā saṃmānanādarādatithipriyatayā cainamabhivādya,",
  "S03bsa032_u:636": "tataḥ sa taṃ vahnimabhijvalantaṃ nidhiṃ dhanārthī sahasaiva dṛṣṭvā /",
  "S03bsa032_u:637": "pareṇa harṣeṇa samāruroha toyaṃ hasatpadmamivaikahaṃsaḥ // Jm_6.33 //",
  "S03bsa032_u:638_0": "taddṛṣṭvā paramavismayāvarjitamatirdevānāmadhipatiḥ svameva vapurāsthāya divyakusumavarṣapuraḥsarībhirmanaḥśrutisukhābhirvāgbhirabhipūjya",
  "S03bsa032_u:638_1": "taṃ mahāsattvaṃ kamalapalāśalakṣmīsamṛddhābhyāṃ bhāsurāṅgalībhūṣaṇālaṃkṛtābhyāṃ pāṇibhyāṃ",
  "S03bsa032_u:638_2": "svayameva cainaṃ parigṛhya tridaśebhyaḥ saṃdarśayāmāsa /",
  "S03bsa032_u:639": "paśyantvatrabhavantastridaśālayanivāsino devāḥ,",
  "S03bsa032_u:640": "samanumodantāṃ cedamativismayanīyaṃ karmāvadānamasya mahāsattvasya /",
  "S03bsa032_u:641": "tyaktaṃ batānena yathā śarīraṃ niḥśaṅkamadyātithivatsalena /",
  "S03bsa032_u:642": "nirmālyamapyevamakampamānā nālaṃ parityaktumadhīrasattvāḥ // Jm_6.34 //",
  "S03bsa032_u:643": "jātiḥ kveyaṃ tadvirodhi kva cedaṃ tyāgaudāryaṃ cetasaḥ pāṭavaṃ ca /",
  "S03bsa032_u:644": "vispaṣṭo 'yaṃ puṇyamandādarāṇāṃ pratyādeśo devatānāṃ nṛṇāṃ ca // Jm_6.35 //",
  "S03bsa032_u:645": "aho bata guṇābhyāsavāsitāsya yathā matiḥ /",
  "S03bsa032_u:646": "aho sadvṛttavātsalyaṃ kriyaudāryeṇa darśitam // Jm_6.36 //",
  "S03bsa032_u:647": "atha śakrastatkarmātiśayavikhyāpanārthaṃ lokahitāvekṣī śaśabimbalakṣaṇena vaijayantasya prāsādavarasya sudharmāyāśca devasabhāyāḥ kūṭāgārakarṇike candramaṇḍalaṃ cābhyalaṃcakāra /",
  "S03bsa032_u:648": "sampūrṇe 'dyāpi tadidaṃ śaśabimbaṃ niśākare /",
  "S03bsa032_u:649": "chāyāmayamivādarśe rājate divi rājate // Jm_6.37 //",
  "S03bsa032_u:650": "tataḥ prabhṛti lokena kumudākarahāsanaḥ /",
  "S03bsa032_u:651": "kṣaṇadātilakaścandraḥ śaśāṅka iti kīrtyate // Jm_6.38 //",
  "S03bsa032_u:652": "te 'pyudraśṛgālavānarāstataścyutvā devaloka upapannāḥ kalyāṇamitraṃ samāsādya //",
  "S03bsa032_u:653": "tadevaṃ tiryaggatānāmapi mahāsattvānāṃ śaktyanurūpā dānapravṛttirdṛṣṭā /",
  "S03bsa032_u:654": "kena nāma manuṣyabhūtena na dātavyaṃ syāt?",
  "S03bsa032_u:655": "tathā tiryaggatā api guṇavātsalyāt saṃpūjyante sadbhiriti guṇeṣvādaraḥ kārya ityevamapyunneyam /",
  "S03bsa032_u:656": "iti śaśajātakaṃ ṣaṣṭham /",
  "S03bsa032_u:658": "(Vaidya 36)",
  "S03bsa032_u:659": "7. Agastyajātakam",
  "S03bsa032_u:660": "tapovanasthānāmapyalaṃkārastyāgaśauryaṃ prāgeva gṛhasthānāmiti /",
  "S03bsa032_u:661": "tadyathānuśrūyate -",
  "S03bsa032_u:662_0": "bodhisattvabhūtaḥ kilāyaṃ bhagavāṃllokahitārthaṃ saṃsārādhvani vartamānaścāritraguṇaviśuddhyabhilakṣitaṃ",
  "S03bsa032_u:662_1": "kṣititalatilakabhūtamanyatamaṃ mahad brāhmaṇakulaṃ gaganatalamiva śaradamalaparipūrṇamaṇḍalaścandramāḥ",
  "S03bsa032_u:662_2": "samutpatannevābhyalaṃcakāra /",
  "S03bsa032_u:663_0": "sa yathākramaṃ śrutismṛtivihitānavāpya jātakarmādīn saṃskārānadhītya sāṅgānvedānkṛtsnaṃ",
  "S03bsa032_u:663_1": "ca kalpaṃ vyāpya vidyāyaśasā manuṣyalokaṃ guṇapriyairdātṛbhirabhyarthya pratigṛhyamāṇavibhavatvāt",
  "S03bsa032_u:663_2": "parāṃ dhanasamṛddhimabhijagāma /",
  "S03bsa032_u:664": "sa bandhumitrāśritadīnavargānsaṃmānanīyānatithīngurūṃśca /",
  "S03bsa032_u:665": "prahlādayāmāsa tathā samṛddhyā deśānmahāmedha ivābhivarṣan // Jm_7.1 //",
  "S03bsa032_u:666": "vidvattayā tasya yaśaḥ prakāśaṃ tattyāgaśauryādadhikaṃ cakāśe /",
  "S03bsa032_u:667": "niśākarasyeva śaradviśuddhaṃ samagraśobhādhikakānti bimbam // Jm_7.2 //",
  "S03bsa032_u:668_0": "atha sa mahātmā kukāryavyāsaṅgadoṣasaṃbādhaṃ pramādāspadabhūtaṃ dhanārjanarakṣaṇaprasaṅgavyākulamupaśamavirodhivyasanaśaraśatalakṣyabhūtamaparyantakarmāntānuṣṭhānaparigrahaśramamatṛptijanakaṃ",
  "S03bsa032_u:668_1": "kṛśāsvādaṃ gārhasthyamavetya taddoṣaviviktasukhāṃ ca dharmapratipattyanukūlāṃ mokṣadharmārambhādhiṣṭhānabhūtāṃ",
  "S03bsa032_u:668_2": "pravrajyāmanupaśyan mahatīmapi tāṃ dhanasamṛddhimaparikleśādhigatāṃ lokasaṃnatimanoharāṃ",
  "S03bsa032_u:668_3": "tṛṇavadapāsya tāpasapravrajyāvinayaniyamaparo babhūva /",
  "S03bsa032_u:669": "pravrajitamapi taṃ mahāsattvaṃ yaśaḥprakāśatvāt pūrvasaṃstavānusmaraṇāt saṃbhāvitaguṇatvāt praśamābhilakṣitatvācca śreyo 'rthī janastadguṇagaṇāvarjitamatistathaivābhijagāma /",
  "S03bsa032_u:670_0": "sa taṃ gṛhijanasaṃsargaṃ pravivekasukhapramāthinaṃ vyāsaṅgavikṣepāntarāyakaramabahumanyamānaḥ",
  "S03bsa032_u:670_1": "pravivekābhirāmatayā dakṣiṇasamudramadhyāvagāḍhamindranīlabhedābhinīlavarṇairanilabalākalitairūrmimālāvilāsairācchuritaparyantaṃ",
  "S03bsa032_u:670_2": "sitasikatāstīrṇabhūmibhāgaṃ puṣpaphalapallavālaṃkṛtaviṭapairnānātarubhirupaśobhitaṃ",
  "S03bsa032_u:670_3": "vimalasalilāśayapratīraṃ kārādvīpamadhyāsanādāśramapadaśriyā saṃyojayāmāsa /",
  "S03bsa032_u:671": "sutanustapasā tatra sa reje tapasātanuḥ /",
  "S03bsa032_u:672": "navacandra iva vyomni kāntatvenākṛśaḥ kṛśaḥ // Jm_7.3 //",
  "S03bsa032_u:673": "(Vaidya 37)",
  "S03bsa032_u:674": "praśamanibhṛtaceṣṭitendriyo vrataniyamaikaraso vane vasan /",
  "S03bsa032_u:675": "muniriti tanubuddhiśaktibhirmṛgavihagairapi so 'nvagamyata // Jm_7.4 //",
  "S03bsa032_u:676_0": "atha sa mahātmā pradānocitatvāttapovane 'pi nivasan kālopanatamatithijanaṃ yathāsaṃnihitena",
  "S03bsa032_u:676_1": "mūlaphalena śucinā salilena hṛdyābhiśca svāgatāśīrvādapeśalābhistapasvijanayogyābhirvāgbhiḥ saṃpūjayati sma /",
  "S03bsa032_u:677": "atithijanopayuktaśeṣeṇa ca yātrāmātrārthamabhyavahṛtena tena vanyenāhāreṇa vartayāmāsa /",
  "S03bsa032_u:678_0": "tasya tapaḥprakarṣāt pravisṛtena yaśasā samāvarjitahṛdayaḥ śakro devendraḥ sthairyajijñāsayā",
  "S03bsa032_u:678_1": "tasya mahāsattvasya tasminnaraṇyāyatane tāpasajanopabhogayogyaṃ mūlaphalamanupūrveṇa",
  "S03bsa032_u:678_2": "sarvamantardhāpayāmāsa /",
  "S03bsa032_u:679": "bodhisattvo 'pi dhyānaprasṛtamānasatayā saṃtoṣaparicayādanadhimūrcchitatvādāhāre svaśarīre cānabhiṣvaṅgānna tamantardhānahetuṃ manasi cakāra /",
  "S03bsa032_u:680": "sa taruṇāni taruparṇānyadhiśrāya tairāhāraprayojanamabhiniṣpādyātṛṣyamāṇa āhāraviśeṣānutsukaḥ svasthamatistathaiva vijahāra /",
  "S03bsa032_u:681": "na kvacid durlabhā vṛttiḥ saṃtoṣaniyatātmanām /",
  "S03bsa032_u:682": "kutra nāma na vidyante tṛṇaparṇajalāśayāḥ // Jm_7.5 //",
  "S03bsa032_u:683_0": "vismitataramanāstu śakro devendrastasya tenāvasthānena sthirataraguṇasaṃbhāvanastatparīkṣānimittaṃ",
  "S03bsa032_u:683_1": "tasminnaraṇyavanapradeśe nidāghakālānilavatsamagraṃ vīruttṛṇatarugaṇaṃ parṇasamṛddhyā viyojayāmāsa /",
  "S03bsa032_u:684": "atha bodhisattvaḥ pratyārdratarāṇi śīrṇaparṇāni samāhṛtya tairudakasvinnairanutkaṇṭhitamatirvartamāno dhyānasukhaprīṇitamanāstatrāmṛtatṛpta iva vijahāra /",
  "S03bsa032_u:685": "avismayaḥ śrutavatāṃ samṛddhānāmamatsaraḥ /",
  "S03bsa032_u:686": "saṃtoṣaśca vanasthānāṃ guṇaśobhāvidhiḥ paraḥ // Jm_7.6 //",
  "S03bsa032_u:687_0": "atha śakrastena tasyādbhutarūpeṇa saṃtoṣasthairyeṇa samabhivṛddhavismayaḥ sāmarṣa",
  "S03bsa032_u:687_1": "iva tasya mahāsattvasya vratakāle hutāgnihotrasya parisamāptajapyasyātithijanadidṛkṣayā",
  "S03bsa032_u:687_2": "vyavalokayato brāhmaṇarūpamāsthāyātithiriva nāma bhūtvā purastātprādurabhūt /",
  "S03bsa032_u:688": "sa prītamanāḥ samabhigamya cainaṃ bodhisattvaḥ svāgatādipriyavacanapuraḥsareṇāhārakālanivedanenopanimantrayāmāsa /",
  "S03bsa032_u:689": "tūṣṇīṃbhāvāttu tasyābhimatamupanimantraṇamavetya sa mahātmā",
  "S03bsa032_u:690": "ditsāpraharṣavikasannayanāsyaśobhaḥ snigdhairmanaḥśrutisukhairabhinandya vākyaiḥ /",
  "S03bsa032_u:691": "kṛcchropalabdhamapi tacchrapaṇaṃ samastaṃ tasmai dadau svayamabhūcca mudeva tṛptaḥ // Jm_7.7 //",
  "S03bsa032_u:692": "(Vaidya 38)",
  "S03bsa032_u:693": "sa tathaiva praviśya dhyānāgāraṃ tenaiva prītiprāmodyena tamahorātramatināmayāmāsa //",
  "S03bsa032_u:694": "atha śakrastasya dvitīye tṛtīye caturthe pañcame 'pi cāhani tathaiva vratakāle purataḥ prādurabhūt /",
  "S03bsa032_u:695": "so 'pi cainaṃ pramuditataramanāstathaiva pratipūjayāmāsa /",
  "S03bsa032_u:696": "dānābhilāṣaḥ sādhūnāṃ kṛpābhyāsavivardhitaḥ /",
  "S03bsa032_u:697": "naiti saṃkocadīnatvaṃ duḥkhaiḥ prāṇāntikairapi // Jm_7.8 //",
  "S03bsa032_u:698_0": "atha śakraḥ paramavismayāviṣṭahṛdayastapaḥprakarṣādasya prārthanāmātrāpekṣaṃ tridaśapatilakṣmīsaṃparkamavagamya",
  "S03bsa032_u:698_1": "samutpatitabhayāśaṅkaḥ svameva vapurdivyādbhutaśobhamabhiprapadya tapaḥprayojanamenaṃ paryapṛcchat /",
  "S03bsa032_u:699": "bandhūnpriyānaśrumukhānvihāya parigrahānsaukhyaparigrahāṃśca /",
  "S03bsa032_u:700": "āśāṅkuśaṃ nu vyavasṛjya kutra tapaḥparikleśamimaṃ śrito 'si // Jm_7.9 //",
  "S03bsa032_u:701": "sukhopapannānparibhūya bhogāṃcchokākulaṃ bandhujanaṃ ca hitvā /",
  "S03bsa032_u:702": "na hetunālpena hi yānti dhīrāḥ sukhoparodhīni tapovanāni // Jm_7.10 //",
  "S03bsa032_u:703": "vaktavyametanmayi manyase cetkautūhalaṃ no 'rhasi tadvinetum /",
  "S03bsa032_u:704": "kiṃ nāma tadyasya guṇapraveśavaśīkṛtaivaṃ bhavato 'pi buddhiḥ // Jm_7.11 //",
  "S03bsa032_u:705": "bodhisattva uvāca - śrūyatāṃ mārṣa yannimitto 'yaṃ mama prayatnaḥ /",
  "S03bsa032_u:706": "punaḥ punarjātiratīva duḥkhaṃ jarāvipadvayādhivirūpatāśca /",
  "S03bsa032_u:707": "martavyamityākulatā ca buddherlokānatastrātumiti sthito 'smi // Jm_7.12 //",
  "S03bsa032_u:708_0": "atha śakro devendro nāyamasmadgatāṃ śriyamabhikāmayata iti samāśvāsitahṛdayaḥ subhāṣitena",
  "S03bsa032_u:708_1": "tena cābhiprasāditamatiryuktamityabhipūjya tadasya vacanaṃ varapradānena bodhisattvamupanimantrayāmāsa -",
  "S03bsa032_u:709": "(Vaidya 39)",
  "S03bsa032_u:710": "atra te tāpasajanapratirūpe subhāṣite /",
  "S03bsa032_u:711": "dadāmi kāśyapa varaṃ tadvṛṇīṣva yadicchasi // Jm_7.13 //",
  "S03bsa032_u:712": "atha bodhisattvo bhavabhogasukheṣvanāsthaḥ prārthanāmeva duḥkhamavagacchansātmībhūtasaṃtoṣaḥ śakramuvāca -",
  "S03bsa032_u:713": "dātumicchasi cenmahyamanugrahakaraṃ varam /",
  "S03bsa032_u:714": "vṛṇe tasmādahamimaṃ devānāṃ pravaraṃ varam // Jm_7.14 //",
  "S03bsa032_u:715": "dārānmano 'bhilaṣitāṃstanayānprabhutva marthānabhīpsitaviśālatarāṃśca labdhvā /",
  "S03bsa032_u:716": "yenābhitaptamatireti na jātu tṛptiṃ lobhānalaḥ sa hṛdayaṃ mama nābhyupeyāt // Jm_7.15 //",
  "S03bsa032_u:717": "atha śakrastayā tasya saṃtoṣapravaṇamānasatayā subhāṣitābhivyañjitayā bhūyasyā mātrayā saṃprasāditamatiḥ punarbodhisattvaṃ sādhu sādhviti praśasya vareṇopacchandayāmāsa -",
  "S03bsa032_u:718": "atrāpi te munijanapratirūpe subhāṣite /",
  "S03bsa032_u:719": "pratiprābhṛtavatprītyā prayacchāmyaparaṃ varam // Jm_7.16 //",
  "S03bsa032_u:720": "atha bodhisattvaḥ kleśaviyogasyaiva durlabhatāmasya pradarśayanvarayācñāpadeśena punarapyasmai dharmaṃ deśayāsāsa -",
  "S03bsa032_u:721": "dadāsi me yadi varaṃ sadguṇāvāsa vāsava /",
  "S03bsa032_u:722": "vṛṇe tenemamaparaṃ devendrānavaraṃ varam // Jm_7.17 //",
  "S03bsa032_u:723": "arthādapi bhraṃśamavāpnuvanti varṇaprasādādyaśasaḥ sukhācca /",
  "S03bsa032_u:724": "yenābhibhūtā dviṣateva sattvāḥ sadveṣavahnirmama dūrataḥ syāt // Jm_7.18 //",
  "S03bsa032_u:725": "tacchrutvā śakro devānāmadhipatirvismayavaśāt sādhu sādhvityenamabhipraśasya punaruvāca -",
  "S03bsa032_u:726": "sthāne pravrajitānkīrtiranurakteva sevate /",
  "S03bsa032_u:727": "tadvaraṃ pratigṛhṇīṣva madatrāpi subhāṣite // Jm_7.19 //",
  "S03bsa032_u:728": "atha bodhisattvaḥ kleśaprātikūlyāt kliṣṭasattvasaṃparkavigarhāṃ vratisaṃpratigrahāpadeśena kurvannityuvāca -",
  "S03bsa032_u:729": "śṛṇuyāmapi naiva jātu bālaṃ na ca vīkṣeya na cainamālapeyam /",
  "S03bsa032_u:730": "na ca tena nivāsakhedaduḥkhaṃ samupeyāṃ varamityahaṃ vṛṇe tvām // Jm_7.20 //",
  "S03bsa032_u:731": "(Vaidya 40)",
  "S03bsa032_u:732": "śakra uvāca -",
  "S03bsa032_u:733": "anukampyo viśeṣeṇa satāmāpadgato nanu /",
  "S03bsa032_u:734": "āpadāṃ mūlabhūtatvādbālyaṃ cādhamamiṣyate // Jm_7.21 //",
  "S03bsa032_u:735": "karuṇāśrayabhūtasya bālasyāsya viśeṣataḥ /",
  "S03bsa032_u:736": "kṛpālurapi sankasmānna darśanamapīcchasi // Jm_7.22 //",
  "S03bsa032_u:737": "bodhisattva uvāca - agatyā mārṣa /",
  "S03bsa032_u:738": "paśyatvatrabhavān /",
  "S03bsa032_u:739": "kathaṃcidapi śakyeta yadi bālaścikitsitum /",
  "S03bsa032_u:740": "taddhitodyoganiryatnaḥ kathaṃ syāditi madvidhaḥ // Jm_7.23 //",
  "S03bsa032_u:741": "itthaṃ caiṣa cikitsāprayogasyāpātramiti gṛhyatām /",
  "S03bsa032_u:742": "sunayavadanayaṃ nayatyayaṃ paramapi cātra niyoktumicchati /",
  "S03bsa032_u:743": "anucitavinayārjavakramo hitamapi cābhihitaḥ prakupyati // Jm_7.24 //",
  "S03bsa032_u:744": "iti paṇḍitamānamohadagdhe hitavādiṣvapi roṣarūkṣabhāve /",
  "S03bsa032_u:745": "rabhase vinayābhiyogamāndyādvada kastatra hitārpaṇābhyupāyaḥ // Jm_7.25 //",
  "S03bsa032_u:746": "ityagatyā suraśreṣṭha karuṇāpravaṇairapi /",
  "S03bsa032_u:747": "bālasyādravyabhūtasya na darśanamapīṣyate // Jm_7.26 //",
  "S03bsa032_u:748": "tacchrutvā śakraḥ sādhu sādhvityenamabhinandya subhāṣitābhiprasāditamatiḥ punaruvāca -",
  "S03bsa032_u:749": "na subhāṣitaratnānāmarghaḥ kaścana vidyate /",
  "S03bsa032_u:750": "kusumāñjalivatprītyā dadāmyatrāpi te varam // Jm_7.27 //",
  "S03bsa032_u:751": "atha bodhisattvaḥ sarvāvasthāsukhatāṃ sajjanasya pradarśayañchakramuvāca -",
  "S03bsa032_u:752": "vīkṣeya dhīraṃ śṛṇuyāṃ ca dhīraṃ syānme nivāsaḥ saha tena śakra /",
  "S03bsa032_u:753": "saṃbhāṣaṇaṃ tena sahaiva bhūyādetaṃ varaṃ devavara prayaccha // Jm_7.28 //",
  "S03bsa032_u:754": "śakra uvāca - atipakṣapāta iva khalu te dhīraṃ prati /",
  "S03bsa032_u:755": "taducyatāṃ tāvat /",
  "S03bsa032_u:756": "kiṃ nu dhīrastavākārṣīdvada kāśyapa kāraṇam /",
  "S03bsa032_u:757": "adhīra iva yenāsi dhīradarśanalālasaḥ // Jm_7.29 //",
  "S03bsa032_u:758": "(Vaidya 41)",
  "S03bsa032_u:759": "atha bodhisattvaḥ sajjanamāhātmyamasya pradarśayannuvāca - śrūyatāṃ mārṣa,",
  "S03bsa032_u:760": "yena me dhīradarśanamevābhilaṣate matiḥ /",
  "S03bsa032_u:761": "vrajati guṇapathena ca svayaṃ nayati parānapi tena vartmanā /",
  "S03bsa032_u:762": "vacanamapi na rūkṣamakṣamāṃ janayati tasya hitopasaṃhitam // Jm_7.30 //",
  "S03bsa032_u:763": "aśaṭhavinayabhūṣaṇaḥ sadā hitamiti lambhayituṃ sa śakyate /",
  "S03bsa032_u:764": "iti mama guṇapakṣapātinī namati matirguṃṇapakṣapātini // Jm_7.31 //",
  "S03bsa032_u:765": "athainaṃ śakraḥ sādhūpapannarūpamidamiti cābhinandya samabhivṛddhaprasādaḥ punarvareṇopanimantrayāmāsa -",
  "S03bsa032_u:766": "kāmaṃ saṃtoṣasātmatvātsarvatra kṛtameva te /",
  "S03bsa032_u:767": "madanugrahabuddhyā tu grahītuṃ varamarhasi // Jm_7.32 //",
  "S03bsa032_u:768": "upakārāśayā bhaktyā śaktyā caiva samastayā /",
  "S03bsa032_u:769": "prayuktasyātiduḥkho hi praṇayasyāpratigrahaḥ // Jm_7.33 //",
  "S03bsa032_u:770": "atha tasya parāmupakartukāmatāmavekṣya bodhisattvastatpriyahitakāmatayā pradānānutarṣaprābalyamasmai prakāśayannuvāca -",
  "S03bsa032_u:771": "tvadīyamannaṃ kṣayadoṣavarjitaṃ manaśca ditsāpratipattipeśalam /",
  "S03bsa032_u:772": "viśuddhaśīlābharaṇāśca yācakā mama syuretāṃ varasaṃpadaṃ vṛṇe // Jm_7.34 //",
  "S03bsa032_u:773": "śakra uvāca - subhāṣitaratnākaraḥ khalvatrabhavān / api ca -",
  "S03bsa032_u:774": "yadabhiprārthitaṃ sarvaṃ tattathaiva bhaviṣyati /",
  "S03bsa032_u:775": "dadāmi ca punastubhyaṃ varamasminsubhāṣite // Jm_7.35 //",
  "S03bsa032_u:776": "bodhisattva uvāca -",
  "S03bsa032_u:777": "varaṃ mamānugrahasaṃpadākaraṃ dadāsi cetsarvadivaukasāṃ vara /",
  "S03bsa032_u:778": "na mābhyupeyāḥ punarityabhijvalannimaṃ varaṃ dainyanisūdanaṃ vṛṇe // Jm_7.36 //",
  "S03bsa032_u:779": "(Vaidya 42)",
  "S03bsa032_u:780": "atha śakraḥ sāmarṣavadenamativismayamāna uvāca - mā tāvadbhoḥ",
  "S03bsa032_u:781": "japavratejyāvidhinā tapaḥśramairjano 'yamanvicchati darśanaṃ mama /",
  "S03bsa032_u:782": "bhavānpunarnecchati kena hetunā varapraditsābhigatasya me sataḥ // Jm_7.37 //",
  "S03bsa032_u:783": "bodhisattva uvāca - alaṃ te manyupraṇayena /",
  "S03bsa032_u:784": "samanuneṣyāmyahamatrabhavantaṃ devarāja na hyasāvadākṣiṇyānuvṛttirna cāpyabahumānaviceṣṭitamasamavadhānakāmyatā vā bhavati bhavatām / kiṃ tu",
  "S03bsa032_u:785": "nirīkṣya te rūpamamānuṣādbhutaṃ prasannakānti jvalitaṃ ca tejasā /",
  "S03bsa032_u:786": "bhavetpramādastapasīti me bhayaṃ prasādasaumyādapi darśanāttava // Jm_7.38 //",
  "S03bsa032_u:787": "atha śakraḥ praṇamya pradakṣiṇīkṛtya cainaṃ tatraivāntardadhe /",
  "S03bsa032_u:788": "prabhātāyāṃ ca rajanyāṃ bodhisattvaḥ śakraprabhāvopahṛtaṃ prabhūtaṃ divyamannapānaṃ dadarśa /",
  "S03bsa032_u:789": "śakropanimantraṇāhūtāni cānekāni pratyekabuddhaśatāni vyāyatābaddhaparikarāṃśca pariveṣaṇasajjānanekāṃśca devakumārān /",
  "S03bsa032_u:790": "tenānnapānavidhinā sa munirmaharṣīn saṃtarpayanmudamudāratarāmavāpa /",
  "S03bsa032_u:791": "vṛttyā ca tāpasajanocitayābhireme dhyānāpramāṇaniyamena śamena caiva // Jm_7.39 //",
  "S03bsa032_u:792": "tadevaṃ tapovanasthānāmapyalaṃkārastyāgaśauryaṃ prāgeva gṛhasthānāmiti tyāgaśauryeṇālaṃkartavya evātmā satpuruṣeṇeti /",
  "S03bsa032_u:793": "dānapatisaṃpraharṣaṇāyāmapyunneyaṃ lobhadveṣamohabālyavigarhāyāṃ kalyāṇamitrasaṃparkaguṇe saṃtoṣakathāyāṃ tathāgatamāhātmye ca /",
  "S03bsa032_u:794": "evaṃ pūrvajanmasvapi subhāṣitaratnātiśayākaraḥ sa bhagavān prāgeva saṃbuddha iti /",
  "S03bsa032_u:795": "ityagastyajātakaṃ saptamam /",
  "S03bsa032_u:797": "(Vaidya 43)",
  "S03bsa032_u:798": "8. Maitrībalajātakam",
  "S03bsa032_u:799": "na paraduḥkhāturāḥ svasukhamavekṣante mahākāruṇikāḥ /",
  "S03bsa032_u:800": "tadyathānuśrūyate -",
  "S03bsa032_u:801": "bodhisattvaḥ kila svamāhātmyakāruṇyābhiprapanno jagatparitrāṇādhyāśayaḥ,",
  "S03bsa032_u:802": "pradānadamaniyamasauratyādibhirlokānugrahānukūlairguṇātiśayairabhivardhamānaḥ sarvasattvamaitramanā maitrabalo nāma rājā babhūva /",
  "S03bsa032_u:803": "duḥkhaṃ sukhaṃ vā yadabhūtprajānāṃ tasyāpi rājñastadabhūttathaiva /",
  "S03bsa032_u:804": "ataḥ prajārakṣaṇadakṣiṇo 'sau śastraṃ ca śāstraṃ ca parāmamarśa // Jm_8.1 //",
  "S03bsa032_u:805": "narendracūḍādhṛtaśāsanasya tasya tvalaṅkāravadāsa śastram /",
  "S03bsa032_u:806": "vispaṣṭarūpaṃ dadṛśe ca śāstraṃ nayeṣu lokasya hitodayeṣu // Jm_8.2 //",
  "S03bsa032_u:807": "vinigrahapragrahayoḥ pravṛttirdharmoparodhaṃ na cakāra tasya /",
  "S03bsa032_u:808": "hitāśayatvānnayanaipuṇācca parīkṣakasyeva pituḥ prajāsu // Jm_8.3 //",
  "S03bsa032_u:809_0": "tasyaivaṃ dharmeṇa prajāḥ pālayataḥ satyatyāgopaśamaprajñādibhiśca parahitapariṇāmanātsaviśeṣodāttakramairbodhisambhāravidhibhirabhivardhamānasya",
  "S03bsa032_u:809_1": "kadācitkasmiṃścidaparādhe yakṣāṇāmadhipatinā svaviṣayātpravrājitā ojohārāḥ pañca",
  "S03bsa032_u:809_2": "yakṣāḥ paravadhadakṣāstadviṣayamabhijagmuḥ /",
  "S03bsa032_u:810_0": "vyapagatasarvopadravatvācca nityapravṛttavividhotsavaṃ parayā sampadā samupetarūpaṃ",
  "S03bsa032_u:810_1": "pramuditatuṣṭapuṣṭajanamabhisamīkṣya tadviṣayaṃ tannivāsināṃ puruṣāṇāmojāṃsyapahartuṃ",
  "S03bsa032_u:810_2": "teṣāmabhilāṣo babhūva /",
  "S03bsa032_u:811": "te pareṇāpi yatnena sampravṛttāḥ svakarmaṇi /",
  "S03bsa032_u:812": "naiva tadviṣayasthānāṃ hartumojaḥ prasehire // Jm_8.4 //",
  "S03bsa032_u:813": "tasya prabhāvātiśayānnṛpasya mameti yatraiva babhūva buddhiḥ /",
  "S03bsa032_u:814": "saivāsya rakṣā paramāsa tasmādojāṃsi hartuṃ na viṣehire te // Jm_8.5 //",
  "S03bsa032_u:815": "(Vaidya 44)",
  "S03bsa032_u:816": "yadā ca paramapi prayatnaṃ kurvanto naiva śaknuvanti sma kasyacidviṣayanivāsino janasyaujo 'pahartumatha teṣāṃ parasparamavekṣyaitadabhūt /",
  "S03bsa032_u:817": "kiṃ nu khalvidaṃ mārṣāḥ /",
  "S03bsa032_u:818": "asmatprabhāvapratighātayogyā vidyātapaḥsiddhimayā viśeṣāḥ /",
  "S03bsa032_u:819": "na santi caiṣāmatha cādya sarve vyarthābhidhānatvamupāgatāḥ smaḥ // Jm_8.6 //",
  "S03bsa032_u:820_0": "atha te yakṣā brāhmaṇavarṇamātmānamabhinirmāya samanucaranto dadṛśuḥ pratyaraṇyacaramanyatamaṃ",
  "S03bsa032_u:820_1": "gopālakaṃ saśādvale chāyādrumamūle sopānatkaṃ saṃniṣaṇṇaṃ sapallavairvanatarukusumairviracitāṃ",
  "S03bsa032_u:820_2": "mālāmudvahantaṃ dakṣiṇato vinyastadaṇḍaparaśumekākinaṃ rajjuvartanavyāpṛtaṃ prakṣveḍitavilāsena gāyantamāsīnam /",
  "S03bsa032_u:821": "samupetya cainamūcuḥ - thathathadadakākākākā /",
  "S03bsa032_u:822": "bho gavāṃ saṃrakṣādhikṛta evaṃ vivikte nirjanasampāte 'sminnaraṇye vicarannevamekākī kathaṃ na bibheṣīti /",
  "S03bsa032_u:823": "sa tānālokyābravīt - kuto vā bhetavyamiti /",
  "S03bsa032_u:824": "yakṣā ūcuḥ - kiṃ tvayā na śrūtapūrvā yakṣarākṣasānāṃ piśācānāṃ vā nisargaraudrā prakṛtiriti?",
  "S03bsa032_u:825": "sahāyamadhye 'pi hi vartamāno vidyātapaḥsvastyayanairupetaḥ /",
  "S03bsa032_u:826": "yebhyaḥ kathañcitparimokṣameti śauryādavajñātabhayo 'pi lokaḥ // Jm_8.7 //",
  "S03bsa032_u:827": "tebhyo nṛmedaḥpiśitāśanebhyaḥ kathaṃ bhayaṃ te 'sti na rākṣasebhyaḥ /",
  "S03bsa032_u:828": "viviktagambhīrabhayānakeṣu sahāyahīnasya vanāntareṣu // Jm_8.8 //",
  "S03bsa032_u:829": "ityukte sa gopālakaḥ prahasyainānuvāca -",
  "S03bsa032_u:830": "janaḥ svastyayanenāyaṃ mahatā paripālyate /",
  "S03bsa032_u:831": "devendreṇāpyaśakyo 'yaṃ kiṃ punaḥ piśitāśanaiḥ // Jm_8.9 //",
  "S03bsa032_u:832": "tena geha ivāraṇye rātrāvapi yathā divā /",
  "S03bsa032_u:833": "janānta iva caiko 'pi nirbhayo vicarāmyaham // Jm_8.10 //",
  "S03bsa032_u:834": "athainaṃ te yakṣāḥ kutūhalaprābalyātsādaramutsāhayanta ivocuḥ - tatkathaya kathaya tāvadbhada kīdṛśo 'yaṃ yuṣmākaṃ svastyayanaviśeṣa iti /",
  "S03bsa032_u:835": "sa tānprahasannuvāca - śrūyatāṃ yādṛśo 'yamasmākamatyadbhūtaḥ svastyayanaviśeṣaḥ /",
  "S03bsa032_u:836": "(Vaidya 45)",
  "S03bsa032_u:837": "kanakagiriśilāviśālavakṣāḥ śaradamalendumanojñavaktraśobhaḥ /",
  "S03bsa032_u:838": "kanakaparighapīnalambabāhurvṛṣabhanibhekṣaṇavikramo narendraḥ // Jm_8.11 //",
  "S03bsa032_u:839": "īdṛśo 'smākaṃ svastyayanaviśeṣaḥ /",
  "S03bsa032_u:840": "ityuktvā sāmarṣavismayastān yakṣānavekṣamāṇaḥ punaruvāca - āścaryaṃ batedam /",
  "S03bsa032_u:841": "evaṃ prakāśo nṛpatiprabhāvaḥ kathaṃ nu vaḥ śrotrapathaṃ na yātaḥ /",
  "S03bsa032_u:842": "atyadbhutatvādathavā śruto 'pi bhavatsu vipratyayato na rūḍhaḥ // Jm_8.12 //",
  "S03bsa032_u:843": "śaṅke guṇānveṣaṇaviklavo vā deśī jano 'sāvakutūhalo vā /",
  "S03bsa032_u:844": "vivarjito bhāgyaparikṣayādvā kīrtyā narendrasya yato 'bhyupaita // Jm_8.13 //",
  "S03bsa032_u:845": "tadasti vo bhāgyaśeṣaṃ yattādṛśāddeśakāntārādihāgatāḥ stha /",
  "S03bsa032_u:846": "yakṣā ūcuḥ - bhadramukha kathaya kiṃkṛto 'yamasya rājñaḥ prabhāvo yadasyāmānuṣā na prasahante viṣayavāsinaṃ janaṃ hiṃsitumiti /",
  "S03bsa032_u:847": "gopālaka uvāca - svamāhātmyādhigataḥ prabhāvo 'yamasmākaṃ mahārājasya /",
  "S03bsa032_u:848": "paśyata mahābrāhmaṇāḥ",
  "S03bsa032_u:849": "maitrī tasya balaṃ dhvajāgraśabalaṃ tvācāramātraṃ balaṃ",
  "S03bsa032_u:850": "nāsau vetti rūṣaṃ na cāha paruṣaṃ samyak ca gāṃ rakṣati /",
  "S03bsa032_u:851": "dharmastasya nayo na nītinikṛtiḥ pūjārthamarthaḥ satām",
  "S03bsa032_u:852": "ityāścaryamayo 'pi durjanadhanaṃ garvaṃ ca nālambate // Jm_8.14 //",
  "S03bsa032_u:853": "evamādiguṇaśatasamudito 'yamasmākaṃ svāmī /",
  "S03bsa032_u:854": "tenāsya na prasahante viṣayanivāsinaṃ janaṃ hiṃsitumupadravāḥ /",
  "S03bsa032_u:855": "api ca /",
  "S03bsa032_u:856": "kiyadahaṃ vaḥ śakṣyāmi vaktum /",
  "S03bsa032_u:857": "nṛpatiguṇaśravaṇakautūhalaistu bhavadbhirnagarameva yuktaṃ praveṣṭuṃ syāt /",
  "S03bsa032_u:858_0": "tatra hi bhavantaḥ svadharmānurāgādvyavasthitāryamaryādaṃ nityakṣemasubhikṣatvātpramuditasamṛddhamanuddhatodāttaveṣamabhyāgatātithijanaviśeṣavatsalaṃ",
  "S03bsa032_u:858_1": "nṛpatiguṇākṣiptahṛdayaṃ tatkīrtyāśrayāḥ stutīrmaṅgalamiva svastyayanamiva ca praharṣādabhyasyantaṃ",
  "S03bsa032_u:858_2": "janaṃ dṛṣṭvā rājño guṇavistaramanumāsyante /",
  "S03bsa032_u:859": "satyāṃ ca guṇabahumānodbhāvanāyāṃ taddidṛkṣayā yūyamavaśyaṃ tadguṇapratyakṣiṇo bhaviṣyatheti /",
  "S03bsa032_u:860": "(Vaidya 46)",
  "S03bsa032_u:861": "atha te yakṣāḥ svaprabhāvapratighātāttasminnājani sāmarṣahṛdayā bhāvaprayuktayāpi yuktayā tayā tadguṇakathayā naiva mārdavamupajagmuḥ /",
  "S03bsa032_u:862": "prāyeṇa khalu mandānāmamarṣajvalitaṃ manaḥ /",
  "S03bsa032_u:863": "yasminvastuni tatkīrtyā tadviśeṣeṇa dahyate // Jm_8.15 //",
  "S03bsa032_u:864": "pradānapriyatāṃ tu samabhivīkṣya tasya rājñaste yakṣāstadapakāracikīrṣavaḥ samabhigamya rājānaṃ sandarśanakāle bhojanamayācanta /",
  "S03bsa032_u:865": "atha sa rājā pramuditamanāstadadhikṛtānpuruṣānsamādideśakṣipramabhirucitaṃ bhojanaṃ brāhmaṇebhyo dīyatāmiti /",
  "S03bsa032_u:866": "atha te yakṣāḥ samupahṛtaṃ rājārhamapi bhojanaṃ haritatṛṇamiva vyāghrā naiva pratyagṛhṇannaivaṃvidhaṃ bhojanaṃ vayamaśnīma iti /",
  "S03bsa032_u:867": "tacchrutvā sa rājā samabhigamyainānabravīt - atha kīdṛśaṃ bhojanaṃ yuṣmākamupaśete?",
  "S03bsa032_u:868": "yāvattādṛśamanviṣyatāmiti / yakṣā ūcuḥ -",
  "S03bsa032_u:869": "pratyagroṣmāṇi māṃsāni narāṇāṃ rudhirāṇi ca /",
  "S03bsa032_u:870": "ityannapānaṃ padmākṣa yakṣāṇāmakṣatavrata // Jm_8.16 //",
  "S03bsa032_u:871_0": "ityuktvā daṃṣṭrākarālavadanāni dīptapiṅgala kekararaudranayanāni sphuṭitacipiṭavirūpaghoṇāni",
  "S03bsa032_u:871_1": "jvaladanalakapilakeśaśmaśrūṇi sajalajaladharāndhakārāṇi vikṛtabhīṣaṇāni svānyeva",
  "S03bsa032_u:871_2": "vapūṃṣi pratyapadyanta /",
  "S03bsa032_u:872": "samabhivīkṣya cainānsa rājāpiśācāḥ khalvime na mānuṣāstenāsmadīyamannapānaṃ nābhilaṣantīti niścayamupajagāma /",
  "S03bsa032_u:873": "atha tasya narendrasya prakṛtyā karuṇātmanaḥ /",
  "S03bsa032_u:874": "bhūyasī karuṇā teṣu samabhūcchuddhacetasaḥ // Jm_8.17 //",
  "S03bsa032_u:875": "karuṇaikatānahṛdayaśca tānyakṣānanuśocanniyatamīdṛśamarthaṃ cintayāmāsa /",
  "S03bsa032_u:876": "dayāvatastāvadidamannapānaṃ sudurlabham /",
  "S03bsa032_u:877": "pratyahaṃ ca tadanveṣyaṃ kinnu duḥkhamataḥ param // Jm_8.18 //",
  "S03bsa032_u:878": "nirdayasyāpyaśaktasya vighātaikarasaḥ śramaḥ /",
  "S03bsa032_u:879": "śaktasyāpyahitābhyāsāt kiṃsvitkaṣṭataraṃ tataḥ // Jm_8.19 //",
  "S03bsa032_u:880": "evaṃvidhāhāraparāyaṇānāṃ kārūṇyaśūnyāśivamānasānām /",
  "S03bsa032_u:881": "pratyāhameṣāṃ dahatāṃ svamarthaṃ duḥkhāni yāsyanti kadā nu nāśam // Jm_8.20 //",
  "S03bsa032_u:882": "(Vaidya 47)",
  "S03bsa032_u:883": "tatkathamidānīmahameṣāmīdṛśāhārasampādanādekāhamapi tāvatparahiṃsāprāṇavighātaṃ kuryām?",
  "S03bsa032_u:884": "na hi smarāmyarthitayāgatānāmāśāviparyāsahataprabhāṇi /",
  "S03bsa032_u:885": "himānilamlāpitapaṅkajānāṃ samānadainyāni mukhāni kartum // Jm_8.21 //",
  "S03bsa032_u:886": "bhavatu / dṛṣṭam /",
  "S03bsa032_u:887": "svataḥ śarīrātsthirapīvarāṇi dāsyāmi māṃsāni saśoṇitāni /",
  "S03bsa032_u:888": "ato 'nyathā ko hi mama kramaḥ syādityāgateṣvarthiṣu yuktarūpaḥ // Jm_8.22 //",
  "S03bsa032_u:889": "svayaṃmṛtānāṃ hi nirūṣmakāṇi bhavanti māṃsāni viśoṇitāni /",
  "S03bsa032_u:890": "priyāṇi caiṣāṃ na hi tāni samyag bubhukṣayā pīḍitavigrahāṇām // Jm_8.23 //",
  "S03bsa032_u:891": "jīvato 'pi ca kuto 'hamanyasmānmāṃsamādāsye māmabhigamya caite tathaiva kṣuttarṣaparikṣāmanayanavadanā niṣphalāśāpraṇayatvādadhikataravighātāturamanasaḥ kathaṃ nāma pratiyāsyanti?",
  "S03bsa032_u:892": "tadidamatra prāptakālam /",
  "S03bsa032_u:893": "duṣṭavraṇasyeva sadāturasya kaḍe(le)",
  "S03bsa032_u:894": "varasyāsya rujākarasya /",
  "S03bsa032_u:895": "karomi kāryātiśayopayogādatyartharamyaṃ pratikārakhedam // Jm_8.24 //",
  "S03bsa032_u:896": "iti viniścitya sa mahātmā praharṣodgamasphītīkṛtanayanavadanaśobhaḥ svaṃ śarīramupadarśayaṃstānyakṣānuvāca -",
  "S03bsa032_u:897": "amūni māṃsāni saśoṇitāni dhṛtāni lokasya hitārthameva /",
  "S03bsa032_u:898": "yadyātitheyatvamupeyuradya mahodayaḥ so 'bhyudayo mama syāt // Jm_8.25 //",
  "S03bsa032_u:899": "atha te yakṣā jānanto 'pi tasya rājñastamadhyāśayamatyadbhutatvādaśraddadhānā rājānamūcuḥ -",
  "S03bsa032_u:900": "arthinātmagate duḥkhe yācñādainyena darśite /",
  "S03bsa032_u:901": "jñātumarhati dātaiva prāptakālamataḥ param // Jm_8.26 //",
  "S03bsa032_u:902": "(Vaidya 48)",
  "S03bsa032_u:903": "atha rājā - anumatamidameṣāmiti pramuditamanāḥ sirāmokṣaṇārthaṃ vaidyā ājñāpyantāmiti samādideśa /",
  "S03bsa032_u:904_0": "atha tasya rājño 'mātyāḥ svamāṃsaśoṇitapradānavyavasāyamavetya sambhramāmarṣavyākulahṛdayā",
  "S03bsa032_u:904_1": "vyaktamīdṛśaṃ kañcidarthaṃ snehavaśādūcuḥ - nārhati devaḥ pradānaharṣātiśayādanuraktānāṃ",
  "S03bsa032_u:904_2": "prajānāṃ hitāhitakramamanavekṣitum /",
  "S03bsa032_u:905": "na caitadaviditaṃ devasya / yathā -",
  "S03bsa032_u:906": "yadyatprajānāmahitodayāya tattatpriyaṃ mānada rākṣasānām /",
  "S03bsa032_u:907": "paroparodhārjitavṛttituṣṭirevaṃsvabhāvānagha jātireṣām // Jm_8.27 //",
  "S03bsa032_u:908": "sukheṣvasaktaśca bibharṣi deva rājyaśramaṃ lokahitārthameva /",
  "S03bsa032_u:909": "svamāṃsadānavyavasāyamasmātsvaniścayonmārgamimaṃ vimuñca // Jm_8.28 //",
  "S03bsa032_u:910": "asaṃśayaṃ na prasahanta ete tvadvīryaguptaṃ naradeva lokam /",
  "S03bsa032_u:911": "anarthapāṇḍityahatāstathā hi nayena vāñchantyanayaṃ prajānām // Jm_8.29 //",
  "S03bsa032_u:912": "medovasādyaistridaśā makheṣu prītiṃ hutāśābhihutairvrajanti /",
  "S03bsa032_u:913": "satkārapūtaṃ bhavadīyamannaṃ sampannameṣāṃ kila naiva rucyam // Jm_8.30 //",
  "S03bsa032_u:914": "kāmaṃ nāsmadvidhajanādheyabuddhayo devapādāḥ /",
  "S03bsa032_u:915": "svakāryānurāgastvayamasmānevamupacārapathād bhraṃśayati /",
  "S03bsa032_u:916": "pañcānāmamīṣāmarthe sakalaṃ jagadanarthīkartavyamiti ko 'yaṃ dharmamārgo devasya? api ca /",
  "S03bsa032_u:917": "kiṃkṛteyamasmāsvevaṃ niṣpraṇayatā,",
  "S03bsa032_u:918": "kena vāsmākaṃ svāmyarthe viniyojyamānāni vinigūḍhapūrvāṇi māṃsaśoṇitāni yadaparikṣīṇeṣvevāmīṣu svāni devo dātumicchatīti /",
  "S03bsa032_u:919": "atha sa rājā tānamātyānuvāca -",
  "S03bsa032_u:920": "saṃvidyamānaṃ nāstīti brūyādasmadvidhaḥ katham /",
  "S03bsa032_u:921": "na dāsyāmītyasatyaṃ vā vispaṣṭamapi yācitaḥ // Jm_8.31 //",
  "S03bsa032_u:922": "dharmavyavasthāsu puraḥsaraḥ san svayaṃ vrajeyaṃ yadi kāpathena /",
  "S03bsa032_u:923": "asmadgatācārapathānugānāṃ bhavedavasthā mama kā prajānām // Jm_8.32 //",
  "S03bsa032_u:924": "(Vaidya 49)",
  "S03bsa032_u:925": "yataḥ prajā eva samīkṣamāṇaḥ sāraṃ śarīrādahamuddhariṣye /",
  "S03bsa032_u:926": "kaśca prabhāvo jagadarthasādhurmātsaryahāryālpahṛdo mama syāt // Jm_8.33 //",
  "S03bsa032_u:927": "yadapi cāsmatpremabahumānāvarjitaṃ praṇayavisrambhagarbhamabhidhīyate bhavadbhiḥ - kiṃkṛteyamasmāsvevaṃ niṣpraṇayatā yadaparikṣīṇeṣveva no māṃsaśoṇiteṣu svāni devo dātumicchatīti /",
  "S03bsa032_u:928": "atra vo 'nuneṣyāmi /",
  "S03bsa032_u:929": "na khalu me yuṣmāsu pratihataviṣayaḥ praṇayamārgo visrambhavirahātpariśaṅkāgahanaduravagāho vā / kintu -",
  "S03bsa032_u:930": "dhane tanutvaṃ kramaśo gate vā bhāgyānuvṛttyā kṣayamāgate vā /",
  "S03bsa032_u:931": "vijṛmbhamāṇapraṇayaḥ suhṛtsu śobheta na sphītadhanaḥ kṛśeṣu // Jm_8.34 //",
  "S03bsa032_u:932": "vivardhiteṣvarthijanārthameva saṃvidyamāneṣu ca me bṛhatsu /",
  "S03bsa032_u:933": "gātreṣu māṃsopacayonnateṣu yuṣmāsvapi syātpraṇayo virūpaḥ // Jm_8.35 //",
  "S03bsa032_u:934": "asaṃstutānāmapi na kṣameya pīḍāṃ kathaṃ kaiva kathā bhavatsu /",
  "S03bsa032_u:935": "svānyeva māṃsāni yato 'smi ditsurmāṃ caiva yācanta ime na yuṣmān // Jm_8.36 //",
  "S03bsa032_u:936": "tadalamasmadatisnehāddharmavighnaniḥsādhvasatayā /",
  "S03bsa032_u:937": "anucitaḥ khalvayamatrabhavatāmasmadarthiṣu samudācāraḥ /",
  "S03bsa032_u:938": "mīmāṃsitavyamapi ca tāvadetatsyāt -",
  "S03bsa032_u:939": "svārthamannādi ditsantaṃ kathaṃ syātpratiṣedhayan /",
  "S03bsa032_u:940": "sādhuvṛttirasādhurvā prāgevaivaṃvidhaṃ vidhim // Jm_8.37 //",
  "S03bsa032_u:941": "tadalamanenātra vo nirbandhena /",
  "S03bsa032_u:942": "nyāyopaparīkṣayā kriyatāmasmatsācivyasadṛśamunmārgāvaraṇaṃ manasaḥ /",
  "S03bsa032_u:943": "anumodanānuguṇavacasaḥ khalvatrabhavantaḥ śobherannevamadhīranayanāḥ / kutaḥ -",
  "S03bsa032_u:944": "naikopayogasya dhanasya tāvanna pratyahaṃ yācanakā bhavanti /",
  "S03bsa032_u:945": "evaṃvidhastvarthijano 'dhigantuṃ na devatārādhanayāpi śakyaḥ // Jm_8.38 //",
  "S03bsa032_u:946": "(Vaidya 50)",
  "S03bsa032_u:947": "evaṃvidhe cārthijane 'bhyupete dehe vināśinyasukhāspade ca /",
  "S03bsa032_u:948": "vimarśamārgo 'pyanudāttatā syānmātsaryadainyaṃ tu parā tamisrā // Jm_8.39 //",
  "S03bsa032_u:949": "tanna mā vārayatumarhantyatrabhavanta ityanunīya sa rājā svāṃ parṣadamāhūya vaidyānpañca sirāḥ svaśarīre mokṣayitvā tān yakṣānuvāca -",
  "S03bsa032_u:950": "dharmakarmaṇi sācivyaṃ prītiṃ ca paramāṃ mama /",
  "S03bsa032_u:951": "bhavantaḥ kartumarhanti deyasyāsya pratigrahāt // Jm_8.40 //",
  "S03bsa032_u:952": "te tathetyuktvāñjalipuṭaireva rājño raktacandanarasābhitāmraṃ rudhiraṃ pātumupacakramire /",
  "S03bsa032_u:953": "sa pīyamānakṣatajaḥ kṣitīśaḥ kṣapācarairhemavapuścakāśe /",
  "S03bsa032_u:954": "sandhyānuraktairjalabhāranamraiḥ payodharairmerurivopagūḍhaḥ // Jm_8.41 //",
  "S03bsa032_u:955": "prītiprakarṣāddhṛtisampadā ca vapurguṇādeva ca tasya rājñaḥ /",
  "S03bsa032_u:956": "mamlau na gātraṃ na mumūrcha cetaḥ saṃcikṣipe na kṣatajaṃ kṣaradvā // Jm_8.42 //",
  "S03bsa032_u:957": "vinītatarṣaklamāstu te yakṣāḥ paryāptamaneneti rājānamūcuḥ -",
  "S03bsa032_u:958": "anekaduḥkhāyatane śarīre sadā kṛtadhne 'pi narādhipasya /",
  "S03bsa032_u:959": "gate 'rthisaṃmānanasādhanatvaṃ harṣānukūlaṃ grahaṇaṃ babhūva // Jm_8.43 //",
  "S03bsa032_u:960_0": "atha sa rājā harṣaprabodhādadhikataranayanavadanaprasādo nīlotpaladalanīlavimalapatraṃ",
  "S03bsa032_u:960_1": "ratnaprabhodbhāsuraruciratsaruṃ niśitaṃ nistriṃśamādāya svamāṃsāni cchittvā tebhyaḥ prāyacchat /",
  "S03bsa032_u:961": "hriyamāṇāvakāśaṃ tu dānaprītyā punaḥ punaḥ /",
  "S03bsa032_u:962": "na prasehe manastasya cchedaduḥkhaṃ vigāhitum // Jm_8.44 //",
  "S03bsa032_u:963": "ākṛṣyamāṇaṃ śitaśasrapātaiḥ prītyā punardūṃramapāsyamānam /",
  "S03bsa032_u:964": "khedālasatvādiva tasya duḥkhaṃ manaḥsamutsarpaṇamandamāsīt // Jm_8.45 //",
  "S03bsa032_u:965": "(Vaidya 51)",
  "S03bsa032_u:966": "sa prītimāneva niśācarāṃstānsantarpayansvaiḥ piśitaistathāsīt /",
  "S03bsa032_u:967": "krūrāṇi teṣāmapi mānasāni yenāsurāviṣkṛtamārdavāni // Jm_8.46 //",
  "S03bsa032_u:968": "dharmapriyatvātkaruṇāvaśādvā tyajan parārthe priyamātmadeham /",
  "S03bsa032_u:969": "dveṣāgnidagdhānyapi mānasāni prasādasauvarṇyanavāni kuryāt // Jm_8.47 //",
  "S03bsa032_u:970": "atha te yakṣāstaṃ rājānaṃ svamāṃsotkartanaparaṃ tathaivāskhalitavadanaprasādamavikampyamānaṃ māṃsacchedavedanābhirabhivīkṣya prasādaṃ vismayaṃ copajagmuḥ /",
  "S03bsa032_u:971": "āścaryamadbhutamaho bata kiṃsvidetat satyaṃ na veti samudīrṇavicāraharṣāḥ /",
  "S03bsa032_u:972": "rājanyamarṣamupamṛdya manaḥprasādaṃ tatsaṃstutipraṇatibhiḥ prathayāmbabhūvuḥ // Jm_8.48 //",
  "S03bsa032_u:973": "alamalaṃ deva viramyatāṃ svaśarīrapīḍāprasaṅgāt /",
  "S03bsa032_u:974": "santarpitāḥ smastavānayādbhutayā yācanakajanamanoharayā pratipattyeti sasambhramāḥ sapraṇāmaṃ vinivārya rājānaṃ prasādāśrupariṣiktavadanāḥ sabahumānamudīkṣamāṇāḥ punarūcuḥ -",
  "S03bsa032_u:975": "sthāne bhaktivaśena gacchati janastvatkīrtivācālatāṃ",
  "S03bsa032_u:976": "sthāne śrīḥ paribhūya paṅkajavanaṃ tvatsaṃśrayaślāghinī /",
  "S03bsa032_u:977": "vyaktaṃ śakrasanāthatāmapi gatā tvadvīryaguptāmimāṃ",
  "S03bsa032_u:978": "dyauḥ paśyatyuditaspṛhā vasumatīṃ no cedaho vañcyate // Jm_8.49 //",
  "S03bsa032_u:979": "kiṃ bahunā? evaṃvidhajanābhyupapannaḥ sabhāgyaḥ khalu manuṣyalokaḥ /",
  "S03bsa032_u:980": "yuṣmadāyāsābhyanumodanāttu vayamevātra dagdhāḥ /",
  "S03bsa032_u:981": "bhavadvidhajanāpaśrayācchakyamitthaṅgatairapyātmānaṃ samuddhartumiti svaduṣkarapratīghātāśayā bhavantaṃ pṛcchāmaḥ -",
  "S03bsa032_u:982": "anādṛtya sukhaprāptāmanuraktāṃ nṛpaśriyam /",
  "S03bsa032_u:983": "kiṃ tadatyadbhutaṃ sthānaṃ pathānena yadīpsasi // Jm_8.50 //",
  "S03bsa032_u:984": "sarvakṣitipatitvaṃ nu dhaneśatvamathendratām /",
  "S03bsa032_u:985": "brahmabhūyaṃ vimokṣaṃ vā tapasānena vāñchasi // Jm_8.51 //",
  "S03bsa032_u:986": "(Vaidya 52)",
  "S03bsa032_u:987": "asya hi vyavasāyasya na dūrataramīpsitam /",
  "S03bsa032_u:988": "śrotavyaṃ caitadasmābhirbaktumarhati no bhavān // Jm_8.52 //",
  "S03bsa032_u:989": "rājovāca - śrūyatāṃ yadartho 'yaṃ mamābhyudyamaḥ /",
  "S03bsa032_u:990": "prayatnalabhyā yadayatnanāśinī na tṛptisaukhyāya kutaḥ praśāntaye /",
  "S03bsa032_u:991": "bhavāśrayā sampadato na kāmaye surendralakṣmīmapi kimvathetarām // Jm_8.53 //",
  "S03bsa032_u:992": "na cātmaduḥkhakṣayamātrakeṇa me prayāti santoṣapathena mānasam /",
  "S03bsa032_u:993": "amūnanāthānabhivīkṣya dehinaḥ prasaktatīvravyasanaśramāturān // Jm_8.54 //",
  "S03bsa032_u:994": "anena puṇyena tu sarvadarśitāmavāpya nirjitya ca doṣavidviṣaḥ /",
  "S03bsa032_u:995": "jarārujāmṛtyumahormisaṅkulātsamuddhareyaṃ bhavasāgarājjagat // Jm_8.55 //",
  "S03bsa032_u:996": "atha te yakṣāḥ prasādasaṃharṣitatanuruhāḥ praṇamya rājānamūcuḥ - upapannarūpamevaṃvidhasya vyavasāyātiśayasyedaṃ karma /",
  "S03bsa032_u:997": "tanna dūre bhavadvidhānāmabhiprāyasampada iti niścitamanaso vijñāpayāmaḥ -",
  "S03bsa032_u:998": "kāmaṃ lokahitāyaiva tava sarvo 'yamudyamaḥ /",
  "S03bsa032_u:999": "svahitātyādaraṃ tveṣāṃ smartumarhasi nastadā // Jm_8.56 //",
  "S03bsa032_u:1000": "ajñānācca yadasmābhirevamāyāsito bhavān /",
  "S03bsa032_u:1001": "svamapyarthamapaśyadbhirmṛṣyatāmeva tacca naḥ // Jm_8.57 //",
  "S03bsa032_u:1002": "ājñāmapi ca tāvannastvamanugrahapaddhatim /",
  "S03bsa032_u:1003": "sacivānāmiva sveṣāṃ visrabdhaṃ dātumarhasi // Jm_8.58 //",
  "S03bsa032_u:1004": "atha sa rājā prasādamṛdūkṛtahṛdayānmatvainānuvāca - upakāraḥ khalvayaṃ nāyāso mametyalamatra vo 'kṣamāśaṅkayā / api ca -",
  "S03bsa032_u:1005": "evaṃvidhe dharmapathe sahāyānkiṃ vismariṣyāmyadhigamya bodhim /",
  "S03bsa032_u:1006": "(Vaidya 53)",
  "S03bsa032_u:1007": "yuṣmākameva prathamaṃ kariṣye vimokṣadharmāmṛtasaṃvibhāgam // Jm_8.59 //",
  "S03bsa032_u:1008": "asmatpriyaṃ cābhisamīkṣamāṇairhiṃsā bhavadbhirviṣavadvivarjyā /",
  "S03bsa032_u:1009": "lobhaḥ paradravyaparigraheṣu vāggarhitā madyamayaśca pāpmā // Jm_8.60 //",
  "S03bsa032_u:1010": "atha te yakṣāstathetyasmai pratiśrutya praṇamya pradakṣiṇīkṛtya cainaṃ tatraivāntardadhire /",
  "S03bsa032_u:1011": "svamāṃsaśoṇitapradānaniścayasamakālameva tu tasya mahāsattvasya /",
  "S03bsa032_u:1012": "vikampamānā bahudhā vasundharā vidhūrṇayāmāsa suvarṇaparvatam /",
  "S03bsa032_u:1013": "prasasvanurdundubhayaśca tadgatā drumāśca puṣpaṃ sasṛjurvikampanāt // Jm_8.61 //",
  "S03bsa032_u:1014": "tadabhravadvyomani māruteritaṃ patatriseneva vitānavatkvacit /",
  "S03bsa032_u:1015": "visṛtya mālā grathiteva kutracitsamaṃ samantānnṛpatervyakīryata // Jm_8.62 //",
  "S03bsa032_u:1016": "nivārayiṣyanniva medinīpatiṃ samuddhatāvegatayā mahārṇavaḥ /",
  "S03bsa032_u:1017": "jalaiḥ prakṛtyabhyadhikakramasvanaiḥ prayāṇasaujaskavapurvyarocata // Jm_8.63 //",
  "S03bsa032_u:1018": "kimetadityāgatasambhramastataḥ surādhipastatra vicintya kāraṇam /",
  "S03bsa032_u:1019": "nṛpātyayāśaṅkitatūrṇamāyayau nṛpālayaṃ śokabhayākulākulam // Jm_8.64 //",
  "S03bsa032_u:1020": "tathāgatasyāpi tu tasya bhūpatermukhaprasādātsaviśeṣavismayaḥ /",
  "S03bsa032_u:1021": "upetya taktarma manojñayā girā prasādasaṃharṣavaśena tuṣṭuve // Jm_8.65 //",
  "S03bsa032_u:1022": "(Vaidya 54)",
  "S03bsa032_u:1023": "aho prakarṣo bata sajjanasthiteraho guṇābhyāsanidherudāratā /",
  "S03bsa032_u:1024": "aho parānugrahapeśalā matistvadarpaṇānnāthavatī bata kṣitiḥ // Jm_8.66 //",
  "S03bsa032_u:1025_0": "ityabhipraśasyainaṃ śakro devendraḥ sadyaḥkṣatarohaṇasamarthairdivyairmānuṣyakairoṣadhiviśeṣairnirvedanaṃ",
  "S03bsa032_u:1025_1": "yathāpaurāṇaṃ śarīraṃ kṛtvā dākṣiṇyavinayopacāramadhuraṃ pratipūjitastena rājñā svamāvāsaṃ pratijagāma /",
  "S03bsa032_u:1026": "tadevaṃ paraduḥkhāturā nātmasukhamavekṣante mahākāruṇikā iti /",
  "S03bsa032_u:1027": "ko nāma dhanamātrake 'pyapekṣāṃ notsraṣṭumarhatīti dāyakajanasamuttejanāyāṃ vācyam /",
  "S03bsa032_u:1028": "karuṇāvarṇe 'pi tathāgatamāhātmye satkṛtya dharmaśravaṇe ca /",
  "S03bsa032_u:1029": "yaccoktaṃ bhagavatā 'bahukaraḥ khalvete pañcakā bhikṣavaḥ ' iti syādetatsandhāya /",
  "S03bsa032_u:1030": "tena hi samayena te pañca yakṣā babhūvuḥ /",
  "S03bsa032_u:1031": "teṣāṃ bhagavatā yathāpratijñātameva prathamaṃ dharmāmṛtasaṃvibhāgaḥ kṛta iti /",
  "S03bsa032_u:1032": "iti maitrībalajātakamaṣṭamam /",
  "S03bsa032_u:1034": "(Vaidya 55)",
  "S03bsa032_u:1035": "9. Viśvantarajātakam",
  "S03bsa032_u:1036": "na bodhisattvacaritaṃ sukhamanumoditumapyalpasattvaiḥ prāgevācaritum /",
  "S03bsa032_u:1037": "tadyathānuśrūyate -",
  "S03bsa032_u:1038_0": "sātmībhūtendriyajayaḥ parākramanayavinayasaṃpadā samadhigatavijayaśrīrvṛddhopāsananiyamāt",
  "S03bsa032_u:1038_1": "trayyānvīkṣikyorupalabdhārthatattvaḥ svadharmakarmānuraktābhiranudvignasukhocitābhiranuraktābhiḥ",
  "S03bsa032_u:1038_2": "prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo nāma śibīnāṃ rājā babhūva /",
  "S03bsa032_u:1039": "guṇodayairyasya nibaddhabhāvā kulāṅganevāsa narādhipaśrīḥ /",
  "S03bsa032_u:1040": "atarkaṇīyānyamahīpatīnāṃ siṃhābhigupteva guhā mṛgāṇām // Jm_9.1 //",
  "S03bsa032_u:1041": "tapassu vidyāsu kalāsu caiva kṛtaśramā yasya sadābhyupetāḥ /",
  "S03bsa032_u:1042": "viśeṣayuktaṃ bahumānamīyuḥ pūjābhirāviṣkriyamāṇasārāḥ // Jm_9.2 //",
  "S03bsa032_u:1043": "tasya rājñaḥ pratipattyanantaraṃ prathitaguṇagaṇanirantaro viśvaṃtaro nāma putro yuvarājo babhūva /",
  "S03bsa032_u:1044": "[ayameva bhagavāñchākyamunistena samayena /]",
  "S03bsa032_u:1045": "yuvāpi vṛddhopaśamābhirāmastejasvyapi kṣāntisukhasvabhāvaḥ /",
  "S03bsa032_u:1046": "vidvānapi jñānamadānabhijñaḥ śriyā samṛddho 'pyavalepaśūnyaḥ // Jm_9.3 //",
  "S03bsa032_u:1047": "dṛṣṭaprayāmāsu ca dikṣu tasya vyāpte ca lokatritaye yaśobhiḥ /",
  "S03bsa032_u:1048": "babhūva naivānyayaśolavānāṃ prasartumutsāha ivāvakāśaḥ // Jm_9.4 //",
  "S03bsa032_u:1049": "amṛṣyamāṇaḥ sa jagadgatānāṃ duḥkhodayānāṃ prasṛtāvalepam /",
  "S03bsa032_u:1050": "dāneṣuvarṣī karuṇorucāpastairyuddhasaṃrambhamivājagāma // Jm_9.5 //",
  "S03bsa032_u:1051": "sa pratyahamabhigatamarthijanamabhilaṣitādhikairakliṣṭairarthavisargaiḥ priyavacanopacāramanoharairatīva prahlādayāmāsa /",
  "S03bsa032_u:1052": "parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā",
  "S03bsa032_u:1053_0": "(Vaidya 56) himagiriśikharasaṃnikāśaṃ madalekhābhyalaṃkṛtamukhaṃ lakṣaṇavinayajavasattvasaṃpannaṃ",
  "S03bsa032_u:1053_1": "gandhahastinaṃ samājñātamaupavāhyaṃ dviradavaramabhiruhya samantato nagarasyābhiniviṣṭānyarthijananipānabhūtāni",
  "S03bsa032_u:1053_2": "svāni sattrāgārāṇi pratyavekṣate sma /",
  "S03bsa032_u:1054": "tathā ca prītiviśeṣamabhijagāma /",
  "S03bsa032_u:1055": "na hi tāṃ kurute prītiṃ bibhūtirbhavanāśritā /",
  "S03bsa032_u:1056": "saṃkramyamāṇārthijane saiva dānapriyasya yām // Jm_9.6 //",
  "S03bsa032_u:1057_0": "atha kadācittasyaivaṃvidhaṃ dānaprasaṅgaṃ pramuditahṛdayairarthibhiḥ samantato vikīryamāṇamupalabhyānyatamo",
  "S03bsa032_u:1057_1": "bhūmyanantarastasya rājā śakyamayamabhisaṃdhātuṃ dānānurāgavaśagatvāditi pratarkya",
  "S03bsa032_u:1057_2": "dviradavarāpaharaṇārthaṃ brāhmaṇāṃstatra praṇidadhe /",
  "S03bsa032_u:1058_0": "atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodādadhikataranayanavadanaśobhasya",
  "S03bsa032_u:1058_1": "jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta /",
  "S03bsa032_u:1059": "sa tato vinigṛhya dviradavaramupacārapuraḥsaramabhigamanaprayojanamenān paryapṛcchadājñāpyatāṃ kenārtha iti /",
  "S03bsa032_u:1060": "brāhmaṇā ūcuḥ -",
  "S03bsa032_u:1061": "amuṣya tava nāgasya gatilīlāvilambinaḥ /",
  "S03bsa032_u:1062": "guṇairarthitvamāyātā dānaśauryācca te vayam // Jm_9.7 //",
  "S03bsa032_u:1063": "kailāsaśikharābhasya pradānādasya dantinaḥ /",
  "S03bsa032_u:1064": "kuruṣva tāvallokānāṃ vismayaikarasaṃ manaḥ // Jm_9.8 //",
  "S03bsa032_u:1065": "ityukte bodhisattvaḥ prītyā samāpūryamāṇahṛdayaścintāmāpede /",
  "S03bsa032_u:1066": "cirasya khalūdārapraṇayasumukhamarthijanaṃ paśyāmi /",
  "S03bsa032_u:1067": "kaḥ punarartha evaṃvidhena dviradapatinaiṣāṃ brāhmaṇānām?",
  "S03bsa032_u:1068": "vyaktamayaṃ lobherṣyādveṣaparyākulamanasaḥ kasyāpi rājñaḥ kārpaṇyaprayogaḥ /",
  "S03bsa032_u:1069": "āśāvighātadīnatvaṃ tanmā bhūttasya bhūpateḥ /",
  "S03bsa032_u:1070": "anādṛtya yaśodharmau yo 'smaddhita ivodyataḥ // Jm_9.9 //",
  "S03bsa032_u:1071": "iti viniścitya sa mahātmā tvaritamavatīrya dviradavarāt pratigṛhyatāmiti samudyatakāñcanabhṛṅgārasteṣāṃ purastādavatasthe /",
  "S03bsa032_u:1072": "tataḥ sa vidvānapi rājaśāstramarthānuvṛttyā gatadharmamārgam /",
  "S03bsa032_u:1073": "dharmānurāgeṇa dadau gajendraṃ nītivyalīkena na saṃcakampe // Jm_9.10 //",
  "S03bsa032_u:1074": "taṃ hemajālarucirābharaṇaṃ gajendraṃ vidyutpinaddhamiva śāradamabhrarāśim /",
  "S03bsa032_u:1075": "dattvā parāṃ mudamavāpa narendrasūnuḥ saṃcukṣubhe ca nagaraṃ nayapakṣapātāt // Jm_9.11 //",
  "S03bsa032_u:1076": "(Vaidya 57)",
  "S03bsa032_u:1077_0": "atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo",
  "S03bsa032_u:1077_1": "yodhāḥ pauramukhyāśca kolāhalamupajanayantaḥ saṃjayaṃ rājānamabhigamya sasaṃbhramāmarṣasaṃrambhāt",
  "S03bsa032_u:1077_2": "pariśithilopacārayantraṇamūcuḥ - kimiyaṃ deva rājyaśrīrvilupyamānaivamupekṣyate?",
  "S03bsa032_u:1078": "nārhati devaḥ svarājyopaplavamevamabhivardhamānamupekṣitum /",
  "S03bsa032_u:1079": "kimetaditi ca sāvegamuktā rājñā punarevamūcuḥ - kasmād devo na jānīte",
  "S03bsa032_u:1080": "niṣevya mattabhramaropagītaṃ yasyānanaṃ dānasugandhi vāyuḥ /",
  "S03bsa032_u:1081": "madāvalepaṃ paravāraṇānāmāyāsaduḥkhena vinā pramārṣṭi // Jm_9.12 //",
  "S03bsa032_u:1082": "yattejasākrāntabalaprabhāvāḥ saṃsuptadarpā iva vidviṣaste /",
  "S03bsa032_u:1083": "viśvaṃtareṇaiṣa gajaḥ sa datto rūpī jayaste hriyate 'nyadeśam // Jm_9.13 //",
  "S03bsa032_u:1084": "gāvaḥ suvarṇaṃ vasanāni bhojyamiti dvijebhyo nṛpa deyarūpam /",
  "S03bsa032_u:1085": "yasmiñjayaśrīrniyatā dvipendre deyaḥ sa nāmetyatidānaśauryam // Jm_9.14 //",
  "S03bsa032_u:1086": "nayotpathenainamiti vrajantaṃ kathaṃ samanveṣyati rājalakṣmīḥ /",
  "S03bsa032_u:1087": "nopekṣaṇaṃ deva tavātra yuktaṃ purāyamānandayati dviṣaste // Jm_9.15 //",
  "S03bsa032_u:1088_0": "tacchrutvā sa rājā putrapriyatvāt kiṃcittāneva pratyaprītamanāḥ kāryānurodhāt sāvegavadevamityuktvā",
  "S03bsa032_u:1088_1": "samanuneṣyañchibīnuvāca - jāne dānaprasaṅgavyasanitāṃ nītikramānapekṣāṃ viśvaṃtarasya",
  "S03bsa032_u:1088_2": "na caiṣa kramo rājyadhuri saṃniyuktasya /",
  "S03bsa032_u:1089": "dattaṃ tvanena svaṃ hastinaṃ vāntakalpaṃ kaḥ pratyāhariṣyati?",
  "S03bsa032_u:1090": "api tu tathāhameva kariṣye yathā dāne mātrāṃ jñāsyati viśvaṃtaraḥ /",
  "S03bsa032_u:1091": "tadalamatra vaḥ saṃrambheṇeti /",
  "S03bsa032_u:1092": "śibaya ūcuḥ - na khalu mahārāja paribhāṣāmātrasādhyo 'sminnarthe viśvaṃtara iti /",
  "S03bsa032_u:1093": "saṃjaya uvāca - atha kimanyadatra mayā śakyaṃ kartum?",
  "S03bsa032_u:1094": "doṣapravṛttervimukhasya yasya guṇaprasaṅgā vyasanīkriyante /",
  "S03bsa032_u:1095": "bandho vadho vātmasutasya tasya kiṃ niṣkrayaḥ syād dviradasya tasya // Jm_9.16 //",
  "S03bsa032_u:1096": "(Vaidya 58)",
  "S03bsa032_u:1097": "tadalamatra vaḥ saṃrambheṇa /",
  "S03bsa032_u:1098": "nivārayiṣyāmyahamato viśvantaramiti /",
  "S03bsa032_u:1099": "atha śibayaḥ samudīrṇamanyavo rājānamūcuḥ -",
  "S03bsa032_u:1100": "ko vā vadhaṃ bandhanatāḍanaṃ vā sutasya te rocayate narendra /",
  "S03bsa032_u:1101": "dharmātmakastveṣa na rājyabhārakṣobhasya soḍhā karuṇāmṛdutvāt // Jm_9.17 //",
  "S03bsa032_u:1102": "siṃhāsanaṃ tejasi labdhaśabdāstrivargasevānipuṇā bhajante /",
  "S03bsa032_u:1103": "dharmānurāgānnayanirvyapekṣastapovanādhyāsanayogya eṣaḥ // Jm_9.18 //",
  "S03bsa032_u:1104": "phalanti kāmaṃ vasudhādhipānāṃ durnītidoṣāstadupāśriteṣu /",
  "S03bsa032_u:1105": "sahyāsta eṣāṃ tu tathāpi dṛṣṭā mūloparodhānna tu pārthivānām // Jm_9.19 //",
  "S03bsa032_u:1106": "kimatra vā vahvabhidhāya niścayastvayaṃ śibīnāṃ tvadabhūtyamarṣiṇām /",
  "S03bsa032_u:1107": "prayātu vaṅkaṃ tapaso 'bhivṛddhaye nṛpātmajaḥ siddhaniṣevitaṃ girim // Jm_9.20 //",
  "S03bsa032_u:1108_0": "atha sa rājā snehapraṇayavisrambhavaśādanayāpāyadarśinā hitodyatena tena janena pariniṣṭhuramityabhidhīyamānaḥ",
  "S03bsa032_u:1108_1": "prakṛtikopād vrīḍāvanatavadanaḥ putraviyogacintāparigatahṛdayaḥ sāyāsamabhiniśvasya",
  "S03bsa032_u:1108_2": "śibīnuvāca - yadyeṣa bhavatāṃ nirbandhastadekamapyahorātramasya mṛṣyatām /",
  "S03bsa032_u:1109": "prabhātāyāṃ rajanyāmabhipretaṃ vo 'nuṣṭhātā viśvantara iti /",
  "S03bsa032_u:1110": "evamastviti ca pratigṛhītānunayaḥ śibibhiḥ sa rājā kṣattāramuvāca - gacchemaṃ vṛttāntaṃ viśvantarāya nivedayeti /",
  "S03bsa032_u:1111": "sa tatheti pratiśrutya śokāśrupariṣiktavadano viśvantaraṃ svabhavanagatamupetya śokaduḥkhāvegāt sasvaraṃ rudan pādayorasya nyapatat /",
  "S03bsa032_u:1112": "api kuśalaṃ rājakulasyeti ca sasaṃbhramaṃ viśvantareṇānuyuktaḥ samavasīdannaviśadapadākṣaramenamuvāca - kuśalaṃ rājakulasyeti /",
  "S03bsa032_u:1113": "atha kasmādevamadhīro 'sīti ca punaranuyukto viśvantareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanairityuvāca -",
  "S03bsa032_u:1114": "sāntvagarbhāmanādṛtya nṛpājñāmapyadakṣiṇāḥ /",
  "S03bsa032_u:1115": "rāṣṭrātpravrājayanti tvāṃ kupitāḥ śibayo nṛpa // Jm_9.21 //",
  "S03bsa032_u:1116": "viśvantara uvāca - māṃ śibayaḥ pravrājayanti kupitā iti kaḥ saṃbandhaḥ?",
  "S03bsa032_u:1117": "(Vaidya 59)",
  "S03bsa032_u:1118": "rame na vinayonmārge dveṣmi cāhaṃ pramāditām /",
  "S03bsa032_u:1119": "kutra me śibayaḥ kruddhā yanna paśyāmi duṣkṛtam // Jm_9.22 //",
  "S03bsa032_u:1120": "kṣattovāca - atyudāratāyām /",
  "S03bsa032_u:1121": "alobhaśubhrā tvayi tuṣṭirāsīllobhākulā yācakamānaseṣu /",
  "S03bsa032_u:1122": "datte tvayā mānada vāraṇendre dhairyāṇi kopastvaharacchibīnām // Jm_9.23 //",
  "S03bsa032_u:1123": "ityatītāḥ svamaryādāṃ rabhasāḥ śibayastvayi /",
  "S03bsa032_u:1124": "yena pravrājitā yānti pathā tena kila vraja // Jm_9.24 //",
  "S03bsa032_u:1125": "atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svāmudbhāvayannuvāca - capalasvabhāvāḥ khalu śibayo 'nabhijñā iva cāsmatsvabhāvasya /",
  "S03bsa032_u:1126": "dravyeṣu bāhyeṣu ka eva vādo dadyāmahaṃ sve nayane śiro vā /",
  "S03bsa032_u:1127": "imaṃ hi lokārthamahaṃ bibharmi samucchrayaṃ kimvatha vastravāhyam // Jm_9.25 //",
  "S03bsa032_u:1128": "yasya svagātrairapi yāvakānāṃ vacāṃsi saṃpūjayituṃ manīṣā /",
  "S03bsa032_u:1129": "bhayānna dadyātsa iti pratarkaḥ prakāśanā bāliśacāpalasya // Jm_9.26 //",
  "S03bsa032_u:1130": "kāmaṃ māṃ śibayaḥ sarve ghnantu pravrājayantu vā /",
  "S03bsa032_u:1131": "na tvevāhaṃ na dāsyāmi gacchāmyeṣa tapovanam // Jm_9.27 //",
  "S03bsa032_u:1132": "atha bodhisattvo vipriyaśravaṇaviklavamukhīṃ patnīmuvāca - śruto 'trabhavatyā śibīnāṃ niścayaḥ?",
  "S03bsa032_u:1133": "madryuvāca - śruto 'yaṃ deva /",
  "S03bsa032_u:1134": "viśvantara uvāca -",
  "S03bsa032_u:1135": "tadyadasti dhanaṃ kiṃcidasmatto 'dhigataṃ tvayā /",
  "S03bsa032_u:1136": "nidhehi tadanindyākṣi yacca te paitrikaṃ dhanam // Jm_9.28 //",
  "S03bsa032_u:1137": "madryuvāca - kutraitaddeva nidadhāmīti?",
  "S03bsa032_u:1138": "viśvantara uvāca -",
  "S03bsa032_u:1139": "śīlavadbhyaḥ sadā dadyā dānaṃ satkāraśībharam /",
  "S03bsa032_u:1140": "tathā hi nihitaṃ dravyamahāryamanugāmi ca // Jm_9.29 //",
  "S03bsa032_u:1141": "(Vaidya 60)",
  "S03bsa032_u:1142": "priyaṃ śvaśurayoḥ kuryāḥ putrayoḥ paripālanam /",
  "S03bsa032_u:1143": "dharmamevāpramādaṃ ca śokaṃ madvirahāttu mā // Jm_9.30 //",
  "S03bsa032_u:1144": "tacchrutvā madrī saṃtaptahṛdayāpi bharturadhṛtiparihārārthamanādṛtya śokadainyamityuvāca -",
  "S03bsa032_u:1145": "naiṣa dharmo mahārāja yadyāyā vanamekakaḥ /",
  "S03bsa032_u:1146": "tenāhamapi yāsyāmi yena kṣatriya yāsyasi // Jm_9.31 //",
  "S03bsa032_u:1147": "tvadaṅgaparivartinyā mṛtyurutsava eva me /",
  "S03bsa032_u:1148": "mṛtyorduḥkhataraṃ tatsyājjīveyaṃ yattvayā vinā // Jm_9.32 //",
  "S03bsa032_u:1149": "naiva ca khalu me deva vanavāso duḥkha iti pratibhāti / tathā hi -",
  "S03bsa032_u:1150": "nirdurjanānyanupabhuktasarittarūṇi nānāvihaṃgavirutāni mṛgākulāni /",
  "S03bsa032_u:1151": "vaiḍūryakuṭṭimamanoharaśādvalāni krīḍāvanādhikasukhāni tapovanāni // Jm_9.33 //",
  "S03bsa032_u:1152": "api ca deva /",
  "S03bsa032_u:1153": "alaṃkṛtāvimau paśyankumārau mālabhāriṇau /",
  "S03bsa032_u:1154": "krīḍantau vanagulmeṣu na rājyasya smariṣyasi // Jm_9.34 //",
  "S03bsa032_u:1155": "ṛtuprayatnaracitā vanaśobhā navā navāḥ /",
  "S03bsa032_u:1156": "vane tvāṃ ramayiṣyanti saritkuñjāśca sodakāḥ // Jm_9.35 //",
  "S03bsa032_u:1157": "citraṃ virutavāditraṃ pakṣiṇāṃ ratikāṅkṣiṇām /",
  "S03bsa032_u:1158": "madācāryopadiṣṭāni nṛttāni ca śikhaṇḍinām // Jm_9.36 //",
  "S03bsa032_u:1159": "mādhuryānavagītaṃ ca gītaṃ madhupayoṣitām /",
  "S03bsa032_u:1160": "vaneṣu kṛtasaṃgītaṃ harṣayiṣyati te manaḥ // Jm_9.37 //",
  "S03bsa032_u:1161": "āstīryamāṇāni ca śarvarīṣu jyotsnādukūlena śilātalāni /",
  "S03bsa032_u:1162": "saṃvāhamāno vanamārutaśca labdhādhivāsaḥ kusumadrumebhyaḥ // Jm_9.38 //",
  "S03bsa032_u:1163": "calopalapraskhalitodakānāṃ kalā virāvāśca saridvadhūnām /",
  "S03bsa032_u:1164": "vibhūṣaṇānāmiva saṃninādāḥ pramodayiṣyanti vane manaste // Jm_9.39 //",
  "S03bsa032_u:1165": "(Vaidya 61)",
  "S03bsa032_u:1166": "ityanunīyamānaḥ sa dayitayā vanaprayāṇaparyuṃtsukamatirarthijanāpekṣayā mahāpradānaṃ dātumupacakrame /",
  "S03bsa032_u:1167": "athemāṃ viśvantarapravrājanapravṛttimupalabhya rājakule tumula ākrandaśabdaḥ prādurabhūta /",
  "S03bsa032_u:1168": "śokaduḥkhāvegānmūrcchāparīta ivārthijano mattonmatta iva ca tattadbahuvidhaṃ vilalāpa /",
  "S03bsa032_u:1169": "chāyātaroḥ svāduphalapradasya cchedārthamāgūrṇaparaśvadhānām /",
  "S03bsa032_u:1170": "dhātrī na lajjāṃ yadupaiti bhūmirvyaktaṃ tadasyā hatacetanatvam // Jm_9.40 //",
  "S03bsa032_u:1171": "śītāmalasvādujalaṃ nipānaṃ bibhitsatāmasti na cenniṣeddhā /",
  "S03bsa032_u:1172": "vyarthābhidhānā bata lokapālā viproṣitā vā śrutimātrakaṃ vā // Jm_9.41 //",
  "S03bsa032_u:1173": "adharmo bata jāgarti dharmaḥ supto 'thavā mṛtaḥ /",
  "S03bsa032_u:1174": "yatra viśvantaro rājā svasmādrājyānnirasyate // Jm_9.42 //",
  "S03bsa032_u:1175": "ko 'narthapaṭusāmarthyo yācñānūrjitavṛttiṣu /",
  "S03bsa032_u:1176": "asmāsvanaparādheṣu vadhābhyudyamaniṣṭhuraḥ // Jm_9.43 //",
  "S03bsa032_u:1177_0": "atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti",
  "S03bsa032_u:1177_1": "kośakoṣṭhāgārāṇi dāsīdāsayānavāhanavasanaparicchadādi ca sarvamarthibhyo yathārhamatisṛjya,",
  "S03bsa032_u:1178": "śokaduḥkhābhibhūtadhairyayormātāpitroścaraṇāvabhipraṇamya saputradāraḥ syandanavaramabhiruhya puṇyāhaghoṣeṇaiva mahato janakāyasyākranditaśabdena puravarānniragacchat /",
  "S03bsa032_u:1179": "anurāgavaśagamanuyāyinaṃ ca janaṃ śokāśrupariklinnavadanaṃ prayatnādvinivartya svayameva rathapragrahān pratigṛhya yena vaṅkaḥ parvatastena prāyāt /",
  "S03bsa032_u:1180_0": "vyatītya cāviklavamatirudyānavanaruciramālinaṃ puravaropacāramanupūrveṇa praviralacchāyadrumaṃ",
  "S03bsa032_u:1180_1": "vicchidyamānajanasaṃpātaṃ pravicaritamṛgagaṇasaṃbādhadigālokaṃ cīrīvirāvonnāditamaraṇyaṃ pratyapadyata /",
  "S03bsa032_u:1181": "athainaṃ yadṛcchayābhigatā brāhmaṇā rathavāhāṃsturagānayācanta /",
  "S03bsa032_u:1182": "sa vartamāno 'dhvani naikayojane sahāyahīno 'pi kalatravānapi /",
  "S03bsa032_u:1183": "pradānaharṣādanapekṣitāyatirdadau dvijebhyaścaturasturaṃgamān // Jm_9.44 //",
  "S03bsa032_u:1184_0": "atha bodhisattvasya svayameva rathadhuryatāmupagantukāmasya gāḍhataraṃ parikaramabhisaṃyacchamānasya",
  "S03bsa032_u:1184_1": "rohitamṛgarūpiṇaścatvāro yakṣakumārāḥ suvinītā iva sadaśvāḥ svayameva rathayugaṃ",
  "S03bsa032_u:1184_2": "skandhapradeśaiḥ pratyapadyanta /",
  "S03bsa032_u:1185": "tāṃstu dṛṣṭvā harṣavismayaviśālatarākṣīṃ madrīṃ bodhisattva uvāca -",
  "S03bsa032_u:1186": "(Vaidya 62)",
  "S03bsa032_u:1187": "tapodhanādhyāsanasatkṛtānāṃ paśya prabhāvātiśayaṃ vanānām /",
  "S03bsa032_u:1188": "yatraivamabhyāgatavatsalatvaṃ saṃrūḍhamūlaṃ mṛgapuṃgaveṣu // Jm_9.45 //",
  "S03bsa032_u:1189": "madryuvāca -",
  "S03bsa032_u:1190": "tavaivāhamimaṃ manye prabhāvamatimānuṣam /",
  "S03bsa032_u:1191": "rūḍho 'pi hi guṇābhyāsaḥ sarvatra na samaḥ satām // Jm_9.46 //",
  "S03bsa032_u:1192": "toyeṣu tārāpratibimbaśobhā viśeṣyate yatkumudaprahāsaiḥ /",
  "S03bsa032_u:1193": "kautūhalābhiprasṛtā ivendorhetutvamatrāgrakarāḥ prayānti // Jm_9.47 //",
  "S03bsa032_u:1194": "iti tayoranyonyānukūlyātparasparaṃ priyaṃ vadatoradhvānaṃ gacchatorathāparo brāhmaṇaḥ samabhigamya bodhisattvaṃ rathavaramayācata /",
  "S03bsa032_u:1195": "tataḥ svasukhaniḥsaṅgo yācakapriyabāndhavaḥ /",
  "S03bsa032_u:1196": "pūrayāmāsa viprasya sa rathena manoratham // Jm_9.48 //",
  "S03bsa032_u:1197": "atha bodhisattvaḥ prītamanā rathādavatārya svajanānniryātya rathavaraṃ brāhmaṇāya jālinaṃ kumāramaṅkenādāya padbhyāmevādhvānaṃ pratyapadyata /",
  "S03bsa032_u:1198": "avimanaskaiva ca madrī kṛṣṇājināṃ kumārīmaṅkenādāya pṛṣṭhato 'nvagacchadenam /",
  "S03bsa032_u:1199": "nimantrayāmāsuriva drumāstaṃ hṛdyaiḥ phalairānamitāgraśākhāḥ /",
  "S03bsa032_u:1200": "puṇyānubhāvādabhivīkṣamāṇāḥ śiṣyā vinītā iva ca praṇemuḥ // Jm_9.49 //",
  "S03bsa032_u:1201": "haṃsāṃsavikṣobhitapaṅkajāni kiñjalkareṇusphuṭapiñjarāṇi /",
  "S03bsa032_u:1202": "prādurbabhūvuśca sarāṃsi tasya tatraiva yatrābhicakāṅkṣa vāri // Jm_9.50 //",
  "S03bsa032_u:1203": "vitānaśobhāṃ dadhire payodāḥ sukhaḥ sugandhiḥ pravavau nabhasvān /",
  "S03bsa032_u:1204": "pariśramakleśamamṛṣyamāṇā yakṣāśca saṃcikṣipurasya mārgam // Jm_9.51 //",
  "S03bsa032_u:1205": "(Vaidya 63)",
  "S03bsa032_u:1206": "iti bodhisattva udyānagata iva pādacāravinodanasukhamanubhavanmārgaparikhedarasamanāsvādya saputradāraḥ prānta eva tu vaṅkaparvatamapaśyat /",
  "S03bsa032_u:1207_0": "tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihaṃgabahuvidharutavinadaṃ",
  "S03bsa032_u:1207_1": "pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaramiva vimalanīlasalilayā",
  "S03bsa032_u:1207_2": "saritā kusumarajo 'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā",
  "S03bsa032_u:1207_3": "śakrasaṃdeśāt svayamabhinirmitāṃ manojñadarśanāṃ sarvartusukhāṃ tatra praviviktāṃ",
  "S03bsa032_u:1207_4": "parṇaśālāmadhyāvasat /",
  "S03bsa032_u:1208": "tasminvane dayitayā paricaryamāṇaḥ śṛṇvannayatnamadhurāṃśca sutapralāpān /",
  "S03bsa032_u:1209": "udyānasaṃstha iva vismṛtarājyacintaḥ saṃvatsarārdhamadhikaṃ sa tapaścacāra // Jm_9.52 //",
  "S03bsa032_u:1210_0": "atha kadācinmūlaphalārthaṃ gatāyāṃ rājaputryāṃ putrayoḥ paripālananimittamāśramapadamaśūnyaṃ",
  "S03bsa032_u:1210_1": "kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano",
  "S03bsa032_u:1210_2": "daṇḍakāṣṭhāvabaddhaskandhāvasaktakamaṇḍalurbrāhmaṇaḥ patnyāḥ paricārakānayanārthaṃ",
  "S03bsa032_u:1210_3": "samarpitadṛḍhasaṃdeśastaṃ deśamupajagāma /",
  "S03bsa032_u:1211_0": "atha bodhisattvaścirasyārthijanaṃ dṛṣṭvā 'bhigataṃ manaḥpraharṣāt samupajāyamānanayanavadanaprasādaḥ",
  "S03bsa032_u:1211_1": "pratyudgamya svāgatādipriyavacanapuraḥsaraṃ praveśya cainamāśramapadaṃ kṛtātithisatkāramāgamanaprayojanamapṛcchat /",
  "S03bsa032_u:1212": "atha sa brāhmaṇo bhāryānurāgādutsāritadhairyalajjaḥ pratigrahamātrasajjo niyatamarthamīdṛśamuvāca -",
  "S03bsa032_u:1213": "āloko bhavati yataḥ samaśca mārgo loko 'yaṃ vrajati tato na durgameṇa /",
  "S03bsa032_u:1214": "prāyo 'smiñjagati tu matsarāndhakāreṇānye na praṇayapadāni me vahanti // Jm_9.53 //",
  "S03bsa032_u:1215": "pradānaśauryoditayā yaśaḥśriyā gataṃ ca gantavyamaśeṣatastava /",
  "S03bsa032_u:1216": "ato 'smi yācñāśramamabhyupeyivānprayaccha tanme paricārakau sutau // Jm_9.54 //",
  "S03bsa032_u:1217": "ityukte bodhisattvo mahāsattvaḥ",
  "S03bsa032_u:1218": "dānaprītau kṛtābhyāsaḥ pratyākhyātumaśikṣitaḥ /",
  "S03bsa032_u:1219": "dadāmītyavadad dhṛṣṭaṃ dayitau tanayāvapi // Jm_9.55 //",
  "S03bsa032_u:1220": "svastyastu /",
  "S03bsa032_u:1221": "tatkimidānīmāsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehāvegādavalambamānahṛdayo bodhisattva uvāca -",
  "S03bsa032_u:1222": "(Vaidya 64)",
  "S03bsa032_u:1223": "dattāvetau mayā tubhyaṃ kiṃ tu mātānayorgatā /",
  "S03bsa032_u:1224": "vanaṃ mūlaphalasyārthe sāyamadyāgamiṣyati // Jm_9.56 //",
  "S03bsa032_u:1225": "tayā dṛṣṭāvupāghrātau mālināvabhyalaṃkṛtau /",
  "S03bsa032_u:1226": "ihaikarātraṃ viśramya śvo netāsi sutau mama // Jm_9.57 //",
  "S03bsa032_u:1227": "brāhmaṇa uvāca - alamanenātrabhavato nirbandhena /",
  "S03bsa032_u:1228": "gauṇametaddhi nārīṇāṃ nāma vāmā iti sthitam /",
  "S03bsa032_u:1229": "syāccaiva dānavighnaste tena vāsaṃ na rocaye // Jm_9.58 //",
  "S03bsa032_u:1230": "bodhisattva uvāca - alaṃ dānavighnaśaṅkayā /",
  "S03bsa032_u:1231": "sahadharmacāriṇī mama sā /",
  "S03bsa032_u:1232": "yathā vātrabhavate rocate /",
  "S03bsa032_u:1233": "api ca mahābrāhmaṇa,",
  "S03bsa032_u:1234": "sukumāratayā bālyātparicaryāsvakauśalāt /",
  "S03bsa032_u:1235": "kīdṛśīṃ nāma kuryātāṃ dāsaprītimimau tava // Jm_9.59 //",
  "S03bsa032_u:1236": "dṛṣṭvā tvitthaṃgatāvetau śibirājaḥ pitāmahaḥ /",
  "S03bsa032_u:1237": "addhā dadyādyadiṣṭaṃ te dhanaṃ niṣkrayametayoḥ // Jm_9.60 //",
  "S03bsa032_u:1238": "yatastadviṣayaṃ sādhu tvamimau netumarhasi /",
  "S03bsa032_u:1239": "evaṃ hyarthena mahatā dharmeṇa ca sameṣyasi // Jm_9.61 //",
  "S03bsa032_u:1240": "(brāhmaṇa uvāca)",
  "S03bsa032_u:1241": "- na śakṣyāmyahamāśīviṣadurāsadaṃ vipriyopāyanena rājānamabhigantum /",
  "S03bsa032_u:1242": "ācchindyānmadimau rājā daṇḍaṃ vā praṇayenmayi /",
  "S03bsa032_u:1243": "yato neṣyāmyahamimau brāhmaṇyāḥ paricārakau // Jm_9.62 //",
  "S03bsa032_u:1244": "atha bodhisattvo yatheṣṭamidānīmitvaparisamāptārthamuktvā sānunayamanuśiṣya tanayau paricaryānukūlye pratigrahārthamabhiprasārite brāhmaṇasya pāṇau kamaṇḍalumāvarjayāmāsa /",
  "S03bsa032_u:1245": "tasya yatnānurodhena papātāmbu kamaṇḍaloḥ /",
  "S03bsa032_u:1246": "padmapatrābhitāmrābhyāṃ netrābhyāṃ svayameva tu // Jm_9.63 //",
  "S03bsa032_u:1247_0": "atha sa brāhyaṇo lābhātiharṣāt saṃbhramākulitamatirbodhisattvatanayāpaharaṇatvarayā",
  "S03bsa032_u:1247_1": "saṃkṣiptapadamāśīrvacanamuktvā nirgamyatāmityājñākarkaśena vacasā kumārāvāśramapadānniṣkrāmayitumārebhe /",
  "S03bsa032_u:1248": "atha kumārau viyogaduḥkhātibhāravyathitahṛdayau pitaramabhipraṇamya bāṣpoparudhyamānanayanāvūcatuḥ -",
  "S03bsa032_u:1249": "ambā ca tāta niṣkrāntā tvaṃ ca nau dātumicchasi /",
  "S03bsa032_u:1250": "yāvattāmapi paśyāvastato dāsyati nau bhavān // Jm_9.64 //",
  "S03bsa032_u:1251": "(Vaidya 65)",
  "S03bsa032_u:1252": "atha sa brāhmaṇaḥ purā mātānayorāgacchati,",
  "S03bsa032_u:1253_0": "asya vā putrasnehāt paścāttāpaḥ saṃbhavatīti vicintya padmakalāpamivānayorhastānābadhya",
  "S03bsa032_u:1253_1": "latayā saṃtarjayanviceṣṭamānau pitaraṃ prati vyāvartitavadanau prakṛtisukumārau kumārau pracakarṣa /",
  "S03bsa032_u:1254": "atha kṛṣṇājinā kumāryapūrvaduḥkhopanipātāt sasvaraṃ rudatī pitaramuvāca -",
  "S03bsa032_u:1255": "ayaṃ māṃ brāhmaṇastāta latayā hanti nirdayaḥ /",
  "S03bsa032_u:1256": "na cāyaṃ brāhmaṇo vyaktaṃ dhārmikā brāhmaṇāḥ kila // Jm_9.65 //",
  "S03bsa032_u:1257": "yakṣo 'yaṃ brāhmaṇacchadmā nūnaṃ harati khāditum /",
  "S03bsa032_u:1258": "nīyamānau piśācena tāta kiṃ nāvupekṣase // Jm_9.66 //",
  "S03bsa032_u:1259": "atha jālī kumāro mātaramanuśocayannuvāca -",
  "S03bsa032_u:1260": "naivedaṃ me tathā duḥkhaṃ yadayaṃ hanti māṃ dvijaḥ /",
  "S03bsa032_u:1261": "nāpaśyamambāṃ yattvadya tadvidārayatīva mām // Jm_9.67 //",
  "S03bsa032_u:1262": "rodiṣyati ciraṃ nūnamambā śūnye tapovane /",
  "S03bsa032_u:1263": "putraśokena kṛpaṇā hataśāveva cātakī // Jm_9.68 //",
  "S03bsa032_u:1264": "asmadarthe samāhṛtya vanānmūlaphalaṃ bahu /",
  "S03bsa032_u:1265": "bhaviṣyati kathaṃ nvambā dṛṣṭvā śūnyaṃ tapovanam // Jm_9.69 //",
  "S03bsa032_u:1266": "ime nāvaśvakāstāta hastikā rathakāśca ye /",
  "S03bsa032_u:1267": "ato 'rdhaṃ deyamambāyai śokaṃ tena vineṣyati // Jm_9.70 //",
  "S03bsa032_u:1268": "vandyāsmadvacanādambā vāryā śokācca sarvathā /",
  "S03bsa032_u:1269": "durlabhaṃ hi punastāta tava tasyāśca darśanam // Jm_9.71 //",
  "S03bsa032_u:1270": "ehi kṛṣṇe mariṣyāvaḥ ko nvartho jīvitena nau /",
  "S03bsa032_u:1271": "dattāvāvāṃ narendreṇa brāhmaṇāya dhanaiṣiṇe // Jm_9.72 //",
  "S03bsa032_u:1272": "ityuktvā jagmatuḥ /",
  "S03bsa032_u:1273_0": "atha bodhisattvastenātikaruṇena tanayapralāpenākampitamatirapi ka idānīṃ dattvānutāpaṃ",
  "S03bsa032_u:1273_1": "kariṣyatīti niṣpratīkāreṇa śokāgninā vinirdahyamānahṛdayo viṣavegamūrcchāparigata",
  "S03bsa032_u:1273_2": "iva samuparudhyamānacetāstatraiva niṣasāda /",
  "S03bsa032_u:1274": "śītalānilavyajanapratilabdhasaṃjñaśca niṣkūjamivāśramapadaṃ tanayaśūnyamabhivīkṣya bāṣpagadgadasaṃniruddhakaṇṭha ityātmagatamuvāca -",
  "S03bsa032_u:1275": "putrābhidhāne hṛdaye samakṣaṃ praharanmama /",
  "S03bsa032_u:1276": "nāśaṅkata kathaṃ nāma dhigalajjo bata dvijaḥ // Jm_9.73 //",
  "S03bsa032_u:1277": "(Vaidya 66)",
  "S03bsa032_u:1278": "pattikāvanupānatkau saukumāryātklamāsahau /",
  "S03bsa032_u:1279": "yāsyataḥ kathamadhvānaṃ tasya ca preṣyatāṃ gato // Jm_9.74 //",
  "S03bsa032_u:1280": "mārgaśramaparimlānau ko 'dya viśrāmayiṣyati /",
  "S03bsa032_u:1281": "kṣuttarṣaduḥkhābhihatau yāciṣyete kametya vā // Jm_9.75 //",
  "S03bsa032_u:1282": "mama tāvadidaṃ duḥkhaṃ dhīratāṃ kartumicchataḥ /",
  "S03bsa032_u:1283": "kā tvavasthā mama tayoḥ sutayoḥ sukhavṛddhayoḥ // Jm_9.76 //",
  "S03bsa032_u:1284": "aho putraviyogāgnirnirdahatyeva me manaḥ /",
  "S03bsa032_u:1285": "satāṃ tu dharmaṃ saṃsmṛtya ko 'nutāpaṃ kariṣyati // Jm_9.77 //",
  "S03bsa032_u:1286": "atha madrī vipriyopanipātaśaṃsibhiraniṣṭernimittairupajanitavaimanasyā mūlaphalānyādāya kṣiprataramāgantukāmāpi vyālamṛgoparudhyamānamārgā ciratareṇāśramapadamupajagāma /",
  "S03bsa032_u:1287": "ucitāyāṃ ca pratyudgamanabhūmāvākrīḍāsthāne ca tanayāvapaśyantī bhṛśataramarativaśamagāt /",
  "S03bsa032_u:1288": "anīpsitāśaṅkitajātasaṃbhramā tataḥ sutānveṣaṇacañcalekṣaṇā /",
  "S03bsa032_u:1289": "prasaktamāhvānamasaṃparigrahaṃ tayorviditvā vyalapacchucāturā // Jm_9.78 //",
  "S03bsa032_u:1290": "samājavadyatpratibhāti me purā sutapralāpapratināditaṃ vanam /",
  "S03bsa032_u:1291": "adarśanādadya tayostadeva me prayāti kāntāramivāśaraṇyatām // Jm_9.79 //",
  "S03bsa032_u:1292": "kiṃ nu khalu tau kumārau -",
  "S03bsa032_u:1293": "krīḍāprasaṅgaśramajātanidrau suptau nu naṣṭau gahane vane vā /",
  "S03bsa032_u:1294": "cirānmadabhyāgamanādatuṣṭau syātāṃ kvacid bālatayā nilīnau // Jm_9.80 //",
  "S03bsa032_u:1295": "ruvanti kasmācca na pakṣiṇo 'pyamī samākulāstadvadhasākṣiṇo yadi /",
  "S03bsa032_u:1296": "taraṃgabhaṅgairavinītakopayā hṛtau nu kiṃ nimnagayātivegayā // Jm_9.81 //",
  "S03bsa032_u:1297": "(Vaidya 67)",
  "S03bsa032_u:1298": "apīdānīṃ me vitathā mithyāvikalpā bhaveyuḥ /",
  "S03bsa032_u:1299": "api rājaputrāya saputrāya svasti syāt /",
  "S03bsa032_u:1300": "apyaniṣṭanivedināṃ nimittānāṃ maccharīra eva vipāko bhavet /",
  "S03bsa032_u:1301": "kiṃ nu khalvidamanimittāpavṛttapraharṣamaratitamisrayāvacchādyamānaṃ vidravatīva hṛdayam /",
  "S03bsa032_u:1302": "visrasyanta iva me gātrāṇi /",
  "S03bsa032_u:1303": "vyākulā iva digvibhāgāḥ /",
  "S03bsa032_u:1304": "bhramatīva cedaṃ paridhvastalakṣmīkaṃ vanamiti /",
  "S03bsa032_u:1305": "athānupraviśyāśramapadamekānte nikṣipya mūlaphalaṃ yathopacārapuraḥsaraṃ bhartāramabhigamya kva dārakāviti papraccha /",
  "S03bsa032_u:1306": "atha bodhisattvo jānānaḥ snehadurbalatāṃ mātṛhṛdayasya durnivadyatvācca vipriyasya naināṃ kiṃcidvaktuṃ śaśāka /",
  "S03bsa032_u:1307": "janasya hi priyārhasya vipriyākhyānavahninā /",
  "S03bsa032_u:1308": "upetya manasastāpaḥ saghṛṇena suduṣkaraḥ // Jm_9.82 //",
  "S03bsa032_u:1309": "atha madrī vyaktamakuśalaṃ me putrayoḥ,",
  "S03bsa032_u:1310": "yadayamevaṃ tūpṇīṃbhūtaḥ śokadainyānuvṛttyaivetyavadhārya samantataḥ kṣiptacitteva vilokyāśramapadaṃ tanayāvapaśyantī sabāṣpagadgadaṃ punaruvāca -",
  "S03bsa032_u:1311": "dārakau ca na paśyāmi tvaṃ ca māṃ nābhibhāṣase /",
  "S03bsa032_u:1312": "hatā khalvahaṃ kṛpaṇā vipriyaṃ hi na kathyate // Jm_9.83 //",
  "S03bsa032_u:1313": "ityuktvā śokāgninā parigatahṛdayā chinnamūleva latā nipapāta /",
  "S03bsa032_u:1314": "patantīmeva caināṃ parigṛhya bodhisattvastṛṇaśayanamānīya śītābhiradbhiḥ pariṣicya pratyāgataprāṇāṃ samāśvāsayannuvāca -",
  "S03bsa032_u:1315": "sahasaiva na te madri duḥkhamākhyātavānaham /",
  "S03bsa032_u:1316": "na hi saṃbhāvyate dhairyaṃ manasi snehadurbale // Jm_9.84 //",
  "S03bsa032_u:1317": "jarādāridryaduḥkhārto brāhmaṇo māmupāgamat /",
  "S03bsa032_u:1318": "tasmai dattau mayā putrau samāśvasihi mā śucaḥ // Jm_9.85 //",
  "S03bsa032_u:1319": "māṃ paśya madri mā putrau paridevīśca devi mā /",
  "S03bsa032_u:1320": "putraśokasaśalye me prahārṣīriva mā hṛdi // Jm_9.86 //",
  "S03bsa032_u:1321": "yācitena kathaṃ śakyaṃ na dātumapi jīvitam /",
  "S03bsa032_u:1322": "anumodasva tad bhadre putradānamidaṃ mama // Jm_9.87 //",
  "S03bsa032_u:1323_0": "tacchrutvā madrī putravināśaśaṅkāvyathitahṛdayā putrayorjīvitapravṛttiśravaṇāt pratanūbhūtaśokaklamā",
  "S03bsa032_u:1323_1": "bharturadhṛtiparihārārthaṃ pramṛjya nayane savismayamudīkṣamāṇā bhartāramuvāca -",
  "S03bsa032_u:1323_2": "āścaryaṃ / kiṃ bahunā",
  "S03bsa032_u:1324": "nūnaṃ vismayavaktavyacetaso 'pi divaukasaḥ /",
  "S03bsa032_u:1325": "yadityalabdhaprasarastava cetasi matsaraḥ // Jm_9.88 //",
  "S03bsa032_u:1326": "(Vaidya 68)",
  "S03bsa032_u:1327": "tathā hi dikṣu prasṛtapratisvanaiḥ samantato daivatadundubhisvanaiḥ /",
  "S03bsa032_u:1328": "prasaktavispaṣṭapadākṣaraṃ nabhastavaiva kīrtigrathanādarādabhūt // Jm_9.89 //",
  "S03bsa032_u:1329": "prakampiśailendrapayodharā dharā madādivābhūdabhivṛddhavepathuḥ /",
  "S03bsa032_u:1330": "divaḥ patadbhiḥ kusumaiśca kāñcanaiḥ savidyududyotamivābhavannabhaḥ // Jm_9.90 //",
  "S03bsa032_u:1331": "tadalaṃ śokadainyena dattvā cittaṃ prasādaya /",
  "S03bsa032_u:1332": "nipānabhūto lokānāṃ dātaiva ca punarbhava // Jm_9.91 //",
  "S03bsa032_u:1333_0": "atha śakro devendraḥ kṣititalacalanādākampite vividharatnaprabhodbhāsini sumerau",
  "S03bsa032_u:1333_1": "parvatarāje kimidamiti samutpannavimarśo vismayotphullanayanebhyo lokapālebhyaḥ pṛthivīkampakāraṇaṃ",
  "S03bsa032_u:1333_2": "viśvantaraputradānamupalabhya praharṣavismayāghūrṇitamanāḥ prabhātāyāṃ tasyāṃ rajanyāṃ",
  "S03bsa032_u:1333_3": "brāhmaṇarūpī viśvantaramarthivadabhyagacchat /",
  "S03bsa032_u:1334": "kṛtātithisatkāraśca bodhisattvena kenārtha ityupanimantrito bhāryāmenamayācata -",
  "S03bsa032_u:1335": "mahāhradeṣvambha ivopaśoṣaṃ na dānadharmaḥ samupaiti satsu /",
  "S03bsa032_u:1336": "yāce tatastvāṃ surasannibhā yā bhāryāmimāmahaṃsi tatpradātum // Jm_9.92 //",
  "S03bsa032_u:1337": "avimanā eva tu bodhisattvastathetyasmai pratiśuśrāva /",
  "S03bsa032_u:1338": "tataḥ sa vāmena kareṇa madrīmādāya savyena kamaṇḍaluṃ ca /",
  "S03bsa032_u:1339": "nyapātayattasya jalaṃ karāgre manobhuvaścetasi śokavahnim // Jm_9.93 //",
  "S03bsa032_u:1340": "cukopa madrī na tu no ruroda viveda sā tasya hi taṃ svabhāvam /",
  "S03bsa032_u:1341": "apūrvaduḥkhātibharāturā tu taṃ prekṣamāṇā likhiteva tasthau // Jm_9.94 //",
  "S03bsa032_u:1342": "tad dṛṣṭvā paramavismayākrāntahṛdayaḥ śakro devānāmindrastaṃ mahāsattvamabhiṣṭuvannuvāca -",
  "S03bsa032_u:1343": "(Vaidya 69)",
  "S03bsa032_u:1344": "aho vikṛṣṭāntaratā sadasaddharmayoryathā /",
  "S03bsa032_u:1345": "śraddhātumapi karmedaṃ kā śaktirakṛtātmanām // Jm_9.95 //",
  "S03bsa032_u:1346": "avītarāgeṇa satā putradāramatipriyam /",
  "S03bsa032_u:1347": "niḥsaṅgamiti dātavyaṃ kā nāmeyamudāttatā // Jm_9.96 //",
  "S03bsa032_u:1348": "asaṃśayaṃ tvadguṇaraktasaṃkathaiḥ prakīryamāṇeṣu yaśassu dikṣu te /",
  "S03bsa032_u:1349": "tirobhaviṣyantyaparā yaśaḥśriyaḥ pataṃgatejassu yathānyadīptayaḥ // Jm_9.97 //",
  "S03bsa032_u:1350": "tasya te 'bhyanumodante karmedamatimānuṣam /",
  "S03bsa032_u:1351": "yakṣagandharvabhujagāstridaśāśca savāsavāḥ // Jm_9.98 //",
  "S03bsa032_u:1352": "ityuktvā śakraḥ svameva vapurabhijvaladāsthāya śakro 'hamasmīti ca nivedyātmānaṃ bodhisattvamuvāca -",
  "S03bsa032_u:1353": "tubhyameva prayacchāmi madrīṃ bhāryāmimāmaham /",
  "S03bsa032_u:1354": "vyatītya na hi śītāṃśuṃ candrikā sthātumarhati // Jm_9.99 //",
  "S03bsa032_u:1355": "tanmā cintāṃ putrayorviprayogādrājyabhraṃśānmā ca saṃtāpamāgāḥ /",
  "S03bsa032_u:1356": "sārdhaṃ tābhyāmabhyupetaḥ pitā te kartā rājyaṃ tvatsanāthaṃ sanātham // Jm_9.100 //",
  "S03bsa032_u:1357": "ityuktvā śakrastatraivāntardadhe /",
  "S03bsa032_u:1358": "śakrānubhāvācca sa brāhmaṇo bodhisattvatanayau śibiviṣayameva saṃprāpayāmāsa /",
  "S03bsa032_u:1359_0": "atha śibayaḥ saṃjayaśca śibirājastadatikaruṇamatiduṣkaraṃ ca bodhisattvasya karma",
  "S03bsa032_u:1359_1": "śrutvā samākleditahṛdayā brāhmaṇahastānniṣkrīya bodhisattvatanayau prasādyānīya ca",
  "S03bsa032_u:1359_2": "viśvantaraṃ rājya eva pratiṣṭhāpayāmāsuḥ /",
  "S03bsa032_u:1360": "tadevamatyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ /",
  "S03bsa032_u:1361": "tathāgatavarṇe satkṛtya dharmaśravaṇe copaneyam /",
  "S03bsa032_u:1362": "iti viśvantarajātakaṃ navamam /",
  "S03bsa032_u:1364": "(Vaidya 70)",
  "S03bsa032_u:1365": "10. Yajñajātakam",
  "S03bsa032_u:1366": "na kalyāṇāśayāḥ pāpapratāraṇāmanuvidhīyanta ityāśayaśuddhau prayatitavyam /",
  "S03bsa032_u:1367": "tadyathānuśrūyate -",
  "S03bsa032_u:1368": "bodhisattvaḥ kila svapuṇyaprabhāvopanatāmānatasarvasāmantāṃ praśāntasvaparacakrādyupadravatvādakaṇṭakāmasapatnāmekātapatrāṃ dāyādyakramāgatāṃ pṛthivīṃ pālayāmāsa /",
  "S03bsa032_u:1369": "nāthaḥ pṛthivyāḥ sa jitendriyārirbhuṃktāvagīteṣu phaleṣvasaktaḥ /",
  "S03bsa032_u:1370": "prajāhiteṣvāhitasarvabhāvo gharmaikakāryo munivad babhūva // Jm_10.1 //",
  "S03bsa032_u:1371": "viveda lokasya hi sa svabhāvaṃ pradhānacaryānukṛtipradhānam /",
  "S03bsa032_u:1372": "śreyaḥ samādhitsurataḥ prajāsu viśeṣato dharmavidhau sasañje // Jm_10.2 //",
  "S03bsa032_u:1373": "dadau dhanaṃ śīlavidhiṃ samādade kṣamāṃ niṣeve jagadarthamaihata /",
  "S03bsa032_u:1374": "prajāhitādhyāśayasaumyadarśanaḥ sa mūrtimāndharma iva vyarocata // Jm_10.3 //",
  "S03bsa032_u:1375": "atha kadācittadbhujābhiguptamapi taṃ viṣayaṃ sattvānāṃ karmavaiguṇyātpramādavaśagatvācca varṣakarmādhikṛtānāṃ devaputrāṇāṃ durvṛṣṭiparyākulatā kvacitkvacidabhidudrāva /",
  "S03bsa032_u:1376_0": "atha sa rājā vyaktamayaṃ mama prajānāṃ vā dharmāpacārātsamupanato 'nartha iti niścitamatiḥ",
  "S03bsa032_u:1376_1": "saṃrūḍhahitādhyāśayatvātprajāsu tadduḥkhamamṛṣyamāṇo dharmatattvajñasaṃmatānpurohitapramukhānbrāhmavṛddhānmatisacivāṃśca",
  "S03bsa032_u:1376_2": "taduddharaṇopāyaṃ papraccha /",
  "S03bsa032_u:1377": "atha te vedavihitamanekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānāstasmai saṃvarṇayāmāsuḥ /",
  "S03bsa032_u:1378": "viditavṛttāntastu sa rājā yajñavihitānāṃ prāṇivaiśasānāṃ karuṇātmakatvānna teṣāṃ tadvacanaṃ bhāvenābhyanandat /",
  "S03bsa032_u:1379": "vinayānuvṛttyā cainānpratyākhyānarūkṣākṣaramanuktvā prastāvāntareṇaiṣāṃ tāṃ kathāṃ tiraścakāra /",
  "S03bsa032_u:1380": "te punarapi taṃ rājānaṃ dharmasaṃkathāprastāvalabdhāvasarā gāmbhīryāvagūḍhaṃ tasya bhāvamajānānā yajñapravṛttaye samanuśaśāsuḥ -",
  "S03bsa032_u:1381": "kāryāṇi rājñāṃ niyatāni yāni lābhe pṛthivyāḥ paripālane ca /",
  "S03bsa032_u:1382": "nātyeti kālastava tāni nityaṃ teṣāṃ kramo dharmasukhāni yadvat // Jm_10.4 //",
  "S03bsa032_u:1383": "(Vaidya 71)",
  "S03bsa032_u:1384": "trivargasevānipuṇasya tasya prajāhitārthaṃ dhṛtakārmukasya /",
  "S03bsa032_u:1385": "yajñābhidhāne suralokasetau pramādatandreva kathaṃ matiste // Jm_10.5 //",
  "S03bsa032_u:1386": "bhṛtyairivājñā bahu manyate te sākṣādiyaṃ siddhiriti kṣitīśaiḥ /",
  "S03bsa032_u:1387": "śreyāṃsi kīrtijvalitāni cetuṃ yajñairayaṃ te ripukāla kālaḥ // Jm_10.6 //",
  "S03bsa032_u:1388": "kāmaṃ sadā dīkṣita eva ca tvaṃ dānaprasaṅgānniyamādarācca /",
  "S03bsa032_u:1389": "vedaprasiddhaiḥ kratubhistathāpi yuktaṃ bhavenmoktumṛṇaṃ surāṇām // Jm_10.7 //",
  "S03bsa032_u:1390": "sviṣṭyābhituṣṭāni hi daivatāni bhūtāni vṛṣṭyā pratimānayanti /",
  "S03bsa032_u:1391": "iti prajānāṃ hitamātmanaśca yaśaskaraṃ yajñavidhiṃ juṣasva // Jm_10.8 //",
  "S03bsa032_u:1392": "tasya cintā prādurabhavat - atidurnyasto batāyaṃ parapratyayahāryapelavamatiramīmāṃsako dharmapriyaḥ śraddadhāno jano yatra hi nāma -",
  "S03bsa032_u:1393": "ya eva lokeṣu śaraṇyasammatāsta eva hiṃsāmapi dharmato gatāḥ /",
  "S03bsa032_u:1394": "vivartate kaṣṭamapāyasaṅkaṭe janastadādeśitakāpathānugaḥ // Jm_10.9 //",
  "S03bsa032_u:1395": "ko hi nāmābhisambandho dharmasya paśuhiṃsayā /",
  "S03bsa032_u:1396": "suralokādhivāsasya daivataprīṇanasya vā // Jm_10.10 //",
  "S03bsa032_u:1397": "viśasyamānaḥ kila mantraśaktibhiḥ paśurdivaṃ gacchati tena tadvadhaḥ /",
  "S03bsa032_u:1398": "upaiti dharmatvamitīdamapyasatparaiḥ kṛtaṃ ko hi paratra lapsyate // Jm_10.11 //",
  "S03bsa032_u:1399": "(Vaidya 72)",
  "S03bsa032_u:1400": "asatpravṛtteranivṛttamānasaḥ śubheṣu karmasvavirūḍhaniścayaḥ /",
  "S03bsa032_u:1401": "paśurdivaṃ yāsyati kena hetunā hato 'pi yajñe svakṛtāśrayādvinā // Jm_10.12 //",
  "S03bsa032_u:1402": "hataśca yajñe tridivaṃ yadi vrajennanu vrajeyuḥ paśutāṃ svayaṃ dvijāḥ /",
  "S03bsa032_u:1403": "yatastu nāyaṃ vidhirīkṣyate kvacidvacastadeṣāṃ ka iva grahīṣyati // Jm_10.13 //",
  "S03bsa032_u:1404": "atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām /",
  "S03bsa032_u:1405": "mudaṃ prayāsyanti vapādikāraṇādvadhena śocyasya paśordivaukasaḥ // Jm_10.14 //",
  "S03bsa032_u:1406_0": "tadidamatra prāptakālamiti viniścitya sa rājā yajñārambhasamutsuka iva nāma tatteṣāṃ",
  "S03bsa032_u:1406_1": "vacanaṃ pratigṛhyāvocadenan - sanāthaḥ khalvahamanugrahavāṃśca yadevaṃ me hitāvahitamanaso 'trabhavantaḥ /",
  "S03bsa032_u:1407": "tadicchāmi puruṣamedhasahasreṇa yaṣṭum /",
  "S03bsa032_u:1408": "anviṣyatāṃ tadupayogyasambhārasamudānayanārthaṃ yathādhikāramamātyaiḥ /",
  "S03bsa032_u:1409": "parīkṣyatāṃ satrāgāraniveśanayogyo bhūmipradeśastadanuguṇaśca tithikaraṇamuhūrtanakṣatrayoga iti /",
  "S03bsa032_u:1410": "athainaṃ purohita uvāca - īpsitārthasiddhaye snātu tāvanmahārāja ekasya yajñasya samāptāvavabhṛthe /",
  "S03bsa032_u:1411": "athottareṣāmārambhaḥ kariṣyate krameṇa /",
  "S03bsa032_u:1412": "yugapatpuruṣapaśavaḥ sahasraśo hi parigṛhyamāṇā vyaktamudvegadoṣāya prajānāṃ te syuriti /",
  "S03bsa032_u:1413": "astyetaditi brāhmaṇairuktaḥ sa rājā tānuvāca - alamatrabhavatāṃ prakṛtikopāśaṅkayā /",
  "S03bsa032_u:1414": "tathā hi saṃvidhāsye yathodvegaṃ me prajā na yāsyantīti /",
  "S03bsa032_u:1415": "atha sa rājā paurajānapadānsaṃnipātyāvravīt - icchāmi puruṣamedhasahasreṇa yaṣṭum /",
  "S03bsa032_u:1416": "na ca mayārhaḥ kaścidakāmaḥ puruṣaḥ paśutve niyoktumaduṣṭaḥ /",
  "S03bsa032_u:1417_0": "tadyaṃ yamataḥ prabhṛti vo drakṣyāmi vyavadhūtapramādanidreṇa vimalena cāracakṣuṣā",
  "S03bsa032_u:1417_1": "śīlamaryādātivartinamasmadājñāṃ paribhavantaṃ taṃ taṃ svakulapāṃsanaṃ deśakaṇṭakamahaṃ",
  "S03bsa032_u:1417_2": "yajñapaśunimittamādāsya ityetadvo viditamastviti /",
  "S03bsa032_u:1418": "atha teṣāṃ mukhyatamāḥ prāñjalayo bhūtvainamūcuḥ -",
  "S03bsa032_u:1419": "(Vaidya 73)",
  "S03bsa032_u:1420": "sarvāḥ kriyāstava hitapravaṇāḥ prajānāṃ tatrāvamānanavidhernaradeva ko 'rthaḥ /",
  "S03bsa032_u:1421": "brahmāpi te caritamabhyanumantumarhaḥ sādhupramāṇa paramatra bhavānpramāṇam // Jm_10.15 //",
  "S03bsa032_u:1422": "priyaṃ yadeva devasya tadasmākamapi priyam /",
  "S03bsa032_u:1423": "asmatpriyahitādanyad dṛśyate na hi te priyam // Jm_10.16 //",
  "S03bsa032_u:1424_0": "iti pratigṛhītavacanaḥ paurajanāpadaiḥ sa rājā janaprakāśenāḍambareṇa pratyayitānamātyānpāpajanopagrahaṇārthaṃ",
  "S03bsa032_u:1424_1": "janapadaṃ nagarāṇi ca preṣayāmāsa samantataśca pratyahamiti ghoṣaṇāḥ kārayāmāsa /",
  "S03bsa032_u:1425": "abhayamabhayado dadāti rājā sthiraśuciśīladhanāya sajjanāya /",
  "S03bsa032_u:1426": "avinayanirataiḥ prajāhitārthaṃ narapaśubhistu sahasraśo yiyakṣuḥ // Jm_10.17 //",
  "S03bsa032_u:1427": "tadyaḥ kaścidataḥ prabhṛtyavinayaślāghānuvṛttyudbhavāt",
  "S03bsa032_u:1428": "sāmantakṣitipārcitāmapi nṛpasyājñāmavajñāsyati /",
  "S03bsa032_u:1429": "sa svaireva viṣahya yajñapaśutāmāpāditaḥ karmabhir",
  "S03bsa032_u:1430": "yūpābaddhatanurviṣādakṛpaṇaḥ śuṣyañjanairdrakṣyate // Jm_10.18 //",
  "S03bsa032_u:1431_0": "atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaraṃ tamanvavekṣya",
  "S03bsa032_u:1431_1": "rājñastāṃ ca ghoṣaṇāmatibhīṣaṇāṃ pratyahamupaśrṛṇvantaḥ pāpajanopagrahāvahitāṃśca",
  "S03bsa032_u:1431_2": "rājapuruṣānsamantataḥ samāpatato 'bhivīkṣya tyaktadauḥśīlyānurāgāḥ śīlasaṃvarasamādānaparā",
  "S03bsa032_u:1431_3": "vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ",
  "S03bsa032_u:1431_4": "saṃvibhāgaviśāradāḥ priyātithayo vinayanaibhṛtyaślāghinaḥ kṛta iva yuge babhūvuḥ /",
  "S03bsa032_u:1432": "bhayena mṛtyoḥ paralokacintayā kulābhimānena yaśo 'nurakṣayā /",
  "S03bsa032_u:1433": "suśuklabhāvācca viruḍhayā hriyā janaḥ saḥ śīlāmalabhūṣaṇo 'bhavat // Jm_10.19 //",
  "S03bsa032_u:1434": "yathā yathā dharmaparo 'bhavajjanastathā tathā rakṣijano viśeṣataḥ /",
  "S03bsa032_u:1435": "cakāra duḥśīlajanābhimārgaṇāmataśca dharmānna cacāla kaścana // Jm_10.20 //",
  "S03bsa032_u:1436": "(Vaidya 74)",
  "S03bsa032_u:1437": "svadeśavṛttāntamathopaśuśruvānimaṃ nṛpaḥ prītiviśeṣabhūṣaṇaḥ /",
  "S03bsa032_u:1438": "carānpriyākhyānakadānavistaraiḥ santarpayitvā sacivānsamanvaśāt // Jm_10.21 //",
  "S03bsa032_u:1439": "parā manīṣā mama rakṣituṃ prajā gatāśca tāḥ samprati dakṣiṇīyatām /",
  "S03bsa032_u:1440": "idaṃ ca yajñāya dhanaṃ pratarkitaṃ yiyakṣurasmīti yathāpratarkitam // Jm_10.22 //",
  "S03bsa032_u:1441": "yadīpsitaṃ yasya sukhendhanaṃ dhanaṃ prakāmamāpnotu sa tanmadantikāt /",
  "S03bsa032_u:1442": "itīyamasmadviṣayopatāpinī daridratā nirviṣayā yathā bhavet // Jm_10.23 //",
  "S03bsa032_u:1443": "mayi prajārakṣaṇaniścayasthite sahāyasampatparivṛddhasādhane /",
  "S03bsa032_u:1444": "iyaṃ janārtirmadamarṣadīpanī muhurmuṃhurme jvalatīva cetasi // Jm_10.24 //",
  "S03bsa032_u:1445_0": "atha te tasya rājñaḥ sacivāḥ paramamiti pratigṛhya tadvacanaṃ sarveṣu grāmanagaranigameṣu",
  "S03bsa032_u:1445_1": "mārgaviśrāmapradeśeṣu ca dānaśālāḥ kārayitvā yathāsandiṣṭaṃ rājñā pratyahamarthijanamabhilaṣitairarthavisargaiḥ santarpayāmāsuḥ /",
  "S03bsa032_u:1446": "atha vihāya janaḥ sa daridratāṃ samamavāptavasurvasudhādhipāt /",
  "S03bsa032_u:1447": "vividhacitraparicchadabhūṣaṇaḥ pravitatotsavaśobha ivābhavat // Jm_10.25 //",
  "S03bsa032_u:1448": "pramuditārthijanastutisañcitaṃ pravitatāna nṛpasya diśo yaśaḥ /",
  "S03bsa032_u:1449": "tanutaraṅgavivardhitavistaraṃ sara ivāmbujakesarajaṃ rajaḥ // Jm_10.26 //",
  "S03bsa032_u:1450": "iti nṛpasya sunītiguṇāśrayātsucaritābhimukhe nikhile jane /",
  "S03bsa032_u:1451": "(Vaidya 75)",
  "S03bsa032_u:1452": "samabhibhūtabalāḥ kuśalocchrayairvilayamīyurasaṅgamupadravāḥ // Jm_10.27 //",
  "S03bsa032_u:1453": "aviṣamatvasukhā ṛtavo 'bhavannavanṛpā iva dharmaparāyaṇāḥ /",
  "S03bsa032_u:1454": "vividhasasyadharā ca vasundharā sakamalāmalanīlajalāśayā // Jm_10.28 //",
  "S03bsa032_u:1455": "na janamabhyarujanprabalā rujaḥ paṭutaraṃ guṇamoṣadhayo dadhuḥ /",
  "S03bsa032_u:1456": "ṛtuvaśena vavau niyato 'nilaḥ pariyayuśca śubhena pathā grahāḥ // Jm_10.29 //",
  "S03bsa032_u:1457": "na paracakrakṛtaṃ samabhūdbhayaṃ na ca parasparajaṃ na ca daivikam /",
  "S03bsa032_u:1458": "niyamadharmapare nibhṛte jane kṛtamivātra yugaṃ samapadyata // Jm_10.30 //",
  "S03bsa032_u:1459_0": "athaivaṃ pravṛttena dharmayajñena rājñā praśamiteṣvarthijanaduḥkheṣu sārdhamupadravaiḥ",
  "S03bsa032_u:1459_1": "pramuditajanasambādhāyāmabhyudayaramyadarśanāyāṃ vasundharāyāṃ nṛpaterāśīrvacanādhyayanasavyāpāre",
  "S03bsa032_u:1459_2": "loke vitanyamāne samantato rājayaśasi prasādāvarjitamatiḥ kaścidamātyamukhyo rājānamityuvāca",
  "S03bsa032_u:1459_3": "- suṣṭhu khalvidamucyate -",
  "S03bsa032_u:1460": "uttamādhamamadhyānāṃ kāryāṇāṃ nityadarśanāt /",
  "S03bsa032_u:1461": "uparyupari buddhīnāṃ carantīśvarabuddhayaḥ // Jm_10.31 //",
  "S03bsa032_u:1462": "iti / devena hi paśuvaiśasavācyadoṣavirahitena dharmayajñena prajānāmubhayalokahitaṃ sampāditamupadravāśca praśamaṃ nītā dāridryaduḥkhāni ca śīle pratiṣṭhāpitānām /",
  "S03bsa032_u:1463": "kiṃ bahunā? sabhāgyāstāḥ prajāḥ /",
  "S03bsa032_u:1464": "lakṣmeva kṣaṇadākarasya vitataṃ gātre na kṛṣṇājinaṃ",
  "S03bsa032_u:1465": "dīkṣāyantraṇayā nisargalalitā ceṣṭā na mandodyamaḥ /",
  "S03bsa032_u:1466": "mūrdhnaśchatranibhasya keśaracanā śobhā tathaivātha ca",
  "S03bsa032_u:1467": "tyāgaiste śatayajvano 'pyapahṛtaḥ kīrtyāśrayo vismayaḥ // Jm_10.32 //",
  "S03bsa032_u:1468": "(Vaidya 76)",
  "S03bsa032_u:1469": "hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ /",
  "S03bsa032_u:1470": "yajñastu kīrtyābharaṇaḥ samaste śīlasya nirdoṣamanoharasya // Jm_10.33 //",
  "S03bsa032_u:1471": "aho prajānāṃ bhāgyāni yāsāṃ gopāyitā bhavān /",
  "S03bsa032_u:1472": "prajānāmapi hi vyaktaṃ naivaṃ syād gopitā pitā // Jm_10.34 //",
  "S03bsa032_u:1473": "apara uvāca -",
  "S03bsa032_u:1474": "dānaṃ nāma dhanodaye sati jano datte tadāśāvaśaḥ",
  "S03bsa032_u:1475": "syācchīle 'pi ca lokapaṃktyabhimukhaḥ svarge ca jātaspṛhaḥ /",
  "S03bsa032_u:1476": "yā tveṣā parakāryadakṣiṇatayā tadvatpravṛttistayor",
  "S03bsa032_u:1477": "nāvidvatsu na sattvayogavidhureṣveṣā samālakṣyate // Jm_10.35 //",
  "S03bsa032_u:1478": "tadevaṃ kalyāṇāśayā na pāpapratāraṇāmanuvidhīyanta ityāśayaśuddhau prayatitavyam /",
  "S03bsa032_u:1479": "iti prajāhitodyogaḥ śreyaḥkīrtisukhāvahaḥ /",
  "S03bsa032_u:1480": "yannṛpāṇāmato nālaṃ tamanādṛtya vartitum // Jm_10.36 //",
  "S03bsa032_u:1481": "evaṃ rājāpavāde 'pi vācyam /",
  "S03bsa032_u:1482": "dharmābhyāsaḥ prajānāṃ bhūtimāvahatīti bhūtikāmena dharmānuvartinā bhavitavyamityevamapyunneyam /",
  "S03bsa032_u:1483": "na paśuhiṃsā kadācidabhyudayāya dānadamasaṃyamādayastvabhyudayāyeti tadarthinā dānādipareṇa bhavitavyamityevamapi vācyam /",
  "S03bsa032_u:1484": "lokārthacaryāpravaṇamatirevaṃ pūrvajanmasvapi bhagavāniti tathāgatavarṇe 'pi vācyam /",
  "S03bsa032_u:1485": "iti yajñajātakaṃ daśamam /",
  "S03bsa032_u:1487": "(Vaidya 77)",
  "S03bsa032_u:1488": "11. Śakrajātakam",
  "S03bsa032_u:1489": "āpadapi mahātmanāmaiśvaryasampadvā sattveṣvanukampāṃ na śithilīkaroti /",
  "S03bsa032_u:1490": "tadyathānuśrūyate -",
  "S03bsa032_u:1491": "bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniyatakriyātiśayaḥ kadācicchakro devānāmindro babhūva /",
  "S03bsa032_u:1492": "surendralakṣmīradhikaṃ rarāja tatsaṃśrayātsphītataraprabhāvā /",
  "S03bsa032_u:1493": "harmye sudhāsekanavāṅgarāge niṣaktarūpā śaśinaḥ prabheva // Jm_11.1 //",
  "S03bsa032_u:1494": "yasyāḥ kṛte ditisutā rabhasāgatāni diṅnāgadantamusalānyurasābhijagmuḥ /",
  "S03bsa032_u:1495": "saubhāgyavistarasukhopanatāpi tasya lakṣmīrna darpamalinaṃ hṛdayaṃ cakāra // Jm_11.2 //",
  "S03bsa032_u:1496_0": "tasya divaspṛthivyoḥ samyakparipālanopārjitāṃ sarvalokānuvyāpinīṃ kīrtisampadaṃ tāṃ",
  "S03bsa032_u:1496_1": "ca lakṣmīmatyadbhutāmamṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā",
  "S03bsa032_u:1496_2": "kṣubhitasāgaraghoranirghoṣeṇa jājvalyamānavividhapraharaṇāvaraṇadurnirīkṣyeṇa mahatā",
  "S03bsa032_u:1496_3": "balakāyena yuddhāyainamabhijagmuḥ /",
  "S03bsa032_u:1497": "dharmātmano 'pi tu sa tasya parābalepaḥ krīḍāvighātavirasaṃ ca bhayaṃ janasya /",
  "S03bsa032_u:1498": "tejasvitā nayapathopanataḥ kramaśca yuddhodbhavābhimukhatāṃ hṛdayasya cakruḥ // Jm_11.3 //",
  "S03bsa032_u:1499_0": "atha sa mahāsattvasturagavarasahasrayuktamabhyucchritārhadvasanacihnaruciradhvajaṃ",
  "S03bsa032_u:1499_1": "vividhamaṇiratnadīptivyavabhāsitamatijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ",
  "S03bsa032_u:1499_2": "pāṇḍukambalinaṃ haimaṃ rathavaramabhiruhya mahatā hastyaśvarathapadātivicitreṇa devānīkena",
  "S03bsa032_u:1499_3": "parivṛtastadasurasainyaṃ samudratīrānta eva pratyujjagāma /",
  "S03bsa032_u:1500": "atha pravavṛte tatra bhīrūṇāṃ dhṛtidāraṇaḥ /",
  "S03bsa032_u:1501": "anyonyāyudhaniṣpeṣajarjarāvaraṇo raṇaḥ // Jm_11.4 //",
  "S03bsa032_u:1502": "tiṣṭha naivamitaḥ paśya kvedānīṃ manna mokṣyase /",
  "S03bsa032_u:1503": "praharāyaṃ na bhavasītyevaṃ te 'nyonyamārdayan // Jm_11.5 //",
  "S03bsa032_u:1504": "tataḥ pravṛtte tumule sphūrjatpraharaṇe raṇe /",
  "S03bsa032_u:1505": "paṭahadhvaninotkruṣṭaiḥ sphuṭatīva nabhastalam // Jm_11.6 //",
  "S03bsa032_u:1506": "(Vaidya 78)",
  "S03bsa032_u:1507": "dānagandhoddhatāmarṣeṣvāpatatsu parasparam /",
  "S03bsa032_u:1508": "yugāntavātākalitaśailabhīmeṣu dantiṣu // Jm_11.7 //",
  "S03bsa032_u:1509": "vidyullolapatākeṣu prasṛteṣu samantataḥ /",
  "S03bsa032_u:1510": "ratheṣu paṭunirghoṣeṣūtpātāmbudhareṣviva // Jm_11.8 //",
  "S03bsa032_u:1511": "pātyamānadhvajacchatraśastrāvaraṇamauliṣu /",
  "S03bsa032_u:1512": "devadānavavīreṣu śitairanyonyasāyakaiḥ // Jm_11.9 //",
  "S03bsa032_u:1513": "atha prataptāsuraśastrasāyakairbhayātpradudrāva surendravāhinī /",
  "S03bsa032_u:1514": "rathena viṣṭabhya balaṃ tu vidviṣāṃ surendra ekaḥ samare vyatiṣṭhata // Jm_11.10 //",
  "S03bsa032_u:1515_0": "abhyudīrṇaṃ tvāsuraṃ balamatiharṣātpaṭutarotkruṣṭakṣveḍitasiṃhanādamabhipatitamabhisamīkṣya",
  "S03bsa032_u:1515_1": "mātalirdevendrasārathiḥ svaṃ ca balaṃ palāyanaparamavetyāpayānamatra prāptakālamiti",
  "S03bsa032_u:1515_2": "matvā devādhipateḥ syandanamāvartayāmāsa /",
  "S03bsa032_u:1516": "atha śakro devendraḥ samutpatato ratheṣāgrābhimukhānyabhighātapathāgatāni śālmalīvṛkṣe garuḍanīḍānyapaśyat /",
  "S03bsa032_u:1517": "dṛṣṭvaiva ca karuṇayā samālambyamānahṛdayo mātaliṃ saṃgrāhakamityuvāca -",
  "S03bsa032_u:1518": "ajātapakṣadvijapotasaṅkulā dvijālayāḥ śālmalipādapāśrayāḥ /",
  "S03bsa032_u:1519": "amī pateyurna yathā ratheṣayā vicūrṇitā vāhaya me rathaṃ tathā // Jm_11.11 //",
  "S03bsa032_u:1520": "mātaliruvāca - amī tāvanmārṣa samabhiyānti no daityasaṃghā iti /",
  "S03bsa032_u:1521": "śakra uvāca - tataḥ kim?",
  "S03bsa032_u:1522": "pariharaitāni samyaggaruḍanīḍānīti /",
  "S03bsa032_u:1523": "athainaṃ mātaliḥ punaruvāca -",
  "S03bsa032_u:1524": "nivartanādasya rathasya kevalaṃ śivaṃ bhavedamburuhākṣa pakṣiṇām /",
  "S03bsa032_u:1525": "cirasya labdhaprasarā sureṣvasāvabhidravatyeva tu no dviṣaccamūḥ // Jm_11.12 //",
  "S03bsa032_u:1526": "atha śakro devendraḥ svamadhyāśayātiśayaṃ sattvaviśeṣaṃ ca kāruṇyaviśeṣāt prakāśayannuvāca -",
  "S03bsa032_u:1527": "tasmānnivartaya rathaṃ varameva mṛtyurdaityādhipaprahitabhīmagadābhighātaiḥ /",
  "S03bsa032_u:1528": "dhigvādadagdhayaśaso na tu jīvitaṃ me sattvānyamūni bhayadīnamukhāni hatvā // Jm_11.13 //",
  "S03bsa032_u:1529": "(Vaidya 79)",
  "S03bsa032_u:1530": "atha mātalistatheti pratiśrutya turagasahasrayuktaṃ syandanamasya nivartayāmāsa /",
  "S03bsa032_u:1531": "dṛṣṭāvadānā ripavastu tasya yuddhe samālokya rathaṃ nivṛttam /",
  "S03bsa032_u:1532": "bhayadrutāḥ praskhalitāḥ praṇemurvātābhinunnā iva kālameghāḥ // Jm_11.14 //",
  "S03bsa032_u:1533": "bhagne svasainye vinivartamānaḥ panthānamāvṛtya ripudhvajinyāḥ /",
  "S03bsa032_u:1534": "saṅkocayatyeva madāvalepameko 'pyasambhāvyaparākramatvāt // Jm_11.15 //",
  "S03bsa032_u:1535": "nirīkṣya bhagnaṃ tu tadāsuraṃ balaṃ surendrasenāpyatha sā nyavartata /",
  "S03bsa032_u:1536": "babhūva naiva praṇayaḥ suradviṣāṃ bhayadrutānāṃ vinivartituṃ yataḥ // Jm_11.16 //",
  "S03bsa032_u:1537": "saharṣalajjaistridaśaiḥ surādhipaḥ sabhājyamāno 'tha raṇājirācchanaiḥ /",
  "S03bsa032_u:1538": "abhijvalaccāruvapurjayaśriyā samutsukāntaḥpuramāgamat puram // Jm_11.17 //",
  "S03bsa032_u:1539": "evaṃ sa eva tasya saṃgrāmasya vijayo babhūva /",
  "S03bsa032_u:1540": "tasmāducyate -",
  "S03bsa032_u:1541": "pāpaṃ samācarati vītaghṛṇo jaghanyaḥ prāpyāpadaṃ saghṛṇa eva tu madhyabuddhiḥ /",
  "S03bsa032_u:1542": "prāṇātyaye 'pi tu na sādhujanaḥ svavṛttiṃ velāṃ samudra iva laṅghayituṃ samarthaḥ // Jm_11.18 //",
  "S03bsa032_u:1543": "tadevaṃ devarājyaṃ prāṇānapi parityajya dīrgharātraṃ paripālitāni bhagavatā sattvāni /",
  "S03bsa032_u:1544": "teṣviha prājñasyāghāto na yuktarūpaḥ prāgeva vipratipattiriti prāṇiṣu dayāyattenāryeṇa bhavitavyam /",
  "S03bsa032_u:1545": "tathā hi dharmo ha vai rakṣati dharmacāriṇamityatrāpyunneyam /",
  "S03bsa032_u:1546": "tathāgatavarṇe satkṛtya dharmaśravaṇe ceti /",
  "S03bsa032_u:1547": "iti śakrajātakamekādaśam /",
  "S03bsa032_u:1549": "(Vaidya 80)",
  "S03bsa032_u:1550": "12. Brāhmaṇajātakam",
  "S03bsa032_u:1551": "ātmalajjayaiva satpuruṣā nācāravelāṃ laṅghayanti /",
  "S03bsa032_u:1552": "tadyathānuśrūyate -",
  "S03bsa032_u:1553": "bodhisattvaḥ kila kasmiṃścidanupakruṣṭagotracāritre svadharmānuvṛttiprakāśayaśasi vinayācāraślāghini mahati brāhmaṇakule janmaparigrahaṃ cakāra /",
  "S03bsa032_u:1554": "sa yathākramaṃ garbhādhānapuṃsavanasīmantonnayanajātakarmādibhiḥ kṛtasaṃskārakramo vedādhyayananimittaṃ śrutābhijanācārasampanne gurau prativasati sma /",
  "S03bsa032_u:1555": "tasya śrutagrahaṇadhāraṇapāṭavaṃ ca bhaktyanvayaśca satataṃ svakulaprasiddhaḥ /",
  "S03bsa032_u:1556": "pūrve vayasyapi śamābharaṇā sthitiśca premaprasādasumukhaṃ gurumasya cakruḥ // Jm_12.1 //",
  "S03bsa032_u:1557": "vaśīkaraṇamantrā hi nityamavyāhatā guṇāḥ /",
  "S03bsa032_u:1558": "api dveṣāgnitaptānāṃ kiṃ punaḥ svasthacetasām // Jm_12.2 //",
  "S03bsa032_u:1559": "atha tasyādhyāpakaḥ sarveṣāmeva śiṣyāṇāṃ śīlaparīkṣānimittaṃ svādhyāyaviśrāmakāleṣvātmano dāridryaduḥkhānyabhīkṣṇamupavarṇayāmāsa /",
  "S03bsa032_u:1560": "svajane 'pi nirākrandamutsave 'pi hatānandam /",
  "S03bsa032_u:1561": "dhikpradānakathāmandaṃ dāridryamaphalacchandam // Jm_12.3 //",
  "S03bsa032_u:1562": "paribhavabhavanaṃ śramāspadaṃ sukhaparivarjitamatyanūrjitam /",
  "S03bsa032_u:1563": "vyasanamiva sadaiva śocanaṃ dhanavikalatvamatīva dāruṇam // Jm_12.4 //",
  "S03bsa032_u:1564": "atha te tasya śiṣyāḥ pratodasaṃcoditā iva sadaśvā gurusnehātsamupajātasaṃvegāḥ sampannataraṃ prabhūtataraṃ ca bhaikṣamupasaṃharanti sma /",
  "S03bsa032_u:1565": "sa tānuvāca - alamanenātrabhavatāṃ pariśrameṇa /",
  "S03bsa032_u:1566": "na bhaikṣopahārāḥ kasyaciddāridryakṣāmatāṃ kṣapayanti /",
  "S03bsa032_u:1567": "asmatparikleśāmarṣibhistu bhavadbhirayameva yatno dhanāharaṇaṃ prati yuktaḥ karttuṃ syāt / kutaḥ?",
  "S03bsa032_u:1568": "kṣudhamannaṃ jalaṃ tarṣaṃ mantravāksāgadā gadān /",
  "S03bsa032_u:1569": "hanti dāridryaduḥkhaṃ tu santatyārādhanaṃ dhanam // Jm_12.5 //",
  "S03bsa032_u:1570": "śiṣyā ūcuḥ - kiṃ kariṣyāmo mandabhāgyā vayaṃ yadetāvānnaḥ śaktiprayāmaḥ / api ca",
  "S03bsa032_u:1571": "bhaikṣavadyadi labhyerarannupādhyāya dhanānyapi /",
  "S03bsa032_u:1572": "nedaṃ dāridryaduḥkhaṃ te vayamevaṃ sahemahi // Jm_12.6 //",
  "S03bsa032_u:1573": "(Vaidya 81)",
  "S03bsa032_u:1574": "pratigrahakṛśopāyaṃ viprāṇāṃ hi dhanārjanam /",
  "S03bsa032_u:1575": "apradātā janaścāyamityagatyā hatā vayam // Jm_12.7 //",
  "S03bsa032_u:1576": "adhyāpaka uvāca - santyanye 'pi śāsraparidṛṣṭā dhanārjanopāyāḥ /",
  "S03bsa032_u:1577": "jarāniṣpītasāmarthyāstu vayamayogyarūpāstatpratipattau /",
  "S03bsa032_u:1578": "śiṣyā ūcuḥ - vayamupādhyāya jarayānupahataparākramāḥ /",
  "S03bsa032_u:1579": "tadyadi nasteṣāṃ śāstravihitānāmupāyānāṃ pratipattisahatāṃ manyase,",
  "S03bsa032_u:1580": "taducyatām /",
  "S03bsa032_u:1581": "yāvadadhyāpanapariśramasyānṛṇyaṃ te gacchāma iti /",
  "S03bsa032_u:1582": "adhyāpaka uvāca - taruṇairapi vyavasāyaśithilahṛdayairdurabhisambhavāḥ khalvevaṃvidhā dhanārjanopāyāḥ /",
  "S03bsa032_u:1583": "yadi tvayamatra bhavatāṃ nirbandhaḥ /",
  "S03bsa032_u:1584": "tacchruyatāṃ sādhuḥ katama eko dhanopārjanakramaḥ /",
  "S03bsa032_u:1585": "āpaddharmaḥ steyamiṣṭaṃ dvijānāmāpaccāntyā niḥsvatā nāma loke /",
  "S03bsa032_u:1586": "tasmād bhojyaṃ svaṃ pareṣāmaduṣṭaiḥ sarvaṃ caitad brāhmaṇānāṃ svameva // Jm_12.8 //",
  "S03bsa032_u:1587": "kāmaṃ prasahyāpi dhanāni hartuṃ śaktirbhavedeva bhavadvidhānām /",
  "S03bsa032_u:1588": "na tveṣa yogaḥ svayaśo hi rakṣyaṃ śūnyeṣu tasmādvyavaseyameva // Jm_12.9 //",
  "S03bsa032_u:1589": "iti muktapragrahāstena te chātrāḥ paramamiti tattasya vacanamayuktamapi yuktamiva pratyaśrauṣuranyatra bodhisattvāt /",
  "S03bsa032_u:1590": "sa hi prakṛtibhadratvāttannotsehe 'numoditum /",
  "S03bsa032_u:1591": "kṛtyavatpratipannaṃ tairvyāhantuṃ sahasaiva tu // Jm_12.10 //",
  "S03bsa032_u:1592": "vrīḍāvanatavadanastu bodhisattvo mṛdu viniśvasya tūṣṇīmabhūt /",
  "S03bsa032_u:1593_0": "atha sa teṣāmadhyāpako bodhisattvamavekṣya taṃ vidhimanabhinandantamapratikrośantaṃ",
  "S03bsa032_u:1593_1": "niviṣṭaguṇasambhāvanastasminmahāsattve kiṃ nu khalvayamavyavasitatvānniḥsnehatayā",
  "S03bsa032_u:1593_2": "vā mayi steyaṃ na pratipadyate,",
  "S03bsa032_u:1594": "utādharmasaṃjñayeti samutpannavimarśastatsvabhāvavyaktīkaraṇārthaṃ bodhisattvamuvāca - bho mahābrāhmaṇa",
  "S03bsa032_u:1595": "amī dvijā madvyasanāsahiṣṇavaḥ samāśritā vīramanuṣyapaddhatim /",
  "S03bsa032_u:1596": "bhavānanutsāhajaḍastu labhyate na nūnamasmadvyasanena tapyate // Jm_12.11 //",
  "S03bsa032_u:1597": "(Vaidya 82)",
  "S03bsa032_u:1598": "pariprakāśe 'pyanigūḍhavistare mayātmaduḥkhe vacasā vidarśite /",
  "S03bsa032_u:1599": "kathaṃ nu niḥsambhramadīnamānaso bhavāniti svasthavadeva tiṣṭhati // Jm_12.12 //",
  "S03bsa032_u:1600": "atha bodhisattvaḥ sasambhramo 'bhivādyopādhyāyamuvāca - śāntaṃ pāpam /",
  "S03bsa032_u:1601": "na khalvahaṃ niḥsnehakaṭhinahṛdayatvādaparitapyamāno guruduḥkhairevamavasthitaḥ,",
  "S03bsa032_u:1602": "kintvasambhavādupādhyāyapradarśitasya kramasya /",
  "S03bsa032_u:1603": "na hi śakyamadṛśyamānena kvacitpāpamācaritum /",
  "S03bsa032_u:1604": "kutaḥ? raho 'nupapatteḥ /",
  "S03bsa032_u:1605": "nāsti loke raho nāma pāpaṃ karma prakurvataḥ /",
  "S03bsa032_u:1606": "adṛśyāni hi paśyanti nanu bhūtāni mānuṣān // Jm_12.13 //",
  "S03bsa032_u:1607": "kṛtātmānaśca munayo divyonmiṣitacakṣuṣaḥ /",
  "S03bsa032_u:1608": "tānapaśyanrahomānī bālaḥ pāpe pravartate // Jm_12.14 //",
  "S03bsa032_u:1609": "ahaṃ punarna paśyāmi śūnyaṃ kvacana kiñcana /",
  "S03bsa032_u:1610": "yatrāpyanyaṃ na paśyāmi nanvaśūnyaṃ mayaiva tat // Jm_12.15 //",
  "S03bsa032_u:1611": "pareṇa yacca dṛśyeta duṣkṛtaṃ svayameva vā /",
  "S03bsa032_u:1612": "sudṛṣṭatarametatsyād dṛśyate svayameva yat // Jm_12.16 //",
  "S03bsa032_u:1613": "svakāryaparyākulamānasatvātpaśyenna vānyaścaritaṃ parasya /",
  "S03bsa032_u:1614": "rāgārpitaikāgramatiḥ svayaṃ tu pāpaṃ prakurvanniyamena vetti // Jm_12.17 //",
  "S03bsa032_u:1615": "tadanena kāraṇenāhamevaṃ vyavasthita iti /",
  "S03bsa032_u:1616": "atha bodhisattvaḥ samabhiprasāditamanasamupādhyāyamavetya punaruvāca -",
  "S03bsa032_u:1617": "na cātra me niścayameti mānasaṃ dhanārthamevaṃ prataredbhavānapi /",
  "S03bsa032_u:1618": "avetya ko nāma guṇāguṇāntaraṃ guṇopamardaṃ dhanamūlyatāṃ nayet // Jm_12.18 //",
  "S03bsa032_u:1619": "svābhiprāyaṃ khalu nivedayāmi -",
  "S03bsa032_u:1620": "kapālamādāya vivarṇavāsasā varaṃ dviṣadveśmasamṛddhirīkṣitā /",
  "S03bsa032_u:1621": "(Vaidya 83)",
  "S03bsa032_u:1622": "vyatītya lajjāṃ na tu dharmavaiśase surendratārthe 'pyupasaṃhṛtaṃ manaḥ // Jm_12.19 //",
  "S03bsa032_u:1623_0": "atha tasyopādhyāyaḥ praharṣavismayākṣiptahṛdaya utthāyāsanātsampariṣvajyainamuvāca",
  "S03bsa032_u:1623_1": "- sādhu sādhu putraka sādhu sādhu mahābrāhmaṇa pratirūpametatte praśamālaṅkṛtasyāsya medhāvikasya /",
  "S03bsa032_u:1624": "nimittamāsādya yadeva kiñcana svadharmamārgaṃ visṛjanti bāliśāḥ /",
  "S03bsa032_u:1625": "tapaḥśrutajñānadhanāstu sādhavo na yānti kṛcchre parame 'pi vikriyām // Jm_12.20 //",
  "S03bsa032_u:1626": "tvayā kulaṃ samamalamabhyalaṅkṛtaṃ samudyatā nabha iva śāradendunā /",
  "S03bsa032_u:1627": "tavārthavatsucaritaviśrutaṃ śrutaṃ sukhodayaḥ saphalatayā śramaśca me // Jm_12.21 //",
  "S03bsa032_u:1628": "tadevamātmalajjayaiva satpuruṣā nācāravelāṃ laṅghayantīti hrībalenāryeṇa bhavitavyam /",
  "S03bsa032_u:1629": "evaṃ hrīparikhāsampanna āryaśrāvako 'kuśalaṃ prajahāti kuśalaṃ ca bhāvayatītyevamādiṣu sūtreṣūpaneyam /",
  "S03bsa032_u:1630": "hrīvarṇapratisaṃyukteṣu lokādhipateyeṣu ceti /",
  "S03bsa032_u:1631": "iti brāhmaṇajātakaṃ dvādaśam /",
  "S03bsa032_u:1633": "(Vaidya 84)",
  "S03bsa032_u:1634": "13. Unmādayantījātakam",
  "S03bsa032_u:1635": "tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt /",
  "S03bsa032_u:1636": "tadyathānuśrūyate -",
  "S03bsa032_u:1637": "satyatyāgopaśamaprajñādibhirguṃṇātiśayairlokahitārthamudyacchamānaḥ kila bodhisattvaḥ kadācicchibīnāṃ rājā babhūva sākṣāddharma iva vinaya iva piteva prajānāmupakārapravṛttaḥ /",
  "S03bsa032_u:1638": "doṣapravṛtterviniyamyamāno niveśyamānaśca guṇābhijātye /",
  "S03bsa032_u:1639": "pitreva putraḥ kṣitipena tena nananda lokadvitaye 'pi lokaḥ // Jm_13.1 //",
  "S03bsa032_u:1640": "samaprabhāvā svajane jane ca dharmānugā tasya hi daṇḍanītiḥ /",
  "S03bsa032_u:1641": "adharmyamāvṛtya janasya mārgaṃ sopānamāleva divo babhūva // Jm_13.2 //",
  "S03bsa032_u:1642": "dharmānvayaṃ lokahitaṃ sa paśyaṃstadekakāryoṃ naralokapālaḥ /",
  "S03bsa032_u:1643": "sarvātmanā dharmapathe 'bhireme tasyopamardaṃ ca parairna sehe // Jm_13.3 //",
  "S03bsa032_u:1644": "atha tasya rājñaḥ pauramukhyasya duhitā śrīriva vigrahavatī sākṣādratirivāpsarasāmanyatameva parayā rūpalāvaṇyasaṃpadopetā paramadarśanīyā strīratnasaṃmatā babhūva /",
  "S03bsa032_u:1645": "avītarāgasya janasya yāvatsā locanaprāpyavapurbabhūva /",
  "S03bsa032_u:1646": "tāvatsa tadrūpaguṇāvabaddhāṃ na dṛṣṭimutkampayituṃ śaśāka // Jm_13.4 //",
  "S03bsa032_u:1647": "ataśca tasyā unmādayantītyeva bāndhavā nāma cakruḥ /",
  "S03bsa032_u:1648": "atha tasyāḥ pitā rājñaḥ saṃviditaṃ kārayāmāsastrīratnaṃ te deva viṣaye prādurbhūtam /",
  "S03bsa032_u:1649": "yatastatpratigrahaṃ visarjanaṃ vā prati devaḥ pramāṇamiti /",
  "S03bsa032_u:1650": "atha sa rājā strīlakṣaṇavido brāhmaṇān samādideśapaśyantvenāṃ tatrabhavantaḥ kimasāvasmadyogyā na veti /",
  "S03bsa032_u:1651": "atha tasyāḥ pitā tānbrāhmaṇān svabhavanamabhinīyonmādayantīmuvāca - bhadre svayameva brāhmaṇān pariveṣayeti /",
  "S03bsa032_u:1652": "sā tatheti pratiśrutya yathākramaṃ brāhmaṇān pariveṣayitumupacakrame /",
  "S03bsa032_u:1653": "atha te brāhmaṇāḥ",
  "S03bsa032_u:1654": "(Vaidya 85)",
  "S03bsa032_u:1655": "tadānanodvīkṣaṇaniścalākṣā manobhuvā saṃhriyamāṇadhairyāḥ /",
  "S03bsa032_u:1656": "anīśvarā locanamānasānāmāsurmadeneva viluptasaṃjñāḥ // Jm_13.5 //",
  "S03bsa032_u:1657": "yadā ca naiva śaknuvanti sma pratisaṃkhyānadhīranibhṛtamavasthātuṃ,",
  "S03bsa032_u:1658": "kuta eva bhoktum /",
  "S03bsa032_u:1659": "athaiṣāṃ cakṣuṣpathādutsārya svāṃ duhitaraṃ sa gṛhapatiḥ svayameva brāhmaṇān pariveṣya visarjayāmāsa /",
  "S03bsa032_u:1660": "atha teṣāṃ buddhirabhavat - kṛtyārūpamiva khalvidamatimanoharamasyā dārikāyā rūpacāturyam /",
  "S03bsa032_u:1661": "yato naināṃ rājā draṣṭumapyarhati kutaḥ punaḥ patnītvaṃ gamayitum /",
  "S03bsa032_u:1662": "anayā hi rūpaśobhayā niyatamasyonmāditahṛdayasya dharmārthakāryapravṛttervisrasyamānotsāhasya rājakāryakālātikramāḥ prajānāṃ hitasukhodayapathamupapīḍayantaḥ parābhavāya syuḥ /",
  "S03bsa032_u:1663": "iyaṃ hi saṃdarśanamātrakeṇa kuryānmunīnāmapi siddhivighnam /",
  "S03bsa032_u:1664": "prāgeva bhāvārpitadṛṣṭivṛṣṭeryūnaḥ kṣitīśasya sukhe sthitasya // Jm_13.6 //",
  "S03bsa032_u:1665": "tasmādidamatra prāptakālamiti yathāprastāvamupetya rājñe nivedayāmāsuḥ - dṛṣṭāsmābhirmahārāja sā kanyakā /",
  "S03bsa032_u:1666": "asti tasyā rūpacāturyamātrakamapalakṣaṇopaghātaniḥśrīkaṃ tu /",
  "S03bsa032_u:1667": "yato naināṃ draṣṭumapyarhati devaḥ,",
  "S03bsa032_u:1668": "kiṃ punaḥ patnītvaṃ gamayitum /",
  "S03bsa032_u:1669": "kuladvayasyāpi hi ninditā strī yaśo vibhūtiṃ ca tiraskaroti /",
  "S03bsa032_u:1670": "nimagnacandreva niśā sameghā śobhāṃ vibhāgaṃ ca divaspṛthivyoḥ // Jm_13.7 //",
  "S03bsa032_u:1671": "iti śrutārthaḥ sa rājā - apalakṣaṇā kilāsau,",
  "S03bsa032_u:1672": "na ca me kulānurūpeti tasyāṃ vinivṛttābhilāṣo babhūva /",
  "S03bsa032_u:1673": "anarthitāṃ tu vijñāya rājñaḥ sa gṛhapatistāṃ dārikāṃ tasyaiva rājño 'mātyāyābhipāragāya prāyacchat /",
  "S03bsa032_u:1674_0": "atha kadācitsa rājā kramāgatāṃ kaumudīṃ svasminpuravare niṣaktaśobhāṃ draṣṭumutsukamanā",
  "S03bsa032_u:1674_1": "rathavaragataḥ siktasaṃmṛṣṭarathyāntarāpaṇamucchritavicitradhvajapatākaṃ samantataḥ",
  "S03bsa032_u:1674_2": "puṣpopahāraśabalabhūmibhāgadhavalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi",
  "S03bsa032_u:1674_3": "prasāritavividharucirapaṇyaṃ tuṣṭapuṣṭojjvalataraveṣapaurajānapadasaṃbādharājamārgaṃ",
  "S03bsa032_u:1674_4": "puravaramanuvicaraṃstasyāmātyasya bhavanasamīpamupajagāma /",
  "S03bsa032_u:1675": "athonmādayantyapalakṣaṇā kilāhamityanena rājñāvadhūteti samutpannāmarṣā rājadarśanakutūhalena nāma saṃdṛśyamānarūpaśobhā vidyudiva ghanaśikharaṃ",
  "S03bsa032_u:1676": "(Vaidya 86) harmyatalamavabhāsayantī vyatiṣṭhata /",
  "S03bsa032_u:1677": "śaktirasyedānīmastvapalakṣaṇādarśanādavicalitadhṛtismṛtimātmānaṃ dhārayitumiti /",
  "S03bsa032_u:1678": "atha tasya rājñaḥ puravaravibhūtidarśanakutūhalaprasṛtā dṛṣṭirabhimukhasthitāyāṃ sahasaiva tasyāmapatat /",
  "S03bsa032_u:1679": "atha sa rājā -",
  "S03bsa032_u:1680": "prakāmamantaḥpurasundarīṇāṃ vapurvilāsaiḥ kalitekṣaṇo 'pi /",
  "S03bsa032_u:1681": "anuddhato dharmapathānurāgādudyogavānindriyanirjaye 'pi // Jm_13.8 //",
  "S03bsa032_u:1682": "vipuladhṛtiguṇo 'pyapatrapiṣṇuḥ parayuvatīkṣaṇaviklavekṣaṇo 'pi /",
  "S03bsa032_u:1683": "uditamadanavismayaḥ striyaṃ tāṃ ciramanimeṣavilocano dadarśa // Jm_13.9 //",
  "S03bsa032_u:1684": "kaumudī kiṃ nviyaṃ sākṣādbhavanasyāsya devatā /",
  "S03bsa032_u:1685": "svargastrī daityayoṣidvā na hyetanmānuṣaṃ vapuḥ // Jm_13.10 //",
  "S03bsa032_u:1686": "iti vicārayata eva tasya rājñastaddarśanāvitṛptanayanasya sa rathastaṃ deśamativartamāno na manorathānukūlo babhūva /",
  "S03bsa032_u:1687": "atha sa rājā śūnyahṛdaya iva tadgataikāgramanāḥ svabhavanamupetya manmathākṣiptadhṛtiḥ sunandaṃ sārathiṃ rahasi paryapṛcchat -",
  "S03bsa032_u:1688": "sitaprākārasaṃvītaṃ vetsi kasya nu tadgṛham /",
  "S03bsa032_u:1689": "kā sā tatra vyarociṣṭa vidyutsita ivāmbude // Jm_13.11 //",
  "S03bsa032_u:1690": "sārathiruvāca - asti devasyābhipārago nāmāmātyamukhyaḥ /",
  "S03bsa032_u:1691": "tasya tadgṛhaṃ tasyaiva ca sā bhāryā kirīṭavatsasya duhitā unmādayantī nāmeti /",
  "S03bsa032_u:1692": "tadupaśrutya sa rājā parabhāryeti vitānībhūtahṛdayaścintāstimitanayano dīrghamuṣṇamabhiniśvasya tadarpitamanāḥ śanairātmagatamuvāca -",
  "S03bsa032_u:1693": "anvartharamyākṣarasaukumāryamaho kṛtaṃ nāma yathedamasyāḥ /",
  "S03bsa032_u:1694": "unmādayantīti śucismitāyāstathā hi sonmādamivākaronmām // Jm_13.12 //",
  "S03bsa032_u:1695": "vismartuṃmenāmicchāmi paśyāmīva ca cetasā /",
  "S03bsa032_u:1696": "sthitaṃ tasyāṃ hi me cetaḥ sā prabhutvena tatra vā // Jm_13.13 //",
  "S03bsa032_u:1697": "parasya nāma bhāryāyāṃ mamāpyevamadhīratā /",
  "S03bsa032_u:1698": "tadunmatto 'smi saṃtyakto lajjayevādya nidrayā // Jm_13.14 //",
  "S03bsa032_u:1699": "(Vaidya 87)",
  "S03bsa032_u:1700": "tasyā vapurvilasitasmitavīkṣiteṣu saṃrāganiścalamateḥ sahasā svanantī /",
  "S03bsa032_u:1701": "kāryāntarakramanivedanadhṛṣṭaśabdā vidveṣamuttudati cetasi nālikā me // Jm_13.15 //",
  "S03bsa032_u:1702": "iti sa rājā madabalavicalitadhṛtirvyavasthāpayannapyātmānamāpāṇḍukṛśatanuḥ pradhyānaviniśvasitavijṛmbhaṇaparaḥ pravyaktamadanākāro babhūva /",
  "S03bsa032_u:1703": "dhṛtyā mahatyāpi niguhyamānaḥ sa bhūpatestasya manovikāraḥ /",
  "S03bsa032_u:1704": "mukhena cintāstimitekṣaṇena kārśyena ca vyaktimupājagāma // Jm_13.16 //",
  "S03bsa032_u:1705_0": "atheṅgitākāragrahaṇanipuṇamatirabhipārago 'mātyastaṃ rājño vṛttāntaṃ sakāraṇamupalabhya",
  "S03bsa032_u:1705_1": "snehāttadatyayāśaṅko jānānaścātibalatāṃ madanasya rahasi rājānaṃ saṃviditaṃ samupetya",
  "S03bsa032_u:1705_2": "kṛtābhyanujño vijñāpayāmāsa -",
  "S03bsa032_u:1706": "adyārcayantaṃ naradeva devānsākṣādupetyāmburuhākṣa yakṣaḥ /",
  "S03bsa032_u:1707": "māmāha nāvaiṣi nṛpasya kasmādunmādayantyāṃ hṛdayaṃ niviṣṭam // Jm_13.17 //",
  "S03bsa032_u:1708": "ityevamuktvā sahasā tiro 'bhūdvimarśavānityahamabhyupetaḥ /",
  "S03bsa032_u:1709": "taccettathā deva kimetadevamasmāsu te niṣpraṇayatvamaunam // Jm_13.18 //",
  "S03bsa032_u:1710": "tatpratigrahītumenāmarhati madanugrahārthaṃ deva iti /",
  "S03bsa032_u:1711": "atha rājā pratyādeśāllajjāvanatavadano madanavaśagato 'pi svabhyastadharmasaṃjñatvādaviklavībhūtadhairyaḥ pratyākhyānaviśadākṣaramenamuvāca - naitadasti / kutaḥ?",
  "S03bsa032_u:1712": "puṇyāccyutaḥ syāmamaro na cāsmi vidyācca naḥ pāpamidaṃ jano 'pi /",
  "S03bsa032_u:1713": "tadviprayogācca mano jvalaṃtsvāṃ vahniḥ purā kakṣamiva kṣiṇoti // Jm_13.19 //",
  "S03bsa032_u:1714": "(Vaidya 88)",
  "S03bsa032_u:1715": "yaccobhayorityahitāvahaṃ syālloke parasminniha caiva karma /",
  "S03bsa032_u:1716": "tadyasya hetorabudhā bhajante tasyaiva hetorna budhā bhajante // Jm_13.20 //",
  "S03bsa032_u:1717": "abhipāraga uvāca - alamatra devasya dharmātikramāśaṅkayā /",
  "S03bsa032_u:1718": "dāne sāhāyyadānena dharma eva bhavettava /",
  "S03bsa032_u:1719": "dānavighnāttvadharmaḥ syāttāṃ matto 'pratigṛhṇataḥ // Jm_13.21 //",
  "S03bsa032_u:1720": "kīrtyuparodhāvakāśamapi cātra devasya na paśyāmi / kutaḥ?",
  "S03bsa032_u:1721": "āvābhyāmidamanyaśca ka eva jñātumarhati /",
  "S03bsa032_u:1722": "janāpavādādāśaṅkāmato manasi mā kṛthāḥ // Jm_13.22 //",
  "S03bsa032_u:1723": "anugrahaścaiṣa mama syānna pīḍā / kutaḥ?",
  "S03bsa032_u:1724": "svāmyarthacaryārjitayā hi tuṣṭyā nirantare cetasi ko vighātaḥ /",
  "S03bsa032_u:1725": "yataḥ sukāmaṃ kuru deva kāmamalaṃ madutpīḍanaśaṅkayā te // Jm_13.23 //",
  "S03bsa032_u:1726": "rājovāca - śāntaṃ pāpam /",
  "S03bsa032_u:1727": "vyaktamasmadatisnehānna tvayaitadapekṣitam /",
  "S03bsa032_u:1728": "yathā dāne na sarvasminsācivyaṃ dharmasādhanam // Jm_13.24 //",
  "S03bsa032_u:1729": "yo madarthamatisnehātsvān prāṇānapi nekṣate /",
  "S03bsa032_u:1730": "tasya bandhuviśiṣṭasya sakhyurbhāryā sakhī mama // Jm_13.25 //",
  "S03bsa032_u:1731": "tadayuktaṃ māmatīrthe pratārayitum /",
  "S03bsa032_u:1732": "yadapi ceṣṭaṃ naitadanyaḥ kaścijjñāsyatīti,",
  "S03bsa032_u:1733": "kimevamidamapāpaṃ syāt?",
  "S03bsa032_u:1734": "adṛśyamāno 'pi hi pāpamācaranviṣaṃ niṣevyeva kathaṃ samṛdhnuyāt /",
  "S03bsa032_u:1735": "na taṃ na paśyanti viśuddhacakṣuṣo divaukasaścaiva narāśca yoginaḥ // Jm_13.26 //",
  "S03bsa032_u:1736": "kiṃ ca bhūyaḥ,",
  "S03bsa032_u:1737": "śraddadhīta ka etacca yathāsau tava na priyā /",
  "S03bsa032_u:1738": "tāṃ parityajya sadyo vā vighātaṃ na samāpnuyāḥ // Jm_13.27 //",
  "S03bsa032_u:1739": "(Vaidya 89)",
  "S03bsa032_u:1740": "abhipāraga uvāca -",
  "S03bsa032_u:1741": "saputradāro dāso 'haṃ svāmī tvaṃ daivataṃ ca me /",
  "S03bsa032_u:1742": "dāsyāmasyāṃ yato deva kaste dharmavyatikramaḥ // Jm_13.28 //",
  "S03bsa032_u:1743": "yadapi ceṣṭaṃ priyā mameyamiti kim?",
  "S03bsa032_u:1744": "mama priyā kāmada kāmameṣā tenaiva ditsāmi ca tubhyamenām /",
  "S03bsa032_u:1745": "priyaṃ hi dattvā labhate paratra prakarṣaramyāṇi janaḥ priyāṇi // Jm_13.29 //",
  "S03bsa032_u:1746": "yataḥ pratigṛhṇātvevaināṃ deva iti /",
  "S03bsa032_u:1747": "rājovāca - mā maivam /",
  "S03bsa032_u:1748": "akrama eṣaḥ / kutaḥ?",
  "S03bsa032_u:1749": "ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā /",
  "S03bsa032_u:1750": "na tveva dharmādadhigamya lakṣmīṃ śakṣyāmi tatraiva punaḥ prahartum // Jm_13.30 //",
  "S03bsa032_u:1751": "abhipāraga uvāca - yadyenāṃ madbhāryeti devo na pratigrahītumicchatyayamahamasyāḥ sarvajanaprārthanāviruddhaveśyāvratamādiśāmi /",
  "S03bsa032_u:1752": "tata enāṃ devaḥ pratigṛhṇīyāditi /",
  "S03bsa032_u:1753": "rājovāca - kimunmatto 'si?",
  "S03bsa032_u:1754": "aduṣṭāṃ saṃtyajanbhāryāṃ matto daṇḍamavāpnuyāḥ /",
  "S03bsa032_u:1755": "sa dhigvādāspadībhūtaḥ paratreha ca dhakṣyase // Jm_13.31 //",
  "S03bsa032_u:1756": "tadalamakāryanirbandhitayā /",
  "S03bsa032_u:1757": "nyāyābhiniveśī bhaveti /",
  "S03bsa032_u:1758": "abhiupāraga uvāca -",
  "S03bsa032_u:1759": "dharmātyayo me yadi kaścidevaṃ janāpavādaḥ sukhaviplavo vā /",
  "S03bsa032_u:1760": "pratyudgamiṣyāmyurasā tu tattattvatsaukhyalabdhena manaḥsukhena // Jm_13.32 //",
  "S03bsa032_u:1761": "tvattaḥ paraṃ cāhavanīyamanyaṃ loke na paśyāmi mahīmahendra /",
  "S03bsa032_u:1762": "unmādayantī mama puṇyavṛddhyai tāṃ dakṣiṇāmṛtvigiva pratīccha // Jm_13.33 //",
  "S03bsa032_u:1763": "rājovāca - kāmamasmadatisnehādanavekṣitātmahitāhitakramo madarthacaryāsamudyogastavāyam /",
  "S03bsa032_u:1764": "ata eva tu tvāṃ viśeṣato nopekṣitumarhāmi /",
  "S03bsa032_u:1765": "naiva khalu lokāpavādaniḥśaṅkena bhavitavyam / paśya,",
  "S03bsa032_u:1766": "(Vaidya 90)",
  "S03bsa032_u:1767": "lokasya yo nādriyate 'pavādaṃ dharmānapekṣaḥ parataḥ phalaṃ vā /",
  "S03bsa032_u:1768": "jano na viśvāsamupaiti tasmindhruvaṃ ca lakṣmyāpi vivarjyate saḥ // Jm_13.34 //",
  "S03bsa032_u:1769": "yatastvāṃ bravīmi",
  "S03bsa032_u:1770": "mā te rociṣṭa dharmasya jīvitārthe vyatikramaḥ /",
  "S03bsa032_u:1771": "niḥsaṃdigdhamahādoṣaḥ sasandehakṛśodayaḥ // Jm_13.35 //",
  "S03bsa032_u:1772": "kiṃ ca bhūyaḥ,",
  "S03bsa032_u:1773": "nindādiduḥkheṣu parānnipātya neṣṭā satāmātmasukhapravṛttiḥ /",
  "S03bsa032_u:1774": "eko 'pyanutpīḍya parānato 'haṃ dharme sthitaḥ svārthadhuraṃ prapatsye // Jm_13.36 //",
  "S03bsa032_u:1775": "abhipāraga uvāca - svāmyarthaṃ bhaktivaśena carato mama tāvadatra ka evādharmāvakāśaḥ syāddevasya vā dīyamānāmenāṃ pratigṛhṇataḥ /",
  "S03bsa032_u:1776": "yataḥ sanaigamajānapadāḥ śibayaḥ kimatrādharma iti brūyuḥ /",
  "S03bsa032_u:1777": "tat pratigṛhṇātvevaināṃ deva iti /",
  "S03bsa032_u:1778": "rājovāca - addhā madarthacaryāpraṇayimatirbhavān /",
  "S03bsa032_u:1779": "idaṃ tvatra cintayitavyam - sanaigamajānapadānāṃ vā śibīnāṃ tava mama vā ko 'smākaṃ dharmavittama iti /",
  "S03bsa032_u:1780": "athābhipāragaḥ sasaṃbhramo rājānamuvāca -",
  "S03bsa032_u:1781": "bṛddhopasevāsu kṛtaśramatvācchrutādhikārānmatipāṭavācca /",
  "S03bsa032_u:1782": "trivargavidyātiśayārthatattvaṃ tvayi sthitaṃ deva bṛhaspatau ca // Jm_13.37 //",
  "S03bsa032_u:1783": "rājovāca - tena hi na māmatra pratārayitumarhasi / kutaḥ?",
  "S03bsa032_u:1784": "narādhipānāṃ cariteṣvadhīnaṃ lokasya yasmādahitaṃ hitaṃ ca /",
  "S03bsa032_u:1785": "bhaktiṃ prajānāmanucintya tasmātkīrtikṣame satpatha eva raṃsye // Jm_13.38 //",
  "S03bsa032_u:1786": "jihmaṃ śubhaṃ vā vṛṣabhapracāraṃ gāvo 'nugā yadvadanuprayānti /",
  "S03bsa032_u:1787": "utkṣiptaśaṅkāṅkaśanirvighaṭṭaṃ prajāstathaiva kṣitipasya vṛttim // Jm_13.39 //",
  "S03bsa032_u:1788": "(Vaidya 91)",
  "S03bsa032_u:1789": "api paśyatu tāvadbhavān /",
  "S03bsa032_u:1790": "ātmānamapi cecchaktirna syātpālayituṃ mama /",
  "S03bsa032_u:1791": "kā nvavasthā janasyāsya matto rakṣābhikāṅkṣiṇaḥ // Jm_13.40 //",
  "S03bsa032_u:1792": "iti prajānāṃ hitamīkṣamāṇaḥ svaṃ caiva dharmaṃ vimalaṃ yaśaśca /",
  "S03bsa032_u:1793": "necchāmi cittasya vaśena gantumahaṃ hi netā vṛṣavatprajānām // Jm_13.41 //",
  "S03bsa032_u:1794": "athābhipārago 'mātyastena rājño 'vasthānena prasāditamanāḥ praṇamya rājānaṃ prāñjalirityuvāca -",
  "S03bsa032_u:1795": "aho prajānāmatibhāgyasampadyāsāṃ tvamevaṃ naradeva goptā /",
  "S03bsa032_u:1796": "dharmānurāgo hi sukhānapekṣastapovanastheṣvapi mṛgya eva // Jm_13.42 //",
  "S03bsa032_u:1797": "mahacchabdo mahārāja tvayyevāyaṃ virājate",
  "S03bsa032_u:1798": "viguṇeṣu guṇoktirhi kṣeparūkṣatarākṣarā // Jm_13.43 //",
  "S03bsa032_u:1799": "vismayo 'nibhṛtatvaṃ vā kiṃ mamaitāvatā tvayi /",
  "S03bsa032_u:1800": "samudra iva ratnānāṃ guṇānāṃ yastvamākaraḥ // Jm_13.44 //",
  "S03bsa032_u:1801": "tadevaṃ tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvācceti dhairyadharmābhyāse ca yogaḥ kārya iti /",
  "S03bsa032_u:1802": "ityunmādayantījātakaṃ trayodaśam /",
  "S03bsa032_u:1804": "(Vaidya 92)",
  "S03bsa032_u:1805": "14. Supāragajātakam",
  "S03bsa032_u:1806": "dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam /",
  "S03bsa032_u:1807": "tadyathānuśrūyate -",
  "S03bsa032_u:1808": "bodhisattvabhūtaḥ kila mahāsattvaḥ paramanipuṇamatirnausārathirbabhūva /",
  "S03bsa032_u:1809": "dharmatā hyeṣā bodhisattvānāṃ prakṛtimedhāvitvādyaduta yaṃ yaṃ śāstrātiśayaṃ jijñāsante kalāviśeṣaṃ vā tasmiṃstasminnadhikatarā bhavanti medhāvino jagataḥ /",
  "S03bsa032_u:1810_0": "atha sa mahātmā viditajyotirgatitvāddigvibhāgeṣvasammūḍhamatiḥ parividitaniyatāgantukautpātikanimittaḥ",
  "S03bsa032_u:1810_1": "kālākālakramakuśalo mīnatoyavarṇabhaumaprakāraśakuniparvatādibhiścihnaiḥ sūpalakṣitasamudradeśaḥ",
  "S03bsa032_u:1810_2": "smṛtimānvijitatandrīnidraḥ śītoṣṇavarṣādiparikhedasahiṣṇurapramādī dhṛtimānāharaṇāpaharaṇakuśalatvādīpsitaṃ",
  "S03bsa032_u:1810_3": "deśaṃ prāpayitā vaṇijāmāsīt /",
  "S03bsa032_u:1811": "tasya paramasiddhayātratvātsupāraga ityeva nāma babhūva /",
  "S03bsa032_u:1812": "tadadhyuṣitaṃ ca pattanaṃ supāragamityevākhyātamāsīt /",
  "S03bsa032_u:1813": "yadetarhi sūpāragamiti jñāyate /",
  "S03bsa032_u:1814": "so 'pi maṅgalasammatatvād vṛddhatve 'pi sāṃyātrikairyātrāsiddhikāmairvahanamabhyarthanasatkārapuraḥsaramāropyate sma /",
  "S03bsa032_u:1815": "atha kadācidbharukacchādabhiprayātāḥ suvarṇabhūmivaṇijo yātrāsiddhikāmāḥ supāragaṃ pattanamupetya taṃ mahāsattvaṃ vahanārohaṇārthamabhyarthayāmāsuḥ /",
  "S03bsa032_u:1816": "sa tānuvāca -",
  "S03bsa032_u:1817": "jarājñayā saṃhriyamāṇadarśane śramābhipātaiḥ pratanūkṛtasmṛtau /",
  "S03bsa032_u:1818": "svadehakṛtye 'pyavasannavikrame sahāyatā kā pariśaṅkyate mayi // Jm_14.1 //",
  "S03bsa032_u:1819": "vaṇija ūcuḥ - viditeyamasmākaṃ yuṣmaccharīrāvasthā /",
  "S03bsa032_u:1820": "satyapi ca vaḥ parākramāsahatve naiva vayaṃ karmaviniyogena yuṣmānāyāsayitumicchāmaḥ / kiṃ tarhi?",
  "S03bsa032_u:1821": "tvatpādapaṅkajasamāśrayasatkṛtena maṅgalyatāmupagatā rajasā tviyaṃ nauḥ /",
  "S03bsa032_u:1822": "durge mahatyapi ca toyanidhāvamuṣmin svasti vrajediti bhavantamupāgatāḥ smaḥ // Jm_14.2 //",
  "S03bsa032_u:1823": "atha sa mahātmā teṣāmanukampayā jarāśithilaśarīro 'pi tadvahanamāruroha /",
  "S03bsa032_u:1824": "tadadhirohaṇācca pramuditamanasaḥ sarva eva te vaṇijo babhūvurniyatamasmākamuttamā yātrāsiddhiriti /",
  "S03bsa032_u:1825_0": "krameṇa cāvajagāhire vividhamīnakulavicaritamanibhṛtajalakalakalārāvamanilabalavilāsapravicalitataraṅgaṃ",
  "S03bsa032_u:1825_1": "bahuvidharatnairbhūmiviśeṣairarpitaraṅgaṃ phenāvalīkusumadāmavicitramasurabalabhujagabhavanaṃ",
  "S03bsa032_u:1825_2": "durāpapātālamaprameyatoyaṃ mahāsamudram /",
  "S03bsa032_u:1826": "(Vaidya 93)",
  "S03bsa032_u:1827": "athendranīlaprakarābhinīlaṃ sūryāṃśutāpādiva khaṃ vilīnam /",
  "S03bsa032_u:1828": "samantato 'ntarhitatīralekhamagādhamammonidhimadhyamīyuḥ // Jm_14.3 //",
  "S03bsa032_u:1829": "teṣāṃ tatrānuprāptānāṃ sāyāhnasamaye mṛdūbhūtakiraṇacakraprabhāve savitari mahadautpātikaṃ paramabhīṣaṇaṃ prādurabhūt /",
  "S03bsa032_u:1830": "vibhidyamānormivikīrṇaphenaścaṇḍānilāsphālanabhīmanādaḥ /",
  "S03bsa032_u:1831": "naibhṛtyanirmuktasamagratoyaḥ kṣaṇena raudraḥ samabhūt samudraḥ // Jm_14.4 //",
  "S03bsa032_u:1832": "utpātavātākalitairmahadbhistoyasthalairbhīmarayairbhramadbhiḥ /",
  "S03bsa032_u:1833": "yugāntakālapracalācaleva bhūmirbabhūvogravapuḥ samudraḥ // Jm_14.5 //",
  "S03bsa032_u:1834": "vidyullatodbhāsuralolajihvā nīlā bhujaṅgā iva naikaśīrṣāḥ /",
  "S03bsa032_u:1835": "āvavrurādityapathaṃ payodāḥ prasaktabhīmastanitānunādāḥ // Jm_14.6 //",
  "S03bsa032_u:1836": "ghanairghanairāvṛtaraśmijālaḥ sūryaḥ krameṇāstamupāruroha /",
  "S03bsa032_u:1837": "dināntalabdhaprasaraṃ samantāttamo ghanībhāvamivājagāma // Jm_14.7 //",
  "S03bsa032_u:1838": "dhārāśarairācchuritormicakre mahodadhāvutpatatīva roṣāt /",
  "S03bsa032_u:1839": "bhīteva naurabhyadhikaṃ cakampe viṣādayantī hṛdayāni teṣām // Jm_14.8 //",
  "S03bsa032_u:1840": "te trāsadīnāśca viṣādamūkā dhīrāḥ pratīkārasasambhramāśca /",
  "S03bsa032_u:1841": "svadevatāyācanatatparāśca bhāvānyathā sattvaguṇaṃ vivavruḥ // Jm_14.9 //",
  "S03bsa032_u:1842": "(Vaidya 94)",
  "S03bsa032_u:1843": "atha te sāṃyātrikāḥ pavanabalacalitasalilavegavaśagayā nāvā paribhramyamāṇā bahubhirapyahobhirnaiva kutaścittīraṃ dadṛśurna ca yathepsitāni samudracihnāni /",
  "S03bsa032_u:1844": "apūrvaireva tu samudracihnairabhivardhamānavaimanasyā bhayaviṣādavyākulatāmupajagmuḥ /",
  "S03bsa032_u:1845": "athaitān supārago bodhisattvo vyavasthāpayannuvāca - anāścaryaṃ khalu mahāsamudramadhyamavagāḍhānāmautpātikakṣobhaparikleśaḥ /",
  "S03bsa032_u:1846": "tadalamatrabhavatāṃ viṣādānuvṛttyā / kutaḥ?",
  "S03bsa032_u:1847": "nāpatpratīkāravidhirviṣādastasmādalaṃ dainyaparigraheṇa /",
  "S03bsa032_u:1848": "dhairyāttu kāryapratipattidakṣāḥ kṛcchrāṇyakṛcchreṇa samuttaranti // Jm_14.10 //",
  "S03bsa032_u:1849": "viṣādadainyaṃ vyavadhūya tasmātkāryāvakāśaṃ kriyayā bhajadhvam /",
  "S03bsa032_u:1850": "prājñasya dhairyajvalitaṃ hi tejaḥ sarvārthasiddhigrahaṇāgrahastaḥ // Jm_14.11 //",
  "S03bsa032_u:1851": "tadyathādhikārāvahitā bhavantu bhavantaḥ /",
  "S03bsa032_u:1852": "iti te sāṃyātrikāstena mahātmanā dhīrīkṛtamanasaḥ kūladarśanotsukamatayaḥ samudramavalokayanto dadṛśuḥ puruṣavigrahānāmuktarūpyakavacānivonmajjato nimajjataśca /",
  "S03bsa032_u:1853": "samyak caiṣāmākṛtinimittamupadhārya savismayāḥ supāragāya nyavedayanta - apūrvaṃ khalvidamiha mahāsamudre cihnamupalabhyate / ete khalu",
  "S03bsa032_u:1854": "āmuktarūpyakavacā iva daityayodhā ghorekṣaṇāḥ khuranikāśavirūpaghoṇāḥ /",
  "S03bsa032_u:1855": "unmajjanāvataraṇasphuraṇaprasaṃgāt krīḍāmivārṇavajale 'nubhavanti ke 'pi // Jm_14.12 //",
  "S03bsa032_u:1856": "supāraga uvāca - naite mānuṣā amānuṣā vā /",
  "S03bsa032_u:1857": "mīnāḥ khalvete /",
  "S03bsa032_u:1858": "yato na bhetavyamebhyaḥ / kintu -",
  "S03bsa032_u:1859": "sudūrapamakṛṣṭāḥ smaḥ pattanadvitayādapi /",
  "S03bsa032_u:1860": "khuramālī samudro 'yaṃ tadyatadhvaṃ nivartitum // Jm_14.13 //",
  "S03bsa032_u:1861": "caṇḍavegavāhinā salilanivahenaikāntahareṇa ca pāścāttyena vāyunā samākṣiptayā nāvā na te sāṃyātrikāḥ śekurvinivartitum /",
  "S03bsa032_u:1862": "athāvagāhamānāḥ krameṇa rūpyaprabhāvabhāsitamanīlaphenanicayapāṇḍuramaparaṃ samudramālokya savismayāḥ supāragamūcuḥ -",
  "S03bsa032_u:1863": "(Vaidya 95)",
  "S03bsa032_u:1864": "svaphenamagnairiva ko 'yamambubhirmahārṇavaḥ śukladukūlavāniva /",
  "S03bsa032_u:1865": "dravānivendoḥ kiraṇānsamudvahansamantato hāsa iva prasarpati // Jm_14.14 //",
  "S03bsa032_u:1866": "supāraga uvāca - kaṣṭam /",
  "S03bsa032_u:1867": "atidūraṃ khalvavagāhyate /",
  "S03bsa032_u:1868": "kṣīrārṇava iti khyāta udadhirdadhimālyasau /",
  "S03bsa032_u:1869": "kṣamaṃ nātaḥ paraṃ gantuṃ śakyate cennivartitum // Jm_14.15 //",
  "S03bsa032_u:1870": "vaṇija ūcuḥ - na khalu śakyate vilambayitumapi vahanaṃ kuta eva sannivartayitumatiśīghravāhitvādvahanasya pratikūlatvācca mārutasyeti /",
  "S03bsa032_u:1871": "atha vyatītya tamapi samudraṃ suvarṇaprabhānurañjitapracalormimālamagnijvālakapilasalilamaparaṃ samudramālokya savismayakautūhalāste vaṇijaḥ supāragaṃ papracchuḥ -",
  "S03bsa032_u:1872": "bālārkalakṣmyeva kṛtāṅgarāgaiḥ samunnamadbhiḥ salilairanīlaiḥ /",
  "S03bsa032_u:1873": "jvalanmahānagnirivāvabhāti ko nāma tasmācca mahārṇavo 'yam // Jm_14.16 //",
  "S03bsa032_u:1874": "supāraga uvāca -",
  "S03bsa032_u:1875": "agnimālīti vikhyātaḥ samudro 'yaṃ prakāśate /",
  "S03bsa032_u:1876": "atīva khalu sādhu syānnivartemahi yadyataḥ // Jm_14.17 //",
  "S03bsa032_u:1877": "iti sa mahātmā nāmamātramakathayattasya saritpaterna toyavaivarṇyakāraṇaṃ dīrghadarśitvāt /",
  "S03bsa032_u:1878": "atha te sāṃyātrikāstamapi samudramatītya puṣparāgendranīlaprabhodyotitasalilaṃ paripakvakuśavananikāśavarṇaṃ samudramālokya kautūhalajātāḥ supāragaṃ papracchuḥ -",
  "S03bsa032_u:1879": "pariṇatakuśaparṇavarṇatoyaḥ salilanidhiḥ katamo nvayaṃ vibhāti /",
  "S03bsa032_u:1880": "sakusuma iva phenabhakticitrairanilajavākalitaistaraṅgabhaṅgaiḥ // Jm_14.18 //",
  "S03bsa032_u:1881": "supāraga uvāca - bhoḥ sārthavāhā nivartanaṃ prati yatnaḥ kriyatām /",
  "S03bsa032_u:1882": "na khalvataḥ kṣamate paraṃ gantum /",
  "S03bsa032_u:1883": "kuśamālī samudro 'yamatyaṅkaśa iva dvipaḥ /",
  "S03bsa032_u:1884": "prasahyāsahyasalilo haranharati no ratim // Jm_14.19 //",
  "S03bsa032_u:1885": "(Vaidya 96)",
  "S03bsa032_u:1886": "atha te vāṇijakāḥ pareṇāpi yatnena nivartayitumaśaknuvantastamapi samudramatītya vaṃśarāgavaiḍūryaprabhāvyatikaraharitasalilamaparaṃ samudramālokya supāragamapṛcchan -",
  "S03bsa032_u:1887": "marakataharitaprabhairjalairvahati navāmiva śādvalaśriyam /",
  "S03bsa032_u:1888": "kumudaruciraphenabhūṣaṇaḥ salilanidhiḥ katamo 'yamīkṣyate // Jm_14.20 //",
  "S03bsa032_u:1889": "atha sa mahātmā tena vaṇigjanasya vyasanopanipātena dahyamānahṛdayo dīrghamuṣṇamabhiniśvasya śanairuvāca -",
  "S03bsa032_u:1890": "atidūramupetāḥ stha duḥkhamasmānnivartitum /",
  "S03bsa032_u:1891": "paryanta iva lokasya nalamālyeṣa sāgaraḥ // Jm_14.21 //",
  "S03bsa032_u:1892": "tacchrutvā te vāṇijakā viṣādoparudhyamānamanaso visrasyamānagātrotsāhā niśvasitamātraparāyaṇāstatraiva niṣeduḥ /",
  "S03bsa032_u:1893_0": "vyatītya ca tamapi samudraṃ sāyāhnasamaye vilambamānaraśmimaṇḍale salilanidhimiva",
  "S03bsa032_u:1893_1": "praveṣṭukāme divasakare samudvartamānasyeva salilanidheraśanīnāmiva ca sampatatāṃ",
  "S03bsa032_u:1893_2": "veṇuvanānāmiva cāgniparigatānāṃ visphuṭatāṃ tumulamatibhīṣaṇaṃ śrutihṛdayavidāraṇaṃ",
  "S03bsa032_u:1893_3": "samudradhvanimaśrauṣuḥ /",
  "S03bsa032_u:1894": "śrutvā ca santrāsavaśagāḥ sphuranmanasaḥ sahasaivotthāya samantato 'nuvilokayanto dadṛśuḥ prapāta iva śvabhra iva ca mahati tamudakaughaṃ nipatantam /",
  "S03bsa032_u:1895": "dṛṣṭvā ca paramabhayaviṣādavihvalāḥ supāragamupetyocuḥ",
  "S03bsa032_u:1896": "nirbhindanniva naḥ śrutīḥ pratibhayaścetāṃsi mathnanniva",
  "S03bsa032_u:1897": "kruddhasyeva saritpaterdhvanirayaṃ dūrādapi śrūyate /",
  "S03bsa032_u:1898": "bhīme śvabhra ivārṇavasya nipatatyetatsamagraṃ jalaṃ",
  "S03bsa032_u:1899": "tatko 'sāvudadhiḥ kimatra ca paraṃ kṛtyaṃ bhavānmanyate // Jm_14.22 //",
  "S03bsa032_u:1900": "atha sa mahātmā sasambhramaḥ kaṣṭaṃ kaṣṭamityuktvā samudramālokayannuvāca -",
  "S03bsa032_u:1901": "yatprāpya na nivartante mṛtyormukhamivāmukham /",
  "S03bsa032_u:1902": "aśivaṃ samupetāḥ stha tadetadvaḍavāmukham // Jm_14.23 //",
  "S03bsa032_u:1903": "tadupaśrutya te vāṇijakā vaḍavāmukhamupetā vayamiti tyaktajīvitāśā maraṇabhayaviklavībhūtamanasaḥ",
  "S03bsa032_u:1904": "sasvaraṃ ruruduḥ kecidvilepuratha cukruśuḥ /",
  "S03bsa032_u:1905": "na kiñcitpratyapadyanta kecittrāsavicetasaḥ // Jm_14.24 //",
  "S03bsa032_u:1906": "(Vaidya 97)",
  "S03bsa032_u:1907": "viśeṣataḥ kecidabhipraṇemurdevendramārtiprahatairmanobhiḥ /",
  "S03bsa032_u:1908": "ādityarudrāṃśca marudvasūṃśca prapedire sāgarameva cānye // Jm_14.25 //",
  "S03bsa032_u:1909": "jepuśca mantrānapare vicitrānanye tu devīṃ vidhivatpraṇemuḥ /",
  "S03bsa032_u:1910": "supāragaṃ kecidupetya tattadviceṣṭamānāḥ karuṇaṃ vilepuḥ // Jm_14.26 //",
  "S03bsa032_u:1911": "āpadgatatrāsaharasya nityaṃ parānukampāguṇasambhṛtasya /",
  "S03bsa032_u:1912": "ayaṃ prabhāvātiśayasya tasya tavābhyupeto viniyogakālaḥ // Jm_14.27 //",
  "S03bsa032_u:1913": "ārtānanāthāñcharaṇāgatānnastvaṃ trātumāvarjaya dhīra cetaḥ /",
  "S03bsa032_u:1914": "ayaṃ hi kopādvaḍavāmukhena cikīrṣati grāsamivārṇavo 'smān // Jm_14.28 //",
  "S03bsa032_u:1915": "nopekṣituṃ yuktamayaṃ janaste vipadyamānaḥ salilaughamadhye /",
  "S03bsa032_u:1916": "nājñāṃ tavātyeti mahāsamudrastadvāryatāmapraśamo 'yamasya // Jm_14.29 //",
  "S03bsa032_u:1917": "atha sa mahātmā mahatyā karuṇayā samāpīḍyamānahṛdayastānvāṇijakānvyavasthāpayannuvāca - astyatrāpi naḥ kaścitpratikāravidhiḥ pratibhāti /",
  "S03bsa032_u:1918": "tattāvatprayokṣye /",
  "S03bsa032_u:1919": "yato muhūrtaṃ dhīrāstāvad bhavantu bhavanta iti /",
  "S03bsa032_u:1920": "atha te vāṇijakā astyatrāpi kila pratīkāravidhirityāśayā samupastambhitadhairyāstadavahitamanasastūṣṇīṃbabhūvuḥ /",
  "S03bsa032_u:1921_0": "atha supārago bodhisattva ekāṃsamuttarāsaṅgaṃ kṛtvā dakṣiṇena jānumaṇḍalenādhiṣṭhāya",
  "S03bsa032_u:1921_1": "nāvaṃ samāvarjitasarvabhāvaḥ praṇamya tathāgatebhyastānsāṃyātrikānāmantrayate sma",
  "S03bsa032_u:1921_2": "- śrṛṇvantvatrabhavantaḥ sāṃyātrikāḥ salilanidhivyomāśrayāśca devaviśeṣāḥ",
  "S03bsa032_u:1922": "smarāmi yata ātmānaṃ yataḥ prāpto 'smi vijñatām /",
  "S03bsa032_u:1923": "nābhijānāmi sañcintya prāṇinaṃ hiṃsutuṃ kvacit // Jm_14.30 //",
  "S03bsa032_u:1924": "anena satyavākyena mama puṇyabalena ca /",
  "S03bsa032_u:1925": "vaḍavāmukhamaprāpya svasti naurvinivartatām // Jm_14.31 //",
  "S03bsa032_u:1926": "(Vaidya 98)",
  "S03bsa032_u:1927": "atha tasya mahātmanaḥ satyādhiṣṭhānabalātpuṇyatejasā saha salilajavena sa māruto vyāvartamānastāṃ nāvaṃ nivartayāmāsa /",
  "S03bsa032_u:1928": "nivṛttāṃ tu tāṃ nāvamabhisamīkṣya te vāṇijakāḥ paramavismayapraharṣoddhatamānasā nivṛttā nauriti praṇāmasabhājanapuraḥsaraṃ supāragāya nyavedayanta /",
  "S03bsa032_u:1929": "atha sa mahātmā tānvāṇijakānuvāca - sthirībhavantu bhavantaḥ /",
  "S03bsa032_u:1930": "śīghramāropyantāṃ śītāni /",
  "S03bsa032_u:1931": "iti ca tena samādiṣṭāḥ pramodādudbhūtabalotsāhāste tadadhikṛtāstathā cakruḥ /",
  "S03bsa032_u:1932": "atha muditajanaprahāsanādā pravitatapāṇḍuraśītacārupakṣā /",
  "S03bsa032_u:1933": "salilanidhigatā rarāja sā naurgatajalade nabhasīva rājahaṃsī // Jm_14.32 //",
  "S03bsa032_u:1934_0": "nivṛttāyāṃ tu tasyāṃ nāvyanukūlasalilamārutāyāṃ vimānalīlayā svecchayaiva cābhiprayātāyāṃ",
  "S03bsa032_u:1934_1": "nātiśyāmībhūtasandhyāṅgarāgāsu pravitanyamānatamovitānāsvālakṣitanakṣatrabhūṣaṇāsu",
  "S03bsa032_u:1934_2": "dikṣu kiñcidavaśeṣaprabhe divasakaramārge pravṛttakṣaṇadādhikāre supāragastānvāṇijakānuvāca",
  "S03bsa032_u:1934_3": "- bhoḥ sārthavāhā nalamāliprabhṛtibhyo yathādṛṣṭebhyaḥ samudrebhyo vālukāḥ pāṣāṇāśca",
  "S03bsa032_u:1934_4": "vahanamāropyantāṃ yāvatsahate /",
  "S03bsa032_u:1935": "evamidaṃ yānapātraṃ nirghātabharīkrāntaṃ na ca pārśvāni dāsyati,",
  "S03bsa032_u:1936": "maṅgalasammatāścaite vālukāpāṣāṇā niyataṃ lābhasiddhaye vo bhaviṣyantīti /",
  "S03bsa032_u:1937": "atha te sāṃyātrikāḥ supāragapremabahumānāvarjitamatibhirdevatābhiranupradarśitebhyaḥ sthalebhya ādāya vālukāpāṣāṇabuddhyā vaiḍūryādīni ratnāni vahanamāropayāmāsuḥ /",
  "S03bsa032_u:1938": "tenaiva caikarātreṇa sā naurbharukacchamupajagāma /",
  "S03bsa032_u:1939": "atha prabhāte rajatendranīlavaiḍūryahemapratipūrṇanaukāḥ /",
  "S03bsa032_u:1940": "svadeśatīrāntamupāgatāste prītyā tamānarcurudīrṇaharṣāḥ // Jm_14.33 //",
  "S03bsa032_u:1941": "tadevaṃ dharmāśrayaṃ satyavacanamapyāpadaṃ nudati prāgeva tatphalamiti dharmānuvartinā bhavitavyam /",
  "S03bsa032_u:1942": "kalyāṇamitrāśrayavarṇe 'pi vācyamevaṃ kalyāṇamitrāśritāḥ śreyaḥ prāpnuvantīti /",
  "S03bsa032_u:1943": "iti supāragajātakaṃ caturdaśam /",
  "S03bsa032_u:1945": "(Vaidya 99)",
  "S03bsa032_u:1946": "15. Matsyajātakam",
  "S03bsa032_u:1947": "śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam /",
  "S03bsa032_u:1948": "tadyathānuśrūyate -",
  "S03bsa032_u:1949_0": "bodhisattvaḥ kila kasmiṃścinnātimahati kahlāratāmarasakamalakuvalayavibhūṣitarucirasalile",
  "S03bsa032_u:1949_1": "haṃsakāraṇḍavacakravākamithunopaśobhite tīrāntaruhatarukusumāvakīrṇe sarasi matsyādhipatirbabhūva /",
  "S03bsa032_u:1950": "svabhyastabhāvācca bahuṣu janmāntareṣu parārthacaryāyāstatrastho 'pi parahitasukhapratipādanavyāpāro babhūva /",
  "S03bsa032_u:1951": "abhyāsayogāddhi śubhāśubhāni karmāṇi sātmyena bhavanti puṃsām /",
  "S03bsa032_u:1952": "tathāvidhānyeva yadaprayatnājjanmāntare svapna ivācaranti // Jm_15.1 //",
  "S03bsa032_u:1953": "iṣṭānāmiva ca sveṣāmapatyānāmupari niviṣṭahārdo mahāsattvasteṣāṃ mīnānāṃ dānapriyavacanārthacaryādikramaiḥ paramanugrahaṃ cakāra /",
  "S03bsa032_u:1954": "anyonyahiṃsāpraṇayaṃ niyacchanparasparaprema vivardhayaṃśca /",
  "S03bsa032_u:1955": "yogādupāyajñatayā ca teṣāṃ vismārayāmāsa sa matsyavṛttam // Jm_15.2 //",
  "S03bsa032_u:1956": "tattena samyakparipālyamānaṃ vṛddhiṃ parāṃ mīnakulaṃ jagāma /",
  "S03bsa032_u:1957": "puraṃ vinirmuktamivopasargairnyāyapravṛttena narādhipena // Jm_15.3 //",
  "S03bsa032_u:1958": "atha kadācitsattvānāṃ bhāgyasampadvaikalyātpramādācca varṣādhikṛtānāṃ devaputrāṇāṃ na samyagdevo vavarṣa /",
  "S03bsa032_u:1959": "athāsamyagvarṣiṇi deve tatsaraḥ phullakadambakusumagaureṇa navasalilena na yathāpuramāpupūre /",
  "S03bsa032_u:1960_0": "krameṇa copagate nidāghakālasamaye paṭutaradīptibhiḥ khedālasagatibhiriva ca dinakarakiraṇaistadabhitaptayā",
  "S03bsa032_u:1960_1": "ca dharaṇyā jvālānugateneva ca hlādābhi lāṣiṇā mārutena tarṣavaśādiva pratyahamāpīyamānaṃ",
  "S03bsa032_u:1960_2": "tatsaraḥ palvalībabhūva /",
  "S03bsa032_u:1961": "nidāghakāle jvalito vivasvāñjvālābhivarṣīva paṭuśca vāyuḥ /",
  "S03bsa032_u:1962": "jvarāturevāśiśirā ca bhūmistoyāni roṣādiva śoṣayanti // Jm_15.4 //",
  "S03bsa032_u:1963": "(Vaidya 100)",
  "S03bsa032_u:1964": "atha bodhisattvo vāyasagaṇairapi paritarkyamāṇaṃ prāgeva salilatīrāntacāribhiḥ pakṣigaṇairviṣādadainyavaśagaṃ vispanditamātraparāyaṇaṃ mīnakulamavekṣya karuṇāyamānaścintāmāpede /",
  "S03bsa032_u:1965": "kaṣṭā bateyamāpadāpatitā mīnānām /",
  "S03bsa032_u:1966": "pratyahaṃ kṣīyate toyaṃ spardhamānamivāyuṣā /",
  "S03bsa032_u:1967": "adyāpi ca cireṇaiva lakṣyate jaladāgamaḥ // Jm_15.5 //",
  "S03bsa032_u:1968": "apayānakramo nāsti netāpyanyatra ko bhavet /",
  "S03bsa032_u:1969": "asmadvyasanasaṃkṛṣṭāḥ samāyānti ca no dviṣaḥ // Jm_15.6 //",
  "S03bsa032_u:1970": "asya niḥsaṃśayamime toyaśeṣasya saṃkṣayāt /",
  "S03bsa032_u:1971": "sphuranto bhakṣayiṣyante śatrubhirmama paśyataḥ // Jm_15.7 //",
  "S03bsa032_u:1972": "tatkimatra prāptakālaṃ syāditi vimṛśansa mahātmā satyādhiṣṭhānamekamārtāyanaṃ dadarśa /",
  "S03bsa032_u:1973": "karuṇayā ca samāpīḍyamānahṛdayo dīrghamuṣṇamabhiniśvasya nabhaḥ samullokayannavāca -",
  "S03bsa032_u:1974": "smarāmi na prāṇivadhaṃ yathāhaṃ sañcintya kṛcchre parame 'pi kartum /",
  "S03bsa032_u:1975": "anena satyena sarāṃsi toyairāpūrayanvarṣatu devarājaḥ // Jm_15.8 //",
  "S03bsa032_u:1976_0": "atha tasya mahātmanaḥ puṇyopacayaguṇātsatyādhiṣṭhānabalāttadabhiprasāditadevanāgayakṣānubhāvācca",
  "S03bsa032_u:1976_1": "samantatastoyābalambibimbā gambhīramadhuranirghoṣā vidyullatālaṅkṛtanīlavipulaśikharā",
  "S03bsa032_u:1976_2": "vijṛmbhamāṇā iva pravisarpibhiḥ śikharabhujaiḥ pariṣvajamānā iva cānyonyamakālameghāḥ",
  "S03bsa032_u:1976_3": "kālameghāḥ prādurabhavan /",
  "S03bsa032_u:1977": "diśāṃ pramiṇvanta iva prayāmaṃ śṛṅgairvitanvanta ivāndhakāram /",
  "S03bsa032_u:1978": "nabhastalādarśagatā virejuśchāyā girīṇāmiva kālameghāḥ // Jm_15.9 //",
  "S03bsa032_u:1979": "saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ /",
  "S03bsa032_u:1980": "prasaktamandrastanitā virejurdhīraprahāsādiva te ghanaughāḥ // Jm_15.10 //",
  "S03bsa032_u:1981": "muktā vimuktā iva tairvimuktā dhārā nipetuḥ praśaśāma reṇuḥ /",
  "S03bsa032_u:1982": "gandhaścacārānibhṛto dharaṇyāṃ vikīryamāṇo jaladānilena // Jm_15.11 //",
  "S03bsa032_u:1983": "(Vaidya 101)",
  "S03bsa032_u:1984": "nidāghasamparkavivardhito 'pi tirobabhūvārkakaraprabhāvaḥ /",
  "S03bsa032_u:1985": "phenāvalīvyākulamekhalāni toyāni nimnābhimukhāni sasruḥ // Jm_15.12 //",
  "S03bsa032_u:1986": "muhurmuhuḥ kāñcanapiñjarābhirbhābhirdigantānanurañjayantī /",
  "S03bsa032_u:1987": "payodatūryasvanalabdhaharṣā vidyullatā nṛttamivācacāra // Jm_15.13 //",
  "S03bsa032_u:1988_0": "atha bodhisattvaḥ samantato 'bhiprasṛtairāpāṇḍubhiḥ salilapravāhairāpūryamāṇe sarasi",
  "S03bsa032_u:1988_1": "dhārānipātasamakālameva vidrute vāyasādye pakṣigaṇe pratilabdhajīvitāśe ca pramudite",
  "S03bsa032_u:1988_2": "mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyamābabhāṣe -",
  "S03bsa032_u:1989": "udgarja parjanya gabhīradhīraṃ pramodamudvāsaya vāyasānām /",
  "S03bsa032_u:1990": "ratnāyamānāni payāṃsi varṣansaṃsaktavidyujjvalitadyutīni // Jm_15.14 //",
  "S03bsa032_u:1991": "tadupaśrutya śakro devānāmindraḥ paramavismitamanāḥ sākṣādabhigamyainamabhisaṃrādhayannuvāca -",
  "S03bsa032_u:1992": "tavaiva khalveṣa mahānubhāva matsyendra satyātiśayaprabhāvaḥ /",
  "S03bsa032_u:1993": "āvarjitā yatkalaśā iveme kṣaranti ramyastanitāḥ payodāḥ // Jm_15.15 //",
  "S03bsa032_u:1994": "mahatpramādaskhalitaṃ tvidaṃ me yannāma kṛtyeṣu bhavadvidhānām /",
  "S03bsa032_u:1995": "lokārthamabhyudyatamānasānāṃ vyāpārayogaṃ na samabhyupaimi // Jm_15.16 //",
  "S03bsa032_u:1996": "cintāṃ kṛthā mā tadataḥ paraṃ tvaṃ satāṃ hi kṛtyodvahane 'smi dhuryaḥ /",
  "S03bsa032_u:1997": "deśo 'pyayaṃ tvadguṇasaṃśrayeṇa bhūyaśca naivaṃ bhavitārtivaśyaḥ // Jm_15.17 //",
  "S03bsa032_u:1998": "ityevaṃ priyavacanaiḥ saṃrādhya tatraivāntardadhe /",
  "S03bsa032_u:1999": "tacca saraḥ parāṃ toyasamṛddhimavāpa /",
  "S03bsa032_u:2000": "tadevaṃ śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam /",
  "S03bsa032_u:2001": "iti matsyajātakaṃ pañcadaśam /",
  "S03bsa032_u:2003": "(Vaidya 102)",
  "S03bsa032_u:2004": "16. Vartakāpītakajātakam",
  "S03bsa032_u:2005": "satyaparibhāvitāṃ vācamagnirapi na prasahate laṅghayitumiti satyavacane 'bhiyogaḥ karaṇīyaḥ /",
  "S03bsa032_u:2006": "tadyathānuśrūyate -",
  "S03bsa032_u:2007": "bodhisattvaḥ kilānyatamasminnaraṇyāyatane vartakāpotako bhavati sma /",
  "S03bsa032_u:2008_0": "sa katipayarātrodbhinnāṇḍakośaḥ pravirokṣyamāṇataruṇapakṣaḥ paridurbalatvādalakṣyamāṇāṅgapratyaṅgapradeśaḥ",
  "S03bsa032_u:2008_1": "svamātāpitṛprayatnaracite tṛṇagahanopagūḍhe gulmalatāsaṃniśrite nīḍe saṃbahulairbhrātṛbhiḥ",
  "S03bsa032_u:2008_2": "sārdhaṃ prativasati sma /",
  "S03bsa032_u:2009": "tadavastho 'pi cāpariluptadharmasaṃjñatvānmātāpitṛbhyāmupahṛtānprāṇino necchati smābhyavahartum /",
  "S03bsa032_u:2010": "yadeva tvasya tṛṇabījanyagrodhaphalādyupajahraturmātāpitarau tenaiva vartayāmāsa /",
  "S03bsa032_u:2011": "tasya tayā rūkṣālpāhāratayā na kāyaḥ puṣṭimupayayau /",
  "S03bsa032_u:2012": "nāpi pakṣau samyakpravirurohatuḥ /",
  "S03bsa032_u:2013": "itare tu vartakāpotakā yathopanītamāhāramabhyavaharanto balavantaḥ sañjātapakṣāśca babhūvuḥ /",
  "S03bsa032_u:2014": "dharmatā hyeṣā yaduta -",
  "S03bsa032_u:2015": "dharmādharmanirāśaṅkaḥ sarvāśī sukhamedhate /",
  "S03bsa032_u:2016": "dharmyāṃ tu vṛttimanvicchanvicitāśīha duḥkhitaḥ // Jm_16.1 //",
  "S03bsa032_u:2017": "[api coktaṃ bhagavatā - sujīvitamahrīkeṇeti gāthādvayam /",
  "S03bsa032_u:2018": "sujīvitamahrīkeṇa dhvāṅkṣeṇāśucikarmaṇā /",
  "S03bsa032_u:2019": "praskandinā pragalbhena susaṃkliṣṭaṃ tu jīvitam // Jm_16.2 //",
  "S03bsa032_u:2020": "hrīmatā tviha durjīvaṃ nityaṃ śucigaveṣiṇā /",
  "S03bsa032_u:2021": "saṃlīnenāpragalbhena śuddhājīvena jīvatā // Jm_16.3 //",
  "S03bsa032_u:2022": "iti gāthādvayametadāryasthāvirīyakanikāye paṭhyate /",
  "S03bsa032_u:2023_0": "teṣāmevamavasthānāṃ nātidūre mahānvanadāvaḥ pratibhayaprasaktaninado vijṛmbhamāṇadhūmarāśirvikīryamāṇajvālāvalīlolavisphuliṅgaḥ",
  "S03bsa032_u:2023_1": "santrāsano vanacarāṇāmanayo vanagahanānāṃ prādurabhavat /",
  "S03bsa032_u:2024": "sa mārutādhūrṇitaviprakīrṇairjvālābhujairnṛttaviśeṣacitraiḥ /",
  "S03bsa032_u:2025": "valganniva vyākuladhūmakeśaḥ sasvāna teṣāṃ dhṛtimādadānaḥ // Jm_16.4 //",
  "S03bsa032_u:2026": "caṇḍānilāsphālanacañcalāni bhayadrutānīva vane tṛṇāni /",
  "S03bsa032_u:2027": "so 'gniḥ sasaṃrambha ivābhipatya sphuratsphuliṅgaprakaro dadāha // Jm_16.5 //",
  "S03bsa032_u:2028": "(Vaidya 103)",
  "S03bsa032_u:2029": "bhayadrutodbhrāntavihaṅgasārthaṃ paribhramadbhītamṛgaṃ samantāt /",
  "S03bsa032_u:2030": "dhūmaughamagnaṃ paṭuvahniśabdaṃ vanaṃ tadārtyeva bhṛśaṃ rarāsa // Jm_16.6 //",
  "S03bsa032_u:2031": "krameṇa cotpīḍyamāna iva sa vahniḥ paṭunā mārutena tṛṇagahanānusārī teṣāṃ nīḍasamīpamupajagāma /",
  "S03bsa032_u:2032": "atha te vartakāpotakā bhayavirasavyākulavirāvāḥ parasparanirapekṣāḥ sahasā samutpetuḥ /",
  "S03bsa032_u:2033": "paridurbalatvādasañjātapakṣatvācca bodhisattvastu notpatituṃ prayatnaṃ cakāra /",
  "S03bsa032_u:2034": "viditātmaprabhāvastvasaṃbhrānta eva sa mahāsattvaḥ sarabhasamivopasarpantamagniṃ sānunayamityuvāca -",
  "S03bsa032_u:2035": "vyarthābhidhānacaraṇo 'smyavirūḍhapakṣastvatsambhramācca pitarāvapi me praḍīnau /",
  "S03bsa032_u:2036": "tvadyogyamasti na ca kiñcidihātitheyamasmānnivartitumatastava yuktamagne // Jm_16.7 //",
  "S03bsa032_u:2037": "ityukte satyaparibhāvitavacasā tena mahāsattvena -",
  "S03bsa032_u:2038": "udīryamāṇo 'pyanilena so 'gnirviśuṣkasaṃsaktatṛṇe 'pi kakṣe /",
  "S03bsa032_u:2039": "nadīmiva prāpya vivṛddhatoyāṃ tadvācamāsādya śaśāma sadyaḥ // Jm_16.8 //",
  "S03bsa032_u:2040": "adyāpi taṃ himavati prathitaṃ pradeśaṃ dāvāgniruddhataśikho 'pi samīraṇena /",
  "S03bsa032_u:2041": "mantrābhiśapta iva naikaśirā bhujaṅgaḥ saṅkocamandalulitārcirupaiti śāntim // Jm_16.9 //",
  "S03bsa032_u:2042": "tatkimidamupanītamiti? ucyate -",
  "S03bsa032_u:2043": "velāmiva pracalitormiphaṇaḥ samudraḥ śikṣāṃ munīndravihitāmiva satyakāmaḥ /",
  "S03bsa032_u:2044": "satyātmanāmiti na laṅghayituṃ yadājñāṃ śaktaḥ kṛśānurapi satyamato na jahyāt // Jm_16.10 //",
  "S03bsa032_u:2045": "tadevaṃ satyavacanaparibhāvitāṃ vācamagnirapi na prasahate laṅghayitumiti satyavacane 'bhiyogaḥ karaṇīyaḥ /",
  "S03bsa032_u:2046": "tathāgatavarṇe 'pi vācyamiti /",
  "S03bsa032_u:2047": "iti vartakāpotakajātakaṃ ṣoḍaśam /",
  "S03bsa032_u:2049": "(Vaidya 104)",
  "S03bsa032_u:2050": "17. Kumbhajātakam",
  "S03bsa032_u:2051": "anekadoṣopasṛṣṭamatikaṣṭaṃ madyapānamiti sādhavaḥ paramapyasmādvārayanti prāgevātmānamiti /",
  "S03bsa032_u:2052": "tadyathānuśrūyate -",
  "S03bsa032_u:2053": "bodhisattvaḥ kila karuṇātiśayaparibhāvitamatiḥ parahitasukhopapādanaparaḥ puṇyāṃ pratipadamudbhāvayandānadamasaṃyamādibhiḥ kadācicchakrā devānāmindro babhūva /",
  "S03bsa032_u:2054": "sa prakarṣiṇāmapi divyānāṃ viṣayasukhānāṃ nikāmalābhī sannapi karuṇāvaśagatvānnaiva lokārthacaryāsamudyogaśithilaṃ manaścakāra /",
  "S03bsa032_u:2055": "prāyeṇa lakṣmīmadiropayogājjāgarti naivātmahite 'pi lokaḥ /",
  "S03bsa032_u:2056": "surendralakṣmyāpi tu nirmado 'sāvabhūtparārtheṣvapi jāgarūkaḥ // Jm_17.1 //",
  "S03bsa032_u:2057": "anekatīvravyasanātureṣu sattveṣu bandhuṣviva jātahārdaḥ /",
  "S03bsa032_u:2058": "dhairyātsvabhāvajñatayāśritaśca nāsau visasmāra parārthacaryām // Jm_17.2 //",
  "S03bsa032_u:2059_0": "atha kadācitsa mahātmā manuṣyalokamavalokayannanukampāsamāvarjitena maitrasnigdhena",
  "S03bsa032_u:2059_1": "svabhāvamahatā cakṣuṣā dadarśa sarvamitraṃ nāma rājānamakalyāṇamitrasaṃparkadoṣāt",
  "S03bsa032_u:2059_2": "sapaurajānapadaṃ madyapānaprasaṅgābhimukham /",
  "S03bsa032_u:2060": "tatra cāsyādoṣadarśitāmavekṣya mahādoṣatāṃ ca madyapānasya sa mahātmā mahatyā karuṇayā samāpīḍyamānahṛdayaścintāmāpede /",
  "S03bsa032_u:2061": "kaṣṭā bateyamāpadāpatitā lokasya /",
  "S03bsa032_u:2062": "pramukhasvādu pānaṃ hi doṣadarśanaviklavān /",
  "S03bsa032_u:2063": "śreyaso 'paharatyeva ramaṇīyamivāpatham // Jm_17.3 //",
  "S03bsa032_u:2064": "tatkimatra prāptakālaṃ syāt?",
  "S03bsa032_u:2065": "bhavatu dṛṣṭam /",
  "S03bsa032_u:2066": "pradhānabhūtasya viceṣṭitāni jano 'nukartuṃ niyatasvabhāvaḥ /",
  "S03bsa032_u:2067": "ityatra rājaiva cikitsanīyaḥ śubhāśubhaṃ tatprabhavaṃ hi loke // Jm_17.4 //",
  "S03bsa032_u:2068_0": "iti viniścitya sa mahāsattvastaptakāñcanavarṇamāparuṣodgrathitajaṭāviṭapadharaṃ valkalājinasaṃvītamojasvi",
  "S03bsa032_u:2068_1": "brāhmaṃ vapurabhinirmāya surāpūrṇaṃ ca vāmapārśvasthaṃ nātibṛhantaṃ kumbhaṃ sarvamitrasya rājñaḥ (Vaidya 105)",
  "S03bsa032_u:2069": "pariṣadi saṃniṣaṇṇasya prastāvopanatāsu pravṛttāsu surāsavaśīdhumaireyamadhukathāsu purato 'ntarikṣe prādurabhūt /",
  "S03bsa032_u:2070": "vismayabahumānāvarjitena ca prāñjalinā tena janenābhyutthāya pratyarcyamānaḥ sajala iva jaladharo gambhīramabhi dannuccairuvāca -",
  "S03bsa032_u:2071": "puṣpamālāhasatkaṇṭhamimaṃ bharitamākaṇṭham /",
  "S03bsa032_u:2072": "avataṃsakṛtākumbhaṃ kretumicchati kaḥ kumbham // Jm_17.5 //",
  "S03bsa032_u:2073": "savalayamiva puṣpamālayā pravitatayānilakampalīlayā /",
  "S03bsa032_u:2074": "kisalayaracanāsamutkaṭaṃ ghaṭamimamicchati kaḥ krayeṇa vaḥ // Jm_17.6 //",
  "S03bsa032_u:2075": "athainaṃ sa rājā vismayāvarjitakautūhalaḥ sabahumānamīkṣamāṇaḥ kṛtāñjaliruvāca -",
  "S03bsa032_u:2076": "dīptyā navārka iva cārutayā śaśīva saṃlakṣyase ca vapuṣānyatamo munīnām /",
  "S03bsa032_u:2077": "tadvaktumarhasi yathā vidito 'si loke saṃbhāvanā hi guṇatastvayi no vicitrā // Jm_17.7 //",
  "S03bsa032_u:2078": "śakra uvāca -",
  "S03bsa032_u:2079": "paścādapi jñāsyasi yo 'hamasmi ghaṭaṃ tvidaṃ kretumito ghaṭasva /",
  "S03bsa032_u:2080": "na ced bhayaṃ te paralokaduḥkhādihaiva tīvravyasanāgamādvā // Jm_17.8 //",
  "S03bsa032_u:2081": "rājovāca - apūrvaḥ khalvayamatrabhavataḥ paśya vikrayārambhaḥ /",
  "S03bsa032_u:2082": "guṇasaṃvarṇanaṃ nāma doṣāṇāṃ ca nigūhanam /",
  "S03bsa032_u:2083": "prasiddha iti lokasya paṇyānāṃ vikrayakramaḥ // Jm_17.9 //",
  "S03bsa032_u:2084": "yukto vānṛtabhīrūṇāṃ tvadvidhānāmayaṃ vidhiḥ /",
  "S03bsa032_u:2085": "na hi kṛcchre 'pi saṃtyaktuṃ satyamicchanti sādhavaḥ // Jm_17.10 //",
  "S03bsa032_u:2086": "tadācakṣva mahābhāga pūrṇaḥ kasya ghaṭo nvayam /",
  "S03bsa032_u:2087": "kiṃ vā vinimaye prāpyamasmattastvādṛśairapi // Jm_17.11 //",
  "S03bsa032_u:2088": "śakra uvāca - śrūyatāṃ mahārāja",
  "S03bsa032_u:2089": "nāyaṃ toyadavicyutasya payasaḥ pūrṇo na tīrthāmbhasaḥ",
  "S03bsa032_u:2090": "kaiñjalkasya sugandhino na madhunaḥ sarpirviśeṣasya vā /",
  "S03bsa032_u:2091": "(Vaidya 106)",
  "S03bsa032_u:2092": "na kṣīrasya vijṛmbhamāṇakumudavyabhrendupādacchaveḥ",
  "S03bsa032_u:2093": "pūrṇaḥ pāpamayasya yasya tu ghaṭastasya prabhāvaṃ śṛṇu // Jm_17.12 //",
  "S03bsa032_u:2094": "yatpītvā madadoṣavihvalatayā svatantraścaran",
  "S03bsa032_u:2095": "deśeṣvaprapateṣvapi prapatito mandaprabhāvasmṛtiḥ /",
  "S03bsa032_u:2096": "bhakṣyābhakṣyavicāraṇāvirahitastattatsamāsvādayet",
  "S03bsa032_u:2097": "tatsaṃpūrṇamimaṃ gataṃ krayapathaṃ krīṇīta kumbhādhamam // Jm_17.13 //",
  "S03bsa032_u:2098": "anīśaḥ sve citte vicarati yayā saṃhṛtamatir",
  "S03bsa032_u:2099": "dviṣāṃ hāsāyāmaṃ samupajanayangauriva jaḍaḥ /",
  "S03bsa032_u:2100": "sadomadhye nṛtyetsvamukhapaṭahenāpi ca yayā",
  "S03bsa032_u:2101": "krayārhā seyaṃ vaḥ śubhavirahitā kumbhanihitā // Jm_17.14 //",
  "S03bsa032_u:2102": "pītvocitāmapi jahāti yathātmalajjāṃ",
  "S03bsa032_u:2103": "nirgranthavadvasanasaṃyamakhedamuktaḥ /",
  "S03bsa032_u:2104": "dhīraṃ caretpathiṣu paurajanākuleṣu",
  "S03bsa032_u:2105": "sā paśyatāmupagatā nihitātra kumbhe // Jm_17.15 //",
  "S03bsa032_u:2106": "yatpītvā vamathusamudgatānnaliptā",
  "S03bsa032_u:2107": "niḥśaṅkaiḥ śvabhiravalihyamānavaktrāḥ /",
  "S03bsa032_u:2108": "niḥsaṃjñā nṛpatipathiṣvapi svapanti",
  "S03bsa032_u:2109": "prakṣiptaṃ krayasubhagaṃ tadatra kumbhe // Jm_17.16 //",
  "S03bsa032_u:2110": "upayujya yanmadabalādabalā vinibandhayedapi tarau pitarau /",
  "S03bsa032_u:2111": "gaṇayecca sā dhanapatiṃ na patiṃ tadidaṃ ghaṭe vinihitaṃ nihitam // Jm_17.17 //",
  "S03bsa032_u:2112": "yāṃ pītavanto madaluptasaṃjñā vṛṣṇyandhakā vismṛtabandhubhāvāḥ /",
  "S03bsa032_u:2113": "parasparaṃ niṣpipiṣurgadābhirunmādanī sā nihiteha kumbhe // Jm_17.18 //",
  "S03bsa032_u:2114": "yatra prasaktāni kulāni neśurlakṣmīniketānyuditoditāni /",
  "S03bsa032_u:2115": "ucchedanī vittavatāṃ kulānāṃ seyaṃ ghaṭe krayyatayādhirūḍhā // Jm_17.19 //",
  "S03bsa032_u:2116": "(Vaidya 107)",
  "S03bsa032_u:2117": "aniyataruditasthitavihasitavāgjaḍagurunayano grahavaśaga iva /",
  "S03bsa032_u:2118": "paribhavabhavanaṃ bhavati ca niyataṃ yadupahatamatistadidamiha ghaṭe // Jm_17.20 //",
  "S03bsa032_u:2119": "pravayaso 'pi yadākulacetanāḥ svahitamārgasamāśrayakātarāḥ /",
  "S03bsa032_u:2120": "bahu vadantyasamīkṣitaniścayaṃ krayapathena gataṃ tadidaṃ ghaṭe // Jm_17.21 //",
  "S03bsa032_u:2121": "yasyā doṣātpūrvadevāḥ pramattā lakṣmīmoṣaṃ devarājādavāpya /",
  "S03bsa032_u:2122": "trāṇāpekṣāstoyarāśau mamajjustasyāḥ pūrṇaṃ kumbhametaṃ vṛṇīta // Jm_17.22 //",
  "S03bsa032_u:2123": "brūyādasatyamapi satyamiva pratītaḥ kuryādakāryamapi kāryamiva prahṛṣṭaḥ /",
  "S03bsa032_u:2124": "yasyā guṇena sadasatsadasacca vidyācchāpasya mūrtiriva sā nihiteha kumbhe // Jm_17.23 //",
  "S03bsa032_u:2125": "unmādavidyāṃ vyasanapratiṣṭhāṃ sākṣādalakṣmīṃ jananīmaghānām /",
  "S03bsa032_u:2126": "advaitasiddhāṃ kalipaddhatiṃ tāṃ krīṇīta ghorāṃ manasastamistrām // Jm_17.24 //",
  "S03bsa032_u:2127": "parimuṣitamatiryayā nihanyādapi pitaraṃ jananīmanāgasaṃ vā /",
  "S03bsa032_u:2128": "avigaṇitasukhāyatiryatiṃ vā krayavidhinā nṛpa tāmito gṛhāṇa // Jm_17.25 //",
  "S03bsa032_u:2129": "evaṃvidhaṃ madyamidaṃ narendra sureti loke prathitaṃ surābha /",
  "S03bsa032_u:2130": "na pakṣapāto 'sti guṇeṣu yasya sa kretumudyogamidaṃ karotu // Jm_17.26 //",
  "S03bsa032_u:2131": "(Vaidya 108)",
  "S03bsa032_u:2132": "niṣevya yadduścaritaprasaktāḥ patanti bhīmānnarakaprapātān /",
  "S03bsa032_u:2133": "tiryaggatiṃ pretadaridratāṃ ca ko nāma taddraṣṭumapivyavasyet // Jm_17.27 //",
  "S03bsa032_u:2134": "laghurapi ca vipāko madyapānasya yaḥ syānmanujagatigatānāṃ śīladṛṣṭīḥ sa hanti /",
  "S03bsa032_u:2135": "jvalitadahanaraudre yena bhūyo 'pyavīcau nivasati pitṛloke hīnatiryakṣu caiva // Jm_17.28 //",
  "S03bsa032_u:2136": "śīlaṃ nimīlayati hanti yaśaḥ prasahya lajjāṃ nirasyati matiṃ malinīkaroti /",
  "S03bsa032_u:2137": "yannāma pītamupahanti guṇāṃśca tāṃstāṃstatpātumarhasi kathaṃ nṛpa madyamadya // Jm_17.29 //",
  "S03bsa032_u:2138": "atha sā rājā taistasya hṛdayagrāhakairhetumadbhirvacobhiravagamitamadyapānadoṣo madyaprasaṅgādapavṛttābhilāṣaḥ śakramityuvāca -",
  "S03bsa032_u:2139": "snigdhaḥ pitā vinayabhaktiguṇād gururvā yadvaktumarhati nayānayavinmunirvā /",
  "S03bsa032_u:2140": "tāvattvayā svabhihitaṃ hitakāmyayā metatkarmaṇā vidhivadarcayituṃ yatiṣye // Jm_17.30 //",
  "S03bsa032_u:2141": "idaṃ ca tāvatsubhāṣitapratipūjanamarhati no 'trabhavān pratigrahītum /",
  "S03bsa032_u:2142": "dadāmi te grāmavarāṃśca pañca dāsīśataṃ pañca gavāṃ śatāni /",
  "S03bsa032_u:2143": "sadaśvayuktāṃśca rathāndaśemānhitasya vaktā hi gururmamāsi // Jm_17.31 //",
  "S03bsa032_u:2144": "yadvā mayānyatkaraṇīyaṃ tatsaṃdeśādarhatyatrabhavānbhūyo 'pi māmanugrahītum /",
  "S03bsa032_u:2145": "śakra uvāca -",
  "S03bsa032_u:2146": "artho 'sti na grāmavarādinā me surādhipaṃ māmabhigaccha rājan /",
  "S03bsa032_u:2147": "saṃpūjanīyastu hitasya vaktā vākpragraheṇa pratipanmayena // Jm_17.32 //",
  "S03bsa032_u:2148": "(Vaidya 109)",
  "S03bsa032_u:2149": "ayaṃ hi panthā yaśasaḥ śriyaśca paratra saukhyasya ca tasya tasya /",
  "S03bsa032_u:2150": "apāsya tasmānmadirāprasaṅgaṃ dharmāśrayānmadviṣayaṃ bhajasva // Jm_17.33 //",
  "S03bsa032_u:2151": "ityuktvā śakrastatraivāntardadhe /",
  "S03bsa032_u:2152": "sa ca rājā sapaurajānapado madyapānādvirarāma /",
  "S03bsa032_u:2153": "tadevamanekadoṣopasṛṣṭamatikaṣṭaṃ madyapānamiti sādhavaḥ paramasmādvārayanti prāgevātmānamiti /",
  "S03bsa032_u:2154": "evaṃ lokahitaḥ pūrvajanmasvapi sa bhagavāniti tathāgatavarṇe 'pi vācyam /",
  "S03bsa032_u:2155": "iti kumbhajātakaṃ saptadaśam /",
  "S03bsa032_u:2157": "(Vaidya 110)",
  "S03bsa032_u:2158": "18. Aputrajātakam",
  "S03bsa032_u:2159": "śīlapraśamapratipakṣasaṃbādhaṃ gārhasthyamityevamātmakāmā na rocayante /",
  "S03bsa032_u:2160": "tadyathānuśrūyate -",
  "S03bsa032_u:2161_0": "bodhisattvaḥ kila kasmiṃścidibhyakule ślāghanīyavṛttacāritrasaṃpanne prārthanīyasaṃbandhe",
  "S03bsa032_u:2161_1": "kulodbhavānāṃ nipānabhūte śramaṇabrāhmaṇānāṃ kośakoṣṭhāgāranirviśeṣe mitrasvajanānāmabhigamanīye",
  "S03bsa032_u:2161_2": "kṛpaṇavanīpakānāmupajīvye śilpijanasyāspadabhūte lakṣmyā dattānugrahasatkāre rājño",
  "S03bsa032_u:2161_3": "lokābhisaṃmate janma pratilebhe /",
  "S03bsa032_u:2162_0": "sa kālānāmatyayenābhivṛddhaḥ kṛtaśramo lokābhimateṣu vidyāsthāneṣvaparokṣabuddhirvividhavikalpāśrayāsu",
  "S03bsa032_u:2162_1": "kalāsu jananayanakāntena ca vapuṣā dharmāvirodhinyā ca lokajñatayā svajana iva lokasya",
  "S03bsa032_u:2162_2": "hṛdayeṣu paryavartata /",
  "S03bsa032_u:2163": "na hi svajana ityeva svajano bahu manyate /",
  "S03bsa032_u:2164": "jano vā jana ityeva svajanād dṛśyate 'nyathā // Jm_18.1 //",
  "S03bsa032_u:2165": "guṇadoṣābhimarśāttu bahumānāvamānayoḥ /",
  "S03bsa032_u:2166": "vrajatyāspadatāṃ lokaḥ svajanasya janasya vā // Jm_18.2 //",
  "S03bsa032_u:2167": "kṛtapravrajyāparicayatvāttu tasya mahāsattvasya",
  "S03bsa032_u:2168": "paryeṣṭiduḥkhānugatāṃ viditvā gṛhasthatāṃ dharmavirodhinīṃ ca /",
  "S03bsa032_u:2169": "sukhodayatvaṃ ca tapovanānāṃ na gehasaukhyeṣu manaḥ sasañje // Jm_18.3 //",
  "S03bsa032_u:2170": "sa mātāpitroḥ kālakriyayā saṃvignahṛdayastamanekaśatasahasrasaṃkhyaṃ gṛhavibhavasāraṃ mitrasvajanakṛpaṇaśramaṇabrāhmaṇebhyo yathārhamatisṛjya pravavrāja /",
  "S03bsa032_u:2171": "so 'nupūrveṇa grāmanagaranigamarāṣṭrarājadhānīṣvanuvicarannanyatamanagaramupaśritya kasmiṃścidvanaprasthe nivasati sma /",
  "S03bsa032_u:2172_0": "sa dhyānaguṇābhyāsāt sātmībhūtenākṛtakenendriyaprasādena śrutihṛdayāhlādinā ca vidvattāsūcakenānutsiktena",
  "S03bsa032_u:2172_1": "vigatalābhāśākārpaṇyadainyena vinayaujasvinā yathārhamadhuropacārasauṣṭhavena dharmādharmavibhāganipuṇena",
  "S03bsa032_u:2172_2": "ca vacasā pravrajitācāraśībharayā (ca)",
  "S03bsa032_u:2173": "sajjaneṣṭayā ceṣṭayā tatrābhilakṣito babhūva /",
  "S03bsa032_u:2174": "kautūhalinā ca janena samupalabdhakulapravrajyākramaḥ suṣṭhutaraṃ lokasaṃmatastatrābhūt /",
  "S03bsa032_u:2175": "ādeyataratāṃ yānti kularūpaguṇād guṇāḥ /",
  "S03bsa032_u:2176": "āśrayātiśayeneva candrasya kiraṇāṅkarāḥ // Jm_18.4 //",
  "S03bsa032_u:2177_0": "athāsya tatrābhigamanamupalabhya pitṛvayasyaḥ samabhigamya cainaṃ guṇabahumānāt kuśalaparipraśnapūrvakaṃ",
  "S03bsa032_u:2177_1": "cāsmai nivedyātmānaṃ pitṛvayasyatāṃ ca saṃkathāprastāvāgatamenaṃ snehāduvāca - cāpalamiva",
  "S03bsa032_u:2177_2": "khalvidamanuvartitaṃ bhadantenānapekṣya kulavaṃśamasmin vayasi pravrajatā /",
  "S03bsa032_u:2178": "(Vaidya 111)",
  "S03bsa032_u:2179": "ārādhyate satpratipattimadbhirdharmo yadāyaṃ bhavane vane vā /",
  "S03bsa032_u:2180": "śrīmanti hitvā bhavanānyatastvaṃ kasmādaraṇyeṣu matiṃ karoṣi // Jm_18.5 //",
  "S03bsa032_u:2181": "paraprasādārjitabhaikṣavṛttiragaṇyamānaḥ khalavajjanena /",
  "S03bsa032_u:2182": "kucelabhṛdbandhusuhṛdvihīno vanāntabhūmāvapaviddhakāyaḥ // Jm_18.6 //",
  "S03bsa032_u:2183": "mūrtaṃ daridratvamivopaguhya kathaṃ nu śokasya vaśaṃ prayāsi /",
  "S03bsa032_u:2184": "imāmavasthāṃ hi tavekṣamāṇā dviṣo 'pi bāṣpāpihitekṣaṇāḥ syuḥ // Jm_18.7 //",
  "S03bsa032_u:2185": "tadehi pitryaṃ bhavanaṃ tavedaṃ śrutārthasāraṃ bhavatāpi nūnam /",
  "S03bsa032_u:2186": "saṃpādayethā nivasaṃstvamatra dharmaṃ ca satputramanorathaṃ ca // Jm_18.8 //",
  "S03bsa032_u:2187": "lokapravādaḥ khalvapi caiṣaḥ",
  "S03bsa032_u:2188": "parakarmakarasyāpi sve nipānasukhā gṛhāḥ /",
  "S03bsa032_u:2189": "kiṃ punaḥ sukhasaṃprāptāḥ samṛddhijvalitaśriyaḥ // Jm_18.9 //",
  "S03bsa032_u:2190": "atha bodhisattvaḥ pravivekasukhāmṛtarasaparibhāvitamatistatpravaṇahṛdayaḥ samupalabdhaviśeṣo gṛhavanavāsayoḥ kāmopabhoganimantraṇāyāṃ tṛpta iva bhojanakathāyāmasukhāyamāna uvāca -",
  "S03bsa032_u:2191": "idaṃ snehodgatatvātte kāmamalpātyayaṃ vacaḥ /",
  "S03bsa032_u:2192": "sukhasaṃjñāṃ tu mā kārṣīḥ kadācidgṛhacārake // Jm_18.10 //",
  "S03bsa032_u:2193": "gārhasthyaṃ mahadasvāsthyaṃ sadhanasyādhanasya vā /",
  "S03bsa032_u:2194": "ekasya rakṣaṇāyāsāditarasyārjanaśramāt // Jm_18.11 //",
  "S03bsa032_u:2195": "yatra nāma sukhaṃ naiva sadhanasyādhanasya vā /",
  "S03bsa032_u:2196": "tatrābhiratisaṃmohaḥ pāpasyaiva phalodayaḥ // Jm_18.12 //",
  "S03bsa032_u:2197": "yadapi ceṣṭaṃ gṛhasthenāpi śakyamayamārādhayituṃ dharma iti kāmamevametat /",
  "S03bsa032_u:2198": "atiduṣkaraṃ tu me pratibhāti dharmapratipakṣasaṃbādhatvācchramabāhulyācca gṛhasya /",
  "S03bsa032_u:2199": "paśyatu bhavān /",
  "S03bsa032_u:2200": "(Vaidya 112)",
  "S03bsa032_u:2201": "gṛhā nānīhamānasya na caivāvadato mṛṣā /",
  "S03bsa032_u:2202": "na cānikṣiptadaṇḍasya pareṣāmanikurvataḥ // Jm_18.13 //",
  "S03bsa032_u:2203": "tadayaṃ gṛhasukhāvabaddhahṛdayastatsādhanodyatamatirjanaḥ /",
  "S03bsa032_u:2204": "yadi dharmamupaiti nāsti gehamatha gehābhimukhaḥ kuto 'sya dharmaḥ /",
  "S03bsa032_u:2205": "praśamaikaraso hi dharmamārgo gṛhasiddhiśca parākramakrameṇa // Jm_18.14 //",
  "S03bsa032_u:2206": "iti dharmavirodhadūṣitatvād gṛhavāsaṃ ka ivātmavān bhajeta /",
  "S03bsa032_u:2207": "paribhūya sukhāśayā hi dharmaṃ niyamo nāsti sukhodayaprasiddhau // Jm_18.15 //",
  "S03bsa032_u:2208": "niyataṃ ca yaśaḥparābhavaḥ syādanutāpo manasaśca durgatiśca /",
  "S03bsa032_u:2209": "iti dharmavirodhinaṃ bhajante na sukhopāyamapāyavannayajñāḥ // Jm_18.16 //",
  "S03bsa032_u:2210": "api ca, sukho gṛhavāsa iti śraddhāgamyamidaṃ me pratibhāti /",
  "S03bsa032_u:2211": "niyatārjanarakṣaṇādiduḥkhe vadhabandhavyasanaikalakṣyabhūte /",
  "S03bsa032_u:2212": "nṛpaterapi yatra nāsti tṛptirvibhavaistoyanidherivāmbuvarṣaiḥ // Jm_18.17 //",
  "S03bsa032_u:2213": "sukhamatra kutaḥ kathaṃ kadā vā parikalpapraṇayaṃ na cedupaiti /",
  "S03bsa032_u:2214": "viṣayopaniveśane 'pi mohād vraṇakaṇḍūyanavatsukhābhimānaḥ // Jm_18.18 //",
  "S03bsa032_u:2215": "bāhulyena ca khalu bravīmi -",
  "S03bsa032_u:2216": "prāyaḥ samṛddhyā madameti gehe mānaṃ kulenāpi balena darpam /",
  "S03bsa032_u:2217": "duḥkhena roṣaṃ vyasanena dainyaṃ tasminkadā syātpraśamāvakāśaḥ // Jm_18.19 //",
  "S03bsa032_u:2218": "(Vaidya 113)",
  "S03bsa032_u:2219": "ataśca khalvahamatrabhavantamanunayāmi -",
  "S03bsa032_u:2220": "madamānamohabhujagopalayaṃ praśamābhirāmasukhavipralayam /",
  "S03bsa032_u:2221": "ka ivāśrayedabhimukhaṃ vilayaṃ bahutīvraduḥkhanilayaṃ nilayam // Jm_18.20 //",
  "S03bsa032_u:2222": "saṃtuṣṭajanagehe tu praviviktasukhe vane /",
  "S03bsa032_u:2223": "prasīdati yathā cetastridive 'pi tathā kutaḥ // Jm_18.21 //",
  "S03bsa032_u:2224": "paraprasādārjitavṛttirapyato rame vanānteṣu kucelasaṃvṛtaḥ /",
  "S03bsa032_u:2225": "adharmamiśraṃ tu sukhaṃ na kāmaye viṣeṇa saṃpṛktamivānnamātmavān // Jm_18.22 //",
  "S03bsa032_u:2226": "ityavagamitamatiḥ sa tena pitṛvayasyo hṛdayagrāhakeṇa vacasā bahumānameva tasminmahāsattve satkāraprayogaviśeṣeṇa pravedayāmāsa /",
  "S03bsa032_u:2227": "tadevaṃ śīlapraśamapratipakṣasaṃbādhaṃ gārhasthyamityevamātmakāmāḥ parityajantīti /",
  "S03bsa032_u:2228": "labdhāsvādāḥ praviveke,",
  "S03bsa032_u:2229": "na kāmeṣvāvartanta iti pravivekaguṇakathāyāmapyupaneyam /",
  "S03bsa032_u:2230": "ityaputrajātakamaṣṭādaśam /",
  "S03bsa032_u:2232": "(Vaidya 114)",
  "S03bsa032_u:2233": "19. Bisajātakam",
  "S03bsa032_u:2234": "pravivekasukharasajñānāṃ viḍambaneva vihiṃseva ca kāmāḥ pratikūlā bhavanti /",
  "S03bsa032_u:2235": "tadyathānuśrūyate -",
  "S03bsa032_u:2236": "bodhisattvaḥ kila kasmiṃścinmahati guṇaprakāśayaśasi vācyadoṣavirahite brāhmaṇakule janmaparigrahaṃ cakāra /",
  "S03bsa032_u:2237": "tasya yatra kanīyāṃsaḥ ṣaḍapare bhrātarastadanurūpaguṇāḥ snehabahumānaguṇānnityānuguṇā babhūvuḥ,",
  "S03bsa032_u:2238": "saptamī ca bhaginī /",
  "S03bsa032_u:2239_0": "sa kṛtaśramaḥ sāṅgeṣu sopavedeṣu vedeṣu samadhigatavidyāyaśāḥ saṃmato jagati daivatavanmātāpitarau",
  "S03bsa032_u:2239_1": "parayā bhaktyā paricarannācārya iva piteva tānbhrātṝnvidyāsu vinayannayavinayakuśalo gṛhamāvasati sma /",
  "S03bsa032_u:2240": "sa kālakramānmātāpitroḥ kālakriyayā saṃvignahṛdayaḥ kṛtvā tayoḥ pretakṛtyāni vyatīteṣu śokamayeṣviva keṣucideva divaseṣu tānbhrātṝn saṃnipātyovāca -",
  "S03bsa032_u:2241": "eṣa lokasya niyataḥ śokātivirasaḥ kramaḥ /",
  "S03bsa032_u:2242": "saha sthitvāpi suciraṃ mṛtyunā yadviyojyate // Jm_19.1 //",
  "S03bsa032_u:2243": "tatpravrajitumicchāmi śreyaḥślādhyena vartmanā /",
  "S03bsa032_u:2244": "purā mṛtyuripurhanti gṛhasaṃraktameva mām // Jm_19.2 //",
  "S03bsa032_u:2245": "yataḥ sarvāneva bhavataḥ sambodhayāmi /",
  "S03bsa032_u:2246": "astyatra brāhmaṇakule dharmeṇa yathādhigatā vibhavamātrā /",
  "S03bsa032_u:2247": "śakyamanayā vartitum /",
  "S03bsa032_u:2248_0": "tatsarvaireva bhavadbhiḥ parasparaṃ snehagauravābhimukhaiḥ śīlasamudācāreṣvaśithilādarairvedādhyayanaparairmitrātithisvajanapraṇayavatsalairdhamaparāyaṇairbhūtva",
  "S03bsa032_u:2248_1": "samyaggṛhamadhyāvastavyam /",
  "S03bsa032_u:2249": "vinayaślāghibhirnityaṃ svādhyāyādhyayanodyataiḥ /",
  "S03bsa032_u:2250": "pradānābhirataiḥ samyakparipālyo gṛhāśramaḥ // Jm_19.3 //",
  "S03bsa032_u:2251": "evaṃ hi vaḥ syādyaśasaḥ samṛddhirdharmasya cārthasya sukhāspadasya /",
  "S03bsa032_u:2252": "sukhāvagāhaśca paro 'pi lokastadapramattā gṛhamāvaseta // Jm_19.4 //",
  "S03bsa032_u:2253_0": "athāsya bhrātaraḥ pravrajyāsaṅkīrtanādviyogāśaṅkāvyathitamanasaḥ śokāśrudurdinamukhāḥ",
  "S03bsa032_u:2253_1": "praṇamyainamūcuḥ - nārhatyatrabhavānpitṛviyogaśokaśalyavraṇamasaṃrūḍhameva no ghaṭṭayitumapareṇa",
  "S03bsa032_u:2253_2": "duḥkhābhinipātakṣāreṇa /",
  "S03bsa032_u:2254": "adyāpi tāvatpitṛśokaśalyakṣatāni rohanti na no manāṃsi /",
  "S03bsa032_u:2255": "(Vaidya 115)",
  "S03bsa032_u:2256": "tatsādhvimāṃ saṃhara dhīra buddhiṃ mā naḥ kṣate kṣāramihopahārṣīḥ // Jm_19.5 //",
  "S03bsa032_u:2257": "athākṣamaṃ vetsi gṛhānurāgaṃ śreyaḥpathaṃ vā vanavāsasaukhyam /",
  "S03bsa032_u:2258": "asmānanāthānapahāya gehe kasmādvanaṃ vāñchasi gantumekaḥ // Jm_19.6 //",
  "S03bsa032_u:2259": "tadyātrabhavato gatiḥ sāsmākam /",
  "S03bsa032_u:2260": "vayamapi pravrajāma iti /",
  "S03bsa032_u:2261": "bodhisattva uvāca -",
  "S03bsa032_u:2262": "anabhyāsādvivekasya kāmarāgānuvartinaḥ /",
  "S03bsa032_u:2263": "prapātamiva manyante pravrajyāṃ prāyaśo janāḥ // Jm_19.7 //",
  "S03bsa032_u:2264": "iti mayā nigṛhya nābhihitāḥ stha pravrajyāśrayaṃ prati jānatāpi gṛhavanavāsaviśeṣam /",
  "S03bsa032_u:2265": "tadetaccedabhirucitaṃ bhavatāmeva pravrajāma iti /",
  "S03bsa032_u:2266": "te saptāpi bhrātaro bhaginyaṣṭamāḥ sphītaṃ gṛhavibhavāsāramaśrumukhaṃ ca mitrasvajanabandhuvargaṃ vihāya tāpasapravrajyayā pravrajitāḥ /",
  "S03bsa032_u:2267": "tadanuraktahṛdayaścainānsahāya eko dāsī dāsaścānupravrajitāḥ /",
  "S03bsa032_u:2268_0": "te 'nyatarasminmahatyaraṇyāyatane jvalitamiva vikasitakamalavanaśobhayā vihasadiva",
  "S03bsa032_u:2268_1": "ca phullakumudavanairanibhṛtamadhukaragaṇamamalanīlasalilaṃ mahatsaraḥ saṃniśritya",
  "S03bsa032_u:2268_2": "praviviktamanojñāsu cchayādrumasamupagūḍhāsvasaṃnikṛṣṭaviniviṣṭāsu pṛthakpṛthakparṇaśālāsu",
  "S03bsa032_u:2268_3": "vrataniyamaparā dhyānānuyuktamanaso vijahnaḥ /",
  "S03bsa032_u:2269": "pañcame pañcame divase bodhisattvasamīpaṃ dharmaśravaṇārthamupajagmuḥ /",
  "S03bsa032_u:2270_0": "sa caiṣāṃ dhyānopadeśapravṛttāṃ kāmādīnavadarśanīṃ saṃvejanīyāṃ pravivekasantoṣavarṇabahulāṃ",
  "S03bsa032_u:2270_1": "kuhanalapanakausīdyādidoṣavigarhaṇīmupaśamaprasādapaddhatiṃ tāṃ tāṃ dharmyāṃ kathāṃ cakāra /",
  "S03bsa032_u:2271": "sā cainān dāsī bahumānānurāgavaśā tathaiba paricacāra /",
  "S03bsa032_u:2272": "sā tasmātsaraso bisānyuddhṛtya mahatsu padminīparṇeṣu śucau tīrapradeśe samānvinyasya ca bhāgānkāṣṭhasaṃghaṭṭanaśabdena kālaṃ nivedyāpakrāmati sma /",
  "S03bsa032_u:2273_0": "tatasteṣāmṛṣīṇāṃ kṛtajapahomavidhīnāṃ yathāvṛddhamekaiko 'bhigamya tato bisabhāgamekaikaṃ",
  "S03bsa032_u:2273_1": "yathākramamādāya svasyāṃ svasyāṃ parṇaśālāyāṃ vidhivatparibhujya dhyānābhiyuktamatirvijahāra /",
  "S03bsa032_u:2274": "ta evaṃ pravṛttā naiva parasparaṃ dadṛśuranyatra dharmaśravaṇakālāt /",
  "S03bsa032_u:2275": "teṣāmevaṃvidhena niravadyena śīlavṛttasamudācāreṇa pravivekābhiratyā dhyānapravaṇamānasatayā ca sarvatra yaśaḥ samupaśrutya śakro devānāmindrastatparīkṣānimittaṃ tatrābhijagāma /",
  "S03bsa032_u:2276": "taccaiṣāṃ dhyānābhimukhatvaṃ kukāryeṣvaprasaṅgamanutkaṇṭhāṃ praśamābhirāmaṃ cāvasthānamavekṣya sthirataraguṇasambhāvanastatparīkṣānimittamavahitamanā babhūva /",
  "S03bsa032_u:2277": "(Vaidya 116)",
  "S03bsa032_u:2278": "anutsuko vanānteṣu vasañchamaparāyaṇaḥ /",
  "S03bsa032_u:2279": "āropayati sādhūnāṃ guṇasambhāvanāṃ hṛdi // Jm_19.8 //",
  "S03bsa032_u:2280_0": "atha dvipakalabhadaśanapāṇḍukomalāni samuddhṛtya prakṣālya ca bisāni marakataharitaprabheṣu",
  "S03bsa032_u:2280_1": "padminīpatreṣu kamaladalakesaropahārālaṃkṛtānviracayya samānbhāgānkāṣṭhasaṃghaṭṭanaśabdena",
  "S03bsa032_u:2280_2": "nivedya kālaṃ teṣāmṛṣīṇāmapasṛtāyāṃ tasyāṃ dāsyāṃ bodhisattvaparīkṣārthaṃ śakro devānāmindraḥ",
  "S03bsa032_u:2280_3": "prathamameva bisabhāgamantardhāpayāmāsa /",
  "S03bsa032_u:2281": "pravartane hi duḥkhasya tiraskāre sukhasya ca /",
  "S03bsa032_u:2282": "dhairyaprayāmaḥ sādhūnāṃ visphuranniva gṛhyate // Jm_19.9 //",
  "S03bsa032_u:2283_0": "atha bodhisattvo 'bhigataḥ prathame bisabhāgasthāne bisabhāgavirahitaṃ padminīpatraṃ",
  "S03bsa032_u:2283_1": "parivyākulīkṛtopahāramabhisamīkṣya gṛhītaḥ kenāpi me bisapratyaṃśa ityavadhṛtamatirapetacetaḥsaṃkṣobhasaṃrambhastata",
  "S03bsa032_u:2283_2": "eva pratinivṛtya praviśya parṇaśālāyāṃ yathocitaṃ dhyānavidhimārebhe /",
  "S03bsa032_u:2284": "vaimanasyaparihārthaṃ cetareṣāmṛṣīṇāṃ tamarthaṃ na nivedayāmāsa /",
  "S03bsa032_u:2285": "itare tvasya bhrātaro nūnamanena gṛhītaḥ pratyaṃśa iti manyamānā yathocitāneva svānsvānanukrameṇa bisabhāgānādāya yathāsvaṃ parṇaśālāsu paribhujya dhyāyanti sma /",
  "S03bsa032_u:2286": "evaṃ dvitīye tṛtīye caturthe pañcame ca divase śakrastasya taṃ bisapratyaṃśamupanidadhe /",
  "S03bsa032_u:2287": "bodhisattvo 'pi ca mahāsattvastathaiva niḥsaṃkṣobhapraśāntacitto babhūva /",
  "S03bsa032_u:2288": "manaḥsaṃkṣobha eveṣṭo mṛtyurnāyuḥkṣayaḥ satām /",
  "S03bsa032_u:2289": "jīvitārthe 'pi nāyānti manaḥkṣobhamato budhāḥ // Jm_19.10 //",
  "S03bsa032_u:2290_0": "athāparāhṇasamaye dharmaśravaṇārthamṛṣayaste yathocittaṃ bodhisattvasya parṇaśālāṃ",
  "S03bsa032_u:2290_1": "samabhigatā dadṛśvāṃsaścainaṃ kṛśataraśarīraṃ parikṣāmakapolanayanaṃ parimlānavadanaśobhamasampūrṇasvaragāmbhīryaṃ",
  "S03bsa032_u:2290_2": "parikṣīṇamapyaparikṣīṇadhairyapraśamaguṇamabhinavendupriyadarśanamupetyopacārapuraḥsaraṃ",
  "S03bsa032_u:2290_3": "sasambhramāḥ kimidamiti kārśyanimittamenamapṛcchan /",
  "S03bsa032_u:2291": "tebhyo bodhisattvastamarthaṃ yathānubhūtaṃ nivedayāmāsa /",
  "S03bsa032_u:2292": "atha te tāpasāḥ parasparamīdṛśamanācāramasambhāvayantastatpīḍayā ca samupajātasaṃvegāḥ kaṣṭaṃ kaṣṭamityuktvā vrīḍāvanatavadanāḥ samatiṣṭhanta /",
  "S03bsa032_u:2293": "śakraprabhāvācca samāvṛtajñānagativiṣayāḥ kuta idamiti na niścayamupajagmuḥ /",
  "S03bsa032_u:2294": "atha bodhisattvasyānujo bhrātā svamāvegamātmaviśuddhiṃ ca pradarśayañchapathātiśayamimaṃ cakāra -",
  "S03bsa032_u:2295": "samṛddhicihnābharaṇaṃ sa gehaṃ prāpnotu bhāryāṃ ca mano 'bhirāmām /",
  "S03bsa032_u:2296": "samagratāmetu ca putrapautrairbisāni te brāhmaṇa yo hyahārṣīt // Jm_19.11 //",
  "S03bsa032_u:2297": "(Vaidya 117)",
  "S03bsa032_u:2298": "apara uvāca -",
  "S03bsa032_u:2299": "mālāḥ srajaścandanamaṃśukāni bibhradvibhūṣāśca sutābhimṛṣṭāḥ /",
  "S03bsa032_u:2300": "kāmeṣu tīvrāṃ sa karotvapekṣāṃ bisānyahārṣīddvijamukhya yaste // Jm_19.12 //",
  "S03bsa032_u:2301": "apara uvāca -",
  "S03bsa032_u:2302": "kṛṣyāśrayāvāptadhanaḥ kuṭumbī pramodamānastanayapralāpaiḥ /",
  "S03bsa032_u:2303": "vayo 'pyapaśyanramatāṃ sa gehe bisāni yaste sakṛdapyahārṣīt // Jm_19.13 //",
  "S03bsa032_u:2304": "apara uvāca -",
  "S03bsa032_u:2305": "narādhipairbhṛtyavinītaceṣṭairabhyarcyamāno natalolacūḍaiḥ /",
  "S03bsa032_u:2306": "kṛtsnāṃ mahīṃ pātu sa rājavṛttyā lobhādahārṣīttava yo bisāni // Jm_19.14 //",
  "S03bsa032_u:2307": "apara uvāca -",
  "S03bsa032_u:2308": "purohitaḥ so 'stu narādhipasya mantrādinā svastyayayena yuktaḥ /",
  "S03bsa032_u:2309": "satkāramāpnotu tathā ca rājñastavāpi yo nāma bisānyahārṣīt // Jm_19.15 //",
  "S03bsa032_u:2310": "apara uvāca -",
  "S03bsa032_u:2311": "adhyāpakaṃ samyagadhītavedaṃ tapasvisambhāvanayā mahatyā /",
  "S03bsa032_u:2312": "arcantu taṃ jānapadāḥ sametya biseṣu lubdho na guṇeṣu yaste // Jm_19.16 //",
  "S03bsa032_u:2313": "sahāya uvāca -",
  "S03bsa032_u:2314": "catuḥśataṃ grāmavaraṃ samṛddhaṃ labdhvā narendrādupayātu bhoktum /",
  "S03bsa032_u:2315": "avītarāgo maraṇaṃ sa caitu lobhaṃ biseṣvapyajayanna yaste // Jm_19.17 //",
  "S03bsa032_u:2316": "(Vaidya 118)",
  "S03bsa032_u:2317": "dāsa uvāca -",
  "S03bsa032_u:2318": "sa grāmaṇīrastu sahāyamadhye strīnṛttagītairupalāpyamānaḥ /",
  "S03bsa032_u:2319": "mā rājataśca vyasanāni labdha bisārthamātmārthamaśīśamadyaḥ // Jm_19.18 //",
  "S03bsa032_u:2320": "bhaginyuvāca -",
  "S03bsa032_u:2321": "vidyotamānāṃ bapuṣā śriyā ca patnītvamānīya narādhipastām /",
  "S03bsa032_u:2322": "yoṣitsahasrāgrasarīṃ karotu yastvadvidhasyāpi bisānyahārṣīt // Jm_19.19 //",
  "S03bsa032_u:2323": "dāsyuvāca -",
  "S03bsa032_u:2324": "ekākinī sā samatītya sādhūnsvādūpabhoge praṇayaṃ karotu /",
  "S03bsa032_u:2325": "satkāralabdhāṃ mudamudvahantī bisānyapaśyattava yā na dharmam // Jm_19.20 //",
  "S03bsa032_u:2326": "atha tatra dharmaśravaṇārthaṃ samāgatāstadvanādhyuṣitā yakṣadviradavānarāstāṃ kathāmupaśrutya parāṃ vrīḍāṃ saṃvegaṃ copajagmuḥ /",
  "S03bsa032_u:2327": "atha yakṣa ātmaviśuddhipradarśanārthamiti śapathameṣāṃ purataścakāra -",
  "S03bsa032_u:2328": "āvāsikaḥ so 'stu mahāvihāre kacaṅgalāyāṃ navakarmikaśca /",
  "S03bsa032_u:2329": "ālokasandhiṃ divasaiḥ karotu yastvayyapi praskhalito bisārtham // Jm_19.21 //",
  "S03bsa032_u:2330": "hastyuvāca -",
  "S03bsa032_u:2331": "ṣaḍbhirdṛḍhaiḥ pāśaśataiḥ sa bandhaṃ prāpnotu ramyācca vanājjanāntam /",
  "S03bsa032_u:2332": "tīkṣṇāṅkaśākarṣaṇajā rujaśca yaste muniśreṣṭha bisānyahārṣīt // Jm_19.22 //",
  "S03bsa032_u:2333": "vānara uvāca -",
  "S03bsa032_u:2334": "sa puṣpamālī trapughṛṣṭakaṇṭho yaṣṭayā hataḥ sarpamukhaṃ paraitu /",
  "S03bsa032_u:2335": "(Vaidya 119)",
  "S03bsa032_u:2336": "vaikakṣyabaddhaśca vased gṛheṣu laulyādahārṣīttava yo bisāni // Jm_19.23 //",
  "S03bsa032_u:2337": "atha bodhisattvastānsarvānevānunayavinītākṣaraṃ śāntigāmbhīryasūcakamityuvāca -",
  "S03bsa032_u:2338": "yo naṣṭamityāha na cāsya naṣṭamiṣṭānsa kāmānadhigamya kāmam /",
  "S03bsa032_u:2339": "upaitu gehāśrita eva mṛtyuṃ bhavatsu yaḥ śaṅkata īdṛśaṃ vā // Jm_19.24 //",
  "S03bsa032_u:2340": "atha śakro devendrastena teṣāṃ kāmopabhogaprātikūlyasūcakena śapathātiśayena samutpāditavismayabahumānaḥ svenaiva vapuṣābhijvalatā tānṛṣīnabhigamya sāmarṣavaduvāca - mā tāvadbhoḥ /",
  "S03bsa032_u:2341": "yatprāptiparyutsukamānasānāṃ sukhārthināṃ naiti manāṃsi nidrā /",
  "S03bsa032_u:2342": "yānprāptumicchanti tapaḥśramaiśca tānkena kāmāniti kutsayadhve // Jm_19.25 //",
  "S03bsa032_u:2343": "bodhisattva uvāca - anantādīnavā mārṣa kāmāḥ /",
  "S03bsa032_u:2344": "saṃkṣepatastu śrūyatāṃ yadabhisamīkṣya kāmānna praśaṃsanti munayaḥ /",
  "S03bsa032_u:2345": "kāmeṣu bandhamupayāti vadhaṃ ca lokaḥ śokaṃ klamaṃ bhayamanekavidhaṃ ca duḥkham /",
  "S03bsa032_u:2346": "kāmārthameva ca mahīpatayaḥ patanti dharmopamardarabhasā narakaṃ paratra // Jm_19.26 //",
  "S03bsa032_u:2347": "yatsauhṛdāni sahasā virasībhavanti yannītiśāṭhyamalinena pathā prayānti /",
  "S03bsa032_u:2348": "kīrtyā viyogamasukhaiḥ parataśca yogaṃ yatprāpnuvanti nanu kāraṇamatra kāmāḥ // Jm_19.27 //",
  "S03bsa032_u:2349": "iti hīnavimadhyamottamānāmiha cāmutra ca yadvadhāya kāmāḥ /",
  "S03bsa032_u:2350": "kupitānbhujagānivātmakāmā munayastāniti śakra nāśrayante // Jm_19.28 //",
  "S03bsa032_u:2351": "atha śakro devānāmindrastasya tadvacanaṃ yuktamityabhinandya tena caiteṣāmṛṣīṇāṃ māhātmyenābhiprasāditamanāstebhyaḥ svamaparādhamāviścakāra /",
  "S03bsa032_u:2352": "(Vaidya 120)",
  "S03bsa032_u:2353": "guṇasambhāvanāvyaktiryatparīkṣyopalabhyate /",
  "S03bsa032_u:2354": "mayā vinihitānyasmātparīkṣārthaṃ bisāni vaḥ // Jm_19.29 //",
  "S03bsa032_u:2355": "tatsanāthaṃ jagaddiṣṭayā munibhistathyakīrtibhiḥ /",
  "S03bsa032_u:2356": "viśuddhiḥ sthiracāritre tadetāni bisāni te // Jm_19.30 //",
  "S03bsa032_u:2357": "ityuktvā tāni bisāni bodhisattvasya samupajahāra /",
  "S03bsa032_u:2358": "atha bodhisattvastadasyāsamudācāradhāṣṭaryaṃ tejasvinibhṛtena vacasā pratyātideśa -",
  "S03bsa032_u:2359": "na bāndhavā naiva vayaṃ sahāyā na te naṭā nāpi viḍambakāḥ smaḥ /",
  "S03bsa032_u:2360": "kasminnavaṣṭabhya nu devarāja krīḍāpathenaivamṛṣīnupaiṣi // Jm_19.31 //",
  "S03bsa032_u:2361": "ityukte śakro devendraḥ sasambhramāpāstakuṇḍalakirīṭavidyudbhāsuravadanaḥ sabahumānamabhipraṇamyainaṃ kṣamayāmāsa -",
  "S03bsa032_u:2362": "uktaprayojanamidaṃ cāpalaṃ mama nirmama /",
  "S03bsa032_u:2363": "pitevācārya iva ca kṣantumarhati tadbhavān // Jm_19.32 //",
  "S03bsa032_u:2364": "nimīlitajñānabilocanānāṃ svabhāva eṣa skhalituṃ same 'pi /",
  "S03bsa032_u:2365": "kṣamāṃ ca tatrātmavatāṃ prapattumato 'pyadaścetasi mā sma kārṣīḥ // Jm_19.33 //",
  "S03bsa032_u:2366": "iti kṣamayitvā śakrastatraivāntardadhe /",
  "S03bsa032_u:2367": "tadevaṃ pravivekasukharasajñānāṃ viḍambaneva vihiṃseva ca kāmāḥ pratikūlā bhavanti /",
  "S03bsa032_u:2368": "[taccedaṃ jātakaṃ bhagavānvyākārṣīt -",
  "S03bsa032_u:2369": "ahaṃ śāradvatīputro maudgalyāyanakāśyapau /",
  "S03bsa032_u:2370": "pūrṇāniruddhāvānanda ityāsurbhrātarastadā // Jm_19.34 //",
  "S03bsa032_u:2371": "bhaginyutpalavarṇāsīddāsī kubjottarābhavat /",
  "S03bsa032_u:2372": "citro gṛhapatirdāso yakṣaḥ sātāgiristadā // Jm_19.35 //",
  "S03bsa032_u:2373": "pārileyo 'bhavannāgo madhudātaiva vānaraḥ /",
  "S03bsa032_u:2374": "kālodāyī ca śakro 'bhūddhāryatāmiti jātakam // Jm_19.36 //",
  "S03bsa032_u:2375": "iti bisajātakamekonaviṃśatitamam /",
  "S03bsa032_u:2377": "(Vaidya 121)",
  "S03bsa032_u:2378": "20. Śreṣṭhijātakam",
  "S03bsa032_u:2379": "abhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam /",
  "S03bsa032_u:2380": "tadyathānuśrūyate -",
  "S03bsa032_u:2381_0": "bodhisattvaḥ kila śrutakulavinayamahānakṣudranipuṇamatiraviṣamavyavahāraratiranekaśāstrābhyāsādālakṣitavacanasauṣṭhabaḥ",
  "S03bsa032_u:2381_1": "karuṇānuvṛttyā samantato visyandamānadhanasamṛddhirmahāpradānairmahādhanatvād gṛhapatiratnasaṃmato",
  "S03bsa032_u:2381_2": "'nyatamasya rājñaḥ śreṣṭhī babhūva /",
  "S03bsa032_u:2382": "sa prakṛtyaiva dharmātmā śrutādiguṇabhūṣaṇaḥ /",
  "S03bsa032_u:2383": "abhūtprāyeṇa lokasya bahumānaikabhājanam // Jm_20.1 //",
  "S03bsa032_u:2384": "atha kadācittasminmahāsattve rājakulamabhigate kenacideva karaṇīyena tasya śvaśrūrduhitaramavalokayituṃ tadgṛhamabhijagāma /",
  "S03bsa032_u:2385": "kṛtābhyāgamanasatkārā ca saṃkathāprastāvāgataṃ svāṃ duhitaraṃ bodhisattvabhāryāṃ rahasi kuśalaparipraśnapūrvakaṃ paryapṛcchatkaccittvāṃ tāta bhartā nāvamanyate /",
  "S03bsa032_u:2386": "kaccidvā vetti paricaryāguṇam /",
  "S03bsa032_u:2387": "na vā duḥkhaśīlatayā prabādhata iti /",
  "S03bsa032_u:2388": "sā vrīḍāvanatavadanā lajjā 'pragalbhaṃ śanakairuvāca - yādṛśo 'yaṃ śīlaguṇasamudācāreṇa,",
  "S03bsa032_u:2389": "pravrajito 'pi durlabhaḥ ka idānīṃ tādṛśaḥ /",
  "S03bsa032_u:2390": "atha sā tasyā mātā jaropahataśrutismṛtitvāllajjāsaṃkucitākṣaraṃ tanayayā tadvacanamabhidhīyamānaṃ na samyagupadhārayāmāta /",
  "S03bsa032_u:2391": "pravrajitasaṃkīrtanāttu pravrajito me jāmāteti niścayamupajagāma /",
  "S03bsa032_u:2392": "sā sasvaramabhiruditā svāṃ duhitaramanuśocantī duḥkhāvegavaśātparidevanaparā babhūva /",
  "S03bsa032_u:2393": "kīdṛśastasya śīlaguṇasamudācāro ya evamanuraktaṃ svaṃ janamapahāya pravrajitaḥ?",
  "S03bsa032_u:2394": "kiṃ vā tasya pravrajyayā?",
  "S03bsa032_u:2395": "taruṇasya vapuṣmataḥ sataḥ sukumārasya sukhocitātmanaḥ /",
  "S03bsa032_u:2396": "kṣitipābhimatasya tasya vai vanavāse praṇatā matiḥ katham // Jm_20.2 //",
  "S03bsa032_u:2397": "svajanādanavāpya vipriyaṃ jarayā vopahṛtāṃ virūpatām /",
  "S03bsa032_u:2398": "kathamekapade rujaṃ vinā vibhavodgāri gṛhaṃ sa muktavān // Jm_20.3 //",
  "S03bsa032_u:2399": "vinayābharaṇena dhīmatā priyadharmeṇa parānukampinā /",
  "S03bsa032_u:2400": "(Vaidya 122)",
  "S03bsa032_u:2401": "kathamabhyupapannamīdṛśaṃ svajane niṣkaruṇatvacāpalam // Jm_20.4 //",
  "S03bsa032_u:2402": "śramaṇadvijamitrasaṃśritānsvajanaṃ dīnajanaṃ ca mānayan /",
  "S03bsa032_u:2403": "śuciśīladhanaḥ kimāpnuyānna sa geheṣu vane yadīpsati // Jm_20.5 //",
  "S03bsa032_u:2404": "aparādhavivarjitāṃ tyajannanukūlāṃ sahadharmacāriṇīm /",
  "S03bsa032_u:2405": "yatidharmaparaḥ sa nekṣate kimimaṃ dharmapathavyatikramam // Jm_20.6 //",
  "S03bsa032_u:2406": "dhigaho bata daivadurnayādyadi bhaktaṃ janamevamujjhatām /",
  "S03bsa032_u:2407": "na ghṛṇāpathameti mānasaṃ yadi vā dharmalavo 'pi sidhyati // Jm_20.7 //",
  "S03bsa032_u:2408_0": "atha sā bodhisattvasya patnī tena mātuḥ karuṇenākṛtakena paridevitena patipravrajyābhisaṃbandhena",
  "S03bsa032_u:2408_1": "strīsvabhāvād vyathitahṛdayā sasaṃbhramā viṣādaviklavamukhī śokaduḥkhābhinipātasaṃkṣobhādvismṛtakathāprastāvasaṃbandhā",
  "S03bsa032_u:2408_2": "pravrajito me bharteti madvyavasthāpanārthamambā gṛhamidamabhigatā vipriyaśravaṇāditi",
  "S03bsa032_u:2408_3": "niścayamupetya saparidevitaṃ sasvaraṃ rudatī mohamupajagāma bālā /",
  "S03bsa032_u:2409": "tadupaśrutya gṛhajanaḥ parijanavargaśca śokaduḥkhāvegādākrandanaṃ cakāra /",
  "S03bsa032_u:2410": "tacchrutvā prātiveśyamitrasvajanabandhuvargaḥ saṃśritajano brāhmaṇagṛhapatayaśca tasya gṛhapateranurāgavaśānugāḥ prāyaśaśca paurāstadgṛhamabhijagmuḥ /",
  "S03bsa032_u:2411": "prāyeṇa lokasya babhūva yasmāttulyakramo 'sau sukhaduḥkhayoge /",
  "S03bsa032_u:2412": "ato 'sya loko 'pyanuśikṣayeva tulyakramo 'bhūtsukhaduḥkhayoge // Jm_20.8 //",
  "S03bsa032_u:2413": "atha bodhisattvo rājakulāt svabhavanasamīpamupagataḥ sākrandaśabdaṃ svabhavanamavetya mahataśca janakāyasya saṃnipātaṃ svaṃ puruṣamanvādideśa jñāyatāṃ kimetaditi /",
  "S03bsa032_u:2414": "sa taṃ vṛttāntamupalabhya samupetyāsmai nivedayāmāsa -",
  "S03bsa032_u:2415": "utsṛjya bhavanaṃ sphītamāryaḥ pravrajitaḥ kila /",
  "S03bsa032_u:2416": "iti śrutvā kuto 'pyeṣa snehādevaṃgato janaḥ // Jm_20.9 //",
  "S03bsa032_u:2417": "(Vaidya 123)",
  "S03bsa032_u:2418": "atha sa mahāsattvaḥ prakṛtyā śuddhāśayaḥ pratyādiṣṭa iva tena vacasā samupajātavrīḍasaṃvegaścintāmāpede /",
  "S03bsa032_u:2419": "bhadrā bata mayi janasya saṃbhāvanā /",
  "S03bsa032_u:2420": "ślāghanīyāmavāpyaitāṃ guṇasaṃbhāvanāṃ janāt /",
  "S03bsa032_u:2421": "gṛhābhimukha eva syāṃ yadi kiṃ mama pauruṣam // Jm_20.10 //",
  "S03bsa032_u:2422": "syāddoṣabhaktiḥ prathitā mayaivaṃ guṇeṣvavajñāvirasā ca vṛttiḥ /",
  "S03bsa032_u:2423": "yāyāmataḥ sādhujane laghutvaṃ ki jīvitaṃ syācca tathāvidhasya // Jm_20.11 //",
  "S03bsa032_u:2424": "saṃbhāvanāmasya janasya tasmātkriyāguṇena pratipūjayāmi /",
  "S03bsa032_u:2425": "asatparikleśamayaṃ vimuñcaṃstapovanapremaguṇena geham // Jm_20.12 //",
  "S03bsa032_u:2426": "iti vicintya sa mahātmā tata eva pratinivṛtya rājñaḥ pratihārayāmāsa - śreṣṭhī punardraṣṭumicchati devamiti /",
  "S03bsa032_u:2427": "kṛtābhyanujñaśca praviśya yathopacāraṃ rājasamīpamupajagāma /",
  "S03bsa032_u:2428": "kimidamiti ca rājñā paryanuyukto 'bravīt - icchāmi pravrajitum,",
  "S03bsa032_u:2429": "tadabhyanujñātumarhati māṃ deva iti /",
  "S03bsa032_u:2430": "athainaṃ sa rājā sasaṃbhramāvegaḥ snehādityuvāca -",
  "S03bsa032_u:2431": "mayi sthite bandhusuhṛdviśiṣṭe tvaṃ kena duḥkhena vanaṃ prayāsi /",
  "S03bsa032_u:2432": "yannāpahartuṃ prabhutā mama syāddhanena nītyā balasaṃpadā vā // Jm_20.13 //",
  "S03bsa032_u:2433": "artho dhanairyadi gṛhāṇa dhanāni mattaḥ pīḍā kutaścidatha tāṃ pratiṣedhayāmi /",
  "S03bsa032_u:2434": "māṃ yācamānamiti bandhujanaṃ ca hitvā kiṃ vā tvamanyadabhivīkṣya vanaṃ prayāsi // Jm_20.14 //",
  "S03bsa032_u:2435": "iti sa mahātmā sasnehabahumānamabhihito rājñā sānunayamenamuvāca -",
  "S03bsa032_u:2436": "pīḍā kutastvadbhujasaṃśritānāṃ dhanodayāvekṣaṇadīnatā vā /",
  "S03bsa032_u:2437": "ato na duḥkhena vanaṃ prayāmi yamarthamuddiśya tu taṃ nibodha // Jm_20.15 //",
  "S03bsa032_u:2438": "(Vaidya 124)",
  "S03bsa032_u:2439": "dīkṣāmupāśrita iti prathito 'smi deva śokāśrudurdinamukhena mahājanena /",
  "S03bsa032_u:2440": "icchāmi tena vijaneṣu vaneṣu vastuṃ śraddheyatāmupagato 'smi guṇābhipattau // Jm_20.16 //",
  "S03bsa032_u:2441": "rājovāca - nārhati bhavāñjanapravādamātrakeṇāsmān parityaktum /",
  "S03bsa032_u:2442": "na hi bhavadvidhānāṃ janapravādasaṃpādanābhirādhyā guṇavibhūtistadasaṃpādanavirādhyā vā /",
  "S03bsa032_u:2443": "svecchāvikalpagrathitāśca tāstā niraṅkuśā lokakathā bhramanti /",
  "S03bsa032_u:2444": "kurvīta yastā hṛdaye 'pi tāvatsyātso 'pahāsyaḥ kimuta prapattā // Jm_20.17 //",
  "S03bsa032_u:2445": "bodhisattva uvāca - mā maivaṃ mahārāja /",
  "S03bsa032_u:2446": "na hi kalyāṇo janapravādo nānuvidheyaḥ /",
  "S03bsa032_u:2447": "paśyatu devaḥ,",
  "S03bsa032_u:2448": "kalyāṇadharmeti yadā narendra saṃbhāvanāmeti manuṣyadharmā /",
  "S03bsa032_u:2449": "tasyā na hīyeta naraḥ sadharmā hriyāpi tāvaddhuramudvahettām // Jm_20.18 //",
  "S03bsa032_u:2450": "saṃbhāvanāyāṃ guṇabhāvanāyāṃ saṃdṛśyamāno hi yathā tathā vā /",
  "S03bsa032_u:2451": "viśeṣato bhāti yaśaḥprasiddhyā syāttvanyathā śuṣka ivodapānaḥ // Jm_20.19 //",
  "S03bsa032_u:2452": "guṇapravādairayathārthavṛddhairvimarśapātākulitaiḥ patadbhiḥ /",
  "S03bsa032_u:2453": "vicūrṇitā kīrtitanurnarāṇāṃ duḥkhena śaknoti punaḥ prasartum // Jm_20.20 //",
  "S03bsa032_u:2454": "tadvarjanīyānparivarjayantaṃ parigrahānvigrahahetubhūtān /",
  "S03bsa032_u:2455": "krodhocchiraskāniva kṛṣṇasarpānyukto 'si māṃ deva na saṃniṣeddhum // Jm_20.21 //",
  "S03bsa032_u:2456": "snehena bhaktijñatayā ca kāmaṃ yukto vidhirbhṛtyajane tavāyam /",
  "S03bsa032_u:2457": "(Vaidya 125)",
  "S03bsa032_u:2458": "vittena tu pravrajitasya kiṃ me parigrahakleśaparigraheṇa // Jm_20.22 //",
  "S03bsa032_u:2459": "ityanunīya sa mahātmā taṃ rājānaṃ kṛtābhyanujñastena tata eva vanāya pratasthe /",
  "S03bsa032_u:2460": "athainaṃ suhṛdo jñātayaḥ saṃśritāścābhigamya śokāśrupariplutanayanāḥ pādayoḥ saṃpariṣvajya nivārayitumīṣuḥ /",
  "S03bsa032_u:2461": "kecidañjalipragrahapuraḥsaraṃ mārgamasyāvṛtya samavātiṣṭhanta /",
  "S03bsa032_u:2462": "sapariṣvaṅgasaṃgatānunayamapare gṛhābhimukhamenaṃ netumīṣuḥ /",
  "S03bsa032_u:2463": "yatkiñcanakāritākṣepakarkaśākṣaramanye praṇayādenamūcuḥ /",
  "S03bsa032_u:2464": "mitrasvajanāpekṣākāruṇyapradarśanamapare 'sya pracakruḥ /",
  "S03bsa032_u:2465": "gṛhāśrama eva puṇyatama ityevamanye śrutiyuktisaṃgrathitaṃ grāhayitumīhāṃ cakrire /",
  "S03bsa032_u:2466": "tapovanavāsaduḥkhatāsaṃkīrtanaiḥ kāryaśeṣaparisamāptyā yācñayā paralokaphalasaṃdehakathābhistaistaiśca vārttāviśeṣairnivartayitumenaṃ vyāyacchanta /",
  "S03bsa032_u:2467": "tasya tān pravrajyāśrayavimukhān vanagamananivāraṇadhīramukhān nayanajalārdramukhān suhṛdo 'bhivīkṣya vyaktamiti cintā babhūva -",
  "S03bsa032_u:2468": "suhṛtpratijñaiḥ suhṛdi pramatte nyāyyaṃ hitaṃ rūkṣamapi prayoktum /",
  "S03bsa032_u:2469": "rūḍhaḥ satāmeṣa hi dharmamārgaḥ prāgeva rūcyaṃ ca hitaṃ ca yatsyāt // Jm_20.23 //",
  "S03bsa032_u:2470": "vanād gṛhaṃ śreya idaṃ tvamīṣāṃ svastheṣu citteṣu kathaṃ nu ruḍham /",
  "S03bsa032_u:2471": "yannirviśaṅkā vanasaṃśrāyānmāṃ pāpaprasaṅgādiva vārayanti // Jm_20.24 //",
  "S03bsa032_u:2472": "mṛto mariṣyannapi vā manuṣyaścyutaśca dharmāditi roditavyam /",
  "S03bsa032_u:2473": "kayā nu buddhyā vanavāsakāmaṃ māmeva jīvantamamī rudanti // Jm_20.25 //",
  "S03bsa032_u:2474": "madviprayogastvatha śokaheturmayā samaṃ kiṃ na vane vasanti /",
  "S03bsa032_u:2475": "gehāni cetkāntatarāṇi mattaḥ ko nvādaro bāṣpaparivyayena // Jm_20.26 //",
  "S03bsa032_u:2476": "atha tvidānīṃ svajanānurāgaḥ karoti naiṣāṃ tapase 'bhyanujñām /",
  "S03bsa032_u:2477": "(Vaidya 126)",
  "S03bsa032_u:2478": "sāmarthyamāsītkathamasya naiva byūḍheṣvanīkeṣvapi tatra tatra // Jm_20.27 //",
  "S03bsa032_u:2479": "dṛṣṭāvadāno vyasanodayeṣu bāṣpodgamānmūrta ivopalabdha /",
  "S03bsa032_u:2480": "saṃrūḍhamūlo 'pi suhṛtsvabhāvaḥ śāṭhyaṃ prayātyatra vinānuvṛttyā // Jm_20.28 //",
  "S03bsa032_u:2481": "nivāraṇārthāni sagadgadāni vākyāni sāśrūṇi ca locanāni /",
  "S03bsa032_u:2482": "praṇāmalolāni śirāṃsi caiṣāṃ mānaṃ samānasya yathā karoti // Jm_20.29 //",
  "S03bsa032_u:2483": "snehastathaivārhati kartumeṣāṃ ślādhyāmanupravrajane 'pi buddhim /",
  "S03bsa032_u:2484": "mā bhūnnaṭānāmiva vṛttametad vrīḍākaraṃ sajjanamānasānām // Jm_20.30 //",
  "S03bsa032_u:2485": "dvitrāṇi mitrāṇi bhavantyavaśyamāpadgatasyāpi sunirguṇasya /",
  "S03bsa032_u:2486": "sahāya eko 'pyatidurlabhastu guṇoditasyāpi vanaprayāṇe // Jm_20.31 //",
  "S03bsa032_u:2487": "ye me haranti sma puraḥsaratvaṃ raṇeṣu mattadvipasaṃkaṭeṣu /",
  "S03bsa032_u:2488": "nānuvrajantyadya vanāya te māṃ kiṃsvitsa evāsmi ta eva ceme // Jm_20.32 //",
  "S03bsa032_u:2489": "smarāmi naiṣāṃ viguṇaṃ prayātuṃ snehasya yatsaṃkṣayakāraṇaṃ syāt /",
  "S03bsa032_u:2490": "suhṛjjanasyaivamiyaṃ sthitirme kaccidbhavetsvastinimittato 'smāt // Jm_20.33 //",
  "S03bsa032_u:2491": "mamaiva vā nirguṃṇabhāva eṣa nānuvrajantyadya vanāya yanmām /",
  "S03bsa032_u:2492": "guṇāvabaddhāni hi mānasāni kasyāsti viśleṣayituṃ prabhutvam // Jm_20.34 //",
  "S03bsa032_u:2493": "(Vaidya 127)",
  "S03bsa032_u:2494": "ye vā prakāśānapi gehadoṣānguṇānna paśyanti tapovane vā /",
  "S03bsa032_u:2495": "nimīlitajñānavilocanāṃstānkimanyathāhaṃ paritarkayāmi // Jm_20.35 //",
  "S03bsa032_u:2496": "paratra caiveha ca duḥkhahetūnkāmānvihātuṃ na samutsahante /",
  "S03bsa032_u:2497": "tapovanaṃ tadviparītamete tyajanti māṃ cādya dhigastu moham // Jm_20.36 //",
  "S03bsa032_u:2498": "yairvipralabdhāḥ suhṛdo mamaite na yānti śāntiṃ nikhilāśca lokāḥ /",
  "S03bsa032_u:2499": "tapovanopārjitasatprabhāvastāneva doṣānprasabhaṃ nihanmi // Jm_20.37 //",
  "S03bsa032_u:2500": "iti sa parigaṇayya niścitātmā praṇayamayāni suhṛdviceṣṭitāni /",
  "S03bsa032_u:2501": "anunayamadhurākṣarairvacobhirviśadamapāsya tapovanaṃ jagāma // Jm_20.38 //",
  "S03bsa032_u:2502": "tadevamabhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam /",
  "S03bsa032_u:2503": "yato bhikṣurityupāsaka iti guṇataḥ saṃbhāvyamānena sādhunā tadbhāvasādhubhirguṇairabhyalaṃkartavya evātmā /",
  "S03bsa032_u:2504": "evaṃ durlabhā dharmapratipattisahāyā ityevamapyunneyam /",
  "S03bsa032_u:2505": "// iti śreṣṭhijātakaṃ viṃśatitamam //",
  "S03bsa032_u:2507": "(Vaidya 128)",
  "S03bsa032_u:2508": "21. Cuḍḍabodhijātakam",
  "S03bsa032_u:2509": "krodhavinayācchatrūnupaśamayati,",
  "S03bsa032_u:2510": "vardhayatyeva tvanyathā /",
  "S03bsa032_u:2511": "tadyathānuśrūyate -",
  "S03bsa032_u:2512": "bodhisattvaḥ kila mahāsattvaḥ kasmiṃścinmahati brāhmaṇakule guṇābhyāsamāhātmyādativṛddhayaśasi pratiniyatasamṛddhiguṇe rājasatkṛte daivatasaṃmate lokasya janma pratileme /",
  "S03bsa032_u:2513": "kālānāmatyayenābhivṛddhaḥ kṛtasaṃskārakarmā śrutaguṇābhyāsādacireṇaiva vidvatsadassu prakāśanāmā babhūva /",
  "S03bsa032_u:2514": "kītirvidvatsadassveva viduṣāṃ pravijṛmbhate /",
  "S03bsa032_u:2515": "ratnajñeṣviva ratnānāṃ śūrāṇāṃ samareṣviva // Jm_21.1 //",
  "S03bsa032_u:2516": "atha sa mahātmā pravrajyākṛtaparicayatvātpūrvajanmasu svabhyastadharmasaṃjñatvātprajñāvadātamatitvacca na gehe ratimupalebhe /",
  "S03bsa032_u:2517_0": "sa kāmān vigrahavivādamadavairasyaprācuryādrājacaurodakadahanavipriyadāyādasādhāraṇatvādatṛptijanakatvādanekadoṣāyatanatvācca",
  "S03bsa032_u:2517_1": "saviṣamivānnamātmakāmaḥ parityajya saṃhṛtakeśaśmaśruśobhaḥ kāṣāyavivarṇavāsāḥ parityaktagṛhaveṣavibhramaḥ",
  "S03bsa032_u:2517_2": "pravrajyāvinayaniyamaśriyamaśiśriyam /",
  "S03bsa032_u:2518": "tadanurāgavaśagā cāsya patnī keśānavatāryāhāryavibhūṣaṇodvahananirvyāpāraśarīrā svarūpaguṇaśobhāvibhūṣitā kāṣāyavastrasaṃvītatanuranupravavrāja /",
  "S03bsa032_u:2519": "atha bodhisattvastapovanānugamanavyavasāyamasya vidtvā tapovanādhyāsanāyogyatāṃ ca strīsaukumāryasyāvocadenāṃ - bhadre darśitastvayāyamasmadanurāgasvabhāvaḥ /",
  "S03bsa032_u:2520": "tadalamasmadanugamanaṃ pratyanena vyavasāyena te /",
  "S03bsa032_u:2521": "yatraiva tvanyāḥ pravrajitāḥ prativasanti tatra bhavatyāstābhireva sārdha pratirūpaṃ vastuṃ syāt /",
  "S03bsa032_u:2522": "durabhisaṃbhavāni hyaraṇyāyatanāni / paśya -",
  "S03bsa032_u:2523": "śamaśānaśūnyālayaparvateṣu vaneṣu ca vyālamṛgākuleṣu /",
  "S03bsa032_u:2524": "niketahīnā yatayo vasanti yatraiva cāstaṃ ravirabhyupaiti // Jm_21.2 //",
  "S03bsa032_u:2525": "dhyānodyamādekacarāśca nityaṃ stridarśanādapyapavṛttabhāvāḥ /",
  "S03bsa032_u:2526": "nivartituṃ tena matiṃ kuruṣva ko 'rthastabānena paribhrameṇa // Jm_21.3 //",
  "S03bsa032_u:2527": "sā niyatamenamanugamanakṛtaniścayā bāṣpoparudhyamānanayanā kiṃcidīdṛśaṃ pratyuvāca -",
  "S03bsa032_u:2528": "yadi me śramabuddhiḥ syattavānugamanotsave /",
  "S03bsa032_u:2529": "kimityevaṃ prapadyeya duḥkha tava ca vipriyam // Jm_21.4 //",
  "S03bsa032_u:2530": "(Vaidya 129)",
  "S03bsa032_u:2531": "yattu naiva samarthāsmi vartituṃ rahitā tvayā /",
  "S03bsa032_u:2532": "ityājñātikramamimaṃ tvaṃ mama kṣantumarhasi // Jm_21.5 //",
  "S03bsa032_u:2533": "iti sā dvitrirapyucyamānāyadā necchati sma nivartitum,",
  "S03bsa032_u:2534": "tato bodhisattva upekṣānibhṛtamatirasyāṃ babhūva /",
  "S03bsa032_u:2535_0": "sa tayānugamyamānaścakravāka iva cakravākyā grāmanagaranigamānanuvicaran kadācitkṛtabhaktakṛtyaḥ",
  "S03bsa032_u:2535_1": "kasmiṃścitpravivikte śrimati nānātarugahanopaśobhite ghanapracchāye kṛtopakāra iva",
  "S03bsa032_u:2535_2": "kvacitkvaciddinakarakiraṇacandrakairnānukusumarajo 'vakīrṇadharaṇitale śucau vanoddeśe",
  "S03bsa032_u:2535_3": "dhyānavidhimanuṣṭhāya sāyānhasamaye vyutthāya samādheḥ pāṃsukūlāni sivyati sma /",
  "S03bsa032_u:2536": "sāpi pravrajitā tasyaiva nātīdūre vṛkṣamūlamupaśobhayamānā devateva svena vapuṣaḥ prabhāveṇa virājamānā tadupadiṣṭena manaskāravidhinā dhyāyati sma /",
  "S03bsa032_u:2537_0": "atha tatratyo rājā vasantakālajanitābhyadhikakisalayaśobhāni bhramadbhramaramadhukarīgaṇopakūjitāni",
  "S03bsa032_u:2537_1": "pramattakokilakulakilakilāni prahasitakamalakuvalayālaṃkṛtābhilaṣaṇiyajalāśayāni",
  "S03bsa032_u:2537_2": "vividhakusumasaṃmodagandhādhivāsitasukhapavanānyupavanāni samanuvicaraṃstaṃ deśamupajagāma /",
  "S03bsa032_u:2538": "vicitrapuṣpastabakojjvalāni kṛtacchadānīva vasantalakṣmyā /",
  "S03bsa032_u:2539": "vācālapuṃskokilabarhiṇāni saroruhākīrṇajalāśayāni // Jm_21.6 //",
  "S03bsa032_u:2540": "samudbhavatkomalaśādvalāni vanāni mattabhramarārutāni /",
  "S03bsa032_u:2541": "ākrīḍabhūtāni manobhavasya draṣṭuṃ bhavatyeva manaḥpraharṣaḥ // Jm_21.7 //",
  "S03bsa032_u:2542": "atha sa rājā savinayamabhigamya bodhisattvaṃ kṛtapratisaṃmodanakathastatraikānte nvaṣidata /",
  "S03bsa032_u:2543": "sa tāṃ pravrajitāmatimanoharadarśanāmabhivīkṣya tasyā rūpaśobhayā samākṣipyamāgahṛdayo nūnamasyeyaṃ sahadharmacāriṇītyavetya lolasvabhavatvāttadapaharaṇopāyaṃ vimamarśa /",
  "S03bsa032_u:2544": "śrutaprabhāvaḥ sa tapodhanānāṃ śāpārciṣaḥ kroṣahutāśanasya /",
  "S03bsa032_u:2545": "saṃkṣiptadhairyo 'pi manobhavena nāsminnavajñārabhaso babhūva // Jm_21.8 //",
  "S03bsa032_u:2546": "tasya buddhirabhavat - tapaḥprabhāvamasya jñātvā śakyamatra tadyuktaṃ pravartituṃ nānyathā /",
  "S03bsa032_u:2547": "yadyayamasyāṃ saṃrāgavaktavyamatirvyaktamasminna tapaḥprabhāvo 'sti /",
  "S03bsa032_u:2548": "atha vītarāgaḥ syānmandāpekṣo vā (Vaidya 130)",
  "S03bsa032_u:2549": "tato 'smin saṃbhāvyaṃ tapaḥprabhavamāhātmyam /",
  "S03bsa032_u:2550_0": "iti vicintya sa rājā tapahprabhāvajijñāsayā bodhisattvaṃ hitaiṣivaduvāca - bhoḥ pravrajita",
  "S03bsa032_u:2550_1": "pracuradhūrtasāhasikapuruṣe 'smiṃlloke na yuktamatrabhavato nirākrandeṣu vaneṣvevaṃ",
  "S03bsa032_u:2550_2": "pratirūpayānayā sahadharmacāriṇyā saha vicaritum /",
  "S03bsa032_u:2551": "asyāṃ hi te kaścidaparādhyamāno niyatasmānapyupakrośabhājanīkuryāt / paśya",
  "S03bsa032_u:2552": "evaṃ vivikteṣu tapaḥkṛśaṃ tvāṃ dharmeṇa sārdhaṃ paribhūya kaścit /",
  "S03bsa032_u:2553": "imāṃ prasahyāpaharedyadā te śokātparaṃ kiṃ bata tatra kuryāḥ // Jm_21.9 //",
  "S03bsa032_u:2554": "roṣaprasaṅgo hi manaḥprayāthī dharmopamardādyaśasaśca hantā /",
  "S03bsa032_u:2555": "vasatviyaṃ tena janānta eva strīsaṃnikarṣeṇa ca kiṃ yatīnām // Jm_21.10 //",
  "S03bsa032_u:2556": "bodhisattva uvāca - yuktamāha mahārājaḥ /",
  "S03bsa032_u:2557": "api tu śrūyatāṃ yadevaṃgate 'rthe prapadyeya -",
  "S03bsa032_u:2558": "syādatra me yaḥ pratikūlavartī darpodbhavādapratisaṃkhyayā vā /",
  "S03bsa032_u:2559": "vyaktaṃ na mucyeta sa jīvato me dhārādhanasyeva dhanasya reṇuḥ // Jm_21.11 //",
  "S03bsa032_u:2560_0": "atha sa rājā tīvrāpekṣo 'yamasyāṃ tapaḥprabhāvahīna ityavajñāya taṃ mahāsattvaṃ tadapāyanirāśaṅkaḥ",
  "S03bsa032_u:2560_1": "kāmarāgavaśagaḥ strīsaṃdarśanādhikṛtān puruṣān samādideśa - gacchataitāṃ pravrajitāmantaḥpuraṃ praveśayateti /",
  "S03bsa032_u:2561": "tadupaśrutya sā pravrajitā vyālamṛgābhidruteva vanamṛgī bhayaviṣādaviklavamukhī bāṣpoparudhyamānanayanā gadgadāyamānakaṇṭhī tattadārtivaśādvilalāpa -",
  "S03bsa032_u:2562": "lokasya nāmārtiparājitasya parāyaṇaṃ bhūmipatiḥ piteva /",
  "S03bsa032_u:2563": "sa eva yasya tvanayābahuḥ syādākrandanaṃ kasya nu tena kāryam // Jm_21.12 //",
  "S03bsa032_u:2564": "bhraṣṭādhikārā bata lokapālā na santi vā mṛtyuvaśaṃ gatā vā /",
  "S03bsa032_u:2565": "na trātumārtāniti ye sayatnā dharmo 'pi manye śrutimātrameva // Jm_21.13 //",
  "S03bsa032_u:2566": "(Vaidya 131)",
  "S03bsa032_u:2567": "kiṃ vā surairme bhagavān yadevaṃ madbhāgadheyairdhṛtamauna eva /",
  "S03bsa032_u:2568": "paro 'pi tāvannau rakṣaṇīyaḥ pāpātmabhirvipratikṛṣyamāṇaḥ // Jm_21.14 //",
  "S03bsa032_u:2569": "naśyeti śāpāśaninābhimṛṣṭaḥ syādyasya śailaḥ smaranīyamūrtiḥ /",
  "S03bsa032_u:2570": "itthaṃgatāyāmapi tasya maunaṃ tathāpi jīvāmi ca mandabhāgyā // Jm_21.15 //",
  "S03bsa032_u:2571": "pāpā kṛpāpātatarā na vāhamevaṃbidhāmāpadamabhyupetā /",
  "S03bsa032_u:2572": "ārteṣu kārūṇyamayī pravṛttistapodhanānāṃ kimayaṃ na mārgaḥ // Jm_21.16 //",
  "S03bsa032_u:2573": "śaṅke tavādyāpi tadeva citte nivartyamānāsmi na yannivṛttā /",
  "S03bsa032_u:2574": "tavāpriyeṇāpi mayepsitaṃ yadātmapriyaṃhā tadidaṃ kathaṃ me // Jm_21.17 //",
  "S03bsa032_u:2575": "iti tāṃ pravrajitā karunavilāpākranditaruditamātraparāyaṇāṃ te rājasamādiṣṭāḥ puruṣā yānamāropya paśyata eva tasya mahasattvasyāntaḥpurāya ninyuḥ /",
  "S03bsa032_u:2576": "bodhisattvo 'pi pratisaṃkhyānabalātpratinudya krodhabalaṃ tathaiba pāṃsukūlāni niḥsaṃkṣobhaḥ praśāntacetāḥ sīvyati sma /",
  "S03bsa032_u:2577": "athainaṃ sa rājovāca -",
  "S03bsa032_u:2578": "amarṣaroṣābhinipātitākṣaraṃ taduccakairgarjitamūrjitaṃ tvayā /",
  "S03bsa032_u:2579": "hṛtāṃ ca paśyannapi tāṃ varānanāmaśaktidīnapraśamo 'syavasthitaḥ // Jm_21.18 //",
  "S03bsa032_u:2580": "taddarśaya svāṃ bhujayo ruṣaṃ vā tejastapaḥsaṃśrayasaṃbhṛtaṃ vā /",
  "S03bsa032_u:2581": "ātmapramāṇagrahaṇānabhijño vyarthapratijño hyadhikaṃ na bhāti // Jm_21.19 //",
  "S03bsa032_u:2582": "bodhisattva uvāca - avyarthapratijñameva māṃ viddhi mahārāja /",
  "S03bsa032_u:2583": "(Vaidya 132)",
  "S03bsa032_u:2584": "yo 'bhūnmamātra pratikūlavartī vispandamāno 'pi sa me na muktaḥ /",
  "S03bsa032_u:2585": "prasahya nītaḥ praśamaṃ mayā tu tasmādyathārthaiva mama pratijñā // Jm_21.20 //",
  "S03bsa032_u:2586": "atha sa rājā tena bodhisattvasya dhairyātiśayavyañjakena praśamena samutpāditatapasviguṇasaṃbhāvanaścintāmāpede - anyadevānena brāhmaṇenābhisaṃdhāya bhāṣitam,",
  "S03bsa032_u:2587": "tadaparijñāyāsmābhiścāpalakṛtamidamiti jātapratyavamarśo bodhisattvamuvāca -",
  "S03bsa032_u:2588": "ko 'nyastavābhūtpratikūlavartī yo visphuranneva na te vimuktaḥ /",
  "S03bsa032_u:2589": "reṇuḥ samudyanniva toyadena kaścopanītaḥ praśamaṃ tvayātra // Jm_21.21 //",
  "S03bsa032_u:2590": "bodhisattva uvāca -",
  "S03bsa032_u:2591": "śṛṇu mahārāja jāte na dṛśyate yasminnajāte sādhu dṛśyate /",
  "S03bsa032_u:2592": "abhūnme sa na muktaśca krodhaḥ svāśrayabādhanaḥ // Jm_21.22 //",
  "S03bsa032_u:2593": "yena jātena nandanti narāṇāmahitaiṣiṇaḥ /",
  "S03bsa032_u:2594": "so 'bhūnme na vimuktaśca krodhaḥ śātravanandanaḥ // Jm_21.23 //",
  "S03bsa032_u:2595": "utpadyamāne yasmiṃśca sadarthaṃ na prapadyate /",
  "S03bsa032_u:2596": "tamandhīkaraṇaṃ rājannahaṃ krodhamaśīśamam // Jm_21.24 //",
  "S03bsa032_u:2597": "yenābhibhūtaḥ kuśalaṃ jahāti prāptādapi bhraśyata eva cārthāt /",
  "S03bsa032_u:2598": "taṃ roṣamugragrahavaikṛtābhaṃ sphurantamevānayamantamantaḥ // Jm_21.25 //",
  "S03bsa032_u:2599": "kāṣṭhādyathāgniḥ parimathyamānādudeti tasyaiva parābhavāya /",
  "S03bsa032_u:2600": "mithyāvikalpaiḥ samudīryamāṇastathā narasyātmavadhāya roṣaḥ // Jm_21.26 //",
  "S03bsa032_u:2601": "dahanamiva vijṛmbhamāṇaraudraṃ śamayati yo hṛdayajvaraṃ na roṣam /",
  "S03bsa032_u:2602": "laghurayamiti hīyate 'sya kīrtiḥ kumudasakhīva śaśiprabhā prabhāte // Jm_21.27 //",
  "S03bsa032_u:2603": "(Vaidya 133)",
  "S03bsa032_u:2604": "parajanaduritānyacintayitvā ripumiva paśyati yastu roṣameva /",
  "S03bsa032_u:2605": "vikasati niyamena tasya kīrtiḥ śaśina ivābhinavasya maṇḍalaśrīḥ // Jm_21.28 //",
  "S03bsa032_u:2606": "iyamaparā ca roṣasya mahādoṣatā -",
  "S03bsa032_u:2607": "na bhātyalaṃkāraguṇānvito 'pi krodhāgninā saṃhṛtavarṇaśobhaḥ /",
  "S03bsa032_u:2608": "saroṣaśalye hṛdaye ca duḥkhaṃ mahārhaśayyāṅkagato 'pi śete // Jm_21.29 //",
  "S03bsa032_u:2609": "vismṛtya cātmakṣamasiddhipakṣaṃ roṣātprayātyeva tadutpathena /",
  "S03bsa032_u:2610": "nihīyate yena yaśo 'rthasiddhyā tāmisrapakṣendurivātmalakṣmyā // Jm_21.30 //",
  "S03bsa032_u:2611": "roṣeṇa gacchatyanayaprapātaṃ nivāryamāṇo 'pi suhṛjjanena /",
  "S03bsa032_u:2612": "prāyeṇa vairasya jaḍatvameti hitāhitāvekṣaṇamandabuddhiḥ // Jm_21.31 //",
  "S03bsa032_u:2613": "krodhācca sātmīkṛtapāpakarmā śocatyapāyeṣu samāśatāni /",
  "S03bsa032_u:2614": "ataḥ paraṃ kiṃ ripavaśca kuryustīvrāpakāroddhatamanyavo 'pi // Jm_21.32 //",
  "S03bsa032_u:2615": "antaḥsapatnaḥ kopo 'yaṃ tadevaṃ viditaṃ mama /",
  "S03bsa032_u:2616": "tasyāvalepaprasaraṃ kaḥ pumān marṣayiṣyati // Jm_21.33 //",
  "S03bsa032_u:2617": "ato na muktaḥ kopo me visphurannapi cetasi /",
  "S03bsa032_u:2618": "ityanarthakaraṃ śatruṃ ko hyupekṣitumarhati // Jm_21.34 //",
  "S03bsa032_u:2619": "atha sa rājā tena tasyādbhutena praśamaguṇena hṛdayagrāhakeṇa ca vacasābhiprasāditamatiruvāca -",
  "S03bsa032_u:2620": "anurūpaḥ śamasyāsya tavāyaṃ vacanakramaḥ /",
  "S03bsa032_u:2621": "bahunā tu kimuktena vañcitāstvadadarśinaḥ // Jm_21.35 //",
  "S03bsa032_u:2622": "(Vaidya 134)",
  "S03bsa032_u:2623": "ityabhipraśasyainamabhisṛtyaivāsya pādayonryapatat atyayadeśanāṃ ca cakre /",
  "S03bsa032_u:2624": "tāṃ ca pravrajitāṃ kṣamayitvā vyavasarjayat,",
  "S03bsa032_u:2625": "paricāraka cātmānaṃ bodhisattvasya niryātayāmāsa /",
  "S03bsa032_u:2626": "tadevaṃ krodhavinayācchatrūnupaśamayati,",
  "S03bsa032_u:2627": "vardhayatyeva tvanyathā,",
  "S03bsa032_u:2628": "iti krodhavinaye yatnaḥ kāryaḥ /",
  "S03bsa032_u:2629": "evamavaireṇa vairāṇi śāmyanti,",
  "S03bsa032_u:2630": "saṃyamataśca vairaṃ na cīyate /",
  "S03bsa032_u:2631": "evaṃ cobhayorarthaṃ caratyakrodhana ityevamādiṣu kṣamānuśaṃsāpratisaṃyukteṣu sūtreṣu vācyam /",
  "S03bsa032_u:2632": "krodhādīnavakathāyāṃ tathāgatamāhātmye ceti /",
  "S03bsa032_u:2633": "// iti cuḍḍabodhijātakamekaviṃśatitamam //",
  "S03bsa032_u:2635": "(Vaidya 135)",
  "S03bsa032_u:2636": "22. Haṃsajātakam",
  "S03bsa032_u:2637": "vinipātagatānāmapi satāṃ vṛttaṃ nālamanugantumasatpuruṣāḥ,",
  "S03bsa032_u:2638": "prāgeva sugatisthānām /",
  "S03bsa032_u:2639": "tadyathānuśrūyate -",
  "S03bsa032_u:2640": "bodhisattvaḥ kila mānase mahāsarasi naikaśatasahasrasaṃkhyasya mahato haṃsayūyasyādhipatirdhṛtarāṣṭro nāma haṃsarājo babhūva /",
  "S03bsa032_u:2641_0": "tasya nayānayaparijñānanipuṇamatirviprakṛṣṭagocarasmṛtiprabhāvaḥ ślāghanīyakulatilakabhūto",
  "S03bsa032_u:2641_1": "dākṣyadākṣiṇyavinayabhūṣaṇaḥ sthiraśuciśīlavṛttacāritraśūraḥ khedasahiṣṇurapramādī",
  "S03bsa032_u:2641_2": "samaravīvadhaviśāradaḥ svāmyanurāgasumukhaḥ sumukho nāma senāpatirbabhūva [āryānandasthavirastena samayena] /",
  "S03bsa032_u:2642_0": "tau parasparapremaguṇāśrayājjvalitataraprabhāvāvāryaśiṣyamukhyāviva pariśeṣaṃ śiṣyagaṇaṃ",
  "S03bsa032_u:2642_1": "pitṛjyeṣṭhaputrāviva ca śreṣṭhaśeṣaṃ putragaṇaṃ taddhaṃsayūthamubhayalokahitodayeṣvartheṣu",
  "S03bsa032_u:2642_2": "samyagniveśayamānau tatpratyakṣiṇāṃ devanāgayakṣavidyādharatapasvināṃ paraṃ vismayamupajahratuḥ /",
  "S03bsa032_u:2643": "tāvāsaturhaṃsagaṇasya tasya śreyaḥśarīrodvahanaikakāryau /",
  "S03bsa032_u:2644": "nabhogatasyeva vihaṃgamasya pakṣau śarīrodvahanaikakāryau // Jm_22.1 //",
  "S03bsa032_u:2645": "evaṃ tābhyāṃ tadanugṛhyamāṇaṃ haṃsayūthaṃ jagadivaṃ dharmārthavistarābhyāṃ parāṃ vṛddhimavāpa /",
  "S03bsa032_u:2646": "tena ca tatsaraḥ parāṃ śobhāṃ babhāra /",
  "S03bsa032_u:2647": "kalanūpuranādena haṃsayūthena tena tat /",
  "S03bsa032_u:2648": "puṇḍarīkavaneneva reje saṃcārīṇā saraḥ // Jm_22.2 //",
  "S03bsa032_u:2649": "kvacitpravisṛtairhaṃsaiḥ kvacidviṣamasaṃhataiḥ /",
  "S03bsa032_u:2650": "chinnābhralavacitrasya jahāra nabhasaḥ śriyam // Jm_22.3 //",
  "S03bsa032_u:2651": "atha tasya haṃsādhipateḥ sarvasattvahitasumukhasya ca senāpaterguṇātiśayaprabhāvavismitamanasaḥ siddharṣividyādharadaivatagaṇāstayoḥ kīrtyāśrayābhiḥ kathābhistatra tatrābhiremire /",
  "S03bsa032_u:2652": "uttaptacāmīkarasaṃnikāśaṃ śrīmadvapurvyaktapadākṣarā vāk /",
  "S03bsa032_u:2653": "dharmābhijāto vinayo nayaśca kāvapyamū kevalahaṃsaveṣau // Jm_22.4 //",
  "S03bsa032_u:2654": "guṇaprakāśairapamatsaraiḥ sā kīrtistayordikṣu vitanyamānā /",
  "S03bsa032_u:2655": "(Vaidya 136)",
  "S03bsa032_u:2656": "średdheyatāmityagamannṛpāṇāṃ sadassu yatprābhṛtavaccacāra // Jm_22.5 //",
  "S03bsa032_u:2657": "tena ca samayena brahmadatto nāmānyatamo vārāṇasyāṃ rājā babhūva /",
  "S03bsa032_u:2658_0": "sa tāṃ haṃsādhipateḥ sasenādhipaterguṇātiśayāśrayāṃ kathāṃ prātyayikāmātyadvijavṛddhaiḥ",
  "S03bsa032_u:2658_1": "sadasi saṃstūyamānāmasakṛdupaśrutya tayordarśanaṃ pratyabhivṛddhakautūhalo naikaśāstrābhyāsanipuṇamatīn",
  "S03bsa032_u:2658_2": "sacivānuvāca - parimṛśyatāṃ tāvadbhoḥ prasṛtanipuṇamatayaḥ kaścidupāyo yena nāstau",
  "S03bsa032_u:2658_3": "haṃsavaryau darśanapathamapi tāvadupagacchetāmiti /",
  "S03bsa032_u:2659": "atha te 'mātyāḥ svaiḥ svairmatiprabhāvairanusṛtya nītipathaṃ rājānamūcuḥ -",
  "S03bsa032_u:2660": "sukhāśā deva bhūtāni vikarṣati tatastataḥ /",
  "S03bsa032_u:2661": "sukhahetuguṇotkarṣaśrutistāvānayedyataḥ // Jm_22.6 //",
  "S03bsa032_u:2662": "tadyādṛśe sarabhi tāvabhiratarūpāvanuśrūyete tadutkṛṣṭaraguṇaśobhamiha saraḥ kasmiṃścidaraṇyapradeśe kārayitumarhati devaḥ,",
  "S03bsa032_u:2663": "pratyahaṃ ca sarvapakṣiṇāmabhayapradānaghoṣaṇām /",
  "S03bsa032_u:2664": "api nāma kautūhalotpādinyā sukhahetuguṇātiśayaśrutyā tāvihākṛṣyeyātām /",
  "S03bsa032_u:2665": "paśyatu devaḥ,",
  "S03bsa032_u:2666": "prāyeṇa prāptivirasaṃ sukhaṃ deva na gaṇyate /",
  "S03bsa032_u:2667": "parokṣatvāttu harati śrutiramyaṃ sukhaṃ manaḥ // Jm_22.7 //",
  "S03bsa032_u:2668_0": "atha sa rājā astvetadityalpena kālena nātisaṃnikṛṣṭaṃ nagaropavanasya mānasasarasaḥ",
  "S03bsa032_u:2668_1": "pratispardhiguṇavibhavaṃ padmotpalakumudapuṇḍarīkasaugandhikatāmarasakalhārasamūpagūḍhaṃ",
  "S03bsa032_u:2668_2": "vimalasalilamatimanoharaṃ mahatsaraḥ kārayāmāsa -",
  "S03bsa032_u:2669": "drumaiḥ kusumasaṃchanaiścalatkisalayojjvalaiḥ /",
  "S03bsa032_u:2670": "tatprekṣārthamivotpatraiḥ kṛtatīraparigraham // Jm_22.8 //",
  "S03bsa032_u:2671": "vihasadbhirivāmbhojaistaraṃgotkampakampibhiḥ /",
  "S03bsa032_u:2672": "vilobhyamānākulitabhramadbhramarasaṃkulam // Jm_22.9 //",
  "S03bsa032_u:2673": "jyotsnāsaṃvāhanonnirdairvicitrakumudaiḥ kvacit /",
  "S03bsa032_u:2674": "tarucchāyāparicchinnaiścandrikāśakalairiva // Jm_22.10 //",
  "S03bsa032_u:2675": "taraṃgāṅgalisaṃkṣiptaiḥ kamalotpalareṇubhiḥ /",
  "S03bsa032_u:2676": "abhyalaṃkṛtatīrāntaṃ hemasūtrairiva kvacit // Jm_22.11 //",
  "S03bsa032_u:2677": "citraiḥ padmotpaladalaistatra tatra sakesaraiḥ /",
  "S03bsa032_u:2678": "śriyaṃ pravitatāṃ bibhradupahāramayīmiva // Jm_22.12 //",
  "S03bsa032_u:2679": "prasannastimitāmbutvādvyaktacitravapurguṇaiḥ /",
  "S03bsa032_u:2680": "vyomnīva paridhāvadbhirmīnavṛndairalaṃkṛtam // Jm_22.13 //",
  "S03bsa032_u:2681": "(Vaidya 137)",
  "S03bsa032_u:2682": "vicchinnamuktāhārābhiḥ kvacid dviradaśīkaraiḥ /",
  "S03bsa032_u:2683": "upalāsphālanotkīrṇamūrmicūrṇāmivodvahat // Jm_22.14 //",
  "S03bsa032_u:2684": "vidyādharavadhūsnānairmadasekaiśca dantinām /",
  "S03bsa032_u:2685": "rajobhiḥ kusumānāṃ ca savāsamiva kutracit // Jm_22.15 //",
  "S03bsa032_u:2686": "tārāṇāṃ candradārāṇāṃ sāmānyamiva darpaṇam /",
  "S03bsa032_u:2687": "muditadvijasaṃkīrṇa tadrutapratināditam // Jm_22.16 //",
  "S03bsa032_u:2688": "tadevaṃvidhaṃ saraḥ kārayitvā sarvapakṣigaṇasya cānāvṛtasukhopabhogyametaddattvā pratyahaṃ sarvapakṣiṇā viśvāsanārthamityabhayadānaghoṣaṇāṃ kārayāmāsa -",
  "S03bsa032_u:2689": "eṣa padmotpaladalacchannatoyamidaṃ saraḥ /",
  "S03bsa032_u:2690": "dadāti rājā pakṣibhyaḥ prītyā sābhayadakṣiṇam // Jm_22.17 //",
  "S03bsa032_u:2691_0": "atha kadācitsaṃhṛtameghāndhakārayavanikāsu śaradguṇopahṛdaśobhāsvālokanakṣamāsu dikṣu",
  "S03bsa032_u:2691_1": "prabaddhakamalavanaśobheṣu prasannasalilamanohareṣu sarassu paraṃ kāntiyauvanamupagate",
  "S03bsa032_u:2691_2": "praceyakiraṇa iva candramasi vividhasasyasaṃpadvibhūṣaṇadharāyāṃ vasuṃdharāyāṃ pravṛtte",
  "S03bsa032_u:2691_3": "haṃsataruṇajanasaṃpāte mānasātsarasaḥ śaratprasannāni digantarāṇyanuvicaradanupūrveṇānyatamaṃ",
  "S03bsa032_u:2691_4": "haṃsamithunaṃ tasmādeva haṃsayūthāttasya rājño viṣayamupajagāma /",
  "S03bsa032_u:2692_0": "tatra ca pakṣigaṇakolāhalonnāditamanibhṛtamadhukaragaṇaṃ taraṃgamālāvicaraṇakṛtavyāpāraiḥ",
  "S03bsa032_u:2692_1": "sukhaśiśirairmṛdubhiranilaiḥ samantato vikṣiptamāṇakamalakuvalayareṇugandhaṃ jvaladiva",
  "S03bsa032_u:2692_2": "vikacaiḥ kamalairhasadiva vikasitaiḥ kumudaistatsaro dadarśa /",
  "S03bsa032_u:2693": "tasya mānasasaraḥsamucitasyāpi haṃsamithunasya tāmatimanoharāṃ sarasaḥ śriyamabhivīkṣya prādurabhūt - aho bata tadapi haṃsayūthamihāgacchediti /",
  "S03bsa032_u:2694": "prāyeṇa khalu lokasya prāpya sādhāraṇaṃ sukham /",
  "S03bsa032_u:2695": "smṛtiḥ snehānusāreṇa pūrvameti suhṛjjanam // Jm_22.18 //",
  "S03bsa032_u:2696_0": "atha tatra taddhaṃsamithunaṃ yathākāmaṃ vihṛtya pravṛtte jaladasamaye vidyudvisphuritaśastravikṣepeṣu",
  "S03bsa032_u:2696_1": "nātighanavicchinnāndhakārarūpeṣu samabhivartamāneṣu daityānīkeṣviva jaladharavṛndeṣu",
  "S03bsa032_u:2696_2": "paripūrṇabarhakalāpaśobheṣu prasaktakekāninādotkruṣṭairjaladharavijayamiva saṃrādhayatsu",
  "S03bsa032_u:2696_3": "nṛttapravṛtteṣu citreṣu barhigaṇeṣu vācālatāmupagateṣu stokaśukaniṣu pravicaratsu",
  "S03bsa032_u:2696_4": "kadambasarjārjunaketakīpuṣpagandhādhivāsiteṣu sukhaśiśireṣu kānanaviniścasiteṣvivānileṣu",
  "S03bsa032_u:2696_5": "meghadaśanapaṃktiṣvivālakṣyamāṇarūpāsu balākāyuvatiṣu gamanautsukyamṛdunikūjiteṣu",
  "S03bsa032_u:2696_6": "prayāṇavyākuleṣu haṃsayūtheṣu taddhaṃsamithunaṃ mānasameva saraḥ pratyājagāma /",
  "S03bsa032_u:2697": "samupetya ca haṃsādhipatisamīpaṃ prastutāsu digdeśakathāsu taṃ tasya saraso guṇaviśeṣaṃ varṇayāmāsa - asti deva dakṣiṇena himavato vārāṇasyāṃ brahmadatto nāma narādhipatiḥ /",
  "S03bsa032_u:2698": "tenātyadbhūtarūpaśobhamanirvarṇyaguṇasaundaryaṃ mahatsaraḥ pakṣibhyaḥ svacchandasukhopabhogyaṃ dattam /",
  "S03bsa032_u:2699": "(Vaidya 138) abhayaṃ ca pratyahamavaghuṣyate /",
  "S03bsa032_u:2700": "ramante cātra pakṣiṇaḥ svagṛha iva prahīnabhayāśaṅkā /",
  "S03bsa032_u:2701": "tadarhati devo vyatītāsu varṣāsu tatra gantumiti /",
  "S03bsa032_u:2702": "tacchrutvā sarva eva te haṃsāstatsaṃdarśanasamutsukā babhūvuḥ /",
  "S03bsa032_u:2703": "atha bhodhisattvaḥ sumukhaṃ senāpatiṃ praśanavyaktākāraṃ pratataṃ dadarśa,",
  "S03bsa032_u:2704": "kathaṃ paśyasīti cāvocat /",
  "S03bsa032_u:2705": "atha sumukhaḥ praṇamyainamuvāca - na prāptaṃ tatra devasya gamanamiti paśyāmi /",
  "S03bsa032_u:2706": "kutaḥ? amūni tāvallobhanīyāni manoharāṇyāmiṣabhūtāni rūpāṇi /",
  "S03bsa032_u:2707": "na ca naḥ kiṃcidiha parihīyate /",
  "S03bsa032_u:2708": "kṛtakamadhuropacāravacanapracchannatīkṣṇadaurātmyāni ca prāyeṇa pelavaghṛṇāni śaṭhāni mānuṣahṛdayāni /",
  "S03bsa032_u:2709": "paśyatu svāmī,",
  "S03bsa032_u:2710": "vāśitārthasvahṛdayaḥ prāyeṇa mṛgapakṣiṇaḥ /",
  "S03bsa032_u:2711": "manuṣyāḥ punarekīyāstadviparyayanaipuṇāḥ // Jm_22.19 //",
  "S03bsa032_u:2712": "ucyate nāma madhuraṃ svanubandhi niratyayam /",
  "S03bsa032_u:2713": "vaṇijo 'pi hi kurvanti lābhasiddhyāśayā vyayam // Jm_22.20 //",
  "S03bsa032_u:2714": "yato naitāvatā deva visrambhaḥ kṣamate kvacit /",
  "S03bsa032_u:2715": "kāryārthamapi na śreyaḥ sātyayāpanayaḥ kramaḥ // Jm_22.21 //",
  "S03bsa032_u:2716": "yadi tvavaśyameva tatra gantavyam,",
  "S03bsa032_u:2717": "gatvānubhūya ca tasya saraso guṇavibhūtirasaṃ na nastatra ciraṃ vicarituṃ kṣamaṃ nivāsāya vā cittamabhināmayitumiti paśyāmi /",
  "S03bsa032_u:2718_0": "atha bodhisattvaḥ prāptāyāṃ vimalacandrakṣatratārāvibhūṣaṇāyāṃ rajanyāṃ śaradi tena",
  "S03bsa032_u:2718_1": "haṃsayūthena vārāṇasīsaraḥsaṃdarśanaṃ pratyabhivṛddhakautūhalena tadabhigamanārthaṃ",
  "S03bsa032_u:2718_2": "punaḥ punarvijñāpyamānasteṣāṃ haṃsānāmanuvṛttyā sumukhapramukheṇa mahatā haṃsagaṇena",
  "S03bsa032_u:2718_3": "parivṛttaścandramā iva śaradabhṛvṛdena tatrābhijagāma /",
  "S03bsa032_u:2719": "dṛṣṭvaiva lakṣmī sarasastu tasya teṣāṃ praharṣākulavismayānām /",
  "S03bsa032_u:2720": "citraprakārā rucisaṃniveśāstatsaṃśraye tulyaguṇā babhūvuḥ // Jm_22.22 //",
  "S03bsa032_u:2721": "yanmānasādabhyadhikaṃ babhūva taistairavasthātiśayaiḥ sarastat /",
  "S03bsa032_u:2722": "ataściraṃ tadgatamānasānāṃ na mānase mānasamāsa teṣām // Jm_22.23 //",
  "S03bsa032_u:2723": "tatra te tāmabhayaghoṣaṇāmupalabhya svacchandatāṃ ca pakṣigaṇasya tasya ca saraso vibhūtsā pramuditahṛdayāstatrodyānayātrāmivānubhavantaḥ parāṃ prītisaṃpadamupajagmuḥ /",
  "S03bsa032_u:2724": "atha tasmin sarasyadhikṛtāḥ puruṣāsteṣāṃ haṃsānāṃ tatrāgamanaṃ rājñe pratyavedayanta - yādṛśaguṇarūpau (Vaidya 139)",
  "S03bsa032_u:2725_0": "deva tau haṃsavaryāvanuśrūyete tadṛśāveva [haṃsavaryau]kanakāvadātarucirapatrau tapanīyojjvalataravadanacaraṇaśobhāvadhikatarapramāṇau",
  "S03bsa032_u:2725_1": "susaṃsthitadehau naikahaṃsaśatasahasraparivārau devasya saraḥ śobhayitumivānuprāptāviti /",
  "S03bsa032_u:2726": "atha sa rājā śākunikakarmaṇi prasiddhaprakāśanaipuṇaṃ śākunikagaṇe samanvipya tadgrahaṇārthaṃ sādaramanvādideśa /",
  "S03bsa032_u:2727": "sa tatheti pratiśrutya taryorhaṃsayorgocaravihārapradeśaṃ samyagupalabhya tatra tatra dṛḍhānnigūḍhān pāśān nyadadhāt /",
  "S03bsa032_u:2728": "atha teṣāṃ haṃsānāṃ viśvāsādapāyanirāśaṅkānāṃ pramododdhatamanasāṃ vicaratāṃ sa haṃsādhipatiḥ pāśena caraṇe nyabadhyata /",
  "S03bsa032_u:2729": "vismṛtātyayaśaṅkānāṃ sūkṣmairviśvāsanakramaiḥ /",
  "S03bsa032_u:2730": "vikarotyeva viśrambhaḥ pramādāpanayākaraḥ // Jm_22.24 //",
  "S03bsa032_u:2731": "atha bodhisattvo mā bhūdanyasyāpi kasyacittatraivaṃvidho vyasanopanipāta iti rutaviśeṣeṇa sapratibhayatāṃ sarasaḥ prakāśayāmāsa /",
  "S03bsa032_u:2732": "atha te (haṃsā)",
  "S03bsa032_u:2733": "haṃsādhipatibandhādvyathitahṛdayā bhayavirasavyākulavirāvāḥ parasparanirapekṣā hatapravīrā iva sainikā divaṃ samutpetuḥ /",
  "S03bsa032_u:2734": "sumukhastu haṃsasenādhipatirhaṃsādhipatisamīpānaiva vicacāla /",
  "S03bsa032_u:2735": "snehāvabaddhāni hi mānasāni prāṇatyayaṃ svaṃ na vicintayanti /",
  "S03bsa032_u:2736": "prāṇātyayād duḥkhataraṃ yadeṣāṃ suhṛjjanasya vyasanārtidainyam // Jm_22.25 //",
  "S03bsa032_u:2737": "athainaṃ bodhisattva uvāca -",
  "S03bsa032_u:2738": "gaccha gacchaiva sumukha kṣamaṃ neha vilambitum /",
  "S03bsa032_u:2739": "sāhāyyasyāvakāśo hi kastavetthaṃgate mayi // Jm_22.26 //",
  "S03bsa032_u:2740": "sumukha uvāca -",
  "S03bsa032_u:2741": "naikāntiko mṛtyuriha sthitasya na gacchataḥ syādajarāmaratvam /",
  "S03bsa032_u:2742": "sukheṣu ca tvāṃ samupāsya nityamāpadgataṃ mānada kena jahyām // Jm_22.27 //",
  "S03bsa032_u:2743": "svaprāṇatantumātrārthaṃ tyajatastvāṃ khagādhipa /",
  "S03bsa032_u:2744": "dhigvādavṛṣṭyāvaraṇaṃ katamanme bhaviṣyati // Jm_22.28 //",
  "S03bsa032_u:2745": "naiṣa dharmo mahārāja tyajeyaṃ tvāṃ yadāpadi /",
  "S03bsa032_u:2746": "yā gatistava sā mahyaṃ rocate vihagādhipa // Jm_22.29 //",
  "S03bsa032_u:2747": "(Vaidya 140)",
  "S03bsa032_u:2748": "bodhisattva uvāca -",
  "S03bsa032_u:2749": "kā nu pāśena baddhasya gatiranyā mahānasāt /",
  "S03bsa032_u:2750": "sā kathaṃ svasthacittasya muktasyābhimatā tava // Jm_22.30 //",
  "S03bsa032_u:2751": "paśyasyevaṃ kamarthaṃ vā tvaṃ mamātmana eva vā /",
  "S03bsa032_u:2752": "jñātīnāṃ vāvaśeṣāṇāmubhayorjīvitakṣaye // Jm_22.31 //",
  "S03bsa032_u:2753": "lakṣyate ca na yatrārthastamasīva samāsamam /",
  "S03bsa032_u:2754": "tādṛśe saṃtyajan prāṇān kamarthaṃ dyotayedbhavān // Jm_22.32 //",
  "S03bsa032_u:2755": "sumukha uvāca -",
  "S03bsa032_u:2756": "kathaṃ nu patatāṃ śreṣṭha dharme 'rthaṃ na samīkṣase /",
  "S03bsa032_u:2757": "dharmo hyupacitaḥ samyagāvahatyarthamuttamam // Jm_22.33 //",
  "S03bsa032_u:2758": "so 'haṃ dharmaṃ ca saṃpaśyan dharmāccārthaṃ samutthitam /",
  "S03bsa032_u:2759": "tava mānada bhaktyā ca nābhikāṅkṣāmi jīvitam // Jm_22.34 //",
  "S03bsa032_u:2760": "bodhisattva uvāca -",
  "S03bsa032_u:2761": "addhā dharmaḥ satāmeṣa yatsakhā mitramāpadi /",
  "S03bsa032_u:2762": "na tyajejjīvitasyāpi hetordharmamanusmaran // Jm_22.35 //",
  "S03bsa032_u:2763": "tadarcitastvayā dharmo bhaktirmayi ca darśitā /",
  "S03bsa032_u:2764": "yācñjāmantyāṃ kuruṣvemāṃ gacchaivānumato mayā // Jm_22.36 //",
  "S03bsa032_u:2765": "api caivaṃgate kārye yadūnaṃ suhṛdāṃ mayā /",
  "S03bsa032_u:2766": "tattvayā matisaṃpanna bhavetparamasaṃbhṛtam // Jm_22.37 //",
  "S03bsa032_u:2767": "paraspapremaguṇāditi saṃjalpatostayoḥ /",
  "S03bsa032_u:2768": "pratyadṛśyata naiṣādaḥ sākṣānmṛtyurivāpatan // Jm_22.38 //",
  "S03bsa032_u:2769": "atha tau haṃsavaryau niṣādamāpatantamālokya tūṣṇīṃ babhūvatuḥ /",
  "S03bsa032_u:2770": "sa ca taddhaṃsayūthaṃ vidrutamālokya nūnamatra kaścidvaddha iti niścitamatiḥ pāśasthānānyanuvicaraṃstau haṃsavaryau dadarśa /",
  "S03bsa032_u:2771": "sa tadrūpaśobhayā vismitamanā baddhāviti manyamānastatsamāpannau pāśāvudghaṭṭayāmāsa /",
  "S03bsa032_u:2772": "athaikaṃ baddhamabaddhenetareṇa svasthenopāsyamānamavekṣya vismitatarahṛdayaḥ sumukhamupetyovāca -",
  "S03bsa032_u:2773": "ayaṃ pāśena mahatā dvijaḥ saṃhṛtavikramaḥ /",
  "S03bsa032_u:2774": "vyoma nāsmatprapadyeta mayyapyantikamāgate // Jm_22.39 //",
  "S03bsa032_u:2775": "avaddhastvaṃ punaḥ svasthaḥ sajjapatrarathī balī /",
  "S03bsa032_u:2776": "kasmātprāpte 'pi mayyevaṃ vegānna bhajase nabhaḥ // Jm_22.40 //",
  "S03bsa032_u:2777": "(Vaidya 141)",
  "S03bsa032_u:2778": "tadupaśrutya sumukhaḥ pravyaktākṣarapadavinyāsena svabhāvavarṇanādhairyaguṇaujasvinā svareṇa mānuṣīṃ vācamuvāca -",
  "S03bsa032_u:2779": "śaktisthaḥ sanna gacchāmi yadidaṃ tatra kāraṇam /",
  "S03bsa032_u:2780": "ayaṃ pāśaparikleśaṃ vihaṃgaḥ prāptavāniti // Jm_22.41 //",
  "S03bsa032_u:2781": "ayaṃ pāśena mahatā saṃyataścaraṇe tvayā /",
  "S03bsa032_u:2782": "guṇairasyatu baddho 'hamato dṛdhatarairhṛdi // Jm_22.42 //",
  "S03bsa032_u:2783": "atha sa naiṣādaḥ paramavismitamatiḥ saṃhṛṣitatanūruhaḥ sumukhaṃ punaruvāca -",
  "S03bsa032_u:2784": "tyaktvainaṃ madbhayadanye diśo haṃsāḥ samaśritāḥ /",
  "S03bsa032_u:2785": "tvaṃ punarna tyajasyenaṃ ko nvayaṃ bhavato dvija // Jm_22.43 //",
  "S03bsa032_u:2786": "sumukha uvāca -",
  "S03bsa032_u:2787": "rājā mama prāṇasamaḥ sakhā ca sukhasya dātā viṣamasthitaśca /",
  "S03bsa032_u:2788": "naivotsahe yena vihātumenaṃ svajīvitasyāpyanurakṣaṇārtham // Jm_22.44 //",
  "S03bsa032_u:2789": "atha sumukhaḥ prasādavismayāvarjitamānasaṃ taṃ naiṣādamavetya punaruvāca -",
  "S03bsa032_u:2790": "apyasmākamiyaṃ bhadra saṃbhāṣā syātsukhodayā /",
  "S03bsa032_u:2791": "apyasmān visṛjannadya dharmyāṃ kīrtimavāpnuyāḥ // Jm_22.45 //",
  "S03bsa032_u:2792": "naiṣāda uvāca -",
  "S03bsa032_u:2793": "naiva te duḥkhamicchāmi na ca baddho bhavān mayā /",
  "S03bsa032_u:2794": "sa tvaṃ gaccha yathākāmaṃ paśya bandhūṃśca nandaya // Jm_22.46 //",
  "S03bsa032_u:2795": "sumukha uvāca -",
  "S03bsa032_u:2796": "no cedicchasi me duḥkhaṃ tatkuruṣva mamārthanām /",
  "S03bsa032_u:2797": "ekena yadi tuṣṭo 'si tattyajainaṃ gṛhāṇaṃ mām // Jm_22.47 //",
  "S03bsa032_u:2798": "tulyārohaparīṇāhau samānau vayasā ca nau /",
  "S03bsa032_u:2799": "viddhi niṣkraya ityasya na te 'haṃ lābhahānaye // Jm_22.48 //",
  "S03bsa032_u:2800": "tadaṅga samavekṣasva gṛddhirbhavatu te mayi /",
  "S03bsa032_u:2801": "māṃ badhnātu bhavān pūrvaṃ paścānmuñceda dvijādhipam // Jm_22.49 //",
  "S03bsa032_u:2802": "tāvāneva ca lābhaste kṛtā syānmama cārthanā /",
  "S03bsa032_u:2803": "haṃsayūthasya ca prītirmaitrī tena tathaiva ca // Jm_22.50 //",
  "S03bsa032_u:2804": "(Vaidya 142)",
  "S03bsa032_u:2805": "paśyantu tāvadbhavatā vimuktaṃ haṃsādhipaṃ haṃsagaṇāḥ pratītāḥ /",
  "S03bsa032_u:2806": "virocamānaṃ nabhasi prasanne daityendranirmuktamivoḍurājam // Jm_22.51 //",
  "S03bsa032_u:2807_0": "atha sa naiṣādaḥ krūratābhyasakaṭhinahṛdayo 'pi tena tasya jīvitanirapekṣeṇa svāmyanurāgaślāghinā",
  "S03bsa032_u:2807_1": "kṛtajñatāgunaujasvinā dhairyamādhuryālaṃkṛtavacasā samāvarjitahṛdayo vismayagauravavaśāṭsamānītāñjaliḥ",
  "S03bsa032_u:2807_2": "sumukhamuvāsa - sādhu sādhu mahābhāga",
  "S03bsa032_u:2808": "mānuṣeṣvapyayaṃ dharma āścaryo daivateṣu vā /",
  "S03bsa032_u:2809": "svāmyarthaṃtyajatā prāṇān yastvayātra pradarśitaḥ // Jm_22.52 //",
  "S03bsa032_u:2810": "tadeṣa te vimucāmi rājanamanumānayan /",
  "S03bsa032_u:2811": "ko hi prāṇāpriyatare tavāsmin vipriyaṃ carat // Jm_22.53 //",
  "S03bsa032_u:2812": "ityuktvā sa naiṣādastasya nṛapteḥ saṃdeśamanādṛtya haṃsarājaṃ samanumānayan dayāsumukhaṃ pāśānmumoca /",
  "S03bsa032_u:2813": "atha sumukhaḥ senāpatirhaṃsarājavimokṣātparamānanditahṛdayaḥ prītyabhisnigdhamudīkṣamāṇo naiṣādamuvāca -",
  "S03bsa032_u:2814": "yathā suhṛnnandana nandito 'smi tvayādya haṃsādhipatervimokṣāt /",
  "S03bsa032_u:2815": "evaṃ suhṛjjñātigaṇena bhadra śaratsahastrāṇi bahūni nanda // Jm_22.54 //",
  "S03bsa032_u:2816": "tanmā tavāyaṃ viphalaḥ śramo bhūdādāya māṃ haṃsagaṇādhipaṃ ca /",
  "S03bsa032_u:2817": "svasthāvabaddhāvadhiropya kācamantaḥpure darśaya bhūmipāya // Jm_22.55 //",
  "S03bsa032_u:2818": "asaṃśayaṃ prītamanāḥ sa rājā haṃsāvipaṃ sānucaraṃ samīkṣya /",
  "S03bsa032_u:2819": "dāsyatyasaṃbhāvitavistarāṇi dhānāni te prītivivardhanāni // Jm_22.56 //",
  "S03bsa032_u:2820": "atha naiṣādastasya nirbandhāt paśyatu tāvadatyadbhutamidaṃ haṃsayutaṃ sa rājeti kṛtvā te haṃsamukhyau kācenādaya svasthāvabaddhau rājñe darśayāmāsa /",
  "S03bsa032_u:2821": "(Vaidya 143)",
  "S03bsa032_u:2822": "upāyanāścaryamidaṃ draṣṭumarhasi mānada /",
  "S03bsa032_u:2823": "sasenāpatirānītaḥ so 'yaṃ haṃsapatirmayā // Jm_22.57 //",
  "S03bsa032_u:2824": "atha sa rājā praharṣavismayāpūrṇamatirdṛṣṭvā tī haṃsapradhānī kāñcanapuñjāvivaśriyābhijvalanmanohararūpau taṃ naiṣādamuvāca -",
  "S03bsa032_u:2825": "svasthāvabaddhāvamukau vihaṃgau bhūmicāriṇaḥ /",
  "S03bsa032_u:2826": "tava hastamanuprāptau kathaṃ kathaya vistaram // Jm_22.58 //",
  "S03bsa032_u:2827": "ityukte sa naiṣādaḥ praṇamya rājānamuvāca -",
  "S03bsa032_u:2828": "nihitā bahavaḥ pāśā mayā dāruṇadāruṇāḥ /",
  "S03bsa032_u:2829": "vihagākriḍadeśeṣu palvaleṣu sarassu ca // Jm_22.59 //",
  "S03bsa032_u:2830": "atha visrambhaniḥśaṅko haṃsavaryaścarannayam /",
  "S03bsa032_u:2831": "paricchannena pāśena caraṇe samabadhyata // Jm_22.60 //",
  "S03bsa032_u:2832": "abaddhastamupāsīno māmayaṃ samayācata /",
  "S03bsa032_u:2833": "ātmānaṃ tiṣkrayaṃ kṛtvā haṃsarājasya jīvitam // Jm_22.61 //",
  "S03bsa032_u:2834": "visṛjanmānuṣīṃ vācaṃ vispaṣṭamadhurākṣarām /",
  "S03bsa032_u:2835": "svajīvitaparityāgādyācñāmapyūrjitakramām // Jm_22.62 //",
  "S03bsa032_u:2836": "tenāsya vākyena supeśalena svāmyarthadhīreṇa ca ceṣṭitena /",
  "S03bsa032_u:2837": "tathā prasanno 'smi yathāsya bhartā mayā samaṃ krūratayaiva muktaḥ // Jm_22.63 //",
  "S03bsa032_u:2838": "atha vihagapaterayaṃ vimokṣānmuditamatirbahudhā vadan priyāṇi /",
  "S03bsa032_u:2839": "tvadabhiṃgama iti nyayojayanmāṃ viphalaguruḥ kila mā mama śramo bhūt // Jm_22.64 //",
  "S03bsa032_u:2840": "tadevamatidhārmikaḥ khagavarākṛtiḥ ko 'pyasau",
  "S03bsa032_u:2841": "mamāpi hṛdi mārdavaṃ janitavān kṣaṇenaiva yaḥ /",
  "S03bsa032_u:2842": "khagādhipatimokṣaṇaṃ kṛtamanusmaran matkṛte",
  "S03bsa032_u:2843": "sahādhipatināgataḥ svayamayaṃ ca te 'ntaḥpuram // Jm_22.65 //",
  "S03bsa032_u:2844_0": "tadupaśrutya sa rājā sapramodavismayena manasā vividharatnaprabhodbhāsurasurucirapādaṃ",
  "S03bsa032_u:2844_1": "parārdhyāstaraṇaracanābhirāmaṃ śrimatsukhopāśrayasāṭopamupahitapādapīṭhaṃ rājādhyāsanayogyaṃ",
  "S03bsa032_u:2844_2": "kāñcanamāsanaṃ haṃsarājāya samādideśaḥ,",
  "S03bsa032_u:2845": "amātyamukhyādhyāsanayogyaṃ ca vetrāsanaṃ sumukhāya /",
  "S03bsa032_u:2846": "(Vaidya 144)",
  "S03bsa032_u:2847": "atha bodhisattvaḥ kāla idānīṃ pratisaṃmoditumiti nūpurārāvamadhureṇa svareṇa rājānamābabhāṣe -",
  "S03bsa032_u:2848": "dyutikāntiniketane śarīre kuśalaṃ te kuśalārha kaccidasmin /",
  "S03bsa032_u:2849": "api dharmaśarīramavraṇaṃ te vipulairucchvasitīva vākpradānaiḥ // Jm_22.66 //",
  "S03bsa032_u:2850": "api rakṣaṇadīkṣitaḥ prajānāṃ samayānugrahavigrahapravṛttyā /",
  "S03bsa032_u:2851": "abhivardhayase svakīrtiśobhamanurāgaṃ jagato hitodayaṃ ca // Jm_22.67 //",
  "S03bsa032_u:2852": "api śuddhatayopadhāsvasaktairanuraktairnipuṇakriyairamātyaiḥ /",
  "S03bsa032_u:2853": "samavekṣayase hitaṃ prajānāṃ na ca tatrāsi parokṣabuddhireva // Jm_22.68 //",
  "S03bsa032_u:2854": "nayavikramasaṃhṛtapratāpairapi sāmantanṛpaiḥ prayācyamānaḥ /",
  "S03bsa032_u:2855": "upayāsi dayānuvṛttiśobhāṃ na ca viśvāsamayīṃ pramādanidrām // Jm_22.69 //",
  "S03bsa032_u:2856": "api dharmasukhārthanirvirodhāstava ceṣṭā naravira sajjaneṣṭāḥ /",
  "S03bsa032_u:2857": "vitatā iva dikṣu kīrtisiddhyā ripubhirniśvasitairasatkriyante // Jm_22.70 //",
  "S03bsa032_u:2858": "athainaṃ sa nṛpatiḥ pramodādabhivyajyamānendriyaprasādaḥ pratyuvāca -",
  "S03bsa032_u:2859": "adya me kuśalaṃ haṃsa sarvatra ca bhaviṣyati /",
  "S03bsa032_u:2860": "cirābhilaṣitaḥ prāpto yadayaṃ satsamāgamaḥ // Jm_22.71 //",
  "S03bsa032_u:2861": "tvayi pāśavaśaṃ prāpte praharṣaddhatacāpalaḥ /",
  "S03bsa032_u:2862": "kacinnāyamakāriṣītte daṇḍenābhirujan rujam // Jm_22.72 //",
  "S03bsa032_u:2863": "evaṃ hyamīṣāṃ jālmānāṃ pakṣiṇāṃ vyasanodaye /",
  "S03bsa032_u:2864": "praharṣākulitā buddhirāpatatyeva kalmaṣam // Jm_22.73 //",
  "S03bsa032_u:2865": "(Vaidya 145)",
  "S03bsa032_u:2866": "bodhisattva uvāca -",
  "S03bsa032_u:2867": "kṣemamāsīnmahārāja satyāmapyevamāpadi /",
  "S03bsa032_u:2868": "na cāyaṃ kiṃcidasmāsu śatruvatpratyapadyata // Jm_22.74 //",
  "S03bsa032_u:2869": "abaddhaṃ baddhavadayaṃ matsnehātsumukhaṃ sthitam /",
  "S03bsa032_u:2870": "dṛṣṭvābhāṣata sāmnaiva sakautūhalavismayaḥ // Jm_22.75 //",
  "S03bsa032_u:2871": "sūnṛtairasya vacanairathāvarjitamānasaḥ /",
  "S03bsa032_u:2872": "māmayaṃ vyamucatpāśādvinayadanumānayan // Jm_22.76 //",
  "S03bsa032_u:2873": "ataśca sumukhenedaṃ hitamasya samīhitam /",
  "S03bsa032_u:2874": "ihāgamanamasmakaṃ syadasyāpi sukhodayam // Jm_22.77 //",
  "S03bsa032_u:2875": "nṛpatiruvāca -",
  "S03bsa032_u:2876": "ākāṅkṣitābhigamayoḥ svāgataṃ bhavatoriha /",
  "S03bsa032_u:2877": "atīva prīṇitaścāsmi yuṣmatsaṃdarśanotsavāt // Jm_22.78 //",
  "S03bsa032_u:2878": "ayaṃ ca mahatārthena naiṣādo 'dya sameṣyati /",
  "S03bsa032_u:2879": "ubhayeṣāṃ priyaṃ kṛtvā mahadarhatyayaṃ priyam // Jm_22.79 //",
  "S03bsa032_u:2880": "ityuktvā sa rājā taṃ naiṣādaṃ mahatā dhanavistarapradānena samānya punarhaṃsarājamuvāca -",
  "S03bsa032_u:2881": "imaṃ svamāvāsamupāgatau yuvāṃ visṛjyatāṃ tanmayi yantraṇāvratam /",
  "S03bsa032_u:2882": "prayojanaṃ yena yathā taducyatāṃ bhavatsahāyā hi vibhūtayo mama // Jm_22.80 //",
  "S03bsa032_u:2883": "aśaṅkitoktaiḥ praṇayākṣaraiḥ suhṛt karoti tuṣṭiṃ vibhavasthitasya yām /",
  "S03bsa032_u:2884": "na tadvidhāṃ lambhayate sa tāṃ dhanairmahopakāraḥ praṇayaḥ suhṛtsvataḥ // Jm_22.81 //",
  "S03bsa032_u:2885": "atha sa rājā sumukhasaṃbhāṣaṇakutūhalahṛdayaḥ savismayabhivīkṣya sumukhamuvāca -",
  "S03bsa032_u:2886": "alabdhagādhā navasaṃstave jane na yānti kāmaṃ praṇayapragalbhatām /",
  "S03bsa032_u:2887": "vacastu dākṣiṇyasamāhitākṣaraṃ na te na jalpantyupacāraśībharam // Jm_22.82 //",
  "S03bsa032_u:2888": "saṃbhāṣaṇenāpi yataḥ kartumarhati no bhavān /",
  "S03bsa032_u:2889": "sāphalyaṃ praṇayāśāyāḥ prīteścopacayaṃ hṛdi // Jm_22.83 //",
  "S03bsa032_u:2890": "(Vaidya 146)",
  "S03bsa032_u:2891": "ityukte sumukho haṃsasenāpatirvinayādabhipraṇamyainamuvāca -",
  "S03bsa032_u:2892": "mahendrakalpena saha tvayā saṃbhāṣaṇotsavaḥ /",
  "S03bsa032_u:2893": "iti darśitasauhārde kasya nātimanorathaḥ // Jm_22.84 //",
  "S03bsa032_u:2894": "saṃbhāṣamāṇe tu narādhipe ca sauhārdaramyaṃ vihagādhipe ca /",
  "S03bsa032_u:2895": "tatsaṃkathāmadhyamupetya dhārṣṭyānnanvakramaḥ preṣyajanasya vaktum // Jm_22.85 //",
  "S03bsa032_u:2896": "na heyṣa mārgo vinayabhijātastaṃ caiva jānan kathamabhyupeyām /",
  "S03bsa032_u:2897": "tūṣṇīṃ mahārāja yataḥ sthito 'haṃ tanmarṣaṇīyaṃ yadi marṣaṇīyam // Jm_22.86 //",
  "S03bsa032_u:2898": "ityukte sa rājā sapraharṣavismayavadanaḥ saṃrādhayan sumukhamuvāca -",
  "S03bsa032_u:2899": "sthāne bhavadguṇakathā ramayanti lokaṃ sthāne 'si haṃsapatinā gamitaḥ sakhitvam /",
  "S03bsa032_u:2900": "evaṃvidhaṃ hi vinayaṃ nayasauṣṭhavaṃ ca naivākṛtātmahṛdayāni samudvahanti // Jm_22.87 //",
  "S03bsa032_u:2901": "tadiyaṃ prastutā prītirvicchidyeta yathā na naḥ /",
  "S03bsa032_u:2902": "tathaiva mayi visrambha ajaryaṃ hyāryasaṃgatam // Jm_22.88 //",
  "S03bsa032_u:2903": "atha bodhisattvastasya rājñaḥ parāṃ prītikāmatāmavetya snehapravṛttisumukhatāṃ ca saṃrādhayannavocadenam -",
  "S03bsa032_u:2904": "yatkṛtyaṃ parame mitre kṛtamasmāsu tattvayā /",
  "S03bsa032_u:2905": "saṃstave hi nave 'pyasmin svamāhātmyānuvartinā // Jm_22.89 //",
  "S03bsa032_u:2906": "kaśca nāma mahārāja nāvalambyeta cetasi /",
  "S03bsa032_u:2907": "saṃmānavidhinānena yastvayāsmāsu darśitaḥ // Jm_22.90 //",
  "S03bsa032_u:2908": "prayojanaṃ nāma kiyatkimeva vā madāśrayaṃ mānada yattvamīkṣase /",
  "S03bsa032_u:2909": "priyātithitva guṇavatsalasya te pravṛttamabhyāsaguṇāditi dhruvam // Jm_22.91 //",
  "S03bsa032_u:2910": "(Vaidya 147)",
  "S03bsa032_u:2911": "na citrametattvayi vā jitātmani prajāhitārthaṃ dhṛtapārthivavrate /",
  "S03bsa032_u:2912": "tapaḥsamādhānapare munāviva svabhāvavṛttyā hi guṇāstvayi sthitāḥ // Jm_22.92 //",
  "S03bsa032_u:2913": "iti praśaṃsāsubhagāḥ sukhā guṇā na doṣadurgeṣu vasanti bhūtayaḥ /",
  "S03bsa032_u:2914": "imāṃ viditvā guṇadoṣadharmatāṃ sacetanaḥ kaḥ svahitotpathaṃ bhacet // Jm_22.93 //",
  "S03bsa032_u:2915": "na deśamāpnoti parākrameṇa taṃ na kośavīryeṇa na nitīsaṃpadā /",
  "S03bsa032_u:2916": "śramavyayābhyāṃ nṛpatirvinaiva yaṃ guṇābhijātena pathadhigacchati // Jm_22.94 //",
  "S03bsa032_u:2917": "surādhipaśrīrapi vīkṣate guṇān guṇoditāneva paraiti saṃnati /",
  "S03bsa032_u:2918": "guṇebhya eva prabhavanti kīrtayaḥ prabhāvamāhātmyamiti śritaṃ guṇān // Jm_22.95 //",
  "S03bsa032_u:2919": "amarṣadarpodbhavakarkaśānyapi prarūḍhavairasthiramatsarāṇyapi /",
  "S03bsa032_u:2920": "prasādayantyeva manāṃsi vidviṣāṃ śaśiprakāśādhikakāntayo guṇāḥ // Jm_22.96 //",
  "S03bsa032_u:2921": "tadevameva kṣitipāla pālayan mahīṃ pratāpānatadṛptapārthivām /",
  "S03bsa032_u:2922": "amandaśobhairvinayadibhirguṇairguṇānurāgaṃ jagataṃ prabodhaya // Jm_22.97 //",
  "S03bsa032_u:2923": "prajāhitaṃ kṛtyatamaṃ mahīpatestadanya panthā hyubhayatra bhūtaye /",
  "S03bsa032_u:2924": "bhavecca tadrājani dharmavatsale nṛpasya vṛttaṃ hi jano 'nuvartate // Jm_22.98 //",
  "S03bsa032_u:2925": "(Vaidya 148)",
  "S03bsa032_u:2926": "praśādhi dharmeṇa vasuṃdharāmataḥ karotu rakṣāṃ tridaśādhipaśca te /",
  "S03bsa032_u:2927": "tvadantikātsaṃśritabhāvanādapi svayūthyaduḥkhaṃ tu vikarṣatīva mām // Jm_22.99 //",
  "S03bsa032_u:2928": "atha sa rājā samabhinandya tattasya vacanaṃ saparṣatkaḥ saṃmānapriyavacanaprayogapuraḥsaraṃ tau haṃsamukhyau visasarja /",
  "S03bsa032_u:2929_0": "atha bodhisattvaḥ samutpatya vimalakhaḍgābhinīlaṃ śaratprasannaśobhaṃ gaganatalaṃ",
  "S03bsa032_u:2929_1": "pratibimbenevānugamyamānaḥ sumukhena haṃsasenāpatinā samupetya haṃsayūthaṃ saṃdarśanādeva",
  "S03bsa032_u:2929_2": "pareṇa praharṣeṇa saṃyojayāmāsa /",
  "S03bsa032_u:2930": "kālena copetya nṛpaṃ sa haṃsaḥ parānukampavyasanī sahaṃsaḥ /",
  "S03bsa032_u:2931": "jagāda dharmaṃ kṣitipena tena pratyarcyamāno vinayānatena // Jm_22.100 //",
  "S03bsa032_u:2932": "tadevaṃ vinipātagatānāmapi satāṃ vṛttaṃ nālamanugantumasatpuruṣāḥ prāgeva sugatiṣṭhānāmiti /",
  "S03bsa032_u:2933": "evaṃ kalyāṇī vāgubhayahitāvahā bhavatīti kalyāṇavacanapraśaṃsāyāmapyupaneyam /",
  "S03bsa032_u:2934": "kalyāṇamitravarṇe 'pi vācyam,",
  "S03bsa032_u:2935": "evaṃ kalyāṇamitravatāṃ kṛcchre 'pyarthāḥ saṃsidhyantīti /",
  "S03bsa032_u:2936": "sthavirāryānandapūrvasabhāgapradarśane ca,",
  "S03bsa032_u:2937": "evamayaṃ sthaviraḥ sahacaritacaraṇo bodhisattvena cirakālābhyastapremabahumāno bhavatīti /",
  "S03bsa032_u:2938": "// iti haṃsajātakaṃ dvāviśatitamam //",
  "S03bsa032_u:2940": "(Vaidya 149)",
  "S03bsa032_u:2941": "23. Mahābodhijātakam",
  "S03bsa032_u:2942": "asatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvāt kṣamāsātmyācca /",
  "S03bsa032_u:2943": "tadyathānuśrūyate -",
  "S03bsa032_u:2944": "bodhisattvabhūtaḥ kilāyaṃ bhagavān mahābodhirnāma parivrājako babhūva /",
  "S03bsa032_u:2945_0": "sa gṛhasthabhāva eva parividitakramavyāyāmo lokābhimatānāṃ vidyāsthānānāṃ kṛtajñānakautūhalaścitrāsu",
  "S03bsa032_u:2945_1": "ca kalāsu pravrajyāśrayāllokahitodyogācca viśeṣavattaraṃ dharmaśāstreṣvavahitamatisteṣvācāryakaṃ padamavāpa /",
  "S03bsa032_u:2946_0": "sa kṛtapuṇyatvājjñānamāhātmyāllokajñatayā pratipattiguṇasauṣṭhavācca yatra yatra",
  "S03bsa032_u:2946_1": "gacchati sma tatra tatraiva viduṣāṃ vidvatpriyāṇāṃ ca rājñāṃ brāhmaṇagṛhapatīnāmanyatīrthikānāṃ",
  "S03bsa032_u:2946_2": "ca pravrajitānāmabhigamanīyo bhāvanīyaśca babhūva /",
  "S03bsa032_u:2947": "guṇā hi puṇyāśrayalabdhadīptayo gatāḥ priyatvaṃ pratipattiśobhayā /",
  "S03bsa032_u:2948": "api dviṣadbhyaḥ svayaśonurakṣayā bhavanti satkāraviśeṣabhāginaḥ // Jm_23.1 //",
  "S03bsa032_u:2949": "atha sa mahātmā lokānugrahārthamanuvicaran grāmanagaranigamajanapadarāṣṭrarājadhāṇīranyatamasya rājño viṣāyāntaramupajāgāma /",
  "S03bsa032_u:2950": "śrutagunavistaraprabhavastu sa rājā tasyāgamanaṃ dūrata evopalabhya prītamanā ramaṇīye svasminnudyānavanapradeśe tasyāvasathaṃ kārayāmāsa /",
  "S03bsa032_u:2951": "abhyudgamanādisatkārapuraḥsaraṃ cainaṃ praveśya svaviṣayaṃ śiṣya ivācāryaṃ paricaraṇaparyupāsanavidhinā saṃmānayāmāsa /",
  "S03bsa032_u:2952": "vibhūtiguṇasaṃpannamupetaḥ praṇayād gṛham /",
  "S03bsa032_u:2953": "gunapriyasya gunavānutsavātiśayo 'tithiḥ // Jm_23.2 //",
  "S03bsa032_u:2954": "bodhisattvo 'pi cainaṃ śrutihṛdayahlādinībhirdharmyābhiḥ kathābhiḥ śreyomārgamanupratipādayamānaḥ pratyahamanujagrāha /",
  "S03bsa032_u:2955": "adṛṣṭabhaktiṣvapi dharmavatsalā hitaṃ vivakṣanti parānukampinaḥ /",
  "S03bsa032_u:2956": "ka eva vādaḥ śucibhājanopame hitārthini premaguṇotsuke jane // Jm_23.3 //",
  "S03bsa032_u:2957": "atha tasya rājño 'mātyā labdhavidvatsaṃbhāvanā labdhasaṃmānāśca sadasyāḥ pratyahamabhivardhamānasatkārāṃ bodhisattvasya guṇasamṛddhimīrṣyopahatabuddhitvānna sehire /",
  "S03bsa032_u:2958": "(Vaidya 150)",
  "S03bsa032_u:2959": "svaguṇātiśayoditairyaśobhirjagadāvarjanadṛṣṭaśaktiyogaḥ /",
  "S03bsa032_u:2960": "racanāgunamatrasatkṛteṣu jvalayatyeva pareṣvamarṣavahnim // Jm_23.4 //",
  "S03bsa032_u:2961_0": "prasahya cainaṃ śāstrakathāsvabhibhavitumaśaktā dharmaprasaṅgamamṛṣyamāṇāśca rājñastena",
  "S03bsa032_u:2961_1": "tena krameṇa rājānaṃ bodhisattvaṃ prati vigrāhayāmāsuḥ - nārhati devo bodhiparivrājake viśvāsamupagantum /",
  "S03bsa032_u:2962_0": "vyaktamayaṃ devasya guṇapriyatāṃ dharmābhimukhatāṃ copalabhya vyasanapratāraṇaślakṣṇaṭhamadhuravacanaḥ",
  "S03bsa032_u:2962_1": "pravṛttisaṃcāraṇaheturabhūtaḥ kasyāpi pratyarthino rājño nipuṇaḥ praṇidhiprayogaḥ /",
  "S03bsa032_u:2963": "tathā hi dharmātmako nāma bhūtvā devamekāntena kāruṇyapravṛttau hrīdainye ca samanuśāsti,",
  "S03bsa032_u:2964": "arthakāmoparodhiṣu ca kṣatradharmabāhyeṣvāsannāpanayeṣu dharmasamādāneṣu dayānuvṛttyā ca nāma te kṛtyapakṣamāśvāsanavidhinopagṛṇīte priyasaṃstavaścānyarājadūtaiḥ /",
  "S03bsa032_u:2965": "na cāyamaviditavṛttānto rājaśāstrāṇām /",
  "S03bsa032_u:2966": "ataḥ sāśaṅkānyatra no hṛdayānīti /",
  "S03bsa032_u:2967": "atha tasya rājñaḥ punaḥ punarbhedopasaṃhitaṃ hitamiva bahubhirucyamānasya bodhisattvaṃ prati pariśaṅkāsaṃkocitasnehagauravaprasaramanyādṛśaṃ cittamabhavat /",
  "S03bsa032_u:2968": "paisunyavajrāśanisaṃnipāte bhīmasvane cāśanisaṃnipāte /",
  "S03bsa032_u:2969": "visrambhavānmānuṣamātradhairyaḥ syānnirvikāro yadi nāma kaścit // Jm_23.5 //",
  "S03bsa032_u:2970": "atha sa rājā visrambhavirahanmandībhutapremabahumānastasmin mahāsattve na yathāpūrvaṃ satkāraprayogasumukho babhūva /",
  "S03bsa032_u:2971": "bodhisattvo 'pi śuddhasvabhāvatvāt bahukāryavyāsaṅgā rājāna iti tanmanasi cakāra /",
  "S03bsa032_u:2972": "tatsamīpavartināṃ tu vinayopacāraśaithilyasaṃdarśanādviraktahṛdayamavetya rājānaṃ samādāya tridaṇḍāduṇḍikādyāṃ parivrājakabhāṇḍikāṃ prakramaṇasavyāpāraḥ samabhavat /",
  "S03bsa032_u:2973": "tadupaśrutya sa rājā sāvaśeṣasnehatayā dākṣiṇyavinayanuvṛttyā cainamabhigamya pradarśitasaṃbhramo vinivartayitukāma iva tamuvāca -",
  "S03bsa032_u:2974": "asmanakasmādapahāya kasmādgantavya eva praṇatā matiste /",
  "S03bsa032_u:2975": "vyalīkaśaṅkājanakaṃ nu kiṃcid dṛṣṭaṃ pramādaskhalitaṃ tvayā naḥ // Jm_23.6 //",
  "S03bsa032_u:2976": "athainaṃ bodhisattva uvāca -",
  "S03bsa032_u:2977": "nākasmiko 'yaṃ gamanodyamo me nāsatkriyāmātrakarūkṣikatvāt /",
  "S03bsa032_u:2978": "(Vaidya 151)",
  "S03bsa032_u:2979": "abhajanatvaṃ tu gato 'si śāṭhyāddharmasya tenāhamito vrajāmi // Jm_23.7 //",
  "S03bsa032_u:2980": "athāsya sarabhasabhaṣitamativivṛtavadanamabhidravantaṃ vallabhaṃ śvānaṃ tatrāgatamabhipradarśayan punaruvāca - ayaṃ cātra mahārāja amānuṣaḥ sākṣinirdeśo dṛśyatām /",
  "S03bsa032_u:2981": "ayaṃ hi pūrvaṃ paṭucāṭukarmā bhūtvā mayi śvā bhavato 'nuvṛttyā /",
  "S03bsa032_u:2982": "ākāraguptyajñatayā tvidānīṃ tvadbhāvasūcāṃ bhaṣitaiḥ karoti // Jm_23.8 //",
  "S03bsa032_u:2983": "tvattaḥ śrutaṃ kiṃcidanena nūnaṃ madantare bhaktivipattirukṣam /",
  "S03bsa032_u:2984": "ato 'nuvṛttaṃ dhruvamityanena tvatprītihetoranujīvivṛttam // Jm_23.9 //",
  "S03bsa032_u:2985": "atha sa rājā tatpratyadeśād vrīḍāvanāmitavadanastena cāsya matinaipuṇyena samāvarjitamatirjātasaṃvego nedānīṃ śāṭhyānuvṛttikāla iti bodhisattvamabhipraṇamyovāca -",
  "S03bsa032_u:2986": "tvadāśrayā kacidabhūtkathaiṣā saṃprastutā naḥ sadasi pragalbhaiḥ /",
  "S03bsa032_u:2987": "upekṣitā kāryavaśānmayā ca tatkṣamyatāṃ tiṣṭha ca sādhu mā gāḥ // Jm_23.10 //",
  "S03bsa032_u:2988": "bodhisattva uvāca - naiva khalvahaṃ mahārāja asatkāraprakṛtatvādakṣamayā vā praṇudyamāṇo gacchāmi /",
  "S03bsa032_u:2989": "na tvayaṃ mahārāja avasthānakāla iti na tiṣṭhāmi /",
  "S03bsa032_u:2990": "paśyatu bhavān /",
  "S03bsa032_u:2991": "vimadhyabhāvādapi hīnaśobhe yāyāṃ na satkāravidhau svayaṃ cet /",
  "S03bsa032_u:2992": "saṅgādagatyā jaḍatābalādvā nanvardhacandrābhinayottaraḥ syām // Jm_23.11 //",
  "S03bsa032_u:2993": "prāptakramo 'yaṃ vidhiratra tena yāsyāmi nāprītyabhitaptacittaḥ /",
  "S03bsa032_u:2994": "ekāvamānābhihatā hi satsu pūrvopakārā na samībhavanti // Jm_23.12 //",
  "S03bsa032_u:2995": "asnigdhabhāvastu na paryupāsyastoyārthina śuṣka ivodapānaḥ /",
  "S03bsa032_u:2996": "(Vaidya 152)",
  "S03bsa032_u:2997": "prayatnasādhyāpi tato 'rthasiddhiryasmādbhavedākaluṣā kṛśā ca // Jm_23.13 //",
  "S03bsa032_u:2998": "prasanna eva tvabhigamyarūpaḥ śaradviśuddhāmbumahāhradābhaḥ /",
  "S03bsa032_u:2999": "sukhārthinaḥ kleśaparāṅmukhasya lokaprasiddhaḥ sphuṭa eṣa mārgaḥ // Jm_23.14 //",
  "S03bsa032_u:3000": "bhaktyunmukhādyo 'pi parāṅmukhaḥ syātparāṅmukhe cābhimukhatvadīnaḥ /",
  "S03bsa032_u:3001": "pūrvopakārasmaraṇālaso vā narākṛtiścintyaviniścayaḥ saḥ // Jm_23.15 //",
  "S03bsa032_u:3002": "asevanā cātyupasevanā ca yācñābhiyogāśca dahanti maitrīm /",
  "S03bsa032_u:3003": "rakṣyaṃ yataḥ prītyavaśeṣametannivāsadoṣāditi yāmi tāvat // Jm_23.16 //",
  "S03bsa032_u:3004": "rājovāca - yadyavaśyameva gantavyamiti niścitātrabhavato matiḥ,",
  "S03bsa032_u:3005": "tatpunarapīdānīmihāgamanenāsmānanugrahītumarhati bhavān /",
  "S03bsa032_u:3006": "asevanādapi hi prītiranurakṣitavyaiva /",
  "S03bsa032_u:3007": "bodhisattva uvāca - bahvantarāyo mahārāja bahūpadravapratyarthikatvāllokasaṃniveśa iti na śakyametadavadhāraṇayā pratijñātumāgamiṣyāmīti /",
  "S03bsa032_u:3008": "sati tvāgamanakāraṇasākalye 'pi nāma punarbhavantaṃ paśyema /",
  "S03bsa032_u:3009": "ityanunīya sa māhatmā taṃ rājānaṃ kṛtābhyanujñāsatkārastena rājñā tadviṣayātpracakrāma /",
  "S03bsa032_u:3010": "sa tena gṛhijanasaṃstavenākulitahṛdayo 'nyatamadaraṇyāyatanamupaśritya dhyānābhiyuktamatistatra viharannacireṇeva catvāri dhyānāni pañcābhijñāḥ pratilebhe /",
  "S03bsa032_u:3011": "tasya samasvāditapraśamasukharasasya smṛtiranukampanusāriṇī taṃ rājānaṃ prati prādurabhūt - kā nu khalu tasya rājño 'vastheti /",
  "S03bsa032_u:3012": "athainaṃ dadarśa tairamātyairyathābhiniviṣṭāni dṛṣṭigatāni prait pratāryamāṇam /",
  "S03bsa032_u:3013": "kaścidenamamātyo durvibhāvyahetubhirnidarśanairahetuvādaṃ prati pracakarṣa -",
  "S03bsa032_u:3014": "kaḥ padmanāladalakesarakarṇikānāṃ saṃsthānavarṇaracanāmṛdutādihetuḥ /",
  "S03bsa032_u:3015": "patrāṇi citrayati ko 'tra patatriṇāṃ vā svābhāvikaṃ jagadidaṃ niyataṃ tathaiva // Jm_23.17 //",
  "S03bsa032_u:3016": "(Vaidya 153)",
  "S03bsa032_u:3017": "apara iśvarakāraṇamasmai svabuddhirucitamupavarṇayāmāsa -",
  "S03bsa032_u:3018": "nākasmikaṃ bhavitumarhati sarvametadastyatra sarvamadhi kaścidananta ekaḥ /",
  "S03bsa032_u:3019": "svecchāviśeṣaniyamādya imaṃ vicitraṃ lokaṃ karoti ca punaśca samīkaroti // Jm_23.18 //",
  "S03bsa032_u:3020": "sarvamidaṃ pūrvakarmakṛtaṃ sukhāsukham /",
  "S03bsa032_u:3021": "na prayatnasāmarthyamastītyevamanya enaṃ vigrāhayāmāsa -",
  "S03bsa032_u:3022": "evaṃ kariṣyati kathaṃ nu samānakālaṃ bhinnāśrayān bahuvidhānamitāṃśca bhāvān /",
  "S03bsa032_u:3023": "sarvaṃ tu pūrvakṛtakarmanimittametat saukhyaprayatnanipuṇo 'pi hi duḥkhameti // Jm_23.19 //",
  "S03bsa032_u:3024": "apara ucchedavādakathābhirenaṃ kāmabhogaprasaṅga eva pratārayāmāsa -",
  "S03bsa032_u:3025": "dārūṇi naikavidhavarṇaguṇākṛtīni karmātmakāni na bhavanti bhavanti caiva /",
  "S03bsa032_u:3026": "naṣṭāni naiva ca yathā punarudbhavanti lokastathāyamiti saukhyaparāyaṇaḥ syāt // Jm_23.20 //",
  "S03bsa032_u:3027": "apara enaṃ kṣatravidyāparidṛṣṭeṣu nītikauṭilyaprasaṅgeṣu nairghṛṇyamalineṣu dharmavirodhiṣvapi rājadharmo 'yamiti samanuśaśāsa -",
  "S03bsa032_u:3028": "chāyādrumeṣviva nareṣu kṛtāśrayeṣu tāvatkṛtajñacaritaiḥ svayaśaḥ parīpset /",
  "S03bsa032_u:3029": "nārtho 'ti yāvadupabhoganayena teṣāṃ kṛtye tu yajña iva te paśavo niyojyāḥ // Jm_23.21 //",
  "S03bsa032_u:3030": "iti te 'mātyāstaṃ rājānaṃ tena tena dṛṣṭikṛtonmārgeṇa netumīṣuḥ /",
  "S03bsa032_u:3031": "atha bodhisattvaḥ pāpajanasaṃparkavaśātparapratyayaneyabuddhitvācca dṛṣṭikṛtaprapātābhimukhamavekṣya rājānaṃ tadanukampāsamāvarjitahṛdayastannivartanopāyaṃ vimamarśa /",
  "S03bsa032_u:3032": "guṇābhyāsena sādhūnāṃ kṛtaṃ tiṣṭhati cetasi /",
  "S03bsa032_u:3033": "bhraśyatyapakṛtaṃ tasmājjalaṃ padmadalādiva // Jm_23.22 //",
  "S03bsa032_u:3034": "atha bodhisattvaḥ idamatra prāptakālamiti viniścitya svasminnāśramapade mahāntaṃ vānaramabhinirmāya ṛddhiprabhāvāttasya carmāpanīya śeṣamantardhāpayāmāsa /",
  "S03bsa032_u:3035": "sa tannirmitaṃ mahadvānaracarma (Vaidya 154)",
  "S03bsa032_u:3036": "bibhrattasya nṛpaterbhavanadvāre prādurabhūt /",
  "S03bsa032_u:3037_0": "niveditābhyāgamanaśca dauvārikairyathākramamāyudhīyaguptaparyantāmamātyadvijayodhadūpapauramukhyābhikīrṇāṃ",
  "S03bsa032_u:3037_1": "vinītadhīrodāttaveṣajanāṃ sāsiyaṣṭibhiḥ pratihārairadhiṣṭhitapradvārāṃ siṃhāsanāvaśtitanarādhipāmanākulāṃ",
  "S03bsa032_u:3037_2": "rājaparṣadamavajagāhe /",
  "S03bsa032_u:3038_0": "pratyudgamanādividhinā cātithijanopacāreṇa pratipūjyamānaḥ kṛtapratisaṃmodanakathāsatkārāsanābhinirhāraśca",
  "S03bsa032_u:3038_1": "tena rājñā kautūhalānuvṛttyā vānaracarmapratilambhaṃ pratyanuyuktaḥ - kenedamāryāya",
  "S03bsa032_u:3038_2": "vānaracarmopanayatā mahatānugraheṇātmā saṃyojita iti /",
  "S03bsa032_u:3039": "bodhisattva uvāca - mayaivedaṃ mahārāja svayamadhigataṃ nānyena kenacidupahṛtam /",
  "S03bsa032_u:3040": "kuśatṛṇamātrāstīrṇāyāṃ hi pṛthivyāṃ svabhāvakaṭhināyāṃ niṣaṇṇena svapatā vā pratapyamānaśarīreṇa na sukhaṃ dharmavidhiranuṣṭhiyate /",
  "S03bsa032_u:3041": "ayaṃ ca mayāśramapade mahān vānaro dṛṣṭaḥ /",
  "S03bsa032_u:3042": "tasya me buddhirabhavat - upapannaṃ bata me dharmasādhanamidamasya vānarasya carma /",
  "S03bsa032_u:3043": "śakyamatra niṣaṇṇena svapatā vā parārdhyāstaraṇāstīrṇebhyo rājaśayanebhyo 'pi nivṛttaspṛheṇa svadharmavidhiranuṣṭhātumiti mayā tasyedaṃ carma pragṛhītam /",
  "S03bsa032_u:3044": "sa ca praśamita iti /",
  "S03bsa032_u:3045": "tacchrutvā sa rājā dākṣiṇyavinayānuvṛttyā na bodhisattvaṃ kiṃcitpratyuvāca /",
  "S03bsa032_u:3046": "savrīḍahṛdayastu kiṃcidavāṅmukho babhūva /",
  "S03bsa032_u:3047_0": "atha te 'mātyāḥ pūrvamapi tasmin mahāsattve sāmarṣahṛdayā labdhavacanāvakāśatvātpravikasitavadanā",
  "S03bsa032_u:3047_1": "rājānamūdīkṣya bodhisattvamupadarśayanta ūcuḥ - aho bhagavato dharmanurāgaikarasā matiḥ /",
  "S03bsa032_u:3048": "aho dhairyam /",
  "S03bsa032_u:3049": "aho vyavasāyasādhusāmarthyam /",
  "S03bsa032_u:3050": "āśramapadamabhigata eva mahānnāma vānara ekākinā tapaḥkṣāmaśarīreṇa praśamita ityāścaryam /",
  "S03bsa032_u:3051": "sarvathā tapaḥsiddhirastu /",
  "S03bsa032_u:3052": "athainānasaṃrabdha eva bodhisattvaḥ pratyuvāca - nārhantyatrabhavantaḥ svavādaśobhānirapekṣamityasmān vigarhitum /",
  "S03bsa032_u:3053": "na hyayaṃ kramo vidvadyaśaḥ samudbhābayitum /",
  "S03bsa032_u:3054": "pahsyantvatrabhavantaḥ -",
  "S03bsa032_u:3055": "svavādaghnena vacasā yaḥ parān vijugupsate /",
  "S03bsa032_u:3056": "sa khalvātmavadheneva parasyākirtīmicchati // Jm_23.23 //",
  "S03bsa032_u:3057": "iti sa mahātmā tānamātyān sāmānyenopālabhya pratyekaśaḥ punarupālabdhukāmastamahetuvādinamāmantryovāca -",
  "S03bsa032_u:3058": "svābhāvikaṃ jagaditi pravikathase tvaṃ tattvaṃ ca tadyadi vikutsayasi kimasmān /",
  "S03bsa032_u:3059": "śākhāmṛge nidhanamāpatite svabhāvāt pāpaṃ kṛto mama yataḥ suhato mayāyam // Jm_23.24 //",
  "S03bsa032_u:3060": "(Vaidya 155)",
  "S03bsa032_u:3061": "atha pāpamasti mama tasya vadhānnanu hetutastaditi siddhamidam /",
  "S03bsa032_u:3062": "tadahetuvādamidamutsṛja vā vada vātra yattava na yuktamiva // Jm_23.25 //",
  "S03bsa032_u:3063": "yadi padmanālaracanādi ca yattadahetukaṃ nanu sadaiva bhavet /",
  "S03bsa032_u:3064": "salilādībījakṛtameva tu tat sati tatra saṃbhavati na hyasati // Jm_23.26 //",
  "S03bsa032_u:3065": "api cāyuṣman,",
  "S03bsa032_u:3066": "samyagupadhāraya tāvat,",
  "S03bsa032_u:3067": "na heturastīti vadan sahetukaṃ nanu pratijñā svayameva hāpayet /",
  "S03bsa032_u:3068": "athāpi hetupraṇayālaso bhavet pratijñayā kevalayāsya kiṃ bhavet // Jm_23.27 //",
  "S03bsa032_u:3069": "ekatra kvacidanavekṣya yaśca hetuṃ tenaiva pravadati sarvahetvabhāvam /",
  "S03bsa032_u:3070": "prtyakṣaṃ nanu tadavetya hetusāraṃ taddveṣī bhavati virodhaduṣṭavākyaḥ // Jm_23.28 //",
  "S03bsa032_u:3071": "na lakṣyate yadi kuhacicca kāraṇaṃ kathaṃ nu tad dṛḍhamasadeva bhāṣase /",
  "S03bsa032_u:3072": "na dṛśyate sadapi hi kāraṇāntarāddinātyaye vimalavivārkamaṇḍalam // Jm_23.29 //",
  "S03bsa032_u:3073": "nanu ca bhoḥ",
  "S03bsa032_u:3074": "sukhārthamiṣṭān viṣayān prapadyase niṣevituṃ necchasi tadvirodhinaḥ /",
  "S03bsa032_u:3075": "nṛpasya sevāṃ ca karoṣi tatkṛte na heturastīti ca nāma bhāṣase // Jm_23.30 //",
  "S03bsa032_u:3076": "tadevamapi cedbhāvānanupaśyasyahetukān /",
  "S03bsa032_u:3077": "ahetorvānaravadhe siddhe kiṃ māṃ vigarhase // Jm_23.31 //",
  "S03bsa032_u:3078": "iti sa mahātmā tamahetuvādinaṃ viśadairhetubhirniṣpratibhaṃ kṛtvā tamīśvakāraṇikamamantrayovāca - (Vaidya 156)",
  "S03bsa032_u:3079": "āyuṣmānapyasmān nārhatyeva vigarhitum /",
  "S03bsa032_u:3080": "īśvaraḥ sarvasya hi te kāraṇamabhimataḥ / paśya -",
  "S03bsa032_u:3081": "kurute yadi sarvamīśvaro nanu tenaiva hataḥ sa vānaraḥ /",
  "S03bsa032_u:3082": "tava keyamamaitracittatā paradoṣān mayi yanniṣiñcasi // Jm_23.32 //",
  "S03bsa032_u:3083": "atha vānaravīravaiśasaṃ na kṛtaṃ tena dayānurodhinā /",
  "S03bsa032_u:3084": "bṛhadityavaghuṣyate kathaṃ jagataḥ kāraṇamīśvarastvayā // Jm_23.33 //",
  "S03bsa032_u:3085": "api ca bhadra sarvamīśvarakṛtamiti paśyataḥ -",
  "S03bsa032_u:3086": "īśvare prasādāśā kā stutipraṇāmādyaiḥ /",
  "S03bsa032_u:3087": "sa svayaṃ svayaṃbhūste yatkaroti tatkarma // Jm_23.34 //",
  "S03bsa032_u:3088": "tvatkṛtātha yadījyā na tvasau tadakartā /",
  "S03bsa032_u:3089": "ātmano hi vibhūtyā yaḥ karoti sa karjā // Jm_23.35 //",
  "S03bsa032_u:3090": "īśvaraḥ kurute cetpāpakānyakhilāni /",
  "S03bsa032_u:3091": "tatr abhaktiniveśaḥ kaṃ guṇaṃ nu samīkṣya // Jm_23.36 //",
  "S03bsa032_u:3092": "tānyadharmabhayādvā yadyayaṃ na karoti /",
  "S03bsa032_u:3093": "tena vaktumayuktaṃ sarvamīśvarasṛṣṭam // Jm_23.37 //",
  "S03bsa032_u:3094": "tasya ceśvaratā syāddharmataḥ parato vā /",
  "S03bsa032_u:3095": "dharmato yadi na prāgīśvaraḥ sa tato 'bhūt // Jm_23.38 //",
  "S03bsa032_u:3096": "dāsataiva ca sā syādyā kriyeta pareṇa /",
  "S03bsa032_u:3097": "syādathāpi na hetoḥ kasyaneśvaratā syat // Jm_23.39 //",
  "S03bsa032_u:3098": "evamapi tu gate bhaktirāgādavigaṇitayuktāyuktasya -",
  "S03bsa032_u:3099": "yadi kāraṇamīśvara eva vibhurjagato nikhilasya tavābhimataḥ /",
  "S03bsa032_u:3100": "nanu nārhasi mayyadhiropayituṃ vihitaṃ vibhunā kapirājavadham // Jm_23.40 //",
  "S03bsa032_u:3101": "(Vaidya 157)",
  "S03bsa032_u:3102": "iti sa mahātmā tamīśvakāraṇikaṃ suśliṣṭairhetubhirmūkatāmivopanīya taṃ pūrvakarmakṛtavādinamāmantraṇāsauṣṭhavenābhimukhīkṛtyovāca - bhavānapyasmānna śobhate vikutsayamānaḥ /",
  "S03bsa032_u:3103": "sarvaṃ hi te pūrvakarmakṛtamityabhimānaḥ /",
  "S03bsa032_u:3104": "tena ca tvāṃ bravīmi -",
  "S03bsa032_u:3105": "syātsarvameva yadi pūrvakṛtaprabhāvācchākhāmṛgaḥ suhata eva mayaiṣa tasmāt /",
  "S03bsa032_u:3106": "dagdhe hi pūrvakṛtakarmadavāgnināsmin pāpaṃ kimatra mama yena vigarhase mām // Jm_23.41 //",
  "S03bsa032_u:3107": "athāsti pāpaṃ mama vānaraṃ ghnataḥ kṛtaṃ mayā tarhi na pūrvakarmaṇā /",
  "S03bsa032_u:3108": "yadiṣyate karma ca karmahetukaṃ na kaścidevaṃ sati mokṣameṣyati // Jm_23.42 //",
  "S03bsa032_u:3109": "bhavecca saukhyaṃ yadi duḥkhahetuṣu sthitasya duḥkhaṃ sukhasādhaneṣu vā /",
  "S03bsa032_u:3110": "ato 'numīyeta sukhāsukhaṃ dhruvaṃ pravartate pūrvakṛtaikahetukam // Jm_23.43 //",
  "S03bsa032_u:3111": "na dṛṣṭamevaṃ ca yataḥ sukhāsukhaṃ na pūrvakarmaikamato 'sya kāraṇam /",
  "S03bsa032_u:3112": "bhavedabhāvaśca navasya karmaṇastadaprasiddhau ca purātanaṃ kutaḥ // Jm_23.44 //",
  "S03bsa032_u:3113": "pūrvakarmakṛtaṃ sarvamathaivamapi manyase /",
  "S03bsa032_u:3114": "vānarasya vadhaḥ kasmānmatkṛtaḥ parikalpyate // Jm_23.45 //",
  "S03bsa032_u:3115": "iti sa mahātmā niranuyojyairhetubhistasya maunavratamivopadiśya tamucchedavādinaṃ smitapūrvakamuvāca - āyuṣmataḥ ko 'yamatyādaro 'smadvigarhāyāṃ yadi tattvamucchedavādaṃ manyase?",
  "S03bsa032_u:3116": "lokaḥ paro yadi na kaścana kiṃ vivarjyaṃ pāpaṃ śubhaṃ prati ca kiṃ bahumānamohaḥ /",
  "S03bsa032_u:3117": "svacchandaramyacarito 'tra vicakṣaṇaḥ syādevaṃ gate suhata eva ca vānaro 'yam // Jm_23.46 //",
  "S03bsa032_u:3118": "(Vaidya 158)",
  "S03bsa032_u:3119": "janavādabhayādathāśubhaṃ parivarjyaṃ śubhamārgasaṃśrayāt /",
  "S03bsa032_u:3120": "svavacaḥpratilomaceṣṭitairjanavādānapi nātiyātyayam // Jm_23.47 //",
  "S03bsa032_u:3121": "svakṛtāntapathāgataṃ sukhaṃ na samāpnoti ca lokaśaṅkayā /",
  "S03bsa032_u:3122": "iti niṣphalavādavibhramaḥ paramo 'yaṃ nanu bāliśādhamaḥ // Jm_23.48 //",
  "S03bsa032_u:3123": "yadapi ca bhavānāha -",
  "S03bsa032_u:3124": "dārūṇi naikavidhavarṇaguṇākṛtīni karmātmakāni na bhavanti bhavanti caiva /",
  "S03bsa032_u:3125": "naṣṭāni naiva ca yathā punarudbhavanti lokastathāyamiti ko 'tra ca nāma hetuḥ // Jm_23.49 //",
  "S03bsa032_u:3126": "ucchedavādavātsalyaṃ syādevamapi te yadi /",
  "S03bsa032_u:3127": "vigarhaṇīyaḥ kiṃ hantā vānarasya narasya vā // Jm_23.50 //",
  "S03bsa032_u:3128_0": "iti sa mahāsattvastamucchedavādinaṃ vispaṣṭaśobhenottarakrameṇa tūṣṇīṃbhāvaparāyaṇaṃ",
  "S03bsa032_u:3128_1": "kṛtvā taṃ kṣatravidyāvidagdhamamātyamuvāca - bhavānapyasmān kasmāditi vikutsayate",
  "S03bsa032_u:3128_2": "yadi nyāyyamarthaśāstraparidṛṣṭaṃ vidhiṃ manyase?",
  "S03bsa032_u:3129": "anuṣṭheyaṃ hi tatreṣṭamarthārthaṃ sādhvasādhu vā /",
  "S03bsa032_u:3130": "athoddhṛtya kilātmānamarthairdharmaṃ kariṣyate // Jm_23.51 //",
  "S03bsa032_u:3131": "atastvāṃ bravīmi -",
  "S03bsa032_u:3132": "prayojanaṃ prāpya na cedavekṣyaṃ snigdheṣu bandhuṣvapi sādhuvṛttam /",
  "S03bsa032_u:3133": "hate mayā carmaṇi vānare 'smin kā śāstradṛṣṭe 'pi naye vigarhā // Jm_23.52 //",
  "S03bsa032_u:3134": "dayāviyogādatha garhaṇīyaṃ karmedṛśaṃ dūḥkhaphalaṃ ca dṛṣṭam /",
  "S03bsa032_u:3135": "yatrābhyanujñātamidaṃ na tantre prapadyase kena mukhena tattvam // Jm_23.53 //",
  "S03bsa032_u:3136": "(Vaidya 159)",
  "S03bsa032_u:3137": "iyaṃ vibhūtiśca nayasya yatra tatrānayaḥ kidṛśavibhramaḥ syāt /",
  "S03bsa032_u:3138": "aho pragalbhaiḥ paribhūya lokamunnīyate śāstrapathairadharmaḥ // Jm_23.54 //",
  "S03bsa032_u:3139": "adṛṣṭamevātha tavaitadiṣṭaṃ śāstre kila spaṣṭapathopadiṣṭam /",
  "S03bsa032_u:3140": "śāstraprasiddhena nayena gacchan na garhaṇīyo 'smi kapervadhena // Jm_23.55 //",
  "S03bsa032_u:3141_0": "iti sa mahātmā jitaparṣatkān paricitaprāgalbhyānapi ca tānamātyān prasahyābhibhūya",
  "S03bsa032_u:3141_1": "samāvarjitahṛdayāṃ ca sarājikāṃ parṣadamavetya teṣāṃ vānaravadhahṛllekhavinayanārthaṃ",
  "S03bsa032_u:3141_2": "rājānamābabhāṣe - naiva ca khalvahaṃ mahārāja prāṇinaṃ vānaraṃ hatavān /",
  "S03bsa032_u:3142": "nirmāṇavidhirayam /",
  "S03bsa032_u:3143": "nirmitasya hi vānarasyedaṃ carma mayā gṛhītamasyaiva kathākramasya prastāvārtham /",
  "S03bsa032_u:3144": "tadalaṃ māmanyathā pratigrahītum /",
  "S03bsa032_u:3145": "ityuktvā tamṛddhyābhisaṃskāraṃ pratisaṃhṛtya parayā ca mātrayābhiprasāditamānasaṃ rājānaṃ saparṣatkamavetyovāca -",
  "S03bsa032_u:3146": "saṃpaśyan hetutaḥ siddhiṃ svatantraḥ paralokavit /",
  "S03bsa032_u:3147": "sādhupratijñaḥ saghṛṇaḥ prāṇinaṃ ko haniṣyati // Jm_23.56 //",
  "S03bsa032_u:3148": "paśya mahārāja,",
  "S03bsa032_u:3149": "ahetuvādī paratantradṛṣṭiranāstikaḥ kṣatranayānugo vā /",
  "S03bsa032_u:3150": "kuryānna yannāma yaśolavārthaṃ tannyāyavādī kathamabhyupeyāt // Jm_23.57 //",
  "S03bsa032_u:3151": "dṛṣṭirnaraśreṣṭha śubhāśubhā vā sabhāgakarmapratipattihetuḥ /",
  "S03bsa032_u:3152": "dṛṣṭyanvayaṃ hi pravikalpya tattadvāgbhiḥ kriyābhiśca vidarśayanti // Jm_23.58 //",
  "S03bsa032_u:3153": "saddṛṣṭirasmācca niṣevitavyā tyājyā tvasaddṛṣṭiranarthavṛṣṭiḥ /",
  "S03bsa032_u:3154": "labhyaśca satsaṃśrayiṇā kramo 'yamasajjanāddūracareṇa bhutvā // Jm_23.59 //",
  "S03bsa032_u:3155": "asaṃyatāḥ saṃyataveṣadhāriṇaścaranti kāmaṃ bhuvi bhikṣurākṣasāḥ /",
  "S03bsa032_u:3156": "(Vaidya 160)",
  "S03bsa032_u:3157": "vinirdahantaḥ khalu bāliśaṃ janaṃ kudṛṣṭibhirdṛṣṭiviṣā ivoragāḥ // Jm_23.60 //",
  "S03bsa032_u:3158": "ahetuvādādivirūkṣavāśitaṃ śṛgālavattatra viśeṣalakṣaṇam /",
  "S03bsa032_u:3159": "ato na tānarhati sevituṃ budhaścarettadarthaṃ tu parākrame sati // Jm_23.61 //",
  "S03bsa032_u:3160": "loke virūḍhayaśasāpi tu naiva kāryā kāryārthamapyasadṛśena janena maitrī /",
  "S03bsa032_u:3161": "hemantadurdinasamāgamadūṣito hi saubhāgyahānimupayāti niśākaro 'pi // Jm_23.62 //",
  "S03bsa032_u:3162": "tadvarjanād guṇavivarjayiturjanasya saṃsevanācca guṇasevanapaṇḍitasya /",
  "S03bsa032_u:3163": "svāṃ kirtimujjvalaya saṃjanayan prajānāṃ doṣānurāgavilayaṃ guṇasauhṛdaṃ ca // Jm_23.63 //",
  "S03bsa032_u:3164": "tvayi ca carati dharma bhūyasāyaṃ nṛlokaḥ sucaritasumukhaḥ syātsvargamārgapratiṣṭhaḥ /",
  "S03bsa032_u:3165": "jagadidamanupālyaṃ caivamabhyudyamaste vinayaruciramārgaṃ dharmamasmādbhajasva // Jm_23.64 //",
  "S03bsa032_u:3166": "śīlaṃ viśodhaya samarjaya dātṛkīrtiṃ maitraṃ manaḥ kuru jane svajane yathaiva /",
  "S03bsa032_u:3167": "dharmeṇa pālaya mahīṃ ciramapramādādevaṃ sameṣyasi sukhaṃ tridivaṃ yaśaśca // Jm_23.65 //",
  "S03bsa032_u:3168": "kṛṣipradhānān paśupālanodyatān mahīruhān puṣpaphalānvitāniva /",
  "S03bsa032_u:3169": "apālayañjānapadān balipradān nṛpo hi sarvauṣadhibhirvirudhyate // Jm_23.66 //",
  "S03bsa032_u:3170": "vicitrapaṇyakrayavikrayāśrayaṃ vaṇigjanaṃ paurajanaṃ tathā nṛpaḥ /",
  "S03bsa032_u:3171": "na pāti yaḥ śulkapathopakāriṇaṃ virodhamāyāti sa kośasaṃpadā // Jm_23.67 //",
  "S03bsa032_u:3172": "adṛṣṭadoṣaṃ yudhi dṛṣṭavikramaṃ tathā balaṃ yaḥ prathitāsrakauśalam /",
  "S03bsa032_u:3173": "(Vaidya 161)",
  "S03bsa032_u:3174": "vimānayed bhūpatiradhyupekṣayā dhruvaṃ viruddhaḥ sa raṇe jayaśriyā // Jm_23.68 //",
  "S03bsa032_u:3175": "tathaiva śīlaśrutayogasādhuṣu prakāśamāhātmyaguṇeṣu sādhuṣu /",
  "S03bsa032_u:3176": "carannavajñāmalinena vartmanā narādhipaḥ svargasukhervirudhyate // Jm_23.69 //",
  "S03bsa032_u:3177": "drumadyathāmaṃ pracinoti yaḥ phalaṃ sa hanti bījaṃ na rasaṃ ca vindati /",
  "S03bsa032_u:3178": "adharmyamevaṃ balimuddharannṛpaḥ kṣiṇoti deśaṃ na ca tena nandati // Jm_23.70 //",
  "S03bsa032_u:3179": "yathā tu saṃpūrṇaguṇo mahoruhaḥ phalodayaṃ pākavaśātprayacchati /",
  "S03bsa032_u:3180": "tathaiva deśaḥ kṣitipābhirakṣito yunakti dharmārthasukhairnarādhipam // Jm_23.71 //",
  "S03bsa032_u:3181": "hitānamātyānnipuṇārthadarśinaḥ śucīni mitrāṇi janaṃ svameva ca /",
  "S03bsa032_u:3182": "badhāna cetassu tadiṣṭayā girā dhanaiśca saṃmānanayopapāditaiḥ // Jm_23.72 //",
  "S03bsa032_u:3183": "tasmāddharmaṃ tvaṃ puraskṛtya nityaṃ śreyaḥprāptau yuktacetāḥ prajānām /",
  "S03bsa032_u:3184": "rāgadveṣonmuktayā daṇḍanītyā rakṣaṃllokānātmano rakṣa lokān // Jm_23.73 //",
  "S03bsa032_u:3185_0": "iti sa mahātmā taṃ rājānaṃ dṛṣṭikṛtakāpathādvivecya samavatārya ca sanmārgaṃ saparṣatkaṃ",
  "S03bsa032_u:3185_1": "tata eva gaganatalaṃ samutpatya prāñjalinā tena janena sabahumānapraṇatena pratyarcyamānastadevāraṇyāyatanaṃ pratijagāma /",
  "S03bsa032_u:3186": "tadevamasatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvātkṣamāsātmyācca /",
  "S03bsa032_u:3187": "iti nāsatkāramātrakeṇa pūrvakṛtaṃ vismartavyam /",
  "S03bsa032_u:3188": "evaṃ sa bhagavānanabhisaṃbuddho 'pi paravādānabhibhūya sattvavinayaṃ kṛtavāniti buddhavarṇe 'pi vācyam /",
  "S03bsa032_u:3189": "evaṃ mithyādṛṣṭirananuyogakṣamānupāśrayatvādasevyā ceti mithyādṛṣṭivigarhāyāmapyupaneyam /",
  "S03bsa032_u:3190": "viparyayeṇa samyagdṛṣṭipraśaṃsāyāmiti /",
  "S03bsa032_u:3191": "// iti mahābodhijātakaṃ trayoviṃśatitamam /",
  "S03bsa032_u:3193": "(Vaidya 162)",
  "S03bsa032_u:3194": "24. Mahākapijātakam",
  "S03bsa032_u:3195": "nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā /",
  "S03bsa032_u:3196": "tadyathānuśrūyate -",
  "S03bsa032_u:3197_0": "bodhisattvaḥ kila śrīmati himavatpārśve vividhadhāturuciracitrāṅgarāge nīlakauśeyaprāvārakṛtottarāsaṅga",
  "S03bsa032_u:3197_1": "iva vanagahanalakṣmyā prayatnaracitairivānekavarṇasaṃsthānavikalpairvaiṣamyabhakticitrairvibhūṣitataṭāntadeśe",
  "S03bsa032_u:3197_2": "pravisṛtanaikaprasravaṇajale gambhīrakandarāntaraprapātasaṃkule paṭutaramadhukaranināde",
  "S03bsa032_u:3197_3": "manojñamārutopavījyamānavicitrapuṣpaphalapādape vidyādharākrīḍabhute mahākāyaḥ kapirekacaro babhuva /",
  "S03bsa032_u:3198": "tadavasthamapi cainamapariluptadharmasaṃjñaṃ kṛtajñamakṣudrasvabhāvaṃ dhṛtyā mahatyā samanvitamanurāgavaśādiva karuṇā naiva mumoca /",
  "S03bsa032_u:3199": "sakānanā sādrivarā sasāgarā gatā vināśaṃ śataśo vasuṃdharā /",
  "S03bsa032_u:3200": "yugāntakāle salilānalānilairna bodhisattvasya mahākṛpālutā // Jm_24.1 //",
  "S03bsa032_u:3201": "atha sa mahātmā tāpasa iva vanaruparṇaphalamātravṛttiranukampamānastena tena vidhinā gocarapatitān prāṇinastamaraṇyapradeśamadhyavasati sma /",
  "S03bsa032_u:3202": "athānyatamaḥ puruṣo gāṃ pranaṣṭāmanveṣituṃ kṛtodyogaḥ samantato 'nuvicaran mārgāpranaṣṭo digbhāgasaṃmūḍhamatiḥ paribhramaṃstaṃ deśamupajagāma /",
  "S03bsa032_u:3203_0": "sa kṣutpipāsādharmaśramaparimlānatanurdaurmanasyavahninā cāntaḥpradīpyamāno viṣādātibhārādivānyatamasmin",
  "S03bsa032_u:3203_1": "vṛkṣamūle niṣaṇṇo dadarśa paripākavaśādvicyutāni paripiñjarāṇi katicittindukīphalāni /",
  "S03bsa032_u:3204_0": "sa tānyāsvādya kṣutparikṣāmatayā paramasvādūni manyamānastatprabhavānveṣaṇaṃ pratyabhivṛddhotsāhaḥ",
  "S03bsa032_u:3204_1": "samantato 'nuvilokayan dadarśa prapātataṭāntavirūḍhaṃ paripakkaphalānamitapiñjarāgraśākhaṃ tindukīvṛkṣam /",
  "S03bsa032_u:3205": "sa tatphalatṛṣṇayākṛṣyamāṇastaṃ giritaṭamadhiruhya tasya tindukīvṛkṣasya phaliniṃ śākhāṃ prapātābhinatāmadhyāruroha phalalobhena cāsyāḥ prāntamupajagāma /",
  "S03bsa032_u:3206": "śākhātha sā tasya mahīruhasya bhārātiyogānnamitā kṛśatvāt /",
  "S03bsa032_u:3207": "paraśvadheneva nikṛttamūlā saśabdabhaṅgaṃ sahasā papāta // Jm_24.2 //",
  "S03bsa032_u:3208": "sa tayā sārdhaṃ mahati giridurge samantataḥ śailabhittiparikṣipte kūpa iva nyapatat /",
  "S03bsa032_u:3209": "parṇasaṃcayaguṇāttvasya gāmbhīryācca salilasya na kiṃcidaṅgamabhajyata /",
  "S03bsa032_u:3210": "sa tasmāduttīrya salilātsamantataḥ parisarpanna kutaściduttaraṇamārgaṃ dadarśa /",
  "S03bsa032_u:3211": "sa nispratīkāraṃ martavyamiha mayā nacirāditi visrasyamānajīvitāśaḥ śokāśrupariṣiktadīnavadanastrīvreṇa daurmanasyaśalyena pratudyamānaḥ kātarahṛdayastattadārtivaśād vilalāp /",
  "S03bsa032_u:3212": "(Vaidya 163)",
  "S03bsa032_u:3213": "kāntāre durge 'smijanasaṃpātarahite nipatitaṃ mām /",
  "S03bsa032_u:3214": "yatnādapi parimṛgayan mṛtyoranyaḥ ka iva paśyet // Jm_24.3 //",
  "S03bsa032_u:3215": "bandhujanamitravarjitamekanipānīkṛtaṃ maśakasaṃghaiḥ /",
  "S03bsa032_u:3216": "avapātānanamagnaṃ mṛgamiva ko 'bhyuddhariṣyati mām // Jm_24.4 //",
  "S03bsa032_u:3217": "udyānakānanavimānasaridvicitraṃ tārāvikīrṇamaṇiratnavirājitābhram /",
  "S03bsa032_u:3218": "tāmisrapakṣarajanīva ghanāndhakārā kaṣṭaṃ jaganmama tiraskurute 'ntarātriḥ // Jm_24.5 //",
  "S03bsa032_u:3219": "iti sa puruṣastattadvilapaṃstena salilena taiśca sahanipatitaistindukaphalairvartayamānaḥ katiciddināni tatrāvasat /",
  "S03bsa032_u:3220": "atha sa mahākapirāhārahetostadvanamanuvicarannāhūyamān iva mārutākampitābhistasya tindukīvṛkṣasyāgraśākhābhistaṃ pradeśamabhijagāma /",
  "S03bsa032_u:3221": "abhiruhya cainaṃ tatprapātamavalokayan dadarśa taṃ puruṣaṃ kṣutparikṣāmanayanavadanaṃ paripāṇḍukṛśadīnagātraṃ paryutsukaṃ tatra viceṣṭamānam /",
  "S03bsa032_u:3222": "sa tasya paridyūnatayā samāvajitānukampo mahākapirnikṣiptāhāravyāpārastaṃ puruṣaṃ pratataṃ bikṣamāṇo mānuṣīṃ vācamuvāca -",
  "S03bsa032_u:3223": "mānuṣāṇāmagamye 'smin prapāte parivartase /",
  "S03bsa032_u:3224": "vaktumahaṃsi tatsādhu ko bhavāhina vā kutaḥ // Jm_24.6 //",
  "S03bsa032_u:3225": "atha sa puruṣastaṃ mahākapimārtatayā samabhipraṇamyodvīkṣamāṇaḥ sāñjaliruvāca -",
  "S03bsa032_u:3226": "mānuṣo 'smi mahābhāga pranaṣṭo vicaran vane /",
  "S03bsa032_u:3227": "phalārthī pādapādasmādimāmāpadamāgamam // Jm_24.7 //",
  "S03bsa032_u:3228": "tatsuhṛdvandhuhīnasya prāptasya vyasanaṃ mahat /",
  "S03bsa032_u:3229": "nātha vānarayūthānāṃ mamāpi śaraṇaṃ bhava // Jm_24.8 //",
  "S03bsa032_u:3230": "tacchrutvā sa mahāsattvaḥ parāṃ karuṇāmupajagāma /",
  "S03bsa032_u:3231": "āpadgato bandhusuhṛdvihīnaḥ kṛtāñjalirdīnamudīkṣamāṇaḥ /",
  "S03bsa032_u:3232": "karoti śatrūnapi sānukampānākampayatyeva tu sānukampān // Jm_24.9 //",
  "S03bsa032_u:3233": "athainaṃ bodhisattvaḥ karuṇāyamāṇastatkāladurlabhena snigdhena vacasā samāśvāsayāmāsa -",
  "S03bsa032_u:3234": "prapātasaṃkṣiptaparākramo 'hamabāndhavo veti kṛthāḥ śucaṃ mā /",
  "S03bsa032_u:3235": "(Vaidya 164)",
  "S03bsa032_u:3236": "yadbandhukṛtyaṃ tava kiṃcidatra kartāsmi tatsarvamalaṃ bhayena // Jm_24.10 //",
  "S03bsa032_u:3237": "iti sa mahāsattvastaṃ puruṣamāśvāsya tataścāsmai tindukānyaparāṇi ca phalāni samupahṛtya taduddharaṇayogyayā puruṣabhāragurvyā śilayānyatra yogyāṃ cakāra /",
  "S03bsa032_u:3238": "tataścātmano balapramāṇamavagamya śakto 'hamenametasmātprapātādurddhartumiti niścitamatiravatīrya prapātaṃ karuṇayā paricodyamānastaṃ puruṣamuvāca -",
  "S03bsa032_u:3239": "ehi pṛṣṭhaṃ mamāruhya sulagno 'stu bhavān mayi /",
  "S03bsa032_u:3240": "yāvadabhyuddharāmi tvāṃ svadehātsārameva ca // Jm_24.11 //",
  "S03bsa032_u:3241": "asārasya śarīrasya sāro hyeṣa mataḥ satām /",
  "S03bsa032_u:3242": "yatpareṣāṃ hitārtheṣu sādhanīkriyate budhaiḥ // Jm_24.12 //",
  "S03bsa032_u:3243": "sa tatheti pratiśrutyābhipraṇasya cainamadhyāruroha /",
  "S03bsa032_u:3244": "athābhirūḍhaḥ sa nareṇa tena bharātiyogena vihanyamānaḥ /",
  "S03bsa032_u:3245": "sattvaprakarṣādaviprannadhairyaḥ pareṇa duḥkhena tamujjahāra // Jm_24.13 //",
  "S03bsa032_u:3246": "uddhṛtya cainaṃ paramapratītaḥ khedātparivyākulakhelagāmī /",
  "S03bsa032_u:3247": "śilātalaṃ toyadharābhinīlaṃ viśrāmahetoḥ śayanīcakāra // Jm_24.14 //",
  "S03bsa032_u:3248": "atha bodhisattvaḥ śuddhasvabhāvatayā kṛtopakāratvācca tasmātpuruṣādapāyanirāśaṅko visrambhādenamuvāca -",
  "S03bsa032_u:3249": "avyāhatavyālamṛgapraveśe vanapradeśe 'tra samantamārge /",
  "S03bsa032_u:3250": "khedaprasuptaṃ sahasā nihanti kaścitpurā māṃ svahitodayaṃ ca // Jm_24.15 //",
  "S03bsa032_u:3251": "yato bhavān dikṣuṃ vikīrṇacakṣuḥ karotu rakṣāṃ mama cātmanaśca /",
  "S03bsa032_u:3252": "dṛḍhaṃ śrameṇāsmi parītamūrtistatsvaptumicchāmi muhūrtamātram // Jm_24.16 //",
  "S03bsa032_u:3253": "(Vaidya 165)",
  "S03bsa032_u:3254": "atha sa mithyāvinayapragalbhaḥ - svapitu bhavān yathākāmaṃ sukhaprabodhāya,",
  "S03bsa032_u:3255": "sthito 'haṃ tvatsaṃrakṣaṇāyetyasmai pratiśuśrāva /",
  "S03bsa032_u:3256": "atha sa puruṣastasmin mahāsattve śramabalānnidrāvaśamupagate cintāmaśivāmāpede -",
  "S03bsa032_u:3257": "mūlaiḥ prayatnātiśayādhigamyairvanyairyadṛcchādhigataiḥ phalairvā /",
  "S03bsa032_u:3258": "evaṃ parikṣīṇatanoḥ kathaṃ syādyātrāpi tāvatkuta eva puṣṭiḥ // Jm_24.17 //",
  "S03bsa032_u:3259": "idaṃ ca kāntāramasupratāraṃ kathaṃ tariṣyāmi balena hīnaḥ /",
  "S03bsa032_u:3260": "paryāptarūpaṃ tvidamasya māṃsaṃ kāntāradurgottaraṇāya me syāt // Jm_24.18 //",
  "S03bsa032_u:3261": "kṛtopakāro 'pi ca bhakṣya eva nisargayogaḥ sa hi tādṛśo 'sya /",
  "S03bsa032_u:3262": "āpatprasiddhaśca kilaiṣa dharmaḥ pātheyatāmityupaneya eṣaḥ // Jm_24.19 //",
  "S03bsa032_u:3263": "yāvacca visrambhasukhaprasuptastāvanmayā śakyamayaṃ nihantum /",
  "S03bsa032_u:3264": "imaṃ hi yuddhābhimukhaṃ sametya siṃho 'pi saṃbhāvyaparājayaḥ syāt // Jm_24.20 //",
  "S03bsa032_u:3265_0": "tannāyaṃ vilambituṃ me kāla iti viniścitya sa durātmā lobhadoṣavyāmohitamatirakṛtajño",
  "S03bsa032_u:3265_1": "vipannadharmasaṃjñaḥ pranaṣṭakāruṇyasaumyasvabhāvaḥ paridurbalo 'pyakāryātirāgānmahatīṃ",
  "S03bsa032_u:3265_2": "śilāmudyamya tasya mahākapeḥ śirasi mumoca /",
  "S03bsa032_u:3266": "śilātha sā durbalavihvalena kāryātirāgāttvaritena tena /",
  "S03bsa032_u:3267": "atyantanidropagamāya muktā nidrāpravāsāya kaperbabhūva // Jm_24.21 //",
  "S03bsa032_u:3268": "sarvātmanā sā na samāsasāda mūrdhānamasmānna vinispipeṣa /",
  "S03bsa032_u:3269": "koṭyekadeśena tu taṃ rujantī śīlā tale sāśanivatpapāta // Jm_24.22 //",
  "S03bsa032_u:3270": "(Vaidya 166)",
  "S03bsa032_u:3271": "śīlābhighātādavabhinnamūrdhā vegādavaplutya ca bodhisattvaḥ /",
  "S03bsa032_u:3272": "kenāhato 'smīti dadarśa nānyaṃ tameva tu hrītamukhaṃ dadarśa // Jm_24.23 //",
  "S03bsa032_u:3273": "vailakṣyapītaprabhamapragalbhaṃ viṣādadainyātparibhinnavarṇam /",
  "S03bsa032_u:3274": "trāsodayādāgatakaṅṭhaśoṣaṃ svedārdramudvīkṣitumapyaśaktam // Jm_24.24 //",
  "S03bsa032_u:3275_0": "atha sa mahākapirasyaiva tatkarmeti niscitamatiḥ svamabhighātaduḥkhamacintayitvā",
  "S03bsa032_u:3275_1": "tena tasyātmahitanirapekṣeṇātikaṣṭena karmaṇā samupajātasaṃvegakāruṇyaḥ parityattakrodhasaṃrambhadoṣaḥ",
  "S03bsa032_u:3275_2": "sabāspayanayanastaṃ puruṣamavekṣya samanuśocannuvāca -",
  "S03bsa032_u:3276": "mānuṣeṇa satā bhadra tvayedaṃ kṛtamīdṛśam /",
  "S03bsa032_u:3277": "kathaṃ nāma vyavasitaṃ prārabdhaṃ kathameva vā // Jm_24.25 //",
  "S03bsa032_u:3278": "madabhidrohasaṃrabdhaṃ tvaṃ nāmāpatitaṃ param /",
  "S03bsa032_u:3279": "vinivāraṇaśauṭīravikramo roddhumarhasi // Jm_24.26 //",
  "S03bsa032_u:3280": "duṣkaraṃ kṛtavānasmītyabhūnmānonnatirmama /",
  "S03bsa032_u:3281": "tvayāpaviddhā sā duramatiduṣkarakāriṇā // Jm_24.27 //",
  "S03bsa032_u:3282": "paralokādivānīto mṛtyorvaktrāntarādiva /",
  "S03bsa032_u:3283": "prapātāduddhṛto 'nyasmādanyatra patito hyasi // Jm_24.28 //",
  "S03bsa032_u:3284": "dhigaho bata durvṛttamajñānamatidāruṇam /",
  "S03bsa032_u:3285": "yatpātayati duḥkheṣu sukhāśākṛpaṇaṃ jagat // Jm_24.29 //",
  "S03bsa032_u:3286": "pātito durgatāvātmā kṣiptaḥ śokānalo mayi /",
  "S03bsa032_u:3287": "nimīlitā yaśolakṣmīrguṇamaitrī virodhitā // Jm_24.30 //",
  "S03bsa032_u:3288": "gatvā dhigvādalakṣatvaṃ hatā viśvasanīyatā /",
  "S03bsa032_u:3289": "kā nu khalvarthanispattirevamākāṅkṣitā tvayā // Jm_24.31 //",
  "S03bsa032_u:3290": "dunoti māṃ naiva tathā tviyaṃ rujā yathaitadevātra manaḥ kṣiṇoti mām /",
  "S03bsa032_u:3291": "gato 'smi pāpe tava yannimittatāṃ na cāhamenastadapohituṃ prabhuḥ // Jm_24.32 //",
  "S03bsa032_u:3292": "(Vaidya 167)",
  "S03bsa032_u:3293": "saṃdṛśyamānavapureva tu pārśvato māṃ tatsādhvanuvraja dṛḍhaṃ hyasi śaṅkanīyaḥ /",
  "S03bsa032_u:3294": "yāvadbahupratibhayādgahanāditastvāṃ grāmāntapaddhatimanupratipādayāmi // Jm_24.33 //",
  "S03bsa032_u:3295": "ekākinaṃ kṣāmaśarīrakaṃ tvāṃ mārganabhijñaṃ hi vane bhramantam /",
  "S03bsa032_u:3296": "kaścitsamāsādya purā karoti tvatpīḍaṇādvyarthapariśramaṃ mām // Jm_24.34 //",
  "S03bsa032_u:3297": "iti sa mahātmā taṃ puruṣamanuśocañjanāntamānīya pratipādya cainaṃ tanmārgaṃ punaruvāca -",
  "S03bsa032_u:3298": "prāpto janāntamasi kānta vanāntametat kāntāradurgabhayamutsṛja gaccha sādhu /",
  "S03bsa032_u:3299": "pāpaṃ ca karma parivarjayituṃ yatethā duḥkho hi tasya niyamena vipākakālaḥ // Jm_24.35 //",
  "S03bsa032_u:3300": "iti sa mahākapistaṃ puruṣamanukampayā śiṣyamivānuśiṣya tameva vanapradeśaṃ pratijagāma /",
  "S03bsa032_u:3301_0": "atha sa puruṣastadatikasṭaṃ pāpaṃ kṛtvā paścāttāpavahninā saṃpradīpyamānacetāmahatā",
  "S03bsa032_u:3301_1": "kuṣṭhavyādhinā rūpāntaramupanītaḥ kilāsacitracchaviḥ prabhidyamānavraṇavisravārdragātraḥ",
  "S03bsa032_u:3301_2": "paramadurgandhaśarīraḥ sadyaḥ samapadyata /",
  "S03bsa032_u:3302_0": "sa yaṃ yaṃ deśamabhijagāma tatastata evainamatibībhatsavikṛtataradarśanaṃ mānuṣa",
  "S03bsa032_u:3302_1": "ityaśraddheyarūpaṃ bhinnadīnasvaramabhivīkṣya puruṣāḥ sākṣadayaṃ pāṣmeti manyamānāḥ",
  "S03bsa032_u:3302_2": "samudyataloṣṭadaṇḍā nirbhartsanaparuṣavacasaḥ pravāsayāmāsuḥ /",
  "S03bsa032_u:3303": "athainamanyatamo rājā mṛgayāmanuvicaran pretamivāraṇye paribhramantaṃ prakṣīṇamalinavasanaṃ nātipracchannakaupīnamatidurdaśanamabhivīkṣya sasādhvasakautūhalaḥ papraccha -",
  "S03bsa032_u:3304": "virūpitatanuḥ kuṣṭhaiḥ kilāsaśabalacchaviḥ /",
  "S03bsa032_u:3305": "pāṇḍuḥ kṛśatanurdīno rajorūkṣaśiroruhaḥ // Jm_24.36 //",
  "S03bsa032_u:3306": "kastvaṃ pretaḥ piśāco vā mūrtaḥ pāṣmātha pūtanaḥ /",
  "S03bsa032_u:3307": "anekarogasaṃghātaḥ katamo vāsi yakṣmaṇām // Jm_24.37 //",
  "S03bsa032_u:3308": "sa taṃ dīnena kaṇṭhena samabhipraṇamannuvāca - mānuso 'smi mahārāja,",
  "S03bsa032_u:3309": "nāmānuṣa iti /",
  "S03bsa032_u:3310": "tatkathamimāmavasthāmanuprāpto 'sīti ca paryanuyukto rājñā tadasmai svaṃ duścaritamāviṣkṛtyovāca -",
  "S03bsa032_u:3311": "mitradrohasya tasyedaṃ puṣpaṃ tāvadupasthitam /",
  "S03bsa032_u:3312": "ataḥ kaṣṭhataraṃ vyaktaṃ phalamanyadbhaviṣyati // Jm_24.38 //",
  "S03bsa032_u:3313": "(Vaidya 168)",
  "S03bsa032_u:3314": "tasmānmitreṣvabhidrohaṃ śatruvad draṣṭumarhasi /",
  "S03bsa032_u:3315": "bhāvasnigdhamavekṣasva bhāvasnigdhaṃ suhṛjjanam // Jm_24.39 //",
  "S03bsa032_u:3316": "mitreṣvamitracaritaṃ parigṛhya vṛttamevaṃbidhāṃ samupayānti daśāmihaiva /",
  "S03bsa032_u:3317": "lobhādidoṣamalinīkṛtamānasānāṃ mitradruhāṃ gatirataḥ parato 'numeyā // Jm_24.40 //",
  "S03bsa032_u:3318": "vātsalyasaumyahṛdayastu suhṛtsu kīrtiṃ viśvāsabhāvamupakārasukhaṃ ca tebhyaḥ /",
  "S03bsa032_u:3319": "prāpnoti saṃnatiguṇaṃ manasaḥ praharṣaṃ durdharṣatāṃ ca pirubhistridaśālayaṃ ca // Jm_24.41 //",
  "S03bsa032_u:3320": "imaṃ viditvā nṛpa mitrapakṣe prabhāvasiddhī sadasatpravṛttyoḥ /",
  "S03bsa032_u:3321": "bhajasva mārga sujanābhipannaṃ tena prayātamanuyāti bhūtiḥ // Jm_24.42 //",
  "S03bsa032_u:3322": "tadevaṃ nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā /",
  "S03bsa032_u:3323": "iti tathāgatamāhātmye vācyam /",
  "S03bsa032_u:3324": "satkṛtya dharmaśravaṇe kṣāntikathāyāṃ mitrānabhidrohe pāpakarmādinavapradarśane ceti /",
  "S03bsa032_u:3325": "iti mahākapijātakaṃ catuviṃśatitamam /",
  "S03bsa032_u:3327": "(Vaidya 169)",
  "S03bsa032_u:3328": "25. Śarabhajātakam",
  "S03bsa032_u:3329": "jighāṃsumapyāpadgatamanukampanta eva mahākārūṇikā nopekṣante /",
  "S03bsa032_u:3330": "tadyathānuśrūyate -",
  "S03bsa032_u:3331_0": "bodhisattvaḥ kilānyatamasminnaraṇyavanapradeśe nirmānuṣasaṃpātanīrave vividhamṛgakulādhivāse",
  "S03bsa032_u:3331_1": "tṛṇagahananimagnamūlavṛkṣakṣupabahule pathikayānavāhanacaraṇairavinyastamārgasimāntalekhe",
  "S03bsa032_u:3331_2": "salilamārgavalmīkaśvabhraviṣamabhūbhāge balajavavarṇasattvasaṃpannaḥ saṃhananavatkāyopapannaḥ",
  "S03bsa032_u:3331_3": "śarabho mṛgo babhūva /",
  "S03bsa032_u:3332": "sa kāruṇyābhyāsādanabhidrugdhacittaḥ sattveṣu tṛṇaparṇasalilamātravṛttiḥ saṃtoṣaguṇādaraṇyavāsaniratamatiḥ pravivekakāma iva yogī tamaraṇyapradeśamabhyalaṃcakāra /",
  "S03bsa032_u:3333": "mṛgākṛtirmānuṣadhīracetāstapasvivatprāṇiṣu sānukampaḥ /",
  "S03bsa032_u:3334": "cacāra tasmin sa vane vivikte yogīva saṃtuṣṭamatistṛṇāgraiḥ // Jm_25.1 //",
  "S03bsa032_u:3335_0": "atha kadācidanyatamo rājā tasya viṣayasyādhipatisturagavarādhirūḍhaḥ sajyacāpabāṇavyagrapāṇirmṛgeṣvastrakauśalamātmano",
  "S03bsa032_u:3335_1": "jijñāsamānaḥ saṃrāgavaśājjavena mṛgānanupatannuttamajavena vājinā dūrādapasṛtahastyaśvarathapadātikāyastaṃ pradeśamupajagāma /",
  "S03bsa032_u:3336": "dūradeva cālokya taṃ mahāsattvaṃ hantumutpatitaniścayaḥ samutkṛṣṭaniśitasāyako yataḥ sa mahātmā tena turagavaraṃ saṃcodayāmāsa /",
  "S03bsa032_u:3337": "atha bodhisattvaḥ samālokyaiva turagavaragataṃ sāyudhamabhipatantaṃ taṃ rājānaṃ śaktimānapi pratyavasthātuṃ nivṛttasāhasasaṃrambhatvātpareṇa javātiśayena samutpapāta /",
  "S03bsa032_u:3338": "so 'nugamyamānastena turaṃgameṇānumārgāgataṃ mahacchvabhraṃ goṣpadamiva javena laṅghayitvā pradudrāva /",
  "S03bsa032_u:3339": "atha turagavarastenaiva mārgeṇa taṃ śarabhamanupatannuttamena javapramāṇena tacchvabhramāsādya laṅgayitumanadhyavasitamatiḥ sahasā vyatiṣṭhata /",
  "S03bsa032_u:3340": "athāśvapṛṣṭhādudgīrṇaḥ sāyudhaḥ sa mahīpatiḥ /",
  "S03bsa032_u:3341": "papāta mahati svabhre daityayodha ivodadhau // Jm_25.2 //",
  "S03bsa032_u:3342": "nibaddhacakṣuḥ śarabhe sa tasmin saṃlakṣayāmāsa na taṃ prapātam /",
  "S03bsa032_u:3343": "visrambhadoṣāccalitāsano 'tha drutāśvavegoparamātpapāta // Jm_25.3 //",
  "S03bsa032_u:3344_0": "atha bodhisattvasturagakhuraśabdapraśamātkiṃ nu khalu pratinivṛttaḥ syādayaṃ rājeti",
  "S03bsa032_u:3344_1": "samutpannavitarkaḥ paścādāvarjitāvadanaḥ samālokayan dadarśa tamaśvamanārohakaṃ tasmin",
  "S03bsa032_u:3344_2": "prapātoddeśe 'vasthitam /",
  "S03bsa032_u:3345": "tasya buddhirabhavat - niyatamatra prapāte nipatitaḥ sa rājā /",
  "S03bsa032_u:3346": "na hyatra kiṃcidviśramahetoḥ saṃśrayaṇīyarūpaṃ ghanapracchāyaṃ vṛkṣamūlamasti nīlotpaladalanīlavimalasalilamavagāhayogyaṃ vā saraḥ /",
  "S03bsa032_u:3347": "na caiva vyālamṛgānuvicaritamaraṇyavanamavagāḍhena yatra kvacidupasṛjya turagavaraṃ (Vaidya 170)",
  "S03bsa032_u:3348": "viśramyate mṛgayā vānuṣṭhiyate /",
  "S03bsa032_u:3349": "na cātra kiṃcittṛṇagahanamapi tadvidhaṃ yatra nilīnaḥ syāt /",
  "S03bsa032_u:3350": "tadvyaktamātra śvabhre nipatitena tena rājñā bhavitavyamiti /",
  "S03bsa032_u:3351": "tataḥ sa mahātmā niścayamupetya vadhake 'pi tasmin parāṃ karuṇāmupajagāma /",
  "S03bsa032_u:3352": "adyaiva citradhvajabhūṣaṇena vibhrājamānāvaraṇāyudhena /",
  "S03bsa032_u:3353": "rathāśvapattidviradākulena vāditracitradhvaninā balena // Jm_25.4 //",
  "S03bsa032_u:3354": "kṛtānuyātro rucirātapatraḥ parisphuraccāmarahāraśobhaḥ /",
  "S03bsa032_u:3355": "devendravatprāñjalibhirjanaughairabhyarcito rājasukhānyavāpya // Jm_25.5 //",
  "S03bsa032_u:3356": "adyaiva magno mahati prapāte nipātavegādabhirugṇagātraḥ /",
  "S03bsa032_u:3357": "murchānvitaḥ śokaparāyaṇo vā kaṣṭaṃ bata kleśamayaṃ prapannaḥ // Jm_25.6 //",
  "S03bsa032_u:3358": "kiṇāṅkitānīva manāṃsi duḥkhairna hīnavargasya tathā vyathante /",
  "S03bsa032_u:3359": "adṛṣṭaduḥkhānyatisaukumāryādyathottamānāṃ vyasanāgameṣu // Jm_25.7 //",
  "S03bsa032_u:3360": "na cāyamataḥ śakṣyatei svayamuttartum /",
  "S03bsa032_u:3361": "yadyapi sāvaśeṣaprāṇastannāyamupekṣituṃ yuktamiti vitarkayan sa mahātmā karuṇayā samākṛṣyamāṇahṛdayastaṃ prapātataṭāntamupajagāma /",
  "S03bsa032_u:3362": "dadarśa cainaṃ tatra reṇusaṃsargānmṛditavārabāṇaśobhaṃ vyākulitoṣṇīṣavasanasaṃnāhaṃ prapātapatananighātasaṃjānītābhirvedanābhirāpīḍyamānahṛdayamāpatitavaitānyaṃ viceṣṭamānam /",
  "S03bsa032_u:3363": "dṛṣṭvāya taṃ tatra viceṣṭamānaṃ narādhipaṃ bāṣpaparītanetraḥ /",
  "S03bsa032_u:3364": "kṛpāvaśādvismṛtaśatrusaṃjñastadduḥkhasāmānyamupājagāma // Jm_25.8 //",
  "S03bsa032_u:3365": "uvāca cainaṃ vinayābhijātamudbhāvayan sādhujanasvabhāvam /",
  "S03bsa032_u:3366": "āśvāsayan spaṣṭapadena sāmnā śiṣṭopacāreṇa manohareṇa // Jm_25.9 //",
  "S03bsa032_u:3367": "(Vaidya 171)",
  "S03bsa032_u:3368": "kaccinmahārāja na pīḍito 'si prapātapātālamidaṃ prapannaḥ /",
  "S03bsa032_u:3369": "kaccinna te vikṣatamatra gātraṃ kaccidrujaste tanutāṃ gacchanti // Jm_25.10 //",
  "S03bsa032_u:3370": "nāmānuṣaścāsmi manuṣyavarya mṛgo 'pyahaṃ tvadviṣayāntavāsī /",
  "S03bsa032_u:3371": "vṛddhamastvadīyena tṛṇodakena visrambhamityarhasi mayyupetum // Jm_25.11 //",
  "S03bsa032_u:3372": "prapātapātādadhṛtiṃ ca mā gāḥ śakto 'hamuddhartumito bhavantam /",
  "S03bsa032_u:3373": "visrambhitavyaṃ mayi manyase cettatkipramājñāpaya yāvadaimi // Jm_25.12 //",
  "S03bsa032_u:3374": "atha sa rājā tena tasyādbhatenābhivyāhāreṇa vismayāvarjitahṛdayaḥ saṃjāyamānavrīḍo niyatamiti cintāmāpede -",
  "S03bsa032_u:3375": "dṛṣṭāvadāne dviṣati kā nāmāsya dayā mayi /",
  "S03bsa032_u:3376": "mama vipratipattiśca keyamasminnanāgasi // Jm_25.13 //",
  "S03bsa032_u:3377": "aho madhuratīkṣṇena pratyādiṣṭo 'smi karmaṇā /",
  "S03bsa032_u:3378": "ahameva mṛgo gaurvā ko 'pyayaṃ śarabhākṛtiḥ // Jm_25.14 //",
  "S03bsa032_u:3379": "tadarhatyayaṃ praṇayapratigrahasaṃpūjanamiti viniścityainamuvāca -",
  "S03bsa032_u:3380": "vārabāṇāvṛtamidaṃ gātraṃ me nātivikṣatam /",
  "S03bsa032_u:3381": "prapātaniṣpeṣakṛtāḥ sahyā eva ca me rujaḥ // Jm_25.15 //",
  "S03bsa032_u:3382": "prapātapanakleśānna tvahaṃ pīḍitastathā /",
  "S03bsa032_u:3383": "iti kalyāṇahṛdaye tvayi praskhalanādyathā // Jm_25.16 //",
  "S03bsa032_u:3384": "ākṛtipratyayādyacca dṛṣṭo 'si mṛgavanmayā /",
  "S03bsa032_u:3385": "avijñāya svabhāvaṃ te tacca mā hṛdaye kṛthāḥ // Jm_25.17 //",
  "S03bsa032_u:3386_0": "atha śarabhastasya rājñaḥ prītisūcakena tenābhivyāhāreṇānumatamuddharaṇamavetya puruṣabhāragurvyā",
  "S03bsa032_u:3386_1": "śīlayā taduddharaṇayogyāṃ kṛtvā viditātmabalapramāṇastaṃ nṛpatimuddhartuṃ vyavasitamatiravatīrya",
  "S03bsa032_u:3386_2": "taṃ prapātaṃ savinayamabhigamyovāca -",
  "S03bsa032_u:3387": "madgātrasaṃsparśamimaṃ muhūrtaṃ kāryānurodhāttvamanukṣamasva /",
  "S03bsa032_u:3388": "(Vaidya 172)",
  "S03bsa032_u:3389": "yāvatkaromi svahitābhipattyā prītiprasādābhimukhaṃ mukhaṃ te // Jm_25.18 //",
  "S03bsa032_u:3390": "tadārohatu matpuṣṭhaṃ mahārājaḥ sulagnaśca mayi bhavatviti /",
  "S03bsa032_u:3391": "sa tatheti pratiśrutyainamaśvavadāruroha /",
  "S03bsa032_u:3392": "tataḥ samabhyunnatapūrvakāyastenādhirūḍhaḥ sa narādhipena /",
  "S03bsa032_u:3393": "samutpatannuttamasattvavegaḥ khe toraṇavyālakavad babhāse // Jm_25.19 //",
  "S03bsa032_u:3394": "uddhṛtya durgādatha taṃ narendraṃ prītaḥ samānīya turaṃgameṇa /",
  "S03bsa032_u:3395": "nivedya cāsmai svapurāya mārgaṃ vanaprayāṇābhimukho babhūva // Jm_25.20 //",
  "S03bsa032_u:3396": "atha sa rājā kṛtajñatvāttena tasya vinayamadhureṇopacāreṇa samāvartitahṛdayaḥ saṃpariṣvajya śarabhamuvāca -",
  "S03bsa032_u:3397": "prāṇā amī me śarabha tvadīyāḥ prāgeva yatrāsti mama prabhutvam /",
  "S03bsa032_u:3398": "tadarhasi draṣṭumidaṃ puraṃ me satyāṃ rucau tatra ca te 'stu vāsaḥ // Jm_25.21 //",
  "S03bsa032_u:3399": "vyādhābhikīrṇe sabhaye vane 'smin śītoṣṇavarsādyupasargaduḥkhe /",
  "S03bsa032_u:3400": "hitvā bhavantaṃ mama nanvayuktamekasya gehābhimukhasya gantum // Jm_25.22 //",
  "S03bsa032_u:3401": "tadehi gacchāva iti /",
  "S03bsa032_u:3402": "athainaṃ bodhisattvaḥ savinayamadhuropacāraṃ saṃrādhayan pratyuvāca -",
  "S03bsa032_u:3403": "bhavadvidheṣveva manuṣyavarya yuktaḥ kramo 'yaṃ guṇavatsaleṣu /",
  "S03bsa032_u:3404": "abhyāsayogena hi sajjanasya svabhāvatāmeva guṇā vrajanti // Jm_25.23 //",
  "S03bsa032_u:3405": "anugrahītavyamavaiṣi yattu vanocitaṃ māṃ bhavanāśrayeṇa /",
  "S03bsa032_u:3406": "tenālamanyaddhi sukhaṃ narāṇāmanyādṛśaṃ jātyucitaṃ mṛgāṇām // Jm_25.24 //",
  "S03bsa032_u:3407": "(Vaidya 173)",
  "S03bsa032_u:3408": "cikīrṣite te yadi matpriyaṃ tu vyādhavrataṃ vīra vimuñca tasmāt /",
  "S03bsa032_u:3409": "tiryaktvabhavājjaḍacetaneṣu kṛpaiva śocyeṣu mṛgeṣu yuktā // Jm_25.25 //",
  "S03bsa032_u:3410": "sukhāśraye duḥkhavinodane ca samānacittānavagaccha sattvān /",
  "S03bsa032_u:3411": "ityātmanaḥ syādanabhīpsitaṃ yanna tatpareṣvācarituṃ kṣamaṃ te // Jm_25.26 //",
  "S03bsa032_u:3412": "kīrtikṣayaṃ sādhujanādvigarhāṃ duḥkhaṃ ca pāpaprabhavaṃ viditvā /",
  "S03bsa032_u:3413": "pāpaṃ dviṣatpakṣamivoddharasva nopekṣituṃ vyādhiriva kṣamaṃ te // Jm_25.27 //",
  "S03bsa032_u:3414": "lakṣmīniketaṃ yadapāśrayeṇa prāpto 'si lokābhimataṃ nṛpatvam /",
  "S03bsa032_u:3415": "tānyeva puṇyāni vivardhayethā na karśanīyo hyupakāripakṣaḥ // Jm_25.28 //",
  "S03bsa032_u:3416": "kālopacārasubhagairvipulaiḥ pradānaiḥ śīlena sādhujanasaṃgataniścayena /",
  "S03bsa032_u:3417": "bhūteṣu cātmani yathā hitabuddhisiddhyā puṇyāni saṃcinu yaśaḥ sukhasādhanāni // Jm_25.29 //",
  "S03bsa032_u:3418": "iti sa mahātmā taṃ rājānaṃ dṛḍhaṃ sāṃparāyikeṣvartheṣvanugṛhya saṃpratigṛhītavacanastena rājñā sabahumānamabhivīkṣyamāṇastameva vanāntaṃ praviveśa /",
  "S03bsa032_u:3419": "tadevaṃ jighāṃsumapyāpadgatamanukampanta eva mahākārūṇikā nopekṣanta iti karuṇāvarṇe 'pi vācyam /",
  "S03bsa032_u:3420": "tathāgatamahātmye satkṛtya dharmaśravaṇe /",
  "S03bsa032_u:3421": "avaireṇa vairapraśamananidarśane ca kṣāntikathāyāmapyupaneyam /",
  "S03bsa032_u:3422": "evaṃ tiryaggatānāmapi mahātmanāṃ vadhakeṣvapi sānukrodhā pravṛttirdṛṣṭā /",
  "S03bsa032_u:3423": "ko manuṣyabhūtaḥ pravrajitapratijño vā sattveṣvanukrośavikalaṃ śobheteti prāṇiṣu sānukrośenāryeṇa bhavitavyam /",
  "S03bsa032_u:3424": "iti śarabhajātakaṃ pañcaviṃśatitamam /",
  "S03bsa032_u:3426": "(Vaidya 174)",
  "S03bsa032_u:3427": "26. Rurujātakam",
  "S03bsa032_u:3428": "paraduḥkhameva duḥkhaṃ sāghūnām /",
  "S03bsa032_u:3429": "taddhi na sahante nātmaduḥkham /",
  "S03bsa032_u:3430": "tadyathānuśrūyate -",
  "S03bsa032_u:3431_0": "bodhisattvaḥ kila sālabakulapiyālahintālatamālanaktamālavidulaniculakṣipabahule śiṃśapātiniśaśamīpalāśaśākakuśavaṃśaśaravaṇagahane",
  "S03bsa032_u:3431_1": "kadambasarjārjunadhavakhadirakuṭajanicite vividhavallīpratānāvaguṇṭhitabahutaruviṭape",
  "S03bsa032_u:3431_2": "rurupṛṣatasṛmaracamaragajagavaya mahiṣahariṇanyaṅkuvarāhadvīpitarakṣuvyāghravṛkasiṃharkṣādimṛgavicarite",
  "S03bsa032_u:3431_3": "manuṣyasaṃpātavirahite mahatyaraṇyavanapradeśe tatpakāñcanojjvalavarṇaḥ sukumāraromā",
  "S03bsa032_u:3431_4": "nānāvidhapadmarāgendranīlamarakatavaiḍūryaruciravarṇabinduvidyotitavicitragātraḥ",
  "S03bsa032_u:3431_5": "snigdhābhinīlavimalavipulanayano manīmayairivāparuṣaprabhairviṣāṇakṣurapradeśaiḥ",
  "S03bsa032_u:3431_6": "paramadarśanīyarūpo ratnākara iva pādacārī rurumṛgo babhūva /",
  "S03bsa032_u:3432": "sa jānānaḥ svasya vapuṣo 'tilobhanīyatāṃ tanukāruṇyatāṃ ca janasya nirjanasaṃpāteṣu vanagahaneṣvabhireme,",
  "S03bsa032_u:3433_0": "paṭuvijñānatvācca tatra tatra vyādhajanaviracitāni yantrakūṭavāgurāpāśāvapātalepakāṣṭhanivāpabhojanāni",
  "S03bsa032_u:3433_1": "samyak pariharannanugāminaṃ ca mṛgasārthamavabodhayannācārya iva piteva ca mṛgāṇāmādhipatyaṃ cakāra /",
  "S03bsa032_u:3434": "rūpavijñānasaṃpattiḥ kriyāsauṣṭhavasaṃskṛtā /",
  "S03bsa032_u:3435": "svahitānveṣiṇi jane kutra nāma na pūjyate // Jm_26.1 //",
  "S03bsa032_u:3436": "atha sa kadācinmahātmā tasmin vanagahane vāsopagatastatsamīpavāhinyā navāmbupurṇayā mahavegayā nadyā hriyamāṇasya puruṣasyākranditaśabdaṃ śuśrāva /",
  "S03bsa032_u:3437": "hriyamāṇamanāthamaplavaṃ saritodīrṇajalaughavegayā /",
  "S03bsa032_u:3438": "abhidhāvata dīnavatsalāḥ kṛpaṇaṃ tārayituṃ javena mām // Jm_26.2 //",
  "S03bsa032_u:3439": "na vilambitumatra śakyate śramadoṣavidheyabāhunā /",
  "S03bsa032_u:3440": "na ca gādhamavāpyate kvacittadayaṃ māṃ samayo 'bhidhāvitum // Jm_26.3 //",
  "S03bsa032_u:3441_0": "atha bodhisattvastena tasya karuṇenākranditaśabdena hṛdiva samabhihanyamāno mā bhairmā",
  "S03bsa032_u:3441_1": "bhairiti janmaśatābhyastāṃ bhayaviṣādadainyaśramāpanodinīmāmreḍitābhiniṣpīḍitaspaṣṭapadāmuccairmānuṣīṃ",
  "S03bsa032_u:3441_2": "vācaṃ visṛjaṃstasmādvanagahanādviniṣpapāt /",
  "S03bsa032_u:3442": "dūrata eva ca taṃ puruṣamiṣṭamivopāyanamānīyamānaṃ salilaughena dadarśa /",
  "S03bsa032_u:3443": "(Vaidya 175)",
  "S03bsa032_u:3444": "tatastaduttāraṇaniścitātmā svaṃ prāṇasaṃdehamacintayitvā /",
  "S03bsa032_u:3445": "sa tāṃ nadīṃ bhīmarayāṃ jagāhevimokṣobhayan vīra ivārisenām // Jm_26.4 //",
  "S03bsa032_u:3446": "āvṛtya mārga vapuṣātha tasya māmāśrayasveti tamabhyuvāca /",
  "S03bsa032_u:3447": "trāsāturatvācchramavihvalāṅgaḥ sa pṛṣṭhamevādhiruroha tasya // Jm_26.5 //",
  "S03bsa032_u:3448": "saṃsādyamāno 'pi nareṇa tena vivartyamāno 'pi nadīrayeṇa /",
  "S03bsa032_u:3449": "sattvocchrayādaskhalitoruvīryaḥ kūlaṃ yayau tasya manonukūlam // Jm_26.6 //",
  "S03bsa032_u:3450": "prāpayya tīramatha taṃ puruṣaṃ pareṇa prītyudgamena vinivartitakhedaduḥkham /",
  "S03bsa032_u:3451": "svenoṣmaṇā samapanīya ca śītamasya gaccheti taṃ sa visasarja nivedya mārgam // Jm_26.7 //",
  "S03bsa032_u:3452_0": "atha sa puruṣaḥ snigdhabāndhavasuhṛjjanadurlabhena tena tasyādbhutenābhyupapattisaumukheyan",
  "S03bsa032_u:3452_1": "samāvarjitahṛdayastayā cāsya rūpaśobhayā samutthāpyamānavismayabahumānaḥ praṇamyainaṃ tattatpriyamuvāca -",
  "S03bsa032_u:3453": "ā bālyātsaṃbhṛtasnehaḥ suhṛdvāndhava eva vā /",
  "S03bsa032_u:3454": "nālaṃ kartumidaṃ karma madarthe yatkṛtaṃ tvayā // Jm_26.8 //",
  "S03bsa032_u:3455": "tvadīyāstadime prāṇāstvadarthe yadi nāma me /",
  "S03bsa032_u:3456": "svalpe 'pi viniyujyeran sa me syadatyanugrahaḥ // Jm_26.9 //",
  "S03bsa032_u:3457": "tadājñāsaṃpradānena kartumarhasyanugraham /",
  "S03bsa032_u:3458": "viniyogakṣamatvaṃ me bhavān yatrāvagacchati // Jm_26.10 //",
  "S03bsa032_u:3459": "athainaṃ bodhisattvaḥ saṃrādhayān pratyuvāca -",
  "S03bsa032_u:3460": "na citrarūpā sujane kṛtajñatā nisargasiddhaiva hi tasya sā sthitiḥ /",
  "S03bsa032_u:3461": "jagattu dṛṣṭvā samudīrṇavikriyaṃ kṛtajñatāpyadya guṇeṣu gaṇyate // Jm_26.11 //",
  "S03bsa032_u:3462": "(Vaidya 176)",
  "S03bsa032_u:3463": "yatastvāṃ bravīmi kṛtamidamanusmaratā bhavatā nāyamarthaḥ kasmaicinnivedyaḥ īdṛśenāsmi sattvaviśeṣeṇottārita iti /",
  "S03bsa032_u:3464": "āmiṣabhūtamatilobhanīyamidaṃ hi me rūpam /",
  "S03bsa032_u:3465": "paśya /",
  "S03bsa032_u:3466": "tanughṛṇāni bahulaulyādanibhṛtāni ca prāyeṇa mānuṣahṛdayāni /",
  "S03bsa032_u:3467": "tadātmani guṇāṃścaiva māṃ ca rakṣitumarhasi /",
  "S03bsa032_u:3468": "na hi mitreṣvabhidrohaḥ kvacidbhavati bhūtaye // Jm_26.12 //",
  "S03bsa032_u:3469": "mā caivamucyamāno manyupraṇayavirasaṃ hṛdayaṃ kārṣiḥ /",
  "S03bsa032_u:3470": "mṛgā hi vayamanabhyastamānusopacāraśāṭhyāḥ / api ca /",
  "S03bsa032_u:3471": "tatkṛtaṃ vañcanādakṣairmithyāvinayapaṇḍitaiḥ /",
  "S03bsa032_u:3472": "yena bhāvavinīto 'pi janaḥ sāśaṅkamīkṣyate // Jm_26.13 //",
  "S03bsa032_u:3473": "tadetatpriyaṃ bhavatā saṃpādyamānamicchāmīti /",
  "S03bsa032_u:3474": "sa tatheti pratiśrutya praṇamya pradakṣiṇīkṛtya ca taṃ mahāsattvaṃ svagṛhamabhyajagāma /",
  "S03bsa032_u:3475": "tena khalu samayena tatrānyatamasya rājño devī satyasvapnā babhūva /",
  "S03bsa032_u:3476": "sā yaṃ yamātiśayikaṃ svapnaṃ dadarśa,",
  "S03bsa032_u:3477": "sa tathaivābhavat /",
  "S03bsa032_u:3478_0": "sā kathācinnidrāvaśamupagatā pratyuṣasamaye svapnaṃ paśyati sma sarvaratnasamāhāramiva",
  "S03bsa032_u:3478_1": "śriyā jvalantaṃ siṃhāsanasthaṃ rurumṛgaṃ sarājikayā parṣadā parivṛtaṃ vispaṣṭākṣarapadanyasena",
  "S03bsa032_u:3478_2": "mānuṣeṇa vacasā dharmaṃ deśayantam /",
  "S03bsa032_u:3479": "vismayā kṣiptahṛdayā ca bhartuḥ prabodhapaṭahadhvaninā saha sā vyabudhyata /",
  "S03bsa032_u:3480": "yathāprastāvaṃ ca samupetya rājānaṃ labdhaprasarapraṇayasaṃmānā -",
  "S03bsa032_u:3481": "sā mismayotphullatarekṣaṇaśrīḥ prītyā samutkampikapolaśobhā /",
  "S03bsa032_u:3482": "upāyaneneva nṛpaṃ dadarśa tenādbhutasvapnanivedanena // Jm_26.14 //",
  "S03bsa032_u:3483": "nivedya ca taṃ svapnātiśayaṃ rājñe sādaraṃ punaruvāca -",
  "S03bsa032_u:3484": "tatsādhu tāvatkiryatāṃ mṛgasya tasyopalambhaṃ prati deva yatnaḥ /",
  "S03bsa032_u:3485": "antaḥpuraṃ ratnamṛgeṇa tena tārāmṛgeṇeva nabho virājet // Jm_26.15 //",
  "S03bsa032_u:3486": "atha sa rājā dṛṣṭapratyayastasyāḥ svapnadarśanasya pratigṛhya tadvacanaṃ tatpriyakāmyayā ratnamṛgādhigamalobhācca tasya mṛgasyānveṣaṇārthaṃ sarvaṃ vyādhagaṇaṃ samādideśa /",
  "S03bsa032_u:3487": "pratyahaṃ ca puravare goṣaṇāmiti kārayāmāsa -",
  "S03bsa032_u:3488": "(Vaidya 177)",
  "S03bsa032_u:3489": "hemacchavirmaṇiśatairiva citragātraḥ khyāto mṛgaḥ śrutiṣu dṛṣṭacaraśca kaiścit /",
  "S03bsa032_u:3490": "yastaṃ pradarśayati tasya dadāti rājā grāmottamaṃ paridaśā rucirāḥ striyaśca // Jm_26.16 //",
  "S03bsa032_u:3491": "atha sa puruṣastāṃ ghoṣaṇāṃ punaḥ punarupaśrutya -",
  "S03bsa032_u:3492": "dāridryaduḥkhagaṇanaparikhinnacetāḥ smṛtvā ca taṃ rurumṛgasya mahopakāram /",
  "S03bsa032_u:3493": "lobhena tena ca kṛtena vikṛṣyamāṇo dolāyamānahṛdayo vimamarśa tattat // Jm_26.17 //",
  "S03bsa032_u:3494": "kiṃ nu khalu karomi?",
  "S03bsa032_u:3495": "guṇaṃ paśyāmyuta dhanasamṛddhim?",
  "S03bsa032_u:3496": "kṛtamanupālayāmyuta kuṭumbatantram?",
  "S03bsa032_u:3497": "paralokamudbhāvayāmyatheyamam?",
  "S03bsa032_u:3498": "sadvṛttamanugacchāmyutāho lokavṛttam?",
  "S03bsa032_u:3499": "śriyamanugacchāmyutāhosvitsādhudayitāṃ śriyam?",
  "S03bsa032_u:3500": "tadātvaṃ paśyāmyutāyatimiti /",
  "S03bsa032_u:3501": "athāsya lobhākulitamaterevamabhūt - śakyamadhigatavipuladhanasamṛddhinā svajanamitrātithipraṇayijanasaṃmānanapareṇa sukhānyanubhavatā paro 'pi lokaḥ saṃpādayitum /",
  "S03bsa032_u:3502": "iti niścitamatirvismṛtya taṃ rurumṛgasyopakāraṃ samupetya rājānamuvāca - ahaṃ deva taṃ mṛgavaramadhivāsaṃ cāsya jānāmi /",
  "S03bsa032_u:3503": "tadājñāpaya kasmai pradarśayāmyenamiti /",
  "S03bsa032_u:3504_0": "tacchrutvā sa rājā pramuditamanāḥ - mamaivainaṃ bhadra pradarśayetyuktvā mṛgayāprayāṇānurūpaṃ",
  "S03bsa032_u:3504_1": "veṣamāsthāya mahatā balakāyena parivṛtaḥ puravarānnirgamya tena puruṣeṇādeśyamānamārgastaṃ",
  "S03bsa032_u:3504_2": "nadītīramupajagāma /",
  "S03bsa032_u:3505": "parikṣipya ca tadvanagahanaṃ samagreṇa balakāyena dhanvī hastāvāpi vyavasitāptapuruṣaparivṛtaḥ sa rājā tenaiva puruṣeṇādeśyamānamārgastadvanagahanamanupraviveśa /",
  "S03bsa032_u:3506": "atha sa puruṣastaṃ rurumṛgaṃ viśvastasthitamālokya pradarśayāmāsa rājñe - ayamayaṃ deva sa mṛgavaraḥ /",
  "S03bsa032_u:3507": "paśyatvenaṃ devaḥ,",
  "S03bsa032_u:3508": "prayatnaśca bhavatviti /",
  "S03bsa032_u:3509": "tasyonnāmayato bāhuṃ mṛgasaṃdarśanādarāt /",
  "S03bsa032_u:3510": "prakoṣṭhānnyapatatpāṇirvinikṛtta ivāsinā // Jm_26.18 //",
  "S03bsa032_u:3511": "āsādya vastūni hi tādṛśāni kriyāviśeṣairabhisaṃskṛtāni /",
  "S03bsa032_u:3512": "labdhaprayāmāṇi vipakṣamāndyātkarmāṇi sadyaḥ phalatāṃ vrajanti // Jm_26.19 //",
  "S03bsa032_u:3513": "atha sa rājā tatpradarśitena mārgeṇa rurusaṃdarśanakutūhale nayane vicikṣepa /",
  "S03bsa032_u:3514": "vane 'tha tasminnavameghanīle jvalattanuṃ ratnanidhānalakṣmyā /",
  "S03bsa032_u:3515": "(Vaidya 178)",
  "S03bsa032_u:3516": "guṇairuruṃ taṃ sa ruruṃ dadarśa śātahnadaṃ vahnimivābhramakṣe // Jm_26.20 //",
  "S03bsa032_u:3517": "tadrūpaśobhāhṛtamānaso 'tha sa bhūmipastadgrahaṇātilobhāt /",
  "S03bsa032_u:3518": "kṛtvā dhanurbāṇavidaṣṭamaurvi bibhitsayā cainamupāruroha // Jm_26.21 //",
  "S03bsa032_u:3519_0": "atha bodhisattvaḥ samantato janakolāhalamupaśrutya vyaktaṃ samantātparivṛtto 'smīti",
  "S03bsa032_u:3519_1": "niścitamatirvyaddhukāmamupārūḍhaṃ cāvetya rājānaṃ nāyamapayānakāla iti viditvā viśadapadākṣareṇa",
  "S03bsa032_u:3519_2": "mānuṣeṇa vacasā rājānamābabhāṣe -",
  "S03bsa032_u:3520": "tiṣṭha tāvanmahārāja mā māṃ vyātsīrnararṣabha /",
  "S03bsa032_u:3521": "kautūhalamidaṃ tāvadvinodayitumarhasi // Jm_26.22 //",
  "S03bsa032_u:3522": "asminnirjanasaṃpāte nirataṃ gahane vane /",
  "S03bsa032_u:3523": "asāvatra mṛgo 'stīti ko nu te māṃ nyavedayat // Jm_26.23 //",
  "S03bsa032_u:3524": "atha sa rājā tasyādbhūtena mānuṣeṇābhivyāhāreṇa bhṛśataramāvarjitahṛdayastamasmai puruṣaṃ śarāgreṇa nirdideśa - ayamasyātyadbhutasya no darśayiteti /",
  "S03bsa032_u:3525": "atha bodhisattvastaṃ puruṣaṃ pratyabhijñāya vigarhamāṇa uvāca - kaṣṭaṃ bhoḥ /",
  "S03bsa032_u:3526": "satya eva pravādo 'yamudakaughagataṃ kila /",
  "S03bsa032_u:3527": "dārveva varamuddhatu nākṛtajñamatiṃ janam // Jm_26.24 //",
  "S03bsa032_u:3528": "pariśramasya tasyeyamodṛśī pratyupakriyā /",
  "S03bsa032_u:3529": "ātmano 'pi na dṛṣṭo 'yaṃ hitasyāpanayaḥ katham // Jm_26.25 //",
  "S03bsa032_u:3530": "atha sa rājā kiṃ nu khalvayamevaṃ vijugupsata iti samutpannakautūhalaḥ sāvegastaṃ rurumuvāca -",
  "S03bsa032_u:3531": "anirbhinnārthagambhīramanārabhyavigarhitam /",
  "S03bsa032_u:3532": "tvadidaṃ samupaśrutya sākampamiva me manaḥ // Jm_26.26 //",
  "S03bsa032_u:3533": "mṛgātiśaya tadbrūhi kamārabhyeti bhāṣase /",
  "S03bsa032_u:3534": "manuṣyamamanuṣyaṃ vā pakṣiṇaṃ mṛgameva vā // Jm_26.27 //",
  "S03bsa032_u:3535": "bodhisattva uvāca -",
  "S03bsa032_u:3536": "nāyaṃ vigarhādara eva rājan kutsārhametattvavagamya karma /",
  "S03bsa032_u:3537": "nāyaṃ punaḥ kartumiti vyavasyettīkṣṇākṣaraṃ tena mayaivamuktam // Jm_26.28 //",
  "S03bsa032_u:3538": "(Vaidya 179)",
  "S03bsa032_u:3539": "ko hi kṣate kṣāramivāvasiñced rūkṣākṣaraṃ viskhaliteṣu vākyam /",
  "S03bsa032_u:3540": "priye tu putre 'pi cikitsakasya pravartate vyādhivaśāccikitsā // Jm_26.29 //",
  "S03bsa032_u:3541": "yamuhyamānaṃ salilena hāriṇā kṛpavaśadabhyupapannavāhanam /",
  "S03bsa032_u:3542": "tato bhayaṃ māṃ nṛvaredamāgataṃ na khalvasatsaṃgatamasti bhūtaye // Jm_26.30 //",
  "S03bsa032_u:3543": "atha sa rājā taṃ puruṣaṃ tīkṣṇayā dṛṣṭyā nirbhartsanarūkṣamavekṣyovāca - satyamare re purā tvamanenaivamāpanno 'bhyuddhṛta iti?",
  "S03bsa032_u:3544": "atha sa puruṣaḥ samāpatitabhayaviṣādasvedavaivarṇyadainyo hrīmandaṃ satyamityavocat /",
  "S03bsa032_u:3545": "atha sa rājā dhik tvāmityenamavabhartysayan dhanuṣi śaraṃ saṃdhāyābravīt - mā tāvadbhoḥ",
  "S03bsa032_u:3546": "evaṃvidhenāpi pariśrameṇa mṛdūkṛtaṃ yasya na nāma cetaḥ /",
  "S03bsa032_u:3547": "tulyākṛtīnāmayaśodhvajena kiṃ jīvatānena narādhamena // Jm_26.31 //",
  "S03bsa032_u:3548": "ityuktvā muṣṭimābadhya tadvadhārthaṃ dhanuḥ pracakarṣa /",
  "S03bsa032_u:3549": "atha bodhisattvaḥ karuṇayā mahatyā samuparudhyamānahṛdayastadantarā sthitvā rājānamuvāca - alamalaṃ mahārāja hataṃ hatvā /",
  "S03bsa032_u:3550": "yadeva lobhadviṣataḥ pratāraṇāṃ vigarhitāmapyayamabhyupeyivān /",
  "S03bsa032_u:3551": "hatastadeveha yaśaḥparikṣayād dhruvaṃ paratrāpi ca dharmasaṃkṣayāt // Jm_26.32 //",
  "S03bsa032_u:3552": "asahyaduḥkhodayapītamānasāḥ patanti caivaṃ vyasaneṣu mānuṣāḥ /",
  "S03bsa032_u:3553": "pralobhyamānāḥ phalasampadāśayā pataṃgamūrkhā iva dīpaśobhayā // Jm_26.33 //",
  "S03bsa032_u:3554": "ataḥ kṛpāmatra kurūṣva mā ruṣaṃ yadīpsitaṃ caivamanena kiṃcana /",
  "S03bsa032_u:3555": "kiruṣva tenainamavandhyasāhasaṃ sthitaṃ tvadājñāpravaṇaṃ hi me śiraḥ // Jm_26.34 //",
  "S03bsa032_u:3556": "(Vaidya 180)",
  "S03bsa032_u:3557": "atha sa rājā tena tasyāpakāriṇyapi sadayatvenākṛtakena ca tatpratyupakārādareṇa paramavismitamatirjātaprasādaḥ sabahumānamudīkṣamāṇastaṃ ruruvaramuvāca - sādhu sādhu mahābhāga",
  "S03bsa032_u:3558": "pratyakṣogrāpakāre 'pi dayā yasyeyamīdṛśī /",
  "S03bsa032_u:3559": "guṇato mānuṣastvaṃ hi vayamākṛtimānuṣāḥ // Jm_26.35 //",
  "S03bsa032_u:3560": "yenānukampyastu tavaiṣa jālmo hetuśca naḥ sajjanadarśanasya /",
  "S03bsa032_u:3561": "dadāmi tenepsitamarthamasmai rājye tavāsmiṃśca yatheṣṭacāram // Jm_26.36 //",
  "S03bsa032_u:3562": "rururuvāca - pratigṛhīto 'yaṃ mayāvandhyo mahārājaprasādaḥ /",
  "S03bsa032_u:3563": "tadājñāpaya yāvadiha saṃgamanaprayojanena tavopayogaṃ gacchāma iti /",
  "S03bsa032_u:3564_0": "atha sa rājā taṃ ruruṃ gurumiva rathavaramāropya mahatā satkāreṇa puravaraṃ praveśya",
  "S03bsa032_u:3564_1": "kṛtātithisatkāraṃ mahati siṃhāsane niveśya samutsāhayamānaḥ sāntaḥpuro 'mātyagaṇaparivṛtaḥ",
  "S03bsa032_u:3564_2": "prītibahumānasaumyamudīkṣamāṇo dharmaṃ papraccha -",
  "S03bsa032_u:3565": "dharmaṃ prati manuṣyāṇāṃ bahudhā buddhayo gatāḥ /",
  "S03bsa032_u:3566": "niścayastava dharme tu yathā taṃ vaktumarhasi // Jm_26.37 //",
  "S03bsa032_u:3567": "atha bodhisattvastasya rājñaḥ saparṣatkasya sphuṭamadhuracitrākṣareṇa vacasā dharmaṃ deśayāmāsa -",
  "S03bsa032_u:3568": "dayāṃ sattveṣu manye 'haṃ dharmaṃ saṃkṣepato nṛpa /",
  "S03bsa032_u:3569": "hiṃsāsteyanivṛttyādiprabhedaṃ vividhakriyam // Jm_26.38 //",
  "S03bsa032_u:3570": "paśya mahārāja,",
  "S03bsa032_u:3571": "ātmanīva dayā syāccetsvajane vā yathā jane /",
  "S03bsa032_u:3572": "kasya nāma bhaveccittamadharmapraṇayāśivam // Jm_26.39 //",
  "S03bsa032_u:3573": "dayāviyogāttu janaḥ paramāmeti vikriyām /",
  "S03bsa032_u:3574": "manovākkāyavispandaiḥ svajane 'pi jane yathā // Jm_26.40 //",
  "S03bsa032_u:3575": "dharmārthī na tyajedasmād dayāmiṣṭaphalodayām /",
  "S03bsa032_u:3576": "suvṛṣṭiriva sasyāni guṇān sā hi prasūyate // Jm_26.41 //",
  "S03bsa032_u:3577": "dayākrāntaṃ cittaṃ na bhavati paradroharabhasaṃ",
  "S03bsa032_u:3578": "śucau tasmin vāṇī vrajati vikṛtaṃ naiva ca tanuḥ /",
  "S03bsa032_u:3579": "vivṛddhā tasyaivaṃ parahitaruciḥ prītyanusṛtān",
  "S03bsa032_u:3580": "pradānakṣāntyādīñjanayati guṇān kīrtyanuguṇān // Jm_26.42 //",
  "S03bsa032_u:3581": "(Vaidya 181)",
  "S03bsa032_u:3582": "dayālurnodvegaṃ janayati pareṣāmupaśamād",
  "S03bsa032_u:3583": "dayāvān viśvāsyo bhavati jagatāṃ bāndhava iva /",
  "S03bsa032_u:3584": "na saṃrambhakṣobhaḥ prabhavati dayādhīrahṛdaye",
  "S03bsa032_u:3585": "na kopāgniścitte jvalati hi dayātoyaśiśire // Jm_26.43 //",
  "S03bsa032_u:3586": "saṃkṣepeṇa dayāmataḥ sthiratayā paśyanti dharmaṃ buddhāḥ",
  "S03bsa032_u:3587": "ko nāmāsti guṇaḥ sa sādhudayito yo nānuyāto dayām /",
  "S03bsa032_u:3588": "tasmātputra ivātmanīva ca dayāṃ nītvā prakarṣaṃ jane",
  "S03bsa032_u:3589": "sadvṛttena haranmanāṃsi jagatāṃ rājatvamudbhāvaya // Jm_26.44 //",
  "S03bsa032_u:3590": "atha sa rājā samabhinandya tattasya vacanaṃ sayaurajānapado dharmaparāyaṇo babhūva /",
  "S03bsa032_u:3591": "abhayaṃ ca sarvamṛgapakṣiṇāṃ dattvān /",
  "S03bsa032_u:3592": "tadevaṃ paraduḥkhameva duḥkhaṃ sādhūnām /",
  "S03bsa032_u:3593": "taddhi na sahante nātmaduḥkhamiti /",
  "S03bsa032_u:3594": "karuṇāvarṇe 'pi vācyam /",
  "S03bsa032_u:3595": "sajjanamāhātmye khalajanakutsāyāmapyupaneyamiti /",
  "S03bsa032_u:3596": "// iti rurujātakaṃ ṣaḍiṃvaśatitamam //",
  "S03bsa032_u:3598": "(Vaidya 182)",
  "S03bsa032_u:3599": "27. Mahākapijātakam",
  "S03bsa032_u:3600": "dviṣatāmapi mānasānyāvarjayanti sadvṛttānuvartinaḥ /",
  "S03bsa032_u:3601": "tadyathānuśrūyate -",
  "S03bsa032_u:3602_0": "bodhisattvaḥ kila śrīmati himavatkukṣau vividharasaviryavipākaguṇairbahubhiroṣadhiviśeṣaiḥ",
  "S03bsa032_u:3602_1": "parigṛhītabhūmibhāge nāṇāvidhapuṣpaphalapallavapatraviṭaparaparacanairmahīruhaśatairākīrṇe",
  "S03bsa032_u:3602_2": "sphaṭikadalāmalasalilaprasravaṇe vividhapakṣigaṇanādanādite vānarayūthādhipatirbabhūva /",
  "S03bsa032_u:3603": "tadavasthamapi cainaṃ tyāgakāruṇyābhyāsātpratipakṣasevāvirodhitānīverṣyāmātsaryakrauryāṇi nopajagmuḥ /",
  "S03bsa032_u:3604_0": "sa tatra mahāntaṃ nyagrodhapādapaṃ parvataśikharamiva vyomollikhantamadhipatimiva",
  "S03bsa032_u:3604_1": "tasya vanasya meghasaṃghātamiva pratyandhakāraviṭapamākīrṇaparṇatayā tālaphalādhikatarapramāṇaiḥ",
  "S03bsa032_u:3604_2": "paramasvādubhirmanojñavarṇagandhaiḥ phalaviśeṣairānamyamānaśākhaṃ niśritya vijahāra /",
  "S03bsa032_u:3605": "tiryaggatānāmapi bhāgyaśeṣaṃ satāṃ bhavatyeva sukhāśrayāya /",
  "S03bsa032_u:3606": "kartavyasaṃbandhi suhṛjjanānāṃ videśagānāmiva vittaśeṣam // Jm_27.1 //",
  "S03bsa032_u:3607": "tasya tu vanaspaterekā śākhā tatsamīpagāṃ nimnagāmabhi praṇatābhavat /",
  "S03bsa032_u:3608": "atha bodhisattvo dīrghadarśitvāttadvānarayūthaṃ samanuśaśāsa - asyāṃ nyogrodhaśākhāyāmaphalāyāmakṛtāyāṃ na vaḥ kena cidanyataḥ phalamupabhoktavyamiti /",
  "S03bsa032_u:3609": "atha kadācittasyāṃ śākhāyāṃ pipīlikābhiḥ parṇapuṭāvacchāditaṃ taruṇatvānnātimahadekaṃ phalaṃ na te vānarā dadṛśuḥ /",
  "S03bsa032_u:3610": "tatkrameṇābhivardhamānaṃ varṇagandharasamārdavopapannaṃ paripākavaśācchithilabandhanaṃ tasyāṃ nadyāṃ nipapāta /",
  "S03bsa032_u:3611": "anupūrveṇa vāhyamāna nadīstrotasā 'nyatamasya rājñaḥ sāntaḥpurasya tasyāṃ nadyāṃ salilakrīḍāmanubhavato jālakaraṇḍakapārśve vyāsajyata /",
  "S03bsa032_u:3612": "tatsnānamālyāsavavāsagandha saṃśleṣasaṃpiṇḍitamaṅganānām /",
  "S03bsa032_u:3613": "visarpiṇā svena tiraścakāra ghrāṇābhirāmeṇa guṇodayena // Jm_27.2 //",
  "S03bsa032_u:3614": "tadgandhamattāḥ kṣāṇamaṅganāstā dīrghīkṛtocchvāsavikuñcitākṣyaḥ /",
  "S03bsa032_u:3615": "bhutvātha kautūhalacañcalāni vicikṣipurdikṣu vilocanāni // Jm_27.3 //",
  "S03bsa032_u:3616": "(Vaidya 183)",
  "S03bsa032_u:3617_0": "kaūtuhalaprasṛtalolataranayanāstu tā yoṣitastannyagrodhaphalaṃ paripakvatālaphalādhikatarapramāṇaṃ",
  "S03bsa032_u:3617_1": "jālakaraṇḍakapārśvato vilagnamavekṣya kimidamiti tadāvarjitanayanāḥ samapdyanta saha rājñā /",
  "S03bsa032_u:3618": "atha sa rājā tatphalamānāyya prātyayikavaidyajanaparidṛṣṭaṃ svayamāsvādayāmāsa /",
  "S03bsa032_u:3619": "adbhūtena rasenātha nṛpastasya visiṣmiye /",
  "S03bsa032_u:3620": "adbhūtena raseneva prayogaguṇahāriṇā // Jm_27.4 //",
  "S03bsa032_u:3621": "apūrvavarṇagandhābhyāṃ tasyākalitavismayaḥ /",
  "S03bsa032_u:3622": "yayau tadrasasaṃrāgātparāṃ vismayavikriyām // Jm_27.5 //",
  "S03bsa032_u:3623": "atha tasya rājñaḥ svādurasabhojanasamucitasyāpi tadrasasaṃrāgavaśagasyaitada bhavat -",
  "S03bsa032_u:3624": "yo nāma nāmūni phalāni bhuṅkte sa kāni rājyasya phalāni bhuṅkte /",
  "S03bsa032_u:3625": "yasyānnametattu ca eva rājā vinaiva rājatvapariśrameṇa // Jm_27.6 //",
  "S03bsa032_u:3626_0": "sa tatprabhavānveṣaṇakṛtamatiḥ svabuddhyā vimamarśavyaktamayaṃ taruvara ito nātidūre",
  "S03bsa032_u:3626_1": "nadītīrasaṃniviṣṭaśca yasyedaṃ phalaṃ tathā hyanupahatavarṇagandharasamadīrghakālasalilasaṃparkādaparikṣatamajarjaraṃ",
  "S03bsa032_u:3626_2": "ca yataḥ śakyamasya prabhavo 'dhigantumiti niścayamupetya tadrasatṛṣṇayā ākṛṣyamāṇo",
  "S03bsa032_u:3626_3": "viramya jalakrīḍāyāḥ samyak puravare sve rakṣāvidhānaṃ saṃdiśya yātrāsajjena mahatā",
  "S03bsa032_u:3626_4": "balakāyena parivṛtastāṃ nadīmanusasāra /",
  "S03bsa032_u:3627_0": "krameṇa cotsādayan saśvāpadagaṇāni vanagahanāni samanubhavaṃ ścatrāṇi rasāntarāṇi",
  "S03bsa032_u:3627_1": "paśyannakṛtrimaramaṇīyaśobhāni vanāntarāṇi saṃtrāsayan paṭaharasitairavanyagajamṛgān",
  "S03bsa032_u:3627_2": "mānuṣajanadurgamaṃ tasya vanaspateḥ samīpamupajagāma /",
  "S03bsa032_u:3628": "taṃ meghavṛndamiva toyabharāvasannamāsannaśailamapi śailavadīkṣyamāṇam /",
  "S03bsa032_u:3629": "dūrāddadarśa nṛpatiḥ sa vanaspatīndramullokyamānamadhirājamivānyavṛkṣaiḥ // Jm_27.7 //",
  "S03bsa032_u:3630": "paripakvasahakāraphalasurabhitareṇa ca nirhāriṇā atimanojñena gandhena pratyudgata iva tasya pādapasya ayaṃ sa vanaspatiriti niścayamupajagāma /",
  "S03bsa032_u:3631": "samupetya cainaṃ dadarśa tatphalopabhogavyāpṛtairanekavānaraśatairākīrṇaviṭapam /",
  "S03bsa032_u:3632": "atha sa rājā samabhilaṣitārthavipralopinastān vānarān pratyabhikruddhamatiḥ - hata hataitān /",
  "S03bsa032_u:3633": "vidhvaṃsayata vināśayata sarvān vānarajālmāniti saparuṣākṣaraṃ svān puruṣānādideśa /",
  "S03bsa032_u:3634": "atha te rājapuruṣāḥ sajyacāpabāṇavyagrakarāgrā vānarāvabhartsanamukharāḥ samudyataloṣṭadaṇḍaśastrāścāpare (Vaidya 184)",
  "S03bsa032_u:3635": "paradurgamivābhiroddhukāmāstaṃ vanaspatimabhisasruḥ /",
  "S03bsa032_u:3636_0": "atha bodhisattvastumulaṃ tadrājabalamanilajavākalitamivārṇavajalamanibhṛtakalakalārāvamabhipatadālokyāśanivarṣeṇeva",
  "S03bsa032_u:3636_1": "samantato vikīryamāṇaṃ taruvaraṃ śaraloṣṭadaṇḍaśastravarṣeṇa bhayavirasavirāvamātraparāyaṇaṃ",
  "S03bsa032_u:3636_2": "ca vikṛtadīnamukhamunmukhaṃ vānaragaṇamavekṣya mahatyā karuṇayā samākramyamāṇacetāstyaktaviṣādadainyasaṃtrāsaḥ",
  "S03bsa032_u:3636_3": "samāśvāsya tadvānarayūthaṃ tatparitrāṇavyavasitamatirabhiruhya tasya vanaspateḥ śikharaṃ",
  "S03bsa032_u:3636_4": "tatsamāsannaṃ giritaṭaṃ laṅghayitumiyeṣa /",
  "S03bsa032_u:3637": "athānekapraskandanakramaprāpyamapi taṃ giritaṭaṃ sa mahāsattvaḥ svavīryātiśayātkhaga ivādhiruroha /",
  "S03bsa032_u:3638": "dvābhyāmapi laṅghanakramābhyāṃ gamyaṃ naiva tadanyavānarāṇām /",
  "S03bsa032_u:3639": "vegena yadantaraṃ tarasvī pratatārālpamivaikavikrameṇa // Jm_27.8 //",
  "S03bsa032_u:3640": "kṛpayābhivivardhitaḥ sa tasya vyavasāyaḥ paṭutāṃ jagāma śauryāt /",
  "S03bsa032_u:3641": "sa ca yatnaviśeṣamasya cakre manasaivātha jagāma yatnataikṣṇyāt // Jm_27.9 //",
  "S03bsa032_u:3642": "adhiruhya ca gireruccataraṃ tātapradeśaṃ tadantarālādhikapramāṇayā mahatyā virūḍhayā 'śithilamūlayā dṛḍhayā vetralatayā gāḍhamābadhya caraṇau punastaṃ vanaspatiṃ pracaskandaḥ /",
  "S03bsa032_u:3643": "viprakṛṣṭatvāttu tasyāntarālasya caraṇabandhanavyākulatvācca sa mahāsattvaḥ kathaṃcittasya vanaspateragraśākhāṃ karābhyāṃ samāsasāda /",
  "S03bsa032_u:3644": "tataḥ samālambya dṛḍhaṃ sa śākhāmātatya tāṃ vetralatāṃ ca yatnāt /",
  "S03bsa032_u:3645": "svasaṃjñayā yūthamathādideśa drumādataḥ śighramabhirpayāyāt // Jm_27.10 //",
  "S03bsa032_u:3646": "atha te vānarā bhayāturatvādapayānamārgamāsādya capalataragatayastadākramaṇanirviśaṅkāstayā svastyapacakramuḥ /",
  "S03bsa032_u:3647": "bhayāturaistasya tu vānaraistairākramyamāṇaṃ caraṇaiḥ prasaktam /",
  "S03bsa032_u:3648": "gātraṃ yayau svaiḥ piśitairviyogaṃ na tveva dhairyātiśayena cetaḥ // Jm_27.11 //",
  "S03bsa032_u:3649": "(Vaidya 185)",
  "S03bsa032_u:3650": "taddṛṣṭvā sa rājā te ca rājapuruṣāḥ parāṃ vismayavaktavyatāmupajagmuḥ /",
  "S03bsa032_u:3651": "evaṃvidhā vikramabuddhisampadātmānapekṣā ca dayā pareṣu /",
  "S03bsa032_u:3652": "āścaryabuddhiṃ janayecchrutāpi pratyakṣataḥ kiṃ punarīkṣyamāṇā // Jm_27.12 //",
  "S03bsa032_u:3653_0": "atha sa rājā tān puruṣān samādideśabhayodbhrāntavānaragaṇacaraṇakṣobhitakṣataśarīraściramekakramāvasthānācca",
  "S03bsa032_u:3653_1": "dṛḍhaṃ pariśrānto vyaktamayaṃ vānarādhipatiḥ na cāya mataḥ śakṣyati svayamātmānaṃ saṃhartum,",
  "S03bsa032_u:3654": "tacchrīghramasyādhaḥ paṭavitānaṃ vitatya vitralateyaṃ ca nyagrodhaśākhā śārābhyāṃ yugapatpracchidyetāmiti /",
  "S03bsa032_u:3655": "te tathā cakruḥ /",
  "S03bsa032_u:3656": "athainaṃ sa rājā śanakairvitānādavatārya murchayā vraṇavedanāklamopajātayā samākramyamāṇacetasaṃ mṛduni śayanīye saṃveśayāmāsa /",
  "S03bsa032_u:3657": "sadyaḥkṣatapraśamanayogyaiśca sarpirādibhirasya vraṇānyabhyajya mandībhūtapariśramaṃ samāśvastamenamabhyupagamya sa rājā sakautūhalavismayabahumānaḥ kuśalaparipraśnapūrvakamuvāca -",
  "S03bsa032_u:3658": "gatvā svayaṃ saṃkramatāmamīṣāṃ svajīvite tyaktadayena bhutvā /",
  "S03bsa032_u:3659": "samuddhṛtā ye kapayastvayeme ko nu tvameṣāṃ tava vā ka ete // Jm_27.13 //",
  "S03bsa032_u:3660": "śrotuṃ vayaṃ cedidamarharūpāstattāvadācakṣva kapipradhāna /",
  "S03bsa032_u:3661": "na hyalpasauhārdanibandhanānāmevaṃ manāṃsi prataranti kartum // Jm_27.14 //",
  "S03bsa032_u:3662": "atha bodhisattvastasya rājñastadabhyupapattisaumukhyaṃ pratipūjayannātmanivedanamanuguṇena krameṇa cakāra -",
  "S03bsa032_u:3663": "ebhirmadājñāpratipattidakṣairāropito mayyadhipatvabhāraḥ /",
  "S03bsa032_u:3664": "putreṣvivaitesṣvavabaddhahārdastaṃ voḍhumevāhamabhiprapannaḥ // Jm_27.15 //",
  "S03bsa032_u:3665": "iyaṃ mahārāja samaṃ mamaibhiḥ saṃbandhajātiścirakālarūḍhā /",
  "S03bsa032_u:3666": "samānajātitvamayī ca maitrī jñāteyajātā sahavāsayogāt // Jm_27.16 //",
  "S03bsa032_u:3667": "(Vaidya 186)",
  "S03bsa032_u:3668": "tacchrutvā sa rājā paraṃ vismayamupetya punarenamuvāca -",
  "S03bsa032_u:3669": "adhipārthamamātyādi na tadarthaṃ mahīpatiḥ /",
  "S03bsa032_u:3670": "iti kasmātsvabhṛtyārthamātmānaṃ tyaktavān bhavān // Jm_27.17 //",
  "S03bsa032_u:3671": "bodhisattva uvāca - kāmamevaṃ pravṛttā,",
  "S03bsa032_u:3672": "mahārāja, rājanītiḥ /",
  "S03bsa032_u:3673": "duranuvartyā tu māṃ pratibhāti /",
  "S03bsa032_u:3674": "asaṃstutasyāpyaviṣahyatīvramupekṣituṃ duḥkhamatīva duḥkham /",
  "S03bsa032_u:3675": "prāgeva bhaktyunmukhamānasamya gatasya bandhupriyatāṃ janasya // Jm_27.18 //",
  "S03bsa032_u:3676": "idaṃ ca dṛṣṭvā vyasanārtidainyaṃ śākhāmṛgān pratyabhivardhamānam /",
  "S03bsa032_u:3677": "svakāryacintāvasaroparodhi prādudruvanmāṃ sahasaiva duḥkham // Jm_27.19 //",
  "S03bsa032_u:3678": "ānamyamānāni dhanūṃsi dṛṣṭvā viniṣpataddīptaśilīmukhāni /",
  "S03bsa032_u:3679": "bhīmasvanajyānyavicintya vegādasmāttaroḥ śailamimaṃ gato 'smi // Jm_27.20 //",
  "S03bsa032_u:3680": "vaiśeṣikatrāsaparītacittairākṛṣyamāṇo 'hamatha svayūthyaiḥ /",
  "S03bsa032_u:3681": "ālakṣitāyāmaguṇāṃ sumūlāṃ svapādayorvetralatāṃ nibadhya // Jm_27.21 //",
  "S03bsa032_u:3682": "prāskandamasmātpunareva śailādimaṃ drumaṃ tārayituṃ svayūthyān /",
  "S03bsa032_u:3683": "tataḥ karābhyāṃ samavāpamasya prasāritaṃ prasāritaṃ pāṇimivāgraśākhām // Jm_27.22 //",
  "S03bsa032_u:3684": "samātatāṅgaṃ latayā tayā ca śākṣāgrahastena ca pādapasya /",
  "S03bsa032_u:3685": "amī madadhyākramaṇe viśaṅkā niśritya māṃ svasti gatāḥ svayūthyāḥ // Jm_27.23 //",
  "S03bsa032_u:3686": "atha sa rājā pramodyajātaṃ tasyāmapyavasthāyāṃ taṃ mahāsattvamavekṣya paraṃ vismayamudvahan punarenamuvāca -",
  "S03bsa032_u:3687": "(Vaidya 187)",
  "S03bsa032_u:3688": "paribhūyātmanaḥ saukhyaṃ paravyasanamāpatat /",
  "S03bsa032_u:3689": "ityātmani samāropya prāptaḥ ko bhavatā guṇaḥ // Jm_27.24 //",
  "S03bsa032_u:3690": "bodhisattva uvāca -",
  "S03bsa032_u:3691": "kāmaṃ śarīraṃ kṣitipa kṣataṃ me manaḥ parasvāsthyamupāgataṃ tu /",
  "S03bsa032_u:3692": "akāri yeṣāṃ ciramādhipatyaṃ teṣāṃ mayārtirvinivartiteti // Jm_27.25 //",
  "S03bsa032_u:3693": "jitvāhave vidviṣataḥ sadarpān gātreṣvalaṃkāravadudvahanti /",
  "S03bsa032_u:3694": "vīrā yathā vikramacihnaśobhāṃ prītyā tathemāṃ rujamudvahāmi // Jm_27.26 //",
  "S03bsa032_u:3695": "praṇāmasatkārapuraḥsarasya bhaktiprayuktasya samānajātyaiḥ /",
  "S03bsa032_u:3696": "eśvaryalabdhasya sukhakramasya saṃprāptāmānṛṇyamidaṃ mayādya // Jm_27.27 //",
  "S03bsa032_u:3697": "tanmāṃ tapatyeṣa na duḥkhayogaḥ suhṛdviyogaḥ sukhaviplavo vā /",
  "S03bsa032_u:3698": "krameṇa cānena amabhyupeto mahotsavābhyāgama eṣa mṛtyuḥ // Jm_27.28 //",
  "S03bsa032_u:3699": "pūrvopakārānṛṇatātmatuṣṭiḥ saṃtāpaśāntirvimalaṃ yaśaśca /",
  "S03bsa032_u:3700": "pūjā nṛpānnirbhayatā ca mṛtyoḥ kṛtajñabhāvād grahaṇaṃ ca satsu // Jm_27.29 //",
  "S03bsa032_u:3701": "ete guṇāḥ sadguṇavāsavṛkṣa prāptā mayaitad vyasanaṃ prapadya /",
  "S03bsa032_u:3702": "eṣāṃ vipakṣāṃstu samabhyupaiti dayāvihīno nṛpatiḥ śriteṣu // Jm_27.30 //",
  "S03bsa032_u:3703": "guṇairvihīnasya vipannakīrterdoṣodayairāvasathīkṛtasya /",
  "S03bsa032_u:3704": "gatirbhavettasya ca nama kānyā jvālākulebhyo narakānalebhyaḥ // Jm_27.31 //",
  "S03bsa032_u:3705": "(Vaidya 188)",
  "S03bsa032_u:3706": "taddarśito 'yaṃ guṇadoṣayoste mayā prabhāvaḥ prathitaprabhāva /",
  "S03bsa032_u:3707": "dharmeṇa tasmādanuśādhi rājyaṃ strīcañcalapremaguṇā hi lakṣmīḥ // Jm_27.32 //",
  "S03bsa032_u:3708": "yugyaṃ balaṃ jānapadānamātyān paurānanāthāñchramaṇān dvijātīn /",
  "S03bsa032_u:3709": "sarvān sukhena prayateta yoktuṃ hitānukūlena piteva rājā // Jm_27.33 //",
  "S03bsa032_u:3710": "evaṃ hi dharmārthayaśaḥsamṛddhiḥ syātte sukhāyeha paratra caiva /",
  "S03bsa032_u:3711": "prajānukampārjitayā tvamasmādrājarṣilakṣmyā nararāja rāja // Jm_27.34 //",
  "S03bsa032_u:3712": "iti nṛpamanuśiṣya śisyavad bahumatavākprayatena tena saḥ /",
  "S03bsa032_u:3713": "rugabhibhavanasaṃhṛtakriyāṃ tanumapahāya yayau triviṣṭapam // Jm_27.35 //",
  "S03bsa032_u:3714": "tedevaṃ dviṣatāmapi manāṃsyāvarjayanti sadvṛttānuvartinaḥ,",
  "S03bsa032_u:3715": "iti lokaṃ samāvarjayitukāmena sadvṛttānuvartinā bhavitavyam /",
  "S03bsa032_u:3716": "na samarthāstathā svārthamapi pratipattuṃ sattvā yathā parārthaṃ pratipannavān sa bhagavāniti tathāgatavarṇe 'pi vācyam /",
  "S03bsa032_u:3717": "satkṛtya dharmaśravaṇe karuṇāvarṇe rājāvavāde ca /",
  "S03bsa032_u:3718": "evaṃ rājñā prajāsu dayāpannena bhavitavyam /",
  "S03bsa032_u:3719": "kṛtajñakathāyāmapyupaneyam /",
  "S03bsa032_u:3720": "evaṃ kṛtajñāḥ santo bhavantīti /",
  "S03bsa032_u:3721": "// iti mahākapijātakaṃ saptaviṃśatitamam //",
  "S03bsa032_u:3723": "(Vaidya 189)",
  "S03bsa032_u:3724": "28. Kṣāntijātakam",
  "S03bsa032_u:3725": "sātmībhūtakṣamāṇāṃ pratisaṃkhyānamahatāṃ nāviṣahyaṃ nāma kiṃcidasti /",
  "S03bsa032_u:3726": "tadyathānuśrūyate -",
  "S03bsa032_u:3727_0": "bodhisattvaḥ kilānekadoṣavyasanopasṛṣṭamarthakāmapradhānatvādanaupaśamikaṃ rāgadveṣamohāmarṣasaṃrambhamadamānamātsaryādidoṣarajasāmāpātaṃ",
  "S03bsa032_u:3727_1": "pātanaṃ hrīdharmaparigrahasyāyatana lobhāsadgrāhasya kukāryasaṃbādhatvātkṛśavakāśaṃ",
  "S03bsa032_u:3727_2": "dharmasyāvetya gṛhavāsaṃ parigrahaviṣayaparivarjanācca taddoṣavivekasukhāṃ pravrajyāmanupaśyan",
  "S03bsa032_u:3727_3": "śīlaśrutapraśamavinayaniyamānasastāpaso babhūva /",
  "S03bsa032_u:3728": "tamaskhalitasamādānaṃ kṣāntivarṇavādinaṃ tadanurūpadharmākhyānakramaṃ vyatītya sve nāmagotre kṣāntivādinamityeva lokaḥ svabuddhipūrvakaṃ saṃjajñe /",
  "S03bsa032_u:3729": "eśvaryavidyātapasāṃ samṛddhirlabdhaprayāmaśca kalāsu saṅgaḥ /",
  "S03bsa032_u:3730": "śarīravākceṣṭitavikriyāśca nāmāparaṃ saṃjanayanti puṃsām // Jm_28.1 //",
  "S03bsa032_u:3731": "jānan sa tu kṣāntiguṇaprabhāvaṃ tenātmavallokamalaṃkariṣyan /",
  "S03bsa032_u:3732": "cakāra yatkṣāntikathāḥ prasaktaṃ tatkṣāntivādīti tato vijajñe // Jm_28.2 //",
  "S03bsa032_u:3733": "svabhāvabhūtā mahatī kṣamā ca parāpakāreṣvavikāradhīrā /",
  "S03bsa032_u:3734": "tadarthayuktāśca kathāviśeṣāḥ kīrtyā muniṃ taṃ prathayāṃbabhūvuḥ // Jm_28.3 //",
  "S03bsa032_u:3735": "atha sa mahātmā praviviktaramaṇīyaṃ samartusulabhapuṣpaphalaṃ padmotpalālaṃkṛtavimalasalilāśayamudyānaramyaśobhaṃ vanapradeśamadhyāsanāttapovanamaṅgalyatāmānināya /",
  "S03bsa032_u:3736": "nivasanti hi yatraiva santaḥ sadguṇabhūṣaṇāḥ /",
  "S03bsa032_u:3737": "tanmaṅgalyaṃ manojñaṃ ca tattīrthaṃ tattapovanam // Jm_28.4 //",
  "S03bsa032_u:3738_0": "sa tatra bahumanyamānastadadhyuṣitairdevatāviśeṣairabhigamyamānaśca śreyobhilāṣiṇāguṇavatsalena",
  "S03bsa032_u:3738_1": "janena kṣāntipratisaṃyuktābhiḥ śrutihṛdayalhādinībhirdharmyābhiḥ kathābhisatasya",
  "S03bsa032_u:3738_2": "janakāyasya paramanugrahaṃ cakāra /",
  "S03bsa032_u:3739": "atha kadācittatastyo rājā grīṣmakālaprabhāvādabhilaṣaṇīyatarāṃ salilakrīḍāṃ prati samutsukamatirudyānaguṇātiśayaniketabhūtaṃ taṃ vanapradeśaṃ sāntaḥpuraḥ samabhijagāma /",
  "S03bsa032_u:3740": "sa tadvanaṃ nandanaramyaśobhamākīrṇamantaḥpurasundarībhiḥ /",
  "S03bsa032_u:3741": "(Vaidya 190)",
  "S03bsa032_u:3742": "alaṃcakāreva caran vilāsī vibhūtimatyā lalitānuvṛttyā // Jm_28.5 //",
  "S03bsa032_u:3743": "vimānadeśeṣu latāgṛheṣu latāgṛheṣu puṣpaprahāseṣu mahīruheṣu /",
  "S03bsa032_u:3744": "toyeṣu conmīlitapaṅkajeṣu reme svabhāvātiśayairvadhūnām // Jm_28.6 //",
  "S03bsa032_u:3745": "mālyāsavasnānavilepanānāṃ saṃmodagandhākulitairdvirephaiḥ /",
  "S03bsa032_u:3746": "dadarśa kāsāṃcidupohyamānā jātasmitastrāsavilāsaśobhāḥ // Jm_28.7 //",
  "S03bsa032_u:3747": "pratyagraśobhairapi karṇapūraiḥ paryāptamālyairapi mūrdhajaiśca /",
  "S03bsa032_u:3748": "tṛptiryathāsītkusumairna tāsāṃ tathaiva nāsāṃ lalitairnṛpasya // Jm_28.8 //",
  "S03bsa032_u:3749": "vimānadeśeṣu viṣajyamānā vilambamānāḥ kamalākareṣu /",
  "S03bsa032_u:3750": "dadarśa rājā bhramarāyamāṇāḥ puṣpadrumeṣu pramadākṣimālāḥ // Jm_28.9 //",
  "S03bsa032_u:3751": "madapragalbhānyapi kokilānāṃ rutāni nṛtyāni ca barhiṇānām /",
  "S03bsa032_u:3752": "dvirephagītāni ca nābhirejustatrāṅganājalpitanṛttagītaiḥ // Jm_28.10 //",
  "S03bsa032_u:3753": "payodadhīrastanitairmṛdaṅgairudīrṇakekāstatabarhacakrāḥ /",
  "S03bsa032_u:3754": "natā iva svena kalaguṇena cakrurmayūrāḥ kṣitipasya sevām // Jm_28.11 //",
  "S03bsa032_u:3755": "sa tatra sāntaḥpura udyānavanavihārasukhaṃ prakāmamanubhūya krīḍāprasaṅgaparikhedānmadapariṣvaṅgācca śrīmati vimānapradeśe mahārhaśayanīyavaragato nidrāvaśamupajagāma /",
  "S03bsa032_u:3756_0": "atha tā yoṣitaḥ prastāvāntaragatamavetya rājānaṃ vanaśobhābhirākṣipyamāṇahṛdayāstaddarśanāvitṛptā",
  "S03bsa032_u:3756_1": "yathāprītikṛtasamavāyāḥ samākulabhūṣaṇatinādasaṃmiśrakalapralāpāḥ samantataḥ prasasruḥ /",
  "S03bsa032_u:3757": "(Vaidya 191)",
  "S03bsa032_u:3758": "tāścchatravālavyajanāsanādyaiḥ preṣyādhṛtaiḥ kāñcanabhakticitraiḥ /",
  "S03bsa032_u:3759": "eśvaryacihnairanugamyamānāḥ striyaḥ svabhāvānibhṛtaṃ viceruḥ // Jm_28.12 //",
  "S03bsa032_u:3760": "tāḥ prāpya rūpāṇi mahīruhāṇāṃ puṣpāṇi cārūṇi ca pallavāni /",
  "S03bsa032_u:3761": "preṣyāprayatnānatipatya lobhādālebhire svena parākrameṇa // Jm_28.13 //",
  "S03bsa032_u:3762": "mārgopalabdhān kusumābhirāmān gulmāṃścalatpallavinaśca vṛkṣān /",
  "S03bsa032_u:3763": "paryāptapuṣpābharaṇasrajo 'pi lobhādanālupya na tā vyatīyuḥ // Jm_28.14 //",
  "S03bsa032_u:3764": "atha tā vanaramaṇīyatayākṣipyamāṇahṛdayā rājayoṣitastadvanamanuvicarantyaḥ kṣāntivādina āśramapadamupajagmuḥ /",
  "S03bsa032_u:3765": "viditatapaḥprabhāvamāhātmyāstu tasya muneḥ strījanādhikṛtā rājño vāllabhyād durāsadatvācca tāsāṃ naināstato vārayituṃ prasehire /",
  "S03bsa032_u:3766_0": "abhisaṃskāraramaṇīyatarayā cāśramapadaśriyā samākṛṣyamāṇā iva tā yoṣitaḥ praviśyāśramapadaṃ",
  "S03bsa032_u:3766_1": "dadṛśustatra taṃ munivaraṃ praśamasaumyadarśanamatigāmbhīryātiśayād durāsadamabhijvalantamiva",
  "S03bsa032_u:3766_2": "tapaḥśriyā dhyānābhiyogādudāraviṣayasaṃnikarṣe 'pyakṣubhitendriyanaibhṛtyaśobhaṃ",
  "S03bsa032_u:3766_3": "sākṣāddharmamiva maṅgalyaṃ puṇyadarśanaṃ vṛkṣamūle baddhāsanamāsīnam /",
  "S03bsa032_u:3767": "atha tā rājastriyastasya tapastejasākrāntasattvāḥ saṃdarśanādeva tyaktavibhramavilāsauddhatyā vinayanibhṛtamabhigamyainaṃ paryupāsāṃcakrire /",
  "S03bsa032_u:3768_0": "sa tāsāṃ svāgatādipriyavacanapuraḥsaramatithijanamanoharamupacāravidhiṃ pravartya",
  "S03bsa032_u:3768_1": "tatparipraśnopapāditaprastāvābhiḥ strījanasukhagrahaṇārthābhirdṛṣṭāntavatībhiḥ kathābhirdharmātithyamāsāṃ cakāra /",
  "S03bsa032_u:3769": "agarhitāṃ jātimavāpya mānūṣīmanūnabhāvaṃ paṭubhistathendriyaiḥ /",
  "S03bsa032_u:3770": "avaśyamṛtyurna karoti yaḥ śubhaṃ pramādabhākpratyahameṣa vañcyate // Jm_28.15 //",
  "S03bsa032_u:3771": "kulena rūpeṇa vayoguṇena vā balaprakarṣeṇa dhanodayena vā /",
  "S03bsa032_u:3772": "paratra nāpnoti sukhāni kaścana pradānaśīlādiguṇairasaṃskṛtaḥ // Jm_28.16 //",
  "S03bsa032_u:3773": "(Vaidya 192)",
  "S03bsa032_u:3774": "kulādihīno 'pi hi pāpaniḥspṛhaḥ pradānaśīlādiguṇābhipattimān /",
  "S03bsa032_u:3775": "paratra saukhyairabhisāryate dhruvaṃ ghanāgame sindhujalairivārṇavaḥ // Jm_28.17 //",
  "S03bsa032_u:3776": "kulasya rūpasya vayoguṇasya vā balaprakarṣasya dhanocchrayasya vā /",
  "S03bsa032_u:3777": "ihāpyalaṃkāravidhirguṇādaraḥ samṛddhisūcaiva tu hemamālikā // Jm_28.18 //",
  "S03bsa032_u:3778": "alaṃkriyante kusumairmahīruhāstaḍidguṇaistoyavilambino ghanāḥ /",
  "S03bsa032_u:3779": "sarāṃsi mattabhramaraiḥ saroruhairguṇairviśeṣādhigataistu dehinaḥ // Jm_28.19 //",
  "S03bsa032_u:3780": "arogatāyurdhanarūpajātibhirnikṛṣṭamadhyottamabhedacitratā /",
  "S03bsa032_u:3781": "janasya ceyaṃ na khalu svabhāvataḥ parāśrayādvā trividhā tu karmaṇaḥ // Jm_28.20 //",
  "S03bsa032_u:3782": "avetya caivaṃ niyatāṃ jagatsthitiṃ calaṃ vināśapravaṇaṃ ca jīvitam /",
  "S03bsa032_u:3783": "jahīta pāpāni śubhakramāśayādayaṃ hi panthā yaśase sukhāya ca // Jm_28.21 //",
  "S03bsa032_u:3784": "manaḥpradoṣastu parātmanorhitaṃ vinirdahannagniriva pravartate /",
  "S03bsa032_u:3785": "ataḥ prayatnena sa pāpabhīruṇā janena varjyaḥ pratipakṣaśaṃśrayāt // Jm_28.22 //",
  "S03bsa032_u:3786": "yathā sametya jvalito 'pi pāvakastaṭāntasaṃsaktajalāṃ mahānadīm /",
  "S03bsa032_u:3787": "praśāntimāyātimanojvalastathā śritasya lokadvitayakṣamāṃ kṣamām // Jm_28.23 //",
  "S03bsa032_u:3788": "iti kṣāntyā pāpaṃ pariharati taddhetvabhibhavād",
  "S03bsa032_u:3789": "ataścāyaṃ vairaṃ na janayati maitryāśrayabalāt /",
  "S03bsa032_u:3790": "(Vaidya 193)",
  "S03bsa032_u:3791": "priyaḥ pūjyaścāsmādbhavati sukhabhāgeva ca tataḥ",
  "S03bsa032_u:3792": "prayātyante ca dyāṃ svagṛhamiva puṇyāśrayaguṇāt // Jm_28.24 //",
  "S03bsa032_u:3793": "api ca bhavatyaḥ kṣāntirnāmaiṣā -",
  "S03bsa032_u:3794": "śubhasvabhāvātiśayaḥ prasiddhaḥ puṇyena kīrtyā ca parā vivṛddhiḥ /",
  "S03bsa032_u:3795": "atoyasaṃparkakṛtā viśuddhistaistairguṇaughaiśca parā samṛddhiḥ // Jm_28.25 //",
  "S03bsa032_u:3796": "paroparodheṣu sadānabhijñā vyavasthitiḥ sattvavatāṃ manojñā /",
  "S03bsa032_u:3797": "guṇābhinirvārtitacārusaṃjñā kṣameti lokārthakarī kṛpājñā // Jm_28.26 //",
  "S03bsa032_u:3798": "alaṃkriyā śaktisamanvitānāṃ tapodhanānāṃ balasapadagryā /",
  "S03bsa032_u:3799": "vyāpādadāvānalavāridhārā pretyeha ca kṣāntiranarthaśāntiḥ // Jm_28.27 //",
  "S03bsa032_u:3800": "kṣamāmaye varmaṇi sajjanānāṃ vikuṇṭhitā durjanavākyabāṇāḥ /",
  "S03bsa032_u:3801": "prāyaḥ praśaṃsākusumatvametya tatkīrtimālāvayavā bhavanti // Jm_28.28 //",
  "S03bsa032_u:3802": "hantīti yā dharmavipakṣamāyāṃ prāhuḥ sukhaṃ civa vimokṣamāyām /",
  "S03bsa032_u:3803": "tasmānna kuryātka iva kṣamāyāṃ prayatnamekāntahitakṣamāyām // Jm_28.29 //",
  "S03bsa032_u:3804": "iti sa mahātmā tāsāṃ dharmātithyaṃ cakāra /",
  "S03bsa032_u:3805": "atha sa rājā nidrāklamavinodanātprativibuddhaḥ sāvaśeṣamadagurunayano madanānuvṛttyā kutra devya iti śayanapālikāḥ sabhrūkṣepaṃ paryapṛcchat /",
  "S03bsa032_u:3806_0": "etā deva vanāntarāṇyupaśobhayamānāstadvibhūtiṃ paśyantīti copalabhya śayanapālikābhyaḥ",
  "S03bsa032_u:3806_1": "sa rājā devījanasya visrambhaniryantraṇahasitakathitadravaviceṣṭitadarśanotsukamatirutthāya",
  "S03bsa032_u:3806_2": "śayanādyuvatidhṛtacchatravyajanottarīyakhaṅgaḥ sakañcukairvetradaṇḍapāṇibhirantapurāvacaraiḥ",
  "S03bsa032_u:3806_3": "kṛtānuyātrastadvanamanuvicacāra /",
  "S03bsa032_u:3807": "sa tatra yuvatijanānaibhṛtyaviracitāṃ vividhakusumastabakapallavanikaprapaddhatiṃ tāmbūlarasarāgavicitrāmanusaraṃstadāśramapadamabhijagāma /",
  "S03bsa032_u:3808": "dṛṣṭaiva tu sa rājā kṣāntivādinaṃ tamṛṣivaraṃ devijanaparivṛtaṃ pūrvavairānuśayadoṣānmadaparibhramitasmṛtitvādīrṣyāparābhūtamatitvācca paraṃ kopamupajagāma /",
  "S03bsa032_u:3809": "pratisaṃkhyānabalavaikalyācca (Vaidya 194)",
  "S03bsa032_u:3810_0": "bhraṣṭavinayopacārasauṣṭhavaḥ saṃrambhapāpmābhibhavādāpatitasvedavaivarṇyavepathurbhrūbhaṅgajihmavivṛttasthirābhitāmranayano",
  "S03bsa032_u:3810_1": "viraktakāntilāvaṇyaśobhaḥ pracalatkanakavalayau parimṛdnan sāṅgalivibhūṣaṇau pāṇī",
  "S03bsa032_u:3810_2": "tamṛṣivaramadhikṣipaṃstattaduvāca / haṃho -",
  "S03bsa032_u:3811": "asmattejaḥ khalīkṛtya paśyannantaḥpurāṇi naḥ /",
  "S03bsa032_u:3812": "muniveṣapraticchannaḥ ko 'yaṃ vaitaṃsikāyate // Jm_28.30 //",
  "S03bsa032_u:3813": "tacchrutvā varṣavarāḥ sasaṃbhramāvegā rājanamūcuḥ - deva mā maivam /",
  "S03bsa032_u:3814": "cirakālasaṃbhṛtavrataniyamatapobhāvitātmā munirayaṃ kṣāntivādī nāmeti /",
  "S03bsa032_u:3815": "upahatādhyāśayatvāttu sa rājā tatteṣāṃ vacanamapratigṛhṇannuvāca - kaṣṭaṃ bhoḥ",
  "S03bsa032_u:3816": "cirātprabhṛti kolo 'yamevametena vañcyate /",
  "S03bsa032_u:3817": "kuhanājihmabhāvena tāpasākumbhasātmanā // Jm_28.31 //",
  "S03bsa032_u:3818": "tadayamasya tāpasanepathyāvacchāditaṃ māyaśāṭhyasaṃbhṛtaṃ kuhakasvabhāvaṃ prakāṣayāmītyuktvā pratihārīhastādasimādāya hantumutpatitaniścayastamṛṣivaraṃ sapatnavacabhijagāma /",
  "S03bsa032_u:3819_0": "atha tā devyaḥ parijananiveditābhyagamanamālokya rājānaṃ krodhasaṃkṣiptasaumyabhāvaṃ",
  "S03bsa032_u:3819_1": "vitānībhūtahṛdayāḥ sasaṃbhramāvegacañcalanayanāḥ samutthāyābhivādya ca tamṛṣivaraṃ",
  "S03bsa032_u:3819_2": "samudyatāñjalikuḍmalāḥ śarannalinya iva samudgataikapaṅkajānanamukulā rājānamabhijagmuḥ /",
  "S03bsa032_u:3820": "tattāsāṃ samudācāralīlāvinayasauṣṭham /",
  "S03bsa032_u:3821": "na tasya śamayāmāsa krodhāgnijvalitaṃ manaḥ // Jm_28.32 //",
  "S03bsa032_u:3822_0": "labdhataraprāṇaprasarāstu tā devyaḥ sasaṃrambhavikārasamudācārarūkṣakramaṃ sāyudhamabhipatantaṃ",
  "S03bsa032_u:3822_1": "tamudīkṣya rājānaṃ tamṛṣivaraṃ prati vivartitābhinivisṭadṛṣṭiṃ samāvṛṇvatya ūcuḥ",
  "S03bsa032_u:3822_2": "- deva mā mā khalu sāhasaṃ kārṣīḥ /",
  "S03bsa032_u:3823": "kṣāntivādī bhagavānayamiti /",
  "S03bsa032_u:3824_0": "praduṣṭabhāvāttu sa rājā samāvarjitabhāvā nūnamanenemā iti suṣṭhutaraṃ kopamupetya",
  "S03bsa032_u:3824_1": "sphuṭaraṃ bhrūbhaṅgairasūyāsamāveśatīkṣṇaistiryagavekṣitaistattāsāṃ praṇayaprāgalbhyamavabhartsya",
  "S03bsa032_u:3824_2": "saroṣamavekṣamāṇaḥ strījanādhikṛtāñchiraḥkampādākampamānakuṇḍalamukuṭaviṭapastā yoṣito",
  "S03bsa032_u:3824_3": "'bhivīkṣamāṇa uvāca -",
  "S03bsa032_u:3825": "vadatyeva kṣamāmeṣa na tvenāṃ pratipadyate /",
  "S03bsa032_u:3826": "tathā hi yoṣitsaṃparkatṛṣṇā na kṣāntavānayam // Jm_28.33 //",
  "S03bsa032_u:3827": "vāganyathānyaiva śarīreceṣṭā duṣṭāśayaṃ mānasamanyathaiva /",
  "S03bsa032_u:3828": "tapovane ko 'yamasaṃyatātmā dambhavratāḍambaradhīramāste // Jm_28.34 //",
  "S03bsa032_u:3829": "(Vaidya 195)",
  "S03bsa032_u:3830_0": "atha tā devyastasmin rājani krodhasaṃrambhakarkaśahṛdaye pratyāhatapraṇayāḥ prajānānāśca",
  "S03bsa032_u:3830_1": "tasya rājñaścaṇḍatāṃ duranuneyatāṃ ca vaimanasyadainyākrāntamanasaḥ strījanādhikṛtairbhayaviṣādavyākulitairhastasaṃjñābhirapasāryamāṇā",
  "S03bsa032_u:3830_2": "vrīḍāvanatavadanāstamṛṣivaryaṃ samanuśocantyastato 'pacakramuḥ /",
  "S03bsa032_u:3831": "asmannimittamaparādhavivarjite 'pi dānte tapasvini guṇapratite 'pyamuṣmin /",
  "S03bsa032_u:3832": "ko vetti kāmapi vivṛtya vikāralīlaṃ kenāpi yāsyapi pathā kṣitipasya roṣaḥ // Jm_28.35 //",
  "S03bsa032_u:3833": "kṣitīśavṛttiṃ pratilabdhakīrtiṃ tanuṃ munerasya tapastanuṃ ca /",
  "S03bsa032_u:3834": "amūnyanāgāṃsi ca no manāṃsi tulyaṃ hi hanyādapi nāma rājā // Jm_28.36 //",
  "S03bsa032_u:3835": "iti tāsu devīṣvanuśocitaviniḥśvasitamātraparāyaṇāsvapayātāsu sa rājā tamṛṣīvaraṃ saṃtarjayan roṣavaśanniṣkṛṣya khaṅgaṃ svayameva cchettumupacakrame /",
  "S03bsa032_u:3836": "nirvikāradhīramasaṃbhrāntasvasthaceṣṭitaṃ ca taṃ mahāsattvamāsādyamānamapyavekṣya saṃrambhitaramenamuvāca -",
  "S03bsa032_u:3837": "dāṇḍājinikatānena prakarṣaṃ gamitā yathā /",
  "S03bsa032_u:3838": "udvahan kapaṭāṭopaṃ munivanmāmapīkṣate // Jm_28.37 //",
  "S03bsa032_u:3839_0": "atha bodhisattvaḥ kṣāntiparicayādavicalitadhṛtistenāsatkāraprayogeṇa taṃ rājānaṃ",
  "S03bsa032_u:3839_1": "roṣasaṃrambhavirūpaceṣṭitaṃ bhraṣṭavinayopacāraśriyaṃ vismṛtātmahitāhitapathamāgatavismayaḥ",
  "S03bsa032_u:3839_2": "kṣaṇamabhivīkṣya karūṇāyamānaḥ samuneṣyanniyatamīdṛśaṃ kiṃciduvāca -",
  "S03bsa032_u:3840": "bhāgyāparādhajanito 'pyapamānayogaḥ saṃdṛśyate jagati tena na me 'tra cintā /",
  "S03bsa032_u:3841": "dūḥkhaṃ tu me yaducitābhigatesu vṛttirvācāpi na tvayi mayā kriyate yathārham // Jm_28.38 //",
  "S03bsa032_u:3842": "api ca mahārāja,",
  "S03bsa032_u:3843": "asatpravṛttān pathi saṃniyokṣyatā bhavadvidhānāṃ jagadarthakāriṇām /",
  "S03bsa032_u:3844": "na yuktarūpaṃ sahasā pravartituṃ vimarśamārgo 'pyanugamyatāṃ yataḥ // Jm_28.39 //",
  "S03bsa032_u:3845": "(Vaidya 196)",
  "S03bsa032_u:3846": "ayuktavatsādhvapi kiṃcidīkṣyate prakāśate 'sādhvapi kiṃcidanyathā /",
  "S03bsa032_u:3847": "na kāryatattvaṃ sahasaiva lakṣyate vimarśamaprāpya viśeṣahetubhiḥ // Jm_28.40 //",
  "S03bsa032_u:3848": "vimṛśya kāryaṃ tvavagamya tattvataḥ prapadya dharmeṇa ca nītivartmanā /",
  "S03bsa032_u:3849": "mahānti dharmārthasukhāni sādhayajanasya taireva na hīyate nṛpaḥ // Jm_28.41 //",
  "S03bsa032_u:3850": "vinīya tasmādaticāpalānmati yaśasyamevārhasi karma sevitum /",
  "S03bsa032_u:3851": "abhiprathante hyabhilakṣitātmanāmadṛṣṭapūrvāścariteṣvatikramāḥ // Jm_28.42 //",
  "S03bsa032_u:3852": "tapovane tvadbhujavīryarakṣite pareṇa yannāma kṛtaṃ na marṣayeḥ /",
  "S03bsa032_u:3853": "hitakramonmāthi yadāryagarhitaṃ svayaṃ mahīnātha kathaṃ vyavasyasi // Jm_28.43 //",
  "S03bsa032_u:3854": "striyo 'bhiyātā yadi te mamāśramaṃ yadṛcchayāntaḥpuraraikṣibhiḥ saha /",
  "S03bsa032_u:3855": "vyatikramastatra ca no bhavetkiyān ruṣāyadevaṃ gamito 'si vikriyām // Jm_28.44 //",
  "S03bsa032_u:3856": "athāpyayaṃ syādaparādha eva me kṣamā tu śobheta tathāpi te nṛpa /",
  "S03bsa032_u:3857": "kṣamā hi śaktasya paraṃ vibhūṣaṇaṃ guṇānurakṣānipūnatvasūcanāt // Jm_28.45 //",
  "S03bsa032_u:3858": "kapolaloladyutinīlakuṇḍale na mauliratnadyutayaḥ pṛthagvidhāḥ /",
  "S03bsa032_u:3859": "tathābhyalaṃkartumalaṃ nṛpānyathā kṣameti naināmavamantumarhasi // Jm_28.46 //",
  "S03bsa032_u:3860": "tyajākṣamāṃ nityamasaṃśrayakṣamāṃ kṣamāmivārakṣitumarhasi kṣamām /",
  "S03bsa032_u:3861": "tapodhaneṣvabhyuditā hi vṛttayaḥ kṣitīśvarāṇāṃ bahumānapeśalāḥ // Jm_28.47 //",
  "S03bsa032_u:3862": "(Vaidya 197)",
  "S03bsa032_u:3863": "ityanunīyamāno 'pi sa rājā tena munivareṇānārjavopahatamatistamanyathaivābhiśaṅkamānaḥ punaruvāca -",
  "S03bsa032_u:3864": "na tāpasacchadma bibharti cedbhavān sthito 'si vā sve niyamavrate yadi /",
  "S03bsa032_u:3865": "kṣamopadeśavyapadeśasaṃgataṃ kimarthamasmādabhayaṃ prayācase // Jm_28.48 //",
  "S03bsa032_u:3866": "bodhisattva uvāca - śrūyatāṃ mahārāja yadartho 'yaṃ mama prayatnaḥ /",
  "S03bsa032_u:3867": "anāgasaṃ pravrajitamavadhīd brāhmaṇaṃ nṛpaḥ /",
  "S03bsa032_u:3868": "iti te matkṛte mā bhūdyaśo vācyavijarjaram // Jm_28.49 //",
  "S03bsa032_u:3869": "martavyamiti bhūtānāmayaṃ naiyamiko vidhiḥ /",
  "S03bsa032_u:3870": "iti me na bhayaṃ tasmātsvaṃ vṛttaṃ canupaśyataḥ // Jm_28.50 //",
  "S03bsa032_u:3871": "sukhodarkasya dharmasya pīḍā mā bhuttathaiva tu /",
  "S03bsa032_u:3872": "kṣamāmityavadaṃ tubhyaṃ śreyobhigamanakṣamām // Jm_28.51 //",
  "S03bsa032_u:3873": "guṇānāmākaratvācca doṣāṇāṃ ca nivāraṇāt /",
  "S03bsa032_u:3874": "prābhṛtātiśayaprītyā kathayāmi kṣamāmaham // Jm_28.52 //",
  "S03bsa032_u:3875_0": "atha sa rājā sūnṛtānyapi tānyanādṛtya tasya munervacanakusumāni sāsūyaṃ tamṛṣivaramuvāca",
  "S03bsa032_u:3875_1": "- drakṣyāma idānīṃ te kṣāntyanurāgamityuktvā nivāraṇārthamiṣadabhiprasāritamabhyucchritapratanudīrghāṅgaliṃ",
  "S03bsa032_u:3875_2": "tasya munerdakṣiṇaṃ pāṇiṃ niśitenāsinā kamalamiva nāladeśād vyayojayat /",
  "S03bsa032_u:3876": "chinne 'grahaste 'pi tu tasya nāsīdduḥkhaṃ tathā kṣāntidṛḍhavratasya /",
  "S03bsa032_u:3877": "sukhocitasyāpratikāraghoraṃ chetturyathāgāmi samīkṣya duḥkham // Jm_28.53 //",
  "S03bsa032_u:3878": "atha bodhisattvaḥ kaṣṭamatikrānto 'yaṃ svahitamaryādāmapātrībhūto 'nunayasyeti vaidya pratyākhyātamānuramivainaṃ samanuśocaṃstūṣṇīṃbabhūva /",
  "S03bsa032_u:3879": "athainaṃ sa rājā saṃtarjayan punaruvāca -",
  "S03bsa032_u:3880": "evaṃ cācchidyamānasya nāśameṣyati te tanuḥ /",
  "S03bsa032_u:3881": "muñca dambhavrataṃ cedaṃ khalabuddhipralambhanam // Jm_28.54 //",
  "S03bsa032_u:3882": "bodhisattvastvanunayākṣamamenaṃ viditvāyaṃ ca nāmāsya nirbandha iti nainaṃ kiṃciduvāca /",
  "S03bsa032_u:3883": "atha sa rājā tasya mahātmano dvitīyaṃ pāṇibhūmau bāhu karṇanāsaṃ caraṇau tathaiva nicakarta /",
  "S03bsa032_u:3884": "patati tu niśite 'pyasau śarīre na munivaraḥ sa śuśoca no cukopa /",
  "S03bsa032_u:3885": "parividitaśarīrayantraniṣṭhaḥ paricitayā ca jane kṣamānuvṛttyā // Jm_28.55 //",
  "S03bsa032_u:3886": "(Vaidya 198)",
  "S03bsa032_u:3887": "gātracchede 'pyakṣatakṣāntidhīraṃ cittaṃ tasya prekṣamāṇasya sādhoḥ /",
  "S03bsa032_u:3888": "nāsīd duḥkhaṃ prītiyogānnṛpaṃ tu bhraṣṭaṃ dharmādvikṣya saṃtāpamāpa // Jm_28.56 //",
  "S03bsa032_u:3889": "pratisaṃkhyānamahatāṃ na tathā karuṇātmanām /",
  "S03bsa032_u:3890": "bādhate duḥkhamutpannaṃ parāneva yathāśritam // Jm_28.57 //",
  "S03bsa032_u:3891": "ghoraṃ tu tatkarmaḥ nṛpaḥ sa kṛtvā sadyo jvareṇānugato 'gnineva /",
  "S03bsa032_u:3892": "vinirgataścopavanāntadeśād gāṃ cāvadīrṇāṃ sahasā viveśa // Jm_28.58 //",
  "S03bsa032_u:3893_0": "nimagne tu tasmin rājani bhīmaśabdamavadīrṇāyāṃ vahnijvālākulāyāṃ samudbhūte mahati",
  "S03bsa032_u:3893_1": "kolāhale samantataḥ prakṣubhite vyākule rājakule tasya rājño 'mātyā jānānāstasya",
  "S03bsa032_u:3893_2": "munestapaḥprabhāvamāhātmyaṃ tatkṛtaṃ ca rājño dharaṇītalanimajjanaṃ manyamānāḥ purāyamṛṣivarastasya",
  "S03bsa032_u:3893_3": "rājño doṣātsarvamidaṃ janapadaṃ nirdahatīti jātabhayāśaṅkāḥ samabhigamya tamṛṣivaramabhipraṇamya",
  "S03bsa032_u:3893_4": "kṣamayamāṇāḥ kṛtāñjalayo vijñāpayāmāsuḥ -",
  "S03bsa032_u:3894": "imāmavasthāṃ gamito 'si yena nṛpeṇe mohādaticāpalena /",
  "S03bsa032_u:3895": "śāpānalasyendhanatāṃ sa eva prayātu te mā puramasya kṣākṣīḥ // Jm_28.59 //",
  "S03bsa032_u:3896": "strībālavṛddhāturavipradīnānanāgaso nārhasi dagdhumatra /",
  "S03bsa032_u:3897": "tatsādhu deśaṃ kṣitipasya tasya svaṃ caiva dharmaṃ guṇapakṣa rakṣa // Jm_28.60 //",
  "S03bsa032_u:3898": "athaitān bodhisattvaḥ samāśvāsayannuvāca - mā bhaiṣṭa āyuṣmantaḥ /",
  "S03bsa032_u:3899": "sapāṇipādamasinā karṇanāsamanāgasaḥ /",
  "S03bsa032_u:3900": "chinnavān yo 'pi tāvanme vane nivasata sataḥ // Jm_28.61 //",
  "S03bsa032_u:3901": "kathaṃ tasyāpi duḥkhāya cintayedapi madvidhaḥ /",
  "S03bsa032_u:3902": "ciraṃ jīvatvasau rājā mā cainaṃ pāpamāgamat // Jm_28.62 //",
  "S03bsa032_u:3903": "maraṇavyādhiduḥkhārte lobhadveṣavaśīkṛte /",
  "S03bsa032_u:3904": "dagdhe duścaritaiḥ śocye kaḥ kopaṃ kartumarhati // Jm_28.63 //",
  "S03bsa032_u:3905": "syāllabhyarūpastu yadi kramo 'yaṃ mayyeva pacyeta tadasya pāpam /",
  "S03bsa032_u:3906": "(Vaidya 199)",
  "S03bsa032_u:3907": "duḥkhānubandho hi sukhocitānāṃ bhavatyadīrgho 'pyaviṣahyatīkṣṇaḥ // Jm_28.64 //",
  "S03bsa032_u:3908": "trātuṃ na śakyastu mayā yadevaṃ vinirdahannātmahitaṃ sa rājā /",
  "S03bsa032_u:3909": "utsṛjya tāmātmagatāmaśaktiṃ rājñe kariṣyāmi kimityasūyām // Jm_28.65 //",
  "S03bsa032_u:3910": "ṛte 'pi rājño maraṇādiduḥkhaṃ jātena sarveṇa niṣevitavyam /",
  "S03bsa032_u:3911": "janmaiva tenātra na marṣaṇīyaṃ tannāsti cetkiṃ ca kutaśca duḥkham // Jm_28.66 //",
  "S03bsa032_u:3912": "kalpānanalpān bahudhā vinaṣṭaṃ śarīrakaṃ janmaparaṃparāsu /",
  "S03bsa032_u:3913": "jahyāṃ kathaṃ tatpralaye titikṣāṃ tṛṇasya hetoriva ratnajāṭam // Jm_28.67 //",
  "S03bsa032_u:3914": "vane vasan pravrajitapratijñaḥ kṣamābhidhāyī nacirānmariṣyan /",
  "S03bsa032_u:3915": "kimakṣamāyāṃ praṇayaṃ kariṣye tadbhaiṣṭa mā svasti ca vo 'stu yāt // Jm_28.68 //",
  "S03bsa032_u:3916": "iti sa munivaro 'nuśiṣya tān samamupanīya ca sādhuśiṣyatām /",
  "S03bsa032_u:3917": "avicalitadhṛtiḥ kṣamāśrayātsamadhiruroha divaṃ kṣamāśrayāt // Jm_28.69 //",
  "S03bsa032_u:3918": "tadevaṃ sātmībhūtakṣamāṇāṃ pratisaṃkhyānamahatāṃ nāviṣahyaṃ nāmāstīti kṣāntiguṇasaṃvarṇane munimupanīya vācyam /",
  "S03bsa032_u:3919": "cāpalākṣāntidoṣanidarśane rājānamupanīya kāmādinavakathāyāmapi vācyam - evaṃ kāmahetorduścaritamāsevya vinipātabhāgino bhavantīti /",
  "S03bsa032_u:3920": "saṃpadāmanityatāsaṃdarśane ceti /",
  "S03bsa032_u:3921": "// iti kṣāntijātakamaṣṭāviṃśatitamam //",
  "S03bsa032_u:3923": "(Vaidya 200)",
  "S03bsa032_u:3924": "29. Brahmajātakam",
  "S03bsa032_u:3925": "mithyādṛṣṭiparamāṇyavadyānīti viśesānukampyāḥ satāṃ dṛṣṭivyasanagatāḥ /",
  "S03bsa032_u:3926": "tadyathānuśrūyate -",
  "S03bsa032_u:3927": "bodhisattvaḥ kilāyaṃ bhagavān dhyānābhyāsopacitasya kuśalasya karmaṇo vipākaprabhāvād brahmaloke janma pratilebhe /",
  "S03bsa032_u:3928": "tasya tanmahadapi dhyānaviśeṣādhigataṃ brāhmaṃ sukhaṃ pūrvajanmasu kāruṇyaparicayānnaiva parahitakaraṇavyāpāranirutsukaṃ manaścakāra /",
  "S03bsa032_u:3929": "viṣayasukhenāpi parāṃ pramādavaktavyatāṃ vrajati lokaḥ /",
  "S03bsa032_u:3930": "dhyānasukhairapi tu satāṃ na tiraskriyate parahitecchā // Jm_29.1 //",
  "S03bsa032_u:3931_0": "atha kadācitsa mahātmā karuṇāśrayabhūtaṃ vividhadūḥkhavyasanaśatopasṛṣṭamutkliṣṭavyāpādavihiṃsākāmadhātuṃ",
  "S03bsa032_u:3931_1": "kāmadhātuṃ vyalokayan dadarśa videharājamaṅgadinnaṃ nāma kumitrasaṃparkadoṣādasanmanaskāraparicayācca",
  "S03bsa032_u:3931_2": "mithyādṛṣṭigahane paribhramantam /",
  "S03bsa032_u:3932": "nāsti paralokaḥ,",
  "S03bsa032_u:3933_0": "kutaḥ śubhaśubhānāṃ karmaṇāṃ vipāka ityevaṃ sa niścayamupetya praśāntadharmakriyautsukyaḥ",
  "S03bsa032_u:3933_1": "pradānaśīlādisukṛtapratipattivimukhaḥ saṃrūḍhaparibhavabuddhirdhārmikeṣvaśraddhārūkṣamatirdharmaśāstreṣu",
  "S03bsa032_u:3933_2": "parihāsacittaḥ parlokakathāsu śithilavinayopacāragauravabahumānaḥ śramaṇabrāhmaṇeṣu",
  "S03bsa032_u:3933_3": "kāmasukhaparāyaṇo babhūva /",
  "S03bsa032_u:3934": "śubhāśubhaṃ karma sukhāsukhodayaṃ dhruvaṃ paratreti virūḍhaniścayaḥ /",
  "S03bsa032_u:3935": "apāsya pāpa yatate śubhāśrayo yatheṣṭamaśraddhatayā tu gamyate // Jm_29.2 //",
  "S03bsa032_u:3936_0": "atha sa mahātmā devarṣistasya rājñastena dṛṣṭivyasanopanipātenāpāyikena lokānarthākarabhūtena",
  "S03bsa032_u:3936_1": "samāvarjitānukampastasya rājño viṣayasukhākalitamateḥ śrīmati pravivikte vimānadeśe",
  "S03bsa032_u:3936_2": "'vatiṣṭhamānasyābhijvalan brahmalokātpurastātsamavatatāra /",
  "S03bsa032_u:3937_0": "atha sa rājā tamagniskandhamiva jvalantaṃ vidyutsamūhamiva cāvabhāsamānaṃ dinakarakīraṇasaṃghātamiva",
  "S03bsa032_u:3937_1": "ca parayā dīptyā virocamānamabhivīkṣya tattejasābhibhūtamatiḥ sasaṃbhramaḥ prāñjalirena",
  "S03bsa032_u:3937_2": "pratyutthāya sabahumānamudīkṣamāṇa ityuvāca -",
  "S03bsa032_u:3938": "karoti te bhūriva saṃparigrahaṃ nabho 'pi padmopamapāda pādayoḥ /",
  "S03bsa032_u:3939": "vibhāsi saurīmiva codvahan prabhāṃ vilocanānandanarūpa ko bhavān // Jm_29.3 //",
  "S03bsa032_u:3940": "bodhisattva uvāca -",
  "S03bsa032_u:3941": "jitvā dṛptau śāstravamukhyāviva saṃkhye rāgadveṣau cittasamādānabalena /",
  "S03bsa032_u:3942": "(Vaidya 201)",
  "S03bsa032_u:3943": "brāhmaṃ lokaṃ ye 'bhigatā bhūmipa teṣāṃ devarṣīṇāmanyatamaṃ māṃ tvamavehi // Jm_29.4 //",
  "S03bsa032_u:3944": "ityukte sa rājā svāgatādipriyavacanapuraḥsaraṃ pādyārghyasatkāramasmai samupahṛtya savismayamenamabhivīkṣamāṇa uvāca - āścaryarūpaḥ khalu te maharṣe ṛddhiprabhāvaḥ /",
  "S03bsa032_u:3945": "prāsādabhittiṣvaviṣajyamānaścaṃkramyase vyomni yathaiva bhūmau /",
  "S03bsa032_u:3946": "śatahradonmeṣasamṛddhadīpte pracakṣva tatkena taveyamṛddhiḥ // Jm_29.5 //",
  "S03bsa032_u:3947": "bodhisattva uvāca -",
  "S03bsa032_u:3948": "dhyānasya śīlasya ca nirmalasya varasya caivendriyasaṃvarasya /",
  "S03bsa032_u:3949": "sātmīkṛtasyānyabhaveṣu rājannevaṃprakārā phalasiddhireṣā // Jm_29.6 //",
  "S03bsa032_u:3950": "rājovāca - kiṃ satyamevedamasti paraloka iti?",
  "S03bsa032_u:3951": "brahmovāca - āma /",
  "S03bsa032_u:3952": "asti mahārāja paralokaḥ /",
  "S03bsa032_u:3953": "rājovāca - kathaṃ punaridaṃ mārṣa śakyamasmābhirapi śraddhātuṃ syāt?",
  "S03bsa032_u:3954": "bodhisattva uvāca - sthūlametanmahārāja pratyakṣādipramāṇayuktigrāhyamāptajananidarśitakramaṃ parīkṣākramagamyaṃ ca /",
  "S03bsa032_u:3955": "paśyatu bhavān /",
  "S03bsa032_u:3956": "candrārkanakṣatravibhūṣaṇā dyaustiryagvikalpāśca bahuprakārāḥ /",
  "S03bsa032_u:3957": "pratyakṣarūpaḥ paraloka eṣa mā te 'tra saṃdehajaḍā matirbhūt // Jm_29.7 //",
  "S03bsa032_u:3958": "jātismarāḥ santi ca tatra tatra dhyānābhiyogātsmṛtipāṭavācca /",
  "S03bsa032_u:3959": "ato 'pi lokaḥ parato 'numeyaḥ sākṣyaṃ ca nanvatra kṛtaṃ mayaiva // Jm_29.8 //",
  "S03bsa032_u:3960": "yadbuddhipūrvaiva ca buddhisiddhirlokaḥ paro 'stīti tato 'pyavehi /",
  "S03bsa032_u:3961": "ādyā hi yā garbhagatasya buddhiḥ sānantaraṃ pūrvakajanmabuddheḥ // Jm_29.9 //",
  "S03bsa032_u:3962": "jñeyāvabodhaṃ ca vadanti buddhiṃ janmādibuddherviṣayo 'sti tasmāt /",
  "S03bsa032_u:3963": "(Vaidya 202)",
  "S03bsa032_u:3964": "na caihiko 'sau nayanādyabhāvātsiddhau yadiyastu paraḥ sa lokaḥ // Jm_29.10 //",
  "S03bsa032_u:3965": "pitryaṃ svabhāvaṃ vyatiricya dṛṣṭaḥ śīlādibhedaśca yataḥ prajānām /",
  "S03bsa032_u:3966": "nākasmikasyāsti ca yatprasiddhirjātyantarābhyāsamayaḥ sa tasmāt // Jm_29.11 //",
  "S03bsa032_u:3967": "paṭutvahīne 'pi matiprabhāve jaḍaprakāreṣvapi cendriyeṣu /",
  "S03bsa032_u:3968": "vinopadeśātpratipadyate yatprasūtamātraḥ stanapānayatnam // Jm_29.12 //",
  "S03bsa032_u:3969": "āhārayogyāsu kṛtaśramatvaṃ taddarśayatyasya bhavāntareṣu /",
  "S03bsa032_u:3970": "abhyāsasiddhirhi paṭukaroti śikṣāgaṇaṃ karmasu teṣu teṣu // Jm_29.13 //",
  "S03bsa032_u:3971": "tatra cetparalokasaṃpratyayāparicayātsyādiyamāśaṅkā bhavataḥ -",
  "S03bsa032_u:3972": "yatsaṃkucanti vikasanti ca apṅkajāti kāmaṃ tadanyabhavaceṣṭisiddhireṣā /",
  "S03bsa032_u:3973": "no cettadiṣṭamatha kiṃ stanapānayatnaṃ jātyantarīyakapariśramajaṃ karoṣi // Jm_29.14 //",
  "S03bsa032_u:3974": "sā cāśaṅkā nānuvidheyā niyamāniyamadarśanātprayatnānupapattyupapattibhyāṃ ca /",
  "S03bsa032_u:3975": "dṛṣṭo hi kālaniyamaḥ kamalaprabodhe saṃmīlane ca na punaḥ stanapānayatne /",
  "S03bsa032_u:3976": "yatnaśca nāsti kamale stanape tu dṛṣṭaḥ sūryaprabhāva iti padmavikāsahetuḥ // Jm_29.15 //",
  "S03bsa032_u:3977": "tadevaṃ mahārāja samyagupaparīkṣamāṇena śakyametacchraddhātum - asti paraloka iti /",
  "S03bsa032_u:3978": "atha sa rājā mithyādṛṣṭiparigrahābhiniviṣṭabuddhitvādupacitapāpatvācca tāṃ paralokakathāṃ śrutvā asukhāyamāna uvāca - bho maharṣe,",
  "S03bsa032_u:3979": "lokaḥ paro yadi na bālavibhīṣikaiṣā grāhyaṃ mayaitaditi vā yadi manyase tvam /",
  "S03bsa032_u:3980": "teneha naḥ pradiśa niṣkaśatāni pañca tatte sahasramahamanyabhave pradāsye // Jm_29.16 //",
  "S03bsa032_u:3981": "(Vaidya 203)",
  "S03bsa032_u:3982": "atha bodhisattvastadasya prāgalbhyaparicayanirviśaṅkaṃ mithyādṛṣṭiviṣodgārabhūtamasamudācāravacanaṃ yukteneva krameṇa pratyuvāca -",
  "S03bsa032_u:3983": "ihāpi tāvaddhanasaṃpadarthinaḥ prayuñjate naiva dhanaṃ durātmani /",
  "S03bsa032_u:3984": "na ghasmare nānipuṇe na cālase gataṃ hi yattatra tadantameti tat // Jm_29.17 //",
  "S03bsa032_u:3985": "yameva paśyanti tu savyapatrapaṃ śamābhijātaṃ vyavahāranaipuṇam /",
  "S03bsa032_u:3986": "ṛṇaṃ prayacchanti raho 'pi tadvidhe tadarpaṇaṃ hyabhyudayāvahaṃ dhanam // Jm_29.18 //",
  "S03bsa032_u:3987": "kramaśca tāvadvidha eva gamyatāmṛṇaprayoge nṛpa pāralaukike /",
  "S03bsa032_u:3988": "tvayi tvasaddarśanaduṣṭaceṣṭite dhanaprayogasya gatirna vidyate // Jm_29.19 //",
  "S03bsa032_u:3989": "kudṛṣṭidoṣaprabhavairhi dāruṇairnipātitaṃ tvāṃ narake svakarmabhiḥ /",
  "S03bsa032_u:3990": "vicetasaṃ niṣkasahasrakāraṇādrujāturaṃ kaḥ praticodayettataḥ // Jm_29.20 //",
  "S03bsa032_u:3991": "na tatra candrārkakarairdigaṅganā vibhānti saṃkṣiptatamo 'vaguṇṭhanāḥ /",
  "S03bsa032_u:3992": "na caiva tārāgaṇabhūṣaṇaṃ nabhaḥ saraḥ prabuddhaiḥ kumudairivekṣyate // Jm_29.21 //",
  "S03bsa032_u:3993": "paratra yasminnivasanti nāstikā ghanaṃ tamastatra himaśca mārutaḥ /",
  "S03bsa032_u:3994": "karoti yo 'stīnyapi dārayan rujaṃ tamātmavān kaḥ praviśeddhanepsayā // Jm_29.22 //",
  "S03bsa032_u:3995": "dhanāndhakāre paṭudhūmadurdine bhramanti kecinnarakodare ciram /",
  "S03bsa032_u:3996": "svavadhracīrapravikarṣaṇāturāḥ parasparapraskhalanārtanādinaḥ // Jm_29.23 //",
  "S03bsa032_u:3997": "(Vaidya 204)",
  "S03bsa032_u:3998": "viśīryamāṇaiścarṇairmuhurmahurjvalatkukūle narake tathāpare /",
  "S03bsa032_u:3999": "diśaḥ pradhāvanti tadunmumukṣayā na cāntamāyāntyaśubhasya nāyuṣaḥ // Jm_29.24 //",
  "S03bsa032_u:4000": "ātakṣya takṣāṇa ivāpareṣāṃ gātrāni raudrā viniyamya yāmyāḥ /",
  "S03bsa032_u:4001": "nistakṣṇuvantyeva śitāgraśastrāḥ sārdreṣu dāruṣviva labdhaharṣāḥ // Jm_29.25 //",
  "S03bsa032_u:4002": "samutkṛttasarvatvaco vedanārtā vimāṃsīkṛtāḥ kecidapyasthiśeṣāḥ /",
  "S03bsa032_u:4003": "na cāyānti nāśaṃdhṛtā duṣkṛtaiḥ svaistathā cāpare khaṇḍaśaśchidyamānāḥ // Jm_29.26 //",
  "S03bsa032_u:4004": "jvalitapṛthukhalīnapūrṇavaktrāḥ sthiradahanāsu mahīṣvayomayīṣu /",
  "S03bsa032_u:4005": "jvalanakapilayoktratotravaśyāściramapare valato rathān vahanti // Jm_29.27 //",
  "S03bsa032_u:4006": "saṃghātaparvatasamāgamapiṣṭadehāḥ /",
  "S03bsa032_u:4007": "kecittadākramaṇacūrṇitamūrtayo 'pi /",
  "S03bsa032_u:4008": "duḥkhe mahatyavikale 'pi ca no mriyante yāvatparikṣayamupaiti na karma pāpam // Jm_29.28 //",
  "S03bsa032_u:4009": "droṇiṣu kecijjvalanojjvalāsu lauhairmahadbhirmusalairjvaladbhiḥ /",
  "S03bsa032_u:4010": "samāni pañcāpi samāśatāni saṃcūrṇyamānā visṛjanti nāsūn // Jm_29.29 //",
  "S03bsa032_u:4011": "tīkṣṇāyasajvalitakaṇṭakakarkaśeṣu tapteṣu vidrumanibheṣvapare drumeṣu /",
  "S03bsa032_u:4012": "pāṭyanta ūrdhvamadha eva ca kṛṣyamāṇāḥ krūrai ravairapuruṣaiḥ puruṣairyamasya // Jm_29.30 //",
  "S03bsa032_u:4013": "jvaliteṣu taptatapanīyanibheṣvaṅgārarāśiṣu mahatsvapare /",
  "S03bsa032_u:4014": "upabhuñjate svacaritasya phalaṃ vispanditārasitamatrabalāḥ // Jm_29.31 //",
  "S03bsa032_u:4015": "(Vaidya 205)",
  "S03bsa032_u:4016": "kecittīkṣṇaiḥ śaṅkaśatairātatajihvā jvālāmālādīptatarāyāṃ vasudhāyām /",
  "S03bsa032_u:4017": "rāraṭyante tīvrarujāviṣṭaśarīrāḥ pratyāyyante te ca tadānīṃ paralokam // Jm_29.32 //",
  "S03bsa032_u:4018": "āveṣṭyante lohapaṭṭairjvaladbhirniṣkāthyante lohakumbhīṣvathānye /",
  "S03bsa032_u:4019": "kecittīkṣṇaiḥ śastravarṣaiḥ kṣatāṅgā nistvaṅmāṃsā vyālasaṃghaiḥ kriyante // Jm_29.33 //",
  "S03bsa032_u:4020": "kecitklāntā vahnisaṃsparśatīkṣṇaṃ kṣāraṃ toyaṃ vaitaraṇyāṃ viśanti /",
  "S03bsa032_u:4021": "saṃśīryante yatra māṃsāni teṣāṃ no tu prāṇā duṣkṛtairdhāryamāṇā // Jm_29.34 //",
  "S03bsa032_u:4022": "aśucikuṇapamabhyupeyivāṃso hradamiva dāhapariśramārtacittāḥ /",
  "S03bsa032_u:4023": "atulamanubhavanti tatra duḥkhaṃ krimiśatajarjaritāsthibhiḥ śarīraiḥ // Jm_29.35 //",
  "S03bsa032_u:4024": "jvalanaparigatā jvalaccharīrāściramapare 'nubhavanti dāhaduḥkham /",
  "S03bsa032_u:4025": "jvalanaparigatāyasaprakāśāḥ svakṛtadhṛtā na ca bhasmasādbhavanti // Jm_29.36 //",
  "S03bsa032_u:4026": "pāṭyante krakacairjvaladbhirapare kecinniśātaiḥ kṣuraiḥ",
  "S03bsa032_u:4027": "kecinmudgaravegapiṣṭaśirasaḥ kūjanti śokāturāḥ /",
  "S03bsa032_u:4028": "pacyante pṛthuśūlabhinnavapuṣaḥ kecidvidhūme 'nale",
  "S03bsa032_u:4029": "pāyyante jvalitāgnivarṇamapare lauhaṃ rasanto rasam // Jm_29.37 //",
  "S03bsa032_u:4030": "apare śvabhirbhṛśabalaiḥ śabalairabhipatya tīkṣṇadaśanairdaśanaiḥ /",
  "S03bsa032_u:4031": "pariluptamāṃsatanavastanavaḥ prapatanti dīnavirutā virutāḥ // Jm_29.38 //",
  "S03bsa032_u:4032": "evaṃprakāramasukhaṃ nirayeṣu ghoraṃ prāpto bhaviṣyati (bhavān)",
  "S03bsa032_u:4033": "svakṛtapraṇunnaḥ /",
  "S03bsa032_u:4034": "(Vaidya 206)",
  "S03bsa032_u:4035": "śokāturaṃ śramaviṣādaparītacittaṃ yācedṛṇaṃ ka iva nāma tadā bhavantam // Jm_29.39 //",
  "S03bsa032_u:4036": "lauhīṣu durjanakalevarasaṃkulāsu kumbhīṣvabhijvalitavahnidurāsadāsu /",
  "S03bsa032_u:4037": "prakvāthavegavaśagaṃ vivaśaṃ bhramantaṃ yācedṛṇaṃ ka iva nāma tadā bhavantam // Jm_29.40 //",
  "S03bsa032_u:4038": "yaccāyasajvalitakilanibaddhadehaṃ nirdhūmavahnikapile vasudhātale vā /",
  "S03bsa032_u:4039": "nirdahyamānavapuṣaṃ karuṇaṃ rudantaṃ yācedṛṇaṃ ka iva nāma tadā bhavantam // Jm_29.41 //",
  "S03bsa032_u:4040": "prāptaṃ parābhavaṃ taṃ duḥkhāni mahānti kastadānubhavantam /",
  "S03bsa032_u:4041": "yācedṛṇaṃ bhavantaṃ prativacanamapi pradātumaprabhavantam // Jm_29.42 //",
  "S03bsa032_u:4042": "viśasyamānaṃ himamārutena vā nikūjitavye 'pi vipannavikramam /",
  "S03bsa032_u:4043": "vidāryamāṇa bhṛśamārtinādinaṃ paratra kastvārhati yācituṃ dhanam // Jm_29.43 //",
  "S03bsa032_u:4044": "vihiṃsyamāna puruṣairyamasya vā viceṣṭamānaṃ jvalite 'thavānale /",
  "S03bsa032_u:4045": "śvavāyasairvyāhṛtamāṃsaśoṇitaṃ paratra kastvā dhanayācñayā tudet // Jm_29.44 //",
  "S03bsa032_u:4046": "vadhavikartanatāḍanapāṭanairdahanatakṣaṇapeṣāṇabhedanaiḥ /",
  "S03bsa032_u:4047": "viśasanairvividhaiśca sadāturaḥ kathamṛṇaṃ pratidāsyasi me tadā // Jm_29.45 //",
  "S03bsa032_u:4048": "atha sa rājā,",
  "S03bsa032_u:4049": "tāṃ nirayakathāmatibhīṣaṇāṃ samupaśrutya jātasaṃvegastyaktamithyādṛṣṭyanurāgo labdhasaṃpratyayaḥ paraloke,",
  "S03bsa032_u:4050": "tamṛṣivaraṃ praṇamyovāca -",
  "S03bsa032_u:4051": "niśamya tāvannareṣu yātanāṃ bhayādidaṃ vidravatīva me manaḥ /",
  "S03bsa032_u:4052": "kathaṃ bhaviṣyāmi na tāṃ sameyivān vitakravahnirdahatīva māṃ punaḥ // Jm_29.46 //",
  "S03bsa032_u:4053": "(Vaidya 207)",
  "S03bsa032_u:4054": "mayā hyasaddarśananaṣṭacetasā kuvarmanā yātamadīrghadarśinā /",
  "S03bsa032_u:4055": "tadatra me sādhugatirgatirbhavān parāyaṇaṃ tvaṃ śaraṇaṃ ca me mune // Jm_29.47 //",
  "S03bsa032_u:4056": "yathaiva me dṛṣṭitamastvayoddhṛtaṃ divākareṇeva samudyatā tamaḥ /",
  "S03bsa032_u:4057": "tathaiva mārgaṃ tvamṛṣe pracakṣva me bhajeya yenāhamito na durgatim // Jm_29.48 //",
  "S03bsa032_u:4058": "athainaṃ bodhisattvaḥ saṃvignamānasamṛjūbhūtadṛṣṭiṃ dharmapratipattipātrabhūtamavekṣya piteva putramācārya iva ca śiṣyamanukampamāna iti samanuśaśāsa -",
  "S03bsa032_u:4059": "suśiṣyavṛttyā śramaṇadvijeṣu pūrve guṇaprema yathā vicakruḥ /",
  "S03bsa032_u:4060": "nṛpāḥ svavṛttyā ca dayāṃ prajāsu kīrtikṣamaḥ sa tridivasya panthāḥ // Jm_29.49 //",
  "S03bsa032_u:4061": "adharmamasmād bhṛśadurjayaṃ jayan kadaryabhāvaṃ ca durutaraṃ taran /",
  "S03bsa032_u:4062": "upaihi ratnātiśayojjvalaṃ jvalan divaspateḥ kāñcanagopuraṃ puram // Jm_29.50 //",
  "S03bsa032_u:4063": "manasyasaddarśanasaṃstute 'stu te rucisthiraṃ sajjanasaṃmataṃ matam /",
  "S03bsa032_u:4064": "jahīhi taṃ bāliśarañjanaijanaiḥ pravedito 'dharmaviniścayaśca yaḥ // Jm_29.51 //",
  "S03bsa032_u:4065": "tvayā hi saddarśanasādhunādhunā narendra vṛttena yiyāsatā satā /",
  "S03bsa032_u:4066": "yadaiva citte guṇarūkṣatā kṣatā tadaiva te mārgakṛtāspadaṃ padam // Jm_29.52 //",
  "S03bsa032_u:4067": "kuruṣva tasmād guṇasādhanaṃ dhanaṃ śivāṃ ca loke svahitodayāṃ dayām /",
  "S03bsa032_u:4068": "sthiraṃ ca śīlendriyasaṃvaraṃ varaṃ paratra hi syādaśivaṃ na tena te // Jm_29.53 //",
  "S03bsa032_u:4069": "(Vaidya 208)",
  "S03bsa032_u:4070": "svapuṇyalakṣmyā nṛpa dīptayāptayā sukṛtsu śuklatvamanojñayājñayā /",
  "S03bsa032_u:4071": "carātmano 'rthapratisaṃhitaṃ hitaṃ jagadvyathāṃ kīrtimanoharaṃ haran // Jm_29.54 //",
  "S03bsa032_u:4072": "tvamatra sanmānasasārathī rathī sva eva deho guṇasūratho rathaḥ /",
  "S03bsa032_u:4073": "arūkṣatākṣo damadānacakravān samanvitaḥ puṇyamanīṣayeṣayā // Jm_29.55 //",
  "S03bsa032_u:4074": "yatendriyāśvaḥ smṛtiraśmisaṃpadā matipratodaḥ śrutivistarāyudhaḥ /",
  "S03bsa032_u:4075": "hrayupaskaraḥ saṃnaticārukūbaraḥ kṣamāyugo dākṣagatirdhṛtisthiraḥ // Jm_29.56 //",
  "S03bsa032_u:4076": "asadvacaḥsaṃyamanādakūjano manojñavāṅ mandagabhīranisvanaḥ /",
  "S03bsa032_u:4077": "amuktasaṃdhirniyamāvikhaṇḍanādasatkriyājihmavivarjanārjavaḥ // Jm_29.57 //",
  "S03bsa032_u:4078": "anena yānena yaśaḥpatākinā dayānuyātreṇa śamoccaketunā /",
  "S03bsa032_u:4079": "caran parātmārthamamohabhāsvatā na jātu rājannirayaṃ gamiṣyasi // Jm_29.58 //",
  "S03bsa032_u:4080": "iti sa mahātmā tasya rājñastadasaddarśanāndhakāraṃ bhāsvarairvacanakiraṇairvyavadhūya prakāśya cāsmai sugatimārgaṃ tatraivāntardadhe /",
  "S03bsa032_u:4081": "atha sa rājā samupalabdhaparalokavṛttāntatattvaḥ pratilabdhasamyagdarśanacetāḥ sāmātyapaurajānapado dānadamasaṃyamaparāyaṇo babhūva /",
  "S03bsa032_u:4082": "tadevaṃ mithyādṛṣṭiparamāṇyavadyānīti viśeṣeṇānukampyāḥ satāṃ dṛṣṭivyasanagatāḥ /",
  "S03bsa032_u:4083": "evaṃ saddharmaśravaṇaṃ paripūrṇāṃ śraddhāṃ paripūrayatītyevamapyupaneyam /",
  "S03bsa032_u:4084": "evaṃ parato dharmaśravaṇaṃ samyagdṛṣṭyutpādapratyayo bhavatītyevamapyupaneyam /",
  "S03bsa032_u:4085": "evamāsādanāmapi santastaddhitopadeśena pratinudanti kṣamāparicayānna pāruṣyeṇeti satpraśaṃsāyāṃ kṣāmāvarṇe 'pi vācyam /",
  "S03bsa032_u:4086": "saṃvegādevamāśu śreyobhimukhatā bhavatīti saṃvegakathāyāmapi vācyamiti /",
  "S03bsa032_u:4087": "// iti brahmajātakamekonatriṃśattamam //",
  "S03bsa032_u:4089": "(Vaidya 209)",
  "S03bsa032_u:4090": "30. Hastijātakam",
  "S03bsa032_u:4091": "parahitodarkaṃ duḥkhamapi sādhavo lābhamiva bahu manyante /",
  "S03bsa032_u:4092": "tadyathānuśrūyate -",
  "S03bsa032_u:4093_0": "bodhisattvaḥ kila anyatamasmin nāgavane puṣpaphalapallavālakṣitaśikharairalaṃkṛta",
  "S03bsa032_u:4093_1": "iva tatra taruvarataruṇairvividhavīruttarutṛṇapihitabhūmibhāge vanarāmaṇīyakanibaddhahṛdayairanutkaṇṭhitamadhyāsyamāna",
  "S03bsa032_u:4093_2": "iva parvatasthalairāśrayabhūte vanacarāṇāṃ gambhīravipulasalilāśayasanāthe mahatā",
  "S03bsa032_u:4093_3": "nirvṛkṣakṣupasalilena kāntāreṇa samantatastiraskṛtajanānte mahākāya ekacaro hastī babhūva /",
  "S03bsa032_u:4094": "sa tatra taruparṇena bisena salilena ca /",
  "S03bsa032_u:4095": "abhireme tapasvīva saṃtoṣeṇa śamena ca // Jm_30.1 //",
  "S03bsa032_u:4096": "atha kadācitsa mahāsattvastasya vanasya paryante vicaran yatastatkāntāraṃ tato janaśabdamupaśuśrāva /",
  "S03bsa032_u:4097": "tasya cintā prādurabhūt - kiṃ nu khalvidam?",
  "S03bsa032_u:4098": "na tāvadanena pradeśena kaściddeśāntaragāmī mārgo 'sti /",
  "S03bsa032_u:4099": "evaṃ mahatkāntāraṃ ca vyatītya mṛgayāpi na yujyate prāgeva mahāsamārambhaparikhedamasmatsayūthyagrahaṇam /",
  "S03bsa032_u:4100": "vyaktaṃ tvete paribhraṣṭā mārgādvā mūḍhadaiśikā /",
  "S03bsa032_u:4101": "nirvāsitā vā kruddhena rājñā svenānayena vā // Jm_30.2 //",
  "S03bsa032_u:4102": "tathā hyamanojasko naṣṭaharṣoddhavadravaḥ /",
  "S03bsa032_u:4103": "kevalārtibalaḥ śabdaḥ śrūyate rudatāmiva // Jm_30.3 //",
  "S03bsa032_u:4104": "tajjñāsyāmi tāvadenamiti sa mahāsattvaḥ karuṇayā samākṛṣyamāṇo yataḥ sa jananirghoṣo babhūva tataḥ prasasāra /",
  "S03bsa032_u:4105": "viṣpaṣṭataravilāpaṃ ca viṣādadainyavirasaṃ tamākranditaśabdamupaśṛṇvan kāruṇyaparyutsukamanāḥ sa mahātmā drutataraṃ tato 'bhyagacchat /",
  "S03bsa032_u:4106": "nirgamya ca tasmādvanagahanānnirvṛkṣakṣupatvāttasya deśasya dūra evāvalokayan dadarśa saptamātrāṇi puruṣaśatāni kṣuttarṣapariśramamandāni tadvanamabhimukhāni prārthayamānāni /",
  "S03bsa032_u:4107": "te 'pi ca puruṣāstaṃ mahāsattvaṃ dadṛśurjaṅgamamiva himagiriśikharaṃ hīnārapuñjamiva śaradvalāhakamiva pavanabalāvarjitamabhimukhamāyāntam /",
  "S03bsa032_u:4108": "dṛṣṭvā ca viṣādadainyaparītā hantedānīṃ naṣṭā vayamiti bhayagrastamanaso 'pi kṣuttarṣapariśramavihatotsāhā nāpayānaprayatnaparā babhūvuḥ /",
  "S03bsa032_u:4109": "te viṣādaparītatvātkṣuttarṣaśramavihvalāḥ /",
  "S03bsa032_u:4110": "nāpayānasamudyogaṃ bhaye 'pi pratipedire // Jm_30.4 //",
  "S03bsa032_u:4111": "atha bodhisattvo bhītānavetyaitān - mā bhaiṣṭa,",
  "S03bsa032_u:4112": "bhaiṣṭa na vo bhayamasti matta iti samucchritena snigdhābhitāmrapṛthupuṣkareṇa kareṇa samāśvāsayannabhigamya karuṇāyamāṇaḥ papraccha - ke 'trabhavantaḥ?",
  "S03bsa032_u:4113": "kena cemāṃ daśāmanuprāptāḥ stha?",
  "S03bsa032_u:4114": "(Vaidya 210)",
  "S03bsa032_u:4115": "rajaḥsūryāṃśusaṃparkādvivarṇākṛtayaḥ kṛśāḥ /",
  "S03bsa032_u:4116": "śokaklamārtāḥ ke yūyamiha cābhigatāḥ kutaḥ // Jm_30.5 //",
  "S03bsa032_u:4117": "atha te puruṣāstasya tena mānuṣeṇābhivyāhāreṇābhayapradānābhivyañjakena cābhyupapattisaumukhyena pratyāgatahṛdayāḥ samabhipraṇamyainamūcuḥ -",
  "S03bsa032_u:4118": "kopotpātānileneha kṣiptāḥ kṣitipatervayam /",
  "S03bsa032_u:4119": "paśyatāṃ śokadīnānāṃ bandhūnāṃ dviradādhipa // Jm_30.6 //",
  "S03bsa032_u:4120": "asti no bhāgyaśeṣastu lakṣmībhimukhī dhruvam /",
  "S03bsa032_u:4121": "suhṛdvandhuviśiṣṭena yad dṛṣṭā bhavatā vayam // Jm_30.7 //",
  "S03bsa032_u:4122": "nistīrṇāmāpadaṃ cemāṃ vidmastvaddarśanotsavāt /",
  "S03bsa032_u:4123": "svapne 'pi tvadvidhaṃ dṛṣṭvā ko hi nāpadamuttaret // Jm_30.8 //",
  "S03bsa032_u:4124": "athainān sa dviradavara uvāca - atha kiyanto 'trabhavanta iti?",
  "S03bsa032_u:4125": "manuṣyā ūcuḥ -",
  "S03bsa032_u:4126": "sahasrametadvasudhādhipena tyaktaṃ nṛṇāmatra manojñagātra /",
  "S03bsa032_u:4127": "adṛṣṭaduḥkhā bahavastatastu kṣuttarṣaśokābhibhavādvinaṣṭāḥ // Jm_30.9 //",
  "S03bsa032_u:4128": "etāni tu syurdviradapradhāna saptāvaśeṣāṇi nṛṇāṃ śatāni /",
  "S03bsa032_u:4129": "nimajjatāṃ mṛtyumukhe tu yeṣāṃ mūrtastvamāśvāsa ivābhyupetaḥ // Jm_30.10 //",
  "S03bsa032_u:4130": "tacchrutvā tasya mahāsattvasya kāruṇyaparicayādaśrūṇi prāvartanta /",
  "S03bsa032_u:4131": "samanuśocaṃścainānniyatamīdṛśaṃ kiṃ ciduvāca - kaṣṭaṃ bhoḥ /",
  "S03bsa032_u:4132": "ghṛṇāvimuktā bata nirvyapatrapā nṛpasya buddhiḥ paralokanirvyathā /",
  "S03bsa032_u:4133": "aho taḍiccañcalayā nṛpaśriyā hṛtendriyāṇāṃ svahitānavekṣitā // Jm_30.11 //",
  "S03bsa032_u:4134": "avaiti manye na sa mṛtyumagrataḥ śṛṇoti pāpasya na vā durantatām /",
  "S03bsa032_u:4135": "aho batānāthatamā narāḍhipā vimarśamāndyādvacanakṣamā na ye // Jm_30.12 //",
  "S03bsa032_u:4136": "(Vaidya 211)",
  "S03bsa032_u:4137": "dehasyaikasya nāmarthe rogabhūtasya nāśinaḥ /",
  "S03bsa032_u:4138": "idaṃ sattveṣu nairghṛṇyaṃ dhigaho bata mūḍhatām // Jm_30.13 //",
  "S03bsa032_u:4139_0": "atha tasya dviradapatestān puruṣān karuṇāsnigdhamavekṣamāṇasya cintā prādurabhūt",
  "S03bsa032_u:4139_1": "evamamī kṣuttarṣaśramapīḍitāḥ paridurbalaśarīrā nirudakamapracchāyamanekayojanāyānaṃ",
  "S03bsa032_u:4139_2": "kāntāramapathyādanāḥ kathaṃ vyatiyāsyanti?",
  "S03bsa032_u:4140": "nāgavane 'pi ca kiṃ tadasti yenaiṣāmekāhamapi tāvadaparikleśena vārtā syāt?",
  "S03bsa032_u:4141": "śakyeyuḥ punarete madīyāni māṃsāni pātheyatāmupanīya dṛtibhiriva ca mamāntraiḥ salilamādāya kāntārametannistarituṃ nānyathā /",
  "S03bsa032_u:4142": "karomi tadidaṃ dehaṃ bahurogaśatālayam /",
  "S03bsa032_u:4143": "eṣāṃ duḥkhaparītānāmāpaduttaraṇaplavam // Jm_30.14 //",
  "S03bsa032_u:4144": "svargamokṣasukhaprāptisamarthaṃ janma mānuṣam /",
  "S03bsa032_u:4145": "durlabhaṃ ca tadeteṣāṃ maivaṃ vilayamāgamat // Jm_30.15 //",
  "S03bsa032_u:4146": "svagocarastasya mamābhyupetā dharmeṇa ceme 'tithayo bhavanti /",
  "S03bsa032_u:4147": "āpadgatā bandhuvivarjitāśca mayā viśeṣeṇa yato 'nukampyāḥ // Jm_30.16 //",
  "S03bsa032_u:4148": "cirasya tāvadvahurogabhājanaṃ sadāturatvādvividhaśramāśrayaḥ /",
  "S03bsa032_u:4149": "śarīrasaṃjño 'yamanarthavistaraḥ parārthakṛtye viniyogameṣyati // Jm_30.17 //",
  "S03bsa032_u:4150": "athainamanye kṣuttarṣaśramadharmaduḥkhāturaśarīrāḥ kṛtāñjalayaḥ sāśrunayanāḥ samabhipraṇamyārtatayā hastasaṃjñābhiḥ pānīyamayācanta /",
  "S03bsa032_u:4151": "tvaṃ no bandhurabandhūnāṃ tvaṃ gatiḥ śaraṇaṃ ca naḥ /",
  "S03bsa032_u:4152": "yathā vetsi mahābhāga tathā nastrātumarhasi // Jm_30.18 //",
  "S03bsa032_u:4153": "ityenamanye sakaruṇamūcuḥ /",
  "S03bsa032_u:4154": "apare tvenaṃ dhīrataramanasaḥ salilapradeśaṃ kāntāradurgottāraṇāya ca mārgaṃ papracchuḥ -",
  "S03bsa032_u:4155": "jalāśayaḥ śītajalā saridvā yadyatra vā nairjharamasti toyam /",
  "S03bsa032_u:4156": "chāyādrumaḥ śādvalamaṇḍalaṃ vā tannod vipānāmadhipa pracakṣva // Jm_30.19 //",
  "S03bsa032_u:4157": "(Vaidya 212)",
  "S03bsa032_u:4158": "kāntāraṃ śakyametacca nistartuṃ manyase yataḥ /",
  "S03bsa032_u:4159": "anukampāṃ puraskṛtya tāṃ diśaṃ sādhu nirdiśa // Jm_30.20 //",
  "S03bsa032_u:4160": "saṃbahulāni hi dinānyatra naḥ kāntāre paribhramatām /",
  "S03bsa032_u:4161": "tadarhasi naḥ svāminnistārayitumiti /",
  "S03bsa032_u:4162": "atha sa mahātmā taiḥ karuṇaiḥ prayācitaisteṣāṃ bhṛśataramākleditahṛdayo yatastatkāntāraṃ śakyaṃ nistartu babhūva,",
  "S03bsa032_u:4163": "tata esāṃ parvatasthalaṃ saṃdarśayannabhyucchritena bhujagavarabhogapīvareṇa kareṇovāca - asya parvatasthalasyādhastātpadmotpalālaṃkṛtavimalasalilamasti mahatsaraḥ /",
  "S03bsa032_u:4164": "tadanena mārgeṇa gacchata /",
  "S03bsa032_u:4165": "tatna ca vyapanītagharmatarṣaklamāstasyaiva nātīdūre 'smātparvatasthalātpatitasya hastinaḥ śarīraṃ drakṣyatha /",
  "S03bsa032_u:4166": "tasya māṃsāni pātheyatāmānīya dṛtibhiriva tasyāntraiḥ salilamupagṛhyānayaiva diśā yātavyam /",
  "S03bsa032_u:4167": "evamalpakṛcchreṇa kāntāramidaṃ vyatiyāsyatha /",
  "S03bsa032_u:4168_0": "iti sa mahātmā tān puruṣān samāśvāsanapūrvakaṃ tataḥ prasthāpya tato drutataramanyena",
  "S03bsa032_u:4168_1": "mārgeṇa tadgiriśikharamāruhya tasya janakāyasya nistāraṇāpekṣayā svaśarīraṃ tato",
  "S03bsa032_u:4168_2": "mumukṣurniyatamiti praṇidhimupabṛṃhayāmāsa -",
  "S03bsa032_u:4169": "nāyaṃ prayatnaḥ sugatiṃ mamāptuṃ naikātapatrāṃ manujendralakṣmīm /",
  "S03bsa032_u:4170": "sukhaprakarṣaikarasāṃ na ca dyāṃ brāhmīṃ śriyaṃ naiva na mokṣasaukhyam // Jm_30.21 //",
  "S03bsa032_u:4171": "yatvasti puṇyaṃ mama kiṃcidevaṃ kāntāramagnaṃ janamujjihīrṣoḥ /",
  "S03bsa032_u:4172": "saṃsārakāntāragatasya tena lokasya nistārayitā bhaveyam // Jm_30.22 //",
  "S03bsa032_u:4173": "iti viniścitya sa mahātmā pramodādagaṇitaprapātaniṣpeṣamaraṇaduḥkhaṃ svaśarīraṃ tasmād giritaṭādyathoddeśaṃ mumoca -",
  "S03bsa032_u:4174": "reje tataḥ sa nipatañcharadīva meghaḥ paryastabimba iva cāstagireḥ śaśāṅkaḥ /",
  "S03bsa032_u:4175": "tārkṣyasya pakṣapavanograjavāpaviddhaṃ śṛṇgaṃ gireriva ca tasya himottarīyam // Jm_30.23 //",
  "S03bsa032_u:4176": "ākampayannatha dharāṃ dharaṇīdharāṃśca mārasya ca prabhumadādhyuṣitaṃ ca cetaḥ /",
  "S03bsa032_u:4177": "nirghātapiṇḍitaravaṃ nipapāta bhūmāvāvarjayan vanalatā vanadevatāśca // Jm_30.24 //",
  "S03bsa032_u:4178": "(Vaidya 213)",
  "S03bsa032_u:4179": "asaṃśayaṃ tadvanasaṃśrayāstadā manassu visphāritavismayāḥ surāḥ /",
  "S03bsa032_u:4180": "vicikṣipurvyomni mudottanūruhāḥ samucchritaikāṅgulipallavān bhujān // Jm_30.25 //",
  "S03bsa032_u:4181": "sugandhibhiścandanacūrṇarañjitaiḥ prasaktamanye kusumairavākiran /",
  "S03bsa032_u:4182": "atāntavaiḥ kāñcanabhaktirājitaistamuttarīyairapare vibhūṣaṇaiḥ // Jm_30.26 //",
  "S03bsa032_u:4183": "stavaiḥ prasādagrathitaistathāpare samudyataiścāñjalipadmakuḍmalaiḥ /",
  "S03bsa032_u:4184": "śirobhirāvarjitacārumaulibhirnamaskiryābhiśca tamabhyapūjayan // Jm_30.27 //",
  "S03bsa032_u:4185": "sugandhinā puṣparajovikarṣaṇāttaraṃgamālāracanena vāyunā /",
  "S03bsa032_u:4186": "tamavyajan kecidathāmbare 'pare vitānamasyopadadhurghanairghanaiḥ // Jm_30.28 //",
  "S03bsa032_u:4187": "tamarcituṃ bhaktivaśena kecana vyarāsayan dyāṃ suradundubhisvanaiḥ /",
  "S03bsa032_u:4188": "akālajaiḥ puṣpaphalaiḥ sapallavairvyabhūṣayaṃstatra tarūnathāpare // Jm_30.29 //",
  "S03bsa032_u:4189": "diśaḥ saratkāntimayīṃ dadhuḥ śriyaṃ raveḥ karāḥ prāṃśutarā ivābhavan /",
  "S03bsa032_u:4190": "mudābhigantuṃ tamivāsa cārṇavaḥ kutūhalotkampitavīcivibhramaḥ // Jm_30.30 //",
  "S03bsa032_u:4191": "atha te puruṣāḥ krameṇa tatsaraḥ samupetya tasmin vinītadharmatarṣaklamā yathākathitaṃ tena mahātmanā tadavidūre hastiśarīraṃ naciramṛtaṃ dadṛśuḥ /",
  "S03bsa032_u:4192": "teṣāṃ buddhirabhavat - aho yathāyaṃ sadṛśastasya dviradapaterhastī /",
  "S03bsa032_u:4193": "bhrātā nu tasyaiṣa mahādvipasya syād bāndhavo vānyatamaḥ suto vā /",
  "S03bsa032_u:4194": "(Vaidya 214)",
  "S03bsa032_u:4195": "tasyaiva khalvasya sitādriśobhaṃ saṃcūrṇitasyāpi vibhāti rūpam // Jm_30.31 //",
  "S03bsa032_u:4196": "kumudaśrīrivaikasya jyotsnā puñjīkṛteva ca /",
  "S03bsa032_u:4197": "chāyeva khalu tasyeyamādarśatalasaṃśritā // Jm_30.32 //",
  "S03bsa032_u:4198_0": "atha tatraikeṣāṃ nipuṇataramanupaśyatāṃ buddhirabhavat - yathā paśyāmaḥ sa eva khalvayaṃ",
  "S03bsa032_u:4198_1": "digvāreṇendrapratispardhirūpātiśayaḥ kuñjaravara āpadgatānāmabandhusuhṛdāmasmākaṃ",
  "S03bsa032_u:4198_2": "nistāraṇāpekṣayā giritaṭādasmānnipatita iti /",
  "S03bsa032_u:4199": "yaḥ sa nirghatavadabhūtkampayanniva medinīm /",
  "S03bsa032_u:4200": "vyaktamasyaiva patataḥ sa cāsmābhirdhvaniḥ śrutaḥ // Jm_30.33 //",
  "S03bsa032_u:4201": "etadvapuḥ khalu tadeva mṛṇālagauraṃ candraṃśuśuklatanujaṃ tanubinducitram /",
  "S03bsa032_u:4202": "kūrmopamāḥ sitanakhāścaraṇāsta ete vaṃśaḥ sa eva ca dhanurmadhurānato 'yam // Jm_30.34 //",
  "S03bsa032_u:4203": "tadeva cedaṃ madarājirājitaṃ sugandhivāyvāyatapīṇamānanam /",
  "S03bsa032_u:4204": "samunnataṃ śrimadanarpitāṅkaśaṃ śirastadetacca bṛhacchirodharam // Jm_30.35 //",
  "S03bsa032_u:4205": "viṣāṇayugmaṃ tadidaṃ madhuprabhaṃ sadarpacihnaṃ taṭareṇunāruṇam /",
  "S03bsa032_u:4206": "ādeśayan mārgamimaṃ ca yenaḥ sa eṣa dīrghāṅgalipuṣkaraḥ karaḥ // Jm_30.36 //",
  "S03bsa032_u:4207": "āścaryamatyadbhutarūpaṃ bata khalvidam /",
  "S03bsa032_u:4208": "adṛṣṭapūrvānvayaśīlabhaktiṣu kṣateṣu bhāgyairapariśruteṣvapi /",
  "S03bsa032_u:4209": "suhṛttvamasmāsu batedamīdṛśaṃ suhṛtsu vā bandhuṣu vāsya kīdṛśam // Jm_30.37 //",
  "S03bsa032_u:4210": "sarvathā namo 'stvasmai mahābhāgāya /",
  "S03bsa032_u:4211": "āpatparītān bhayaśokadīnānasmadvidhānabhyupapadyamānaḥ /",
  "S03bsa032_u:4212": "(Vaidya 215)",
  "S03bsa032_u:4213": "ko 'pyeṣa manye dviradāvabhāsaḥ siṣatsatāmudvahatīva vṛttam // Jm_30.38 //",
  "S03bsa032_u:4214": "kva śikṣito 'sāvatibhadratāmimāmupāsitaḥ ko nvamunā gururvane /",
  "S03bsa032_u:4215": "na rūpaśobhā ramate vinā guṇairjano yadityāha tadetadīkṣyate // Jm_30.39 //",
  "S03bsa032_u:4216": "aho svabhāvātiśayasya saṃpadā vidarśitānena yathārhabhadratā /",
  "S03bsa032_u:4217": "himādriśobhena mṛto 'pi khalvayaṃ kṛtātmatuṣṭirhasatīva varṣmaṇā // Jm_30.40 //",
  "S03bsa032_u:4218": "tatka idānīmasya snigdhabāndhavasuhṛtprativiśiṣṭavātsalyasyaivamabhyupapattisumukhasya svaiḥ prāṇairapyasmadarthamupakartumabhipravṛttasyāṭisādhuvṛttasya māṃsamupabhoktuṃ śakṣyati?",
  "S03bsa032_u:4219": "yuktaṃ tvasmābhiḥ pūjāvidhipūrvakamagnisatkāreṇāsyānṛṇyamupagantumiti /",
  "S03bsa032_u:4220_0": "atha tān bandhuvyasan eva śokānuvṛttipravaṇahṛdayān sāśrunayanān gadgadāyamānakaṇṭhānavekṣya",
  "S03bsa032_u:4220_1": "kāryāntaramavekṣamāṇā dhīrataramanasa ūcuranye - na khalvevamasmābhirayaṃ dviradavaraḥ",
  "S03bsa032_u:4220_2": "saṃpūjitaḥ satkṛto vā syāt /",
  "S03bsa032_u:4221": "abhiprāyasaṃpādanena tvayamasmābhiryuktaḥ pūjayitumiti paśyāmaḥ /",
  "S03bsa032_u:4222": "āsmannistāraṇāpekṣī sa hyasaṃstutabāndhavaḥ /",
  "S03bsa032_u:4223": "śarīraṃ tyaktavānevamiṣṭamiṣṭatarātithiḥ // Jm_30.41 //",
  "S03bsa032_u:4224": "abhiprāyamatastvasya yuktaṃ samanuvartitum /",
  "S03bsa032_u:4225": "anyathā hi bhavedvyartho nanu tasyāyamudyamaḥ // Jm_30.42 //",
  "S03bsa032_u:4226": "snehādudyatamātithyaṃ sarvasvaṃ tena khalvidam /",
  "S03bsa032_u:4227": "apratigrahaṇādvyarthāṃ kuryātko nvasya satkriyām // Jm_30.43 //",
  "S03bsa032_u:4228": "guroriva yatastaya vacasaḥ saṃpratigrahāt /",
  "S03bsa032_u:4229": "satkriyāṃ kartumarhāmaḥ kṣemamātmana eva ca // Jm_30.44 //",
  "S03bsa032_u:4230": "nistīrya cedaṃ vyasanaṃ samagraiḥ pratyekaśo vā punarasya pūjā /",
  "S03bsa032_u:4231": "kariṣyate nāgavarasya sarvaṃ bandhoratītasya yathaiva kṛtyam // Jm_30.45 //",
  "S03bsa032_u:4232": "(Vaidya 216)",
  "S03bsa032_u:4233_0": "atha te puruṣāḥ kāntāranistāraṇāpekṣayā tasya dviradapaterabhiprāyamanusmarantastadvacanamapratikṣipya",
  "S03bsa032_u:4233_1": "tasya mahāsattvasya māṃsānyādāya dṛtibhiriva ca tadantraiḥ salilaṃ tatpradarśitayā",
  "S03bsa032_u:4233_2": "diśā svasti tasmātkāntārādviniryayuḥ /",
  "S03bsa032_u:4234": "tadevaṃ parihitodarkaṃ duḥkhamapi sādhavo lābhamiva bahu manyante,",
  "S03bsa032_u:4235": "iti sādhu janapraśaṃsāyāṃ vācyam /",
  "S03bsa032_u:4236": "tathāgatavarṇe 'pi,",
  "S03bsa032_u:4237": "satkṛtya dharmaśravaṇe ca bhadraprakṛtiniṣpādanavarṇe 'pi vācyam - evaṃ bhadrā prakṛtirabhyastā janmāntareṣvanuvartata iti /",
  "S03bsa032_u:4238": "tyāgaparicayaguṇanidarśane 'pi vācyam - evaṃ dravyatyāgaparicayādātmasnehaparityāgamapyakṛcchreṇa karotīti /",
  "S03bsa032_u:4239": "yaccoktaṃ bhagavata parinirvāṇasamaye samupasthiteṣu divyakusumavāditrādiṣu - na khalu punarānanda etāvatā tathāgataḥ satkṛto bhavatīti,",
  "S03bsa032_u:4240": "taccaivaṃ nidarśayitavyam /",
  "S03bsa032_u:4241": "evamabhiprāyasaṃpādanātpūjā kṛtā bhavati na gandhamālyādyabhihāreṇeti /",
  "S03bsa032_u:4242": "// iti hastijātakaṃ triṃśattamam //",
  "S03bsa032_u:4244": "(Vaidya 217)",
  "S03bsa032_u:4245": "31. Sutasomajātakam",
  "S03bsa032_u:4246": "śreyaḥ samādhatte yathātathāpyupanataḥ satsaṃgama iti sajjanāpāśrayeṇa śreyo 'rthinā bhavitavyam /",
  "S03bsa032_u:4247": "tadyathānuśrūyate -",
  "S03bsa032_u:4248": "bodhisattvabhūtaḥ kilāyaṃ bhagavān yaśaḥprakāśavaṃśe guṇaparigrahaprasaṅgātsātmībhūtaprajānurāge pratāpānatadṛptasāmante śrīmati kauravyarājakule janma pratilebhe tasya /",
  "S03bsa032_u:4249": "guṇaśatakiraṇamālinaḥ somapriyadarśanasya sutasya sutasoma ityevaṃ pitā nāma cakre /",
  "S03bsa032_u:4250_0": "sa śuklapakṣacandramā iva pratidinamabhivardhamānakāntilāvaṇyaḥ kālakramādavāpya",
  "S03bsa032_u:4250_1": "sāṅgeṣu sopavedeṣu ca vedeṣu vaicakṣaṇyaṃ dṛṣṭakramaḥ sottarakalānāṃ kalānāṃ lokyānāṃ",
  "S03bsa032_u:4250_2": "lokapremabahumānaniketabhūtaḥ samyagabhyupapattisaumukhyādabhivardhamānādarātparipālananiyamācca",
  "S03bsa032_u:4250_3": "bandhuriva guṇānāṃ babhūva /",
  "S03bsa032_u:4251": "śīlaśrutatyāgadayādamānāṃ tejaḥkṣamādhīdhṛtisaṃnatīnām /",
  "S03bsa032_u:4252": "anunnatihrīmatikāntikīrtidākṣiṇyamedhābalaśuklatānām // Jm_31.1 //",
  "S03bsa032_u:4253": "teṣāṃ ca teṣāṃ sa guṇodayānāmalaṃkṛtānāmiva yauvanena /",
  "S03bsa032_u:4254": "viśuddhataudāryamanoharāṇāṃ candraḥ kalānāmiva saṃśrayo 'bhūt // Jm_31.2 //",
  "S03bsa032_u:4255": "ataścainaṃ sa rājā lokaparipālanasāmarthyādakṣudrabhadraprakṛtitvācca yauvarājyavibhūtyā saṃyojayāmāsa /",
  "S03bsa032_u:4256": "vidvattayā tvāsuratīva tasya priyāṇi dharmyāṇi subhāṣitāni /",
  "S03bsa032_u:4257": "ānarca pūjātiśayairatastaṃ subhāṣitairenamupāgamadyaḥ // Jm_31.3 //",
  "S03bsa032_u:4258_0": "atha kadācitsa mahātmā kusumamāsaprabhāvaviracitakisalayalakṣmīmādhuryāṇi pravikasatkusumamanojñaprahasitāni",
  "S03bsa032_u:4258_1": "pravitatanavaśādvalakuthāstaraṇasanāthadharaṇītalāni kamalotpaladalāstīrṇanirmalanīlasalilāni",
  "S03bsa032_u:4258_2": "bhramadbhramaramadhukarīgaṇopagītānyanibhṛtaparabhṛtabarhigaṇāni mṛdusurabhiśiśirasukhapavanāni",
  "S03bsa032_u:4258_3": "manaḥprasādodbhāvanāni nagaropavanānyanuvicaran anyatamamudyānavanaṃ nātimahatā balakāyena",
  "S03bsa032_u:4258_4": "parivṛtaḥ krīḍārthamupanirjagāma /",
  "S03bsa032_u:4259": "(Vaidya 218)",
  "S03bsa032_u:4260": "sa tatra puṃskokilanādite vane manoharodyānavimānabhūṣite /",
  "S03bsa032_u:4261": "cacāra puṣpānatacitrapādape priyāsahāyaḥ sukṛtīva nandane // Jm_31.4 //",
  "S03bsa032_u:4262": "gītasvanairmadhuratūryaravānuviddhairnṛtyaiśca hāvacaturairlalitāṅgahāraiḥ /",
  "S03bsa032_u:4263": "strīṇāṃ madopahṛtayā ca vilāsalakṣmyā reme sa tatra vanacārutayā tayā ca // Jm_31.5 //",
  "S03bsa032_u:4264": "tatrasthaṃ cainamanyatamaḥ subhāṣitākhyāyī brāhmaṇaḥ samabhijagāma /",
  "S03bsa032_u:4265": "kṛtopacārasatkāraśca tadrūpaśobhāpahṛtamanāstatropaviveśa /",
  "S03bsa032_u:4266_0": "iti sa mahāsattvo yauvanānuvṛttyā puṇyasamṛddhiprabhāvopanataṃ krīḍāvidhimanubhavaṃstadāgamanādutpannabahumāna",
  "S03bsa032_u:4266_1": "eva tasmin brāhmaṇe subhāṣitaśravaṇādanavāptāgamanaphale sahasaivotpatitaṃ gītavāditrasvanoparodhi",
  "S03bsa032_u:4266_2": "kriḍāprasaṅgajanitapraharṣopahantṛ pramadājanabhayaviṣādajananaṃ kolāhalamupaśrutya",
  "S03bsa032_u:4266_3": "jñāyatāṃ kimetamditi sādaramantaḥ purāvacarān samādideśa /",
  "S03bsa032_u:4267_0": "athāsya dauvārikā bhayaviṣādadinavadanāḥ sasaṃbhramaṃ drutataramupetya nyavedayanta",
  "S03bsa032_u:4267_1": "- eṣa sa deva puruṣādaḥ kalmāṣavādaḥ saudāsaḥ sākṣādivāntako naraśatakadanakaraṇaparicayādrākṣasādhikakrūrataramatiratimānuṣabalavīryadarpo",
  "S03bsa032_u:4267_2": "rakṣaḥpratibhayaraudramūrtimūrtimāniva jagatsaṃtrāsa iti evābhivartate /",
  "S03bsa032_u:4268": "vidrutaṃ ca nastatsaṃtrāsagrastadhairyamudbhrāntarathaturagadviradavyākulayodhaṃ balam /",
  "S03bsa032_u:4269": "yataḥ pratiyatno bhavatu devaḥ,",
  "S03bsa032_u:4270": "prāptakālaṃ vā saṃpradhāryatāmiti /",
  "S03bsa032_u:4271": "atha sutasomo jānāno 'pi tānuvāca - bhoḥ ka eṣa saudāso nāma?",
  "S03bsa032_u:4272": "te taṃ procuḥ - kimetaddevasya na viditaṃ yathā sudāso nāma rājā babhūva /",
  "S03bsa032_u:4273": "sa mṛgayānirgato 'śvenāpahṛto vanagahanamanupraviṣṭaḥ siṃhyā sārdhaṃ yogamagamat /",
  "S03bsa032_u:4274": "āpannasattvā ca sā siṃhī saṃvṛttā /",
  "S03bsa032_u:4275": "kālāntareṇa ca kumāraṃ prasuṣuve /",
  "S03bsa032_u:4276": "sa vanacarairgṛhītaḥ sudāsāyopanītaḥ /",
  "S03bsa032_u:4277": "aputro 'hamiti ca kṛtvā sudāsena saṃvardhitaḥ /",
  "S03bsa032_u:4278": "pitari ca surapuramupagate svaṃ rājyaṃ pratilebhe /",
  "S03bsa032_u:4279": "sa mātṛdoṣādāmiṣeṣvabhisaktaḥ /",
  "S03bsa032_u:4280": "idamidaṃ rasavaraṃ māṃsamiti sa mānuṣaṃ māṃsamāsvādya svapaurāneva ca hatvā hatvā bhakṣayitumupacakrame /",
  "S03bsa032_u:4281": "atha paurāstadvadhāyodyogaṃ cakruḥ /",
  "S03bsa032_u:4282": "yato 'sau bhītaḥ saudāso nararudhirapiśitabalibhugbhyo bhutebhya upaśuśrāva - asmātsaṃkaṭānmukto 'haṃ rājñāṃ kumāraśatena bhūtayajñaṃ kariṣyāmīti /",
  "S03bsa032_u:4283": "so 'yaṃ tasmātsaṃkaṭānmuktaḥ /",
  "S03bsa032_u:4284": "prasahya prasahya cānena rājakumārāpaharanaṃ kṛtam /",
  "S03bsa032_u:4285": "so 'yaṃ devamapyapahartuṃmāyātaḥ /",
  "S03bsa032_u:4286": "śrutvā devaṃ pramāṇamiti /",
  "S03bsa032_u:4287_0": "atha sa bodhisattvaḥ pūrvameva viditaśīladoṣavibhramaḥ saudāsasya kāruṇyāttaccikitsāvahitamatirāśaṃsamānaścātmani",
  "S03bsa032_u:4287_1": "tacchīlavikṛtapraśamanasāmarthyaṃ priyākhyāna iva ca saudāsābhiyānanivedane prītiṃ",
  "S03bsa032_u:4287_2": "pratisaṃvedayanniyatamityuvāca -",
  "S03bsa032_u:4288": "(Vaidya 219)",
  "S03bsa032_u:4289": "rājyāccyute 'sminnaramāṃsalobhādunmādavaktavya ivāsvatantre /",
  "S03bsa032_u:4290": "tyaktasvadharme hatapuṇyakīrtau śocyāṃ daśāmityanuvartamāne // Jm_31.6 //",
  "S03bsa032_u:4291": "ko vikramasyātra mamāvakāśa evaṃgatādvā bhayasaṃbhramasya /",
  "S03bsa032_u:4292": "ayatnasaṃrambhaparākrameṇa pāpmānamasya prasabhaṃ nihanmi // Jm_31.7 //",
  "S03bsa032_u:4293": "gatvāpi yo nāma mayānukampyo madgocaraṃ sa svayamabyupetaḥ /",
  "S03bsa032_u:4294": "yuktaṃ mayātithyamato 'sya kartumevaṃ hi santo 'tithiṣu pravṛttāḥ // Jm_31.8 //",
  "S03bsa032_u:4295": "tadyathādhikāramatrāvahitā bhavanti bhavantaḥ /",
  "S03bsa032_u:4296_0": "iti sa tānantaḥ purāvacarānanuśiṣya viṣādavipulatarapāriplavākṣamāgadgadavilulitakaṅṭhaṃ",
  "S03bsa032_u:4296_1": "mārgāvaraṇasodyamamāśvāsanapūrvakaṃ vinivartya yuvatijanaṃ yatastatkolāhalaṃ tataḥ prasasāra /",
  "S03bsa032_u:4297_0": "dṛṣṭvaiva ca vyāyatābaddhamalinavasanaparikaraṃ valkalapaṭṭaviniyataṃ reṇuparuṣapralambavyākulaśiroruhe",
  "S03bsa032_u:4297_1": "praruḍhaśmaśrujālāvanaddhāndhakāravadanaṃ roṣasaṃrambhavyāvṛttaraudranayanamudyatāsimacarmāṇaṃ",
  "S03bsa032_u:4297_2": "saudāsaṃ vidravadanupatantaṃ rājabalaṃ vigatabhayasādhvasaḥ samājuhāva - ayamahamare sutasomaḥ /",
  "S03bsa032_u:4298": "ita eva nivartasva /",
  "S03bsa032_u:4299": "kimanena kṛpaṇajanakadanakaraṇaprasaṅgeneti /",
  "S03bsa032_u:4300": "tatsamāhvānaśabdākalitadarpastu saudāsaḥ siṃha iva tato nyavartata /",
  "S03bsa032_u:4301_0": "nirāvaraṇapraharaṇamekākinaṃ prakṛtisaumyadarśanamabhivīkṣya ca bodhisattvamahamapi",
  "S03bsa032_u:4301_1": "tvāmeva mṛgayāmītyuktvā niviśaṅka sahasā saṃrambhadrutataramabhisṛtyainaṃ skandhamāropya pradudrāva /",
  "S03bsa032_u:4302": "bodhisattvo 'pi cainaṃ saṃrambhadarpoddhatamānasaṃ sasaṃbhramākulitamatiṃ rājabalavidrāvaṇāduparūḍhapraharṣāvalepaṃ sābhiśaṅkamavetya nāyamasyānuśiṣṭikāla ityupekṣāṃcakre /",
  "S03bsa032_u:4303": "saudāso 'pyabhimatārthaprasiddhyā paramiva lābhabhadhigamya pramuditamanāḥ svamāvāsadurgaṃ praviveśa /",
  "S03bsa032_u:4304": "hatapuruṣakalevarākulaṃ rudhirasamukṣitaraudrabhūtalam /",
  "S03bsa032_u:4305": "puruṣamiva ruṣāvabhartsayatsphuṭadahanairaśivaiḥ śivārutaiḥ // Jm_31.9 //",
  "S03bsa032_u:4306": "gṛdhradhvāṅkṣādhyāsanarūkṣāruṇaparṇaiḥ kīrṇaṃ vṛkṣairnaikacitādhūmavivarṇaiḥ /",
  "S03bsa032_u:4307": "(Vaidya 220)",
  "S03bsa032_u:4308": "rakṣaḥpretānartanabibhatsamaśāntaṃ dūrād dṛṣṭaṃ trāsajaḍaiḥ sārthikanetraiḥ // Jm_31.10 //",
  "S03bsa032_u:4309": "samavatārya ca tatra bodhisattvaṃ tadrūpasaṃpadā vinibadhyamānanayanaḥ pratataṃ vīkṣamāṇo viśaśrāma /",
  "S03bsa032_u:4310": "atha bodhisattvasya subhāṣitopāyanābhigataṃ brāhmaṇamakṛtasatkāraṃ tadudyānavinivartanapratīkṣiṇamāśāvabaddhahṛdayamanusmṛtya cintā prādurabhūt - kaṣṭaṃ bhoḥ",
  "S03bsa032_u:4311": "ubhāṣitopāyanavānāśayā duramāgataḥ /",
  "S03bsa032_u:4312": "sa maṃ hṛtamupaśrutya vipraḥ kiṃ nu kariṣyati // Jm_31.11 //",
  "S03bsa032_u:4313": "āśāvighātāgniparītacetā vaitānyatīvreṇa pariśrameṇa /",
  "S03bsa032_u:4314": "viniśvasiṣyatyanuśocya vā māṃ svabhāgyanindāṃ pratipatsyate vā // Jm_31.12 //",
  "S03bsa032_u:4315": "iti vicintayatastasya mahāsattvasya tadīyaduḥkhābhitaptamanasaḥ kāruṇyaparicayādaśrūṇi prāvartanta /",
  "S03bsa032_u:4316": "atha saudāsaḥ sāśrūnayanamabhivīkṣya bodhisattvaṃ samabhiprahasannuvācamā tavadbhoḥ /",
  "S03bsa032_u:4317": "dhīra ityasi vikhyātastaistaiśca bahubhirguṇaiḥ /",
  "S03bsa032_u:4318": "atha cāsmadvaśaṃ prāpya tvamapyaśrūṇi muñcasi // Jm_31.13 //",
  "S03bsa032_u:4319": "suṣṭhu khalvidamucyate -",
  "S03bsa032_u:4320": "āpatsu viphalaṃ dhairyaṃ śoke śrutamapārthakam /",
  "S03bsa032_u:4321": "na hi tadvidyate bhūtamāhataṃ yuanna kampate // Jm_31.14 //",
  "S03bsa032_u:4322": "iti / tatsatyaṃ tāvad brūhi -",
  "S03bsa032_u:4323": "prāṇān priyānatha dhanaṃ sukhasādhanaṃ vā bandhūnnarādhipatitāmathavānuśocan /",
  "S03bsa032_u:4324": "putrapriyaṃ pitaramaśrumukhān sutān vā smṛtveti sāśrūnayanatvamupāgato 'si // Jm_31.15 //",
  "S03bsa032_u:4325": "bodhisattva uvāca -",
  "S03bsa032_u:4326": "na prāṇān pitarau na caiva tanayān bandhūnna dārānna ca",
  "S03bsa032_u:4327": "naivaiśvaryasukhāni saṃsmṛtavato bāṣpodgamo 'yaṃ mama /",
  "S03bsa032_u:4328": "āśāvāṃstu subhāṣitairabhigataḥ śrutvā hṛtaṃ māṃ dvijo",
  "S03bsa032_u:4329": "nairāśyena sa dahyate dhruvamiti smṛtvāsmi sāsrekṣaṇaḥ // Jm_31.16 //",
  "S03bsa032_u:4330": "(Vaidya 221)",
  "S03bsa032_u:4331": "tasmādvisarjayitumarhasi tasya yāvadāśāvighātamathitaṃ hṛdayaṃ dvijasya /",
  "S03bsa032_u:4332": "saṃmānanāmbupariṣekanavikaromi tasmātsubhāṣitamadhūni ca saṃbibharmi // Jm_31.17 //",
  "S03bsa032_u:4333": "prāpyaivamānṛṇyamahaṃ divjasya gantāsmi bhūyo 'nṛṇatāṃ tavāpi /",
  "S03bsa032_u:4334": "ihāgamātprītikṛtakṣaṇābhyāṃ nirīkṣyamāṇo bhavadīkṣaṇābhyām // Jm_31.18 //",
  "S03bsa032_u:4335": "mā cāpayātavyanayo 'yamasyetyevaṃ viśaṅkākulamānaso bhūḥ /",
  "S03bsa032_u:4336": "anyo hi mārgo nṛpa madvidhānāmanyādṛśastvanyajanābhipannaḥ // Jm_31.19 //",
  "S03bsa032_u:4337": "saudāsa uvāca -",
  "S03bsa032_u:4338": "idaṃ tvayā hyādṛtamucyamānaṃ śraddheyatāṃ naiva kathaṃcideti /",
  "S03bsa032_u:4339": "ko nāma mṛtyorvadanādvimuktaḥ svasthaḥ sthitastatpunarabhyupeyām // Jm_31.20 //",
  "S03bsa032_u:4340": "duruttaraṃ mṛtyubhayaṃ vyatītya sukhe sthitaḥ śrīmati veśmani sve /",
  "S03bsa032_u:4341": "kiṃ nāma tatkāraṇamasti yena tvaṃ matsamīpaṃ punarabhyupeyāḥ // Jm_31.21 //",
  "S03bsa032_u:4342": "bodhisattva uvāca - kathamevaṃ mahadapi mamāgamanakāraṇamatrabhavānnābabhudhyate?",
  "S03bsa032_u:4343": "nanu mayā pratipannamāgamiṣyāmīti /",
  "S03bsa032_u:4344": "tadalaṃ māṃ khalajanasamatayaivaṃ pariśaṅkitum /",
  "S03bsa032_u:4345": "sutasomaḥ khalvaham /",
  "S03bsa032_u:4346": "lobhena mṛtyośca bhayena satyaṃ satyaṃ yadeke tṛṇavattyajanti /",
  "S03bsa032_u:4347": "satāṃ tu satyaṃ vasu jīvitaṃ ca kṛcchre 'pyatastanna parityajanti // Jm_31.22 //",
  "S03bsa032_u:4348": "na jīvitaṃ yatsukhamaihikaṃ vā satyāccyutaṃ rakṣati durgatibhyaḥ /",
  "S03bsa032_u:4349": "satyaṃ vijahyāditi kastadarthaṃ yaccākaraḥ stutiyaśaḥsukhānām // Jm_31.23 //",
  "S03bsa032_u:4350": "(Vaidya 222)",
  "S03bsa032_u:4351": "saṃdṛśyamānavyabhicāramārge tvadṛṣṭakalyāṇaparākrame vā /",
  "S03bsa032_u:4352": "śraddheyatāṃ naiti śubhaṃ tathā ca kiṃ vīkṣya śaṅkā tava mayyapīti // Jm_31.24 //",
  "S03bsa032_u:4353": "tvatto bhayaṃ yadi ca nāma mamābhaviṣyat saṅgaḥ sukheṣu karuṇāvikalaṃ mano vā /",
  "S03bsa032_u:4354": "vikhyātaraudracaritaṃ nanu vīramānī tvāmudyatapraharaṇāvaraṇo 'bhyupaiṣyam // Jm_31.25 //",
  "S03bsa032_u:4355": "tvatsaṃstavastvayamabhīpsita eva me syāt tasya dvijasya saphalaśramatāṃ vidhāya /",
  "S03bsa032_u:4356": "eṣyāmyahaṃ punarapi svayamantikaṃ te nāsmadvidhā hi vitathāṃ giramudgiranti // Jm_31.26 //",
  "S03bsa032_u:4357": "atha saudāsastad bodhisattvavacanaṃ vikalpitamivāmṛṣyamāṇaścintāmāpede - suṣṭhu khalvayaṃ satyavāditayā ca dharmikatayā ca vikatthate /",
  "S03bsa032_u:4358": "tatpaśyāmi tāvadasya satyānurāgaṃ dharmapriyatāṃ ca /",
  "S03bsa032_u:4359": "kiṃ ca tāvanmamānena naṣṭenāpi syāt?",
  "S03bsa032_u:4360": "asti hi me svabhujavīryapratāpādvaśīkṛtaṃ śatamātraṃ kṣatriyakumārāṇām /",
  "S03bsa032_u:4361": "tairyathopayācitaṃ bhūtayajñaṃ kariṣyāmīti vicintya bodhisattvamuvāca - tena hi gaccha /",
  "S03bsa032_u:4362": "drakṣyāmaste satyapratijñatāṃ dhārmikatāṃ ca /",
  "S03bsa032_u:4363": "gatvā kṛtvā ca tasya tvaṃ dvijasya yadabhīpsitam /",
  "S03bsa032_u:4364": "śīghramāyāhi yāvatte citāṃ sajjīkaromyaham // Jm_31.27 //",
  "S03bsa032_u:4365": "atha bodhisattvastathetyasmai pratiśrutya svabhavanamabhigataḥ pratinandyamānaḥ svena janena tamāhūya brāhmaṇaṃ tasmād gāthācatuṣṭayaṃ śuśrāva /",
  "S03bsa032_u:4366": "tacchrutvā subhāṣitābhiprasāditamanāḥ sa mahāsattvaḥ saṃrādhayan priyavacanasatkārapuraḥsaraṃ sāhasrikīṃ gāthāṃ kṛtvā samabhilaṣitenārthena taṃ brāhmaṇaṃ pratipūjayāmāsa /",
  "S03bsa032_u:4367": "athainaṃ tasya pitā asthānātivyayanivāraṇodyatamatiḥ prastāvakramāgataṃ sānunayamityuvāca - tāta subhāṣitapratipūjane sādhu mātrāṃ jñātumarhasi /",
  "S03bsa032_u:4368": "mahājanaḥ khalu te bhartavyaḥ,",
  "S03bsa032_u:4369": "kośasaṃpadapekṣiṇī ca rājaśrīḥ /",
  "S03bsa032_u:4370": "ataśca tvāṃ bravīmi -",
  "S03bsa032_u:4371": "śatena saṃpūjayituṃ subhāṣitaṃ paraṃ pramāṇaṃ na tataḥ paraṃ kṣamam /",
  "S03bsa032_u:4372": "atipradāturhi kiyacciraṃ bhaveddhaneśvarasyāpi dhaneśvaradyutiḥ // Jm_31.28 //",
  "S03bsa032_u:4373": "samarthamarthaḥ paramaṃ hi sādhanaṃ na tadvirodhena yataścaretpriyam /",
  "S03bsa032_u:4374": "(Vaidya 223)",
  "S03bsa032_u:4375": "narādhipaṃ śrīrna hi kośasaṃpadā vivarjitaṃ veśavadhūrivekṣate // Jm_31.29 //",
  "S03bsa032_u:4376": "bodhisattva uvāca -",
  "S03bsa032_u:4377": "arghapramāṇaṃ yadi nāmaṃ kartuṃ śakyaṃ bhaveddeva subhāṣitānām /",
  "S03bsa032_u:4378": "vyaktaṃ na te vācyapathaṃ vrajeya tanniṣkrayaṃ rājyamapi prayacchan // Jm_31.30 //",
  "S03bsa032_u:4379": "śrutvaiva yannāma manaḥ prasādaṃ śreyo 'nurāgaḥ sthiratāṃ ca yāti /",
  "S03bsa032_u:4380": "prajñā vivṛddhyā vitamaskatāṃ ca krayyaṃ nanu syādapi tatsvamāṃsaiḥ // Jm_31.31 //",
  "S03bsa032_u:4381": "dīpaḥ śrutaṃ mohatamaḥpramāthī caurādyahāryaṃ paramaṃ dhanaṃ ca /",
  "S03bsa032_u:4382": "saṃmohaśatruvyathanāya śastraṃ nayopadeṣṭā paramaśca mantrī // Jm_31.32 //",
  "S03bsa032_u:4383": "āpadgatasyāpyavikāri mitramapīḍanīśokarujaścikitsā /",
  "S03bsa032_u:4384": "balaṃ mahaddoṣabalāvamardi paraṃ nidhānaṃ yaśasaḥ śriyaśca // Jm_31.33 //",
  "S03bsa032_u:4385": "satsaṃgame prābhṛtaśībharasya sabhāsu vidvajjanarañjanasya /",
  "S03bsa032_u:4386": "parapravādadyutibhāskarasya spardhāvatāṃ kīrtimadāpahasya // Jm_31.34 //",
  "S03bsa032_u:4387": "prasannanetrānanavarṇarāgairasaṃskṛtairapyatiharṣalabdhaiḥ /",
  "S03bsa032_u:4388": "saṃrādnanavyagrakarāgradeśairvikhyāpyamānātiśayakramasya // Jm_31.35 //",
  "S03bsa032_u:4389": "vispaṣṭahetvarthanidarśanasya vicitraśāstrāgamapeśalasya /",
  "S03bsa032_u:4390": "mādhuryasaṃskāramanoharatvādakliṣṭamālyaprakaropamasya // Jm_31.36 //",
  "S03bsa032_u:4391": "(Vaidya 224)",
  "S03bsa032_u:4392": "vinītadīptapratibhojjvalasya prasahya kīrtipratibodhanasya /",
  "S03bsa032_u:4393": "vāksauṣṭhavasyāpi viśeṣaheturyogātprasannārthagatiḥ śrutaśrīḥ // Jm_31.37 //",
  "S03bsa032_u:4394": "śrutvā ca vairodhikadoṣamuktaṃ trivagamārgaṃ samupāśrayante /",
  "S03bsa032_u:4395": "śrutānusārapratipattisārāstarantyakṛcchreṇa ca janmadurgam // Jm_31.38 //",
  "S03bsa032_u:4396": "guṇairanekairiti viśrutāni prāptānyahaṃ prābhṛtavacchrutāni /",
  "S03bsa032_u:4397": "śaktaḥ kathaṃ nāma na pūjayamājñāṃ kathaṃ vā tava laṅghayeyam // Jm_31.38 //",
  "S03bsa032_u:4398": "yāsyāmi saudāsasamīpamasmādartho na me rājyapariśrameṇa /",
  "S03bsa032_u:4399": "nivṛttasaṃketaguṇopamarde labhyaśca yo doṣapathānuvṛttyā // Jm_31.40 //",
  "S03bsa032_u:4400": "athainaṃ pitā snehātsamutpatitasaṃbhramaḥ sādaramuvāca - tavaiva khalu tāta hitāvekṣiṇā mayaivamabhihitam /",
  "S03bsa032_u:4401": "tadalamatra te manyuvaśamanubhavitum /",
  "S03bsa032_u:4402": "dviṣantaste saudāsavarśaṃ gamiṣyanti /",
  "S03bsa032_u:4403": "athāpi pratijñātaṃ tvayā tatsamīpopagamanam,",
  "S03bsa032_u:4404": "ataḥ satyānurakṣī tatsaṃpādayitumicchasi,",
  "S03bsa032_u:4405": "tadapi te nāhamanujñāsyāmi /",
  "S03bsa032_u:4406": "apātakaṃ hi svaprāṇaparirakṣānimittaṃ gurujanārthaṃ cānṛtamārgo vedavihita iti /",
  "S03bsa032_u:4407": "tatparihāraśrameṇa tava ko 'rthaḥ?",
  "S03bsa032_u:4408": "arthakāmābhyāṃ ca virodhidṛṣṭaṃ dharmasaṃśrayamanayamiti vyasanamiti ca rājñāṃ pracakṣate nītikuśalāḥ /",
  "S03bsa032_u:4409": "tadalamanenāsmanmanastāpinā svārthanirapekṣeṇa te nirbandhena /",
  "S03bsa032_u:4410": "athāpyayaśasyaṃ mārṣa dharmavirodhi ceti pratijñāvisaṃvādanamanucitatvānna vyavasyati te matiḥ,",
  "S03bsa032_u:4411": "evamapīdaṃ tvadvimokṣaṇārthaṃ samudyaktaṃ sajjameva no hastyaśvarathapattikāyaṃ saṃpannamanuraktaṃ kṛtāstraśūrapuruṣamanekasamaranīrājitaṃ mahanmahaughabhīmaṃ balam /",
  "S03bsa032_u:4412": "tadanena parivṛtaḥ samabhigamyainaṃ vaśamānaya,",
  "S03bsa032_u:4413": "antakavaśaṃ vā prāpaya /",
  "S03bsa032_u:4414": "evamavyarthapratijñatā saṃpāditā syādātmarakṣā ceti /",
  "S03bsa032_u:4415": "bodhisattva uvāca - notsahe deva anyathā pratijñātumanyathā kartuṃ śocyeṣu vā vyasanapaṅkanimagneṣu narakābhimukheṣu suhṛtsu svajanapartiyakteṣvanātheṣu ca tadvidheṣu prahartum /",
  "S03bsa032_u:4416": "api ca,",
  "S03bsa032_u:4417": "dukṣaraṃ puruṣādo 'sāvudāraṃ cākaronmayi /",
  "S03bsa032_u:4418": "madvacaḥpratyayādyo māṃ vyasṛjadvaśamāgatam // Jm_31.41 //",
  "S03bsa032_u:4419": "(Vaidya 225)",
  "S03bsa032_u:4420": "labdhaṃ tatkāraṇāccedaṃ mayā tāta subhāṣitam /",
  "S03bsa032_u:4421": "upakārī viśeṣeṇa so 'nukampyo mayā yataḥ // Jm_31.42 //",
  "S03bsa032_u:4422": "alaṃ cātra devasya madatyayāśaṅkayā /",
  "S03bsa032_u:4423": "kā hi tasya śaktirasti māmevamabhigataṃ vihiṃsitumiti /",
  "S03bsa032_u:4424_0": "evamanunīya ca mahatmā pitaraṃ vinivāraṇasodyamaṃ ca vinivartya praṇayyijanamanuraktaṃ",
  "S03bsa032_u:4424_1": "ca balakāyamekākī vigatabhayadainayaḥ satyānurakṣī lokahitārthaṃ saudāsamabhivineṣyaṃstanniketamabhijagāma /",
  "S03bsa032_u:4425": "dūrādevāvalokya saudāsastaṃ mahāsattvamativismayādabhivṛddhabahumānaprasādaścirābhyāsavirūḍhakruratāmalinamatirapi vyaktamiti cintāmāpede - ahahahaha",
  "S03bsa032_u:4426": "āścaryāṇāṃ batāścaryamadbhutānāṃ tathādbhatam /",
  "S03bsa032_u:4427": "satyaudāryaṃ nṛpasyedamatimānuṣadaivatam // Jm_31.43 //",
  "S03bsa032_u:4428": "mṛtyuraudrasvabhāvaṃ māṃ vinītabhayasaṃbhramaḥ /",
  "S03bsa032_u:4429": "iti svayamupeto 'yaṃ hī dhairyaṃ sādhu satyatā // Jm_31.44 //",
  "S03bsa032_u:4430": "sthāne khalvasya vikhyātaṃ satyavāditayā yaśaḥ /",
  "S03bsa032_u:4431": "iti prāṇān svarājyaṃ ca satyārthaṃ yo 'yamatyajat // Jm_31.45 //",
  "S03bsa032_u:4432": "atha bodhisattvaḥ samabhigamyainaṃ vismayabahumānāvarjitamānasamuvāca -",
  "S03bsa032_u:4433": "prāptaṃ subhāṣitadhanaṃ pratipūjito 'rthī prītiṃ manaśca gamitaṃ bhavataḥ prabhāvāt /",
  "S03bsa032_u:4434": "prāptastadasmyayamaśāna yathepsitaṃ māṃ yajñāya vā mama paśuvratamādiśa tvam // Jm_31.46 //",
  "S03bsa032_u:4435": "saudāsa uvāca -",
  "S03bsa032_u:4436": "nātyeti kālo mama khādituṃ tvāṃ dhūmākulā tāvadiyaṃ citāpi /",
  "S03bsa032_u:4437": "vidhūmapakvaṃ viśitaṃ ca hṛdyaṃ śṛṇmastadetāni subhāṣitāni // Jm_31.47 //",
  "S03bsa032_u:4438": "bodhisattva uvāca kastavārtha itthaṃgatasya subhāṣitaśravanena?",
  "S03bsa032_u:4439": "imāmavasthāmudarasya hetoḥ prāpto 'si saṃtyaktaghṛṇaḥ prajāsu /",
  "S03bsa032_u:4440": "imāśca dharmaṃ pravadanti gāthāḥ sametyadharmeṇa yato na dharmaḥ // Jm_31.48 //",
  "S03bsa032_u:4441": "rakṣovikṛtavṛttasya saṃtyaktāryapathasya te /",
  "S03bsa032_u:4442": "nāṣti satyaṃ kuto dharmaḥ kiṃ śrutena kariṣyasi // Jm_31.49 //",
  "S03bsa032_u:4443": "(Vaidya 226)",
  "S03bsa032_u:4444": "atha saudāsastāmavasādanāmamṛṣyamāṇaḥ pratyuvāca - mā tāvadbhoḥ",
  "S03bsa032_u:4445": "ko 'sau nṛpaḥ kathaya yo na samudyatāstraḥ krīḍāvane vanamṛgīdayitānnihanti /",
  "S03bsa032_u:4446": "tdvannihanmi manujān yadi vṛttihetorādharmikaḥ kila tato 'smi na te mṛgaghnāḥ // Jm_31.50 //",
  "S03bsa032_u:4447": "bodhisattva uvāca -",
  "S03bsa032_u:4448": "dharme sthitā na khalu te 'pi namanti yeṣāṃ bhītadruteṣvapi mṛgeṣu śarāsanāni /",
  "S03bsa032_u:4449": "tebhyo 'pi nindyatama eva narāśanastu jātyucchritā hi puruṣā na ca bhakṣaṇīyāḥ // Jm_31.51 //",
  "S03bsa032_u:4450": "atha saudāsaḥ parikarkaśākṣaramapyabhidhīyamāno bodhisattvena tanmaitrīguṇaprabhāvādabhibhūtaraudrasvabhāvaḥ sukhāyamāna eva tadvacanamabhiprahasannuvāca - bhoḥ sutasoma",
  "S03bsa032_u:4451": "mukto mayā nāma sametya gehaṃ samantato rājyavibhūtiramyam /",
  "S03bsa032_u:4452": "yanmatsamīpaṃ punarāgatastvaṃ na nītimārge kuśalo 'si tasmāt // Jm_31.52 //",
  "S03bsa032_u:4453": "bodhisattva uvāca - naitadasti /",
  "S03bsa032_u:4454": "ahameva tu kuśalo nītimārge yadenaṃ na pratipattumicchāmi /",
  "S03bsa032_u:4455": "yaṃ nāma pratipannasya dharmādaikāntikī cyutiḥ /",
  "S03bsa032_u:4456": "na tu prasiddhiḥ saukhyasya tatra kiṃ nāma kauśalam // Jm_31.53 //",
  "S03bsa032_u:4457": "kiṃ ca bhūyaḥ,",
  "S03bsa032_u:4458": "ye nītimārgapratipattidhīrāḥ prāyeṇa te pretya patantyapāyān /",
  "S03bsa032_u:4459": "apāsya jihmāniti nītimārgān satyānurakṣī punarāgato 'smi // Jm_31.54 //",
  "S03bsa032_u:4460": "ataśca nītau kuśalo 'hameva tyaktvānṛtaṃ yo 'bhirato 'smi satye /",
  "S03bsa032_u:4461": "na tatsunītaṃ hi vadanti rajjñā yannānubadhnanti yaśaḥsukhārthāḥ // Jm_31.55 //",
  "S03bsa032_u:4462": "saudāsa uvāca -",
  "S03bsa032_u:4463": "prāṇān priyān svajanamaśrumukhaṃ ca hitvā rājyāśrayāṇi ca sukhāni mahoharāṇi /",
  "S03bsa032_u:4464": "(Vaidya 227)",
  "S03bsa032_u:4465": "kāmarthasiddhimanupaśyasi satyavākye tadrakṣaṇārthamapi māṃ yadupāgato 'si // Jm_31.56 //",
  "S03bsa032_u:4466": "bodhisattva uvāca - bahavaḥ satyavacanāśrayā guṇātiśayāḥ /",
  "S03bsa032_u:4467": "saṃkṣepastu śrūyatām -",
  "S03bsa032_u:4468": "malyaśriyaṃ hṛdyatayātiśete sarvān rasān svādutayā ca satyam /",
  "S03bsa032_u:4469": "śramādṛte puṇyaguṇaprasiddhyā tapāṃsi tīrthābhigamaśramāṃśca // Jm_31.57 //",
  "S03bsa032_u:4470": "kīrterjagadvyāptikṛtakṣaṇāyā mārgastrilokākramaṇāya satyam /",
  "S03bsa032_u:4471": "dvāraṃ praveśāya surālayasya saṃsāradurgottaraṇāya setuḥ // Jm_31.58 //",
  "S03bsa032_u:4472": "atha saudāsaḥ sādhu yuktamityabhipraṇamyainaṃ savismayamabhivīkṣamāṇaḥ punaruvāca -",
  "S03bsa032_u:4473": "anye na rā madvaśagā bhavanti dainyārpaṇāttrāsaviluptadhairyaḥ /",
  "S03bsa032_u:4474": "saṃtyajyase tvaṃ tu na dhairyalakṣmyā manye na te mṛtyubhayaṃ narendra // Jm_31.59 //",
  "S03bsa032_u:4475": "bodhisattva uvāca -",
  "S03bsa032_u:4476": "mahatāpi prayatnena yacchaktyaṃ nātivartitum /",
  "S03bsa032_u:4477": "pratīkārāsamarthena bhayaklaibyena tatra kim // Jm_31.60 //",
  "S03bsa032_u:4478": "iti parigaṇitalokasthitayo 'pi tu kāpuruṣāḥ",
  "S03bsa032_u:4479": "pāpaprasaṅgādanutapyamānāḥ śubheṣu karmasvakṛtaśramaśca /",
  "S03bsa032_u:4480": "āśaṅkamānāḥ paralokaduḥkhaṃ martavyasaṃtrāsajaḍā bhavanti // Jm_31.61 //",
  "S03bsa032_u:4481": "tadeva kartuṃ na tu saṃsmarāmi bhavedyato me manaso 'nutāpaḥ /",
  "S03bsa032_u:4482": "sātmīkṛtaṃ karma ca śuklamasmāddharmasthitaḥ ko maraṇādvibhīyāt // Jm_31.62 //",
  "S03bsa032_u:4483": "na ca smarāmyarthijanopayānaṃ yanna praharṣāya mamārthināṃ vā /",
  "S03bsa032_u:4484": "(Vaidya 228)",
  "S03bsa032_u:4485": "iti pradānaiḥ samavāptatuṣṭirdharme sthitaḥ ko maraṇādbibhīyāt // Jm_31.63 //",
  "S03bsa032_u:4486": "ciraṃ vicintyāpi ca naiva pāpe manaḥpadanyāsamapi smarāmi /",
  "S03bsa032_u:4487": "viśodhitasvargapatho 'hamevaṃ mṛtyoḥ kimarthaṃ bhayamabhyupeyām // Jm_31.64 //",
  "S03bsa032_u:4488": "vipreṣu bandhuṣu suhṛtsu samāṣriteṣu dīne jane yadiṣu cāśramabhūṣaṇeṣu /",
  "S03bsa032_u:4489": "nyastaṃ mayā bahu dhanaṃ dadatā yathārhaṃ kṛtyaṃ ca yasya yadabhūttadakāri tasya // Jm_31.65 //",
  "S03bsa032_u:4490": "śrīmanti kīrtanaśatāni niveśitāni /",
  "S03bsa032_u:4491": "satrājirāśramapadāni sabhāḥ prapāśca /",
  "S03bsa032_u:4492": "mṛtyorna me bhayamatastadavāptatuṣṭeryajñāya tatsamupaklpaya bhauṅkṣva vā mām // Jm_31.66 //",
  "S03bsa032_u:4493": "tadupaśrutya saudāsaḥ prasādāśruvyāptanayanaḥ samudbhiyamānaromāñcapiṭako vismṛtapāpasvabhāvatāmisraḥ sabahumānamavekṣya bodhisattvamuvāca - śāntaṃ pāpam /",
  "S03bsa032_u:4494": "adyādviṣaṃ sa khalu hāhahalaṃ prajānannāśīviṣaṃ prakupitaṃ jvaladāyasaṃ vā /",
  "S03bsa032_u:4495": "mūrdhāpi tasya śatadhā hṛdayaṃ ca yāyād yastvadvidhasya nṛpapuṃgava pāpamicchet // Jm_31.67 //",
  "S03bsa032_u:4496": "tadarhati bhavāṃstānyapi me subhāṣitāni vaktum /",
  "S03bsa032_u:4497": "anena hi te vacanakusumavarṣeṇābhiprasāditamanasaḥ suṣṭutaramabhivṛddhaṃ ca teṣu me kautūhalam / api ca bhoḥ /",
  "S03bsa032_u:4498": "dṛṣṭvā me caritacchāyāvairūpyaṃ dharmadarpaṇe /",
  "S03bsa032_u:4499": "api nāmāgatāvegaṃ syanme dharmotsukaṃ manaḥ // Jm_31.68 //",
  "S03bsa032_u:4500": "athainaṃ bodhisattvaḥ patrīkṛtāśayaṃ dharmaśravaṇapravaṇamānasamavetyovāca - tena hi dharmārthinā tadanurūpasamudācārasauṣṭhavena dharmaḥ śrotuṃ yuktam / paśya /",
  "S03bsa032_u:4501": "nīcaistarāsanasthānadvibodhya vinayaśriyam /",
  "S03bsa032_u:4502": "prītyarpitābhyāṃ cakṣurbhyāṃ vāṅmadhvāsvādayannivi // Jm_31.69 //",
  "S03bsa032_u:4503": "gauravāvarjitaikāgraprasannāmalamānasaḥ /",
  "S03bsa032_u:4504": "satkṛtya dharmaṃ śṛṇuyādbhiṣagvākyamivāturaḥ // Jm_31.70 //",
  "S03bsa032_u:4505": "(Vaidya 229)",
  "S03bsa032_u:4506_0": "atha saudāsaḥ svenottarīyeṇa samāstīryoccaistaraṃ śilātalaṃ tatra cādhiropya bodhisattvaṃ",
  "S03bsa032_u:4506_1": "svayamanāstaritāyamupaviśya bhūmau bodhisattvasya purastādānanodvīkṣaṇavyāpṛtanirīkṣaṇarataṃ",
  "S03bsa032_u:4506_2": "mahāsattvamuvāca - brūhīdānīṃ mārṣeti /",
  "S03bsa032_u:4507": "atha bodhisattvo navāmbhodharaninadamadhureṇa gambhīreṇāpūrayanniva tadvanaṃ vyāpinā svareṇovāca /",
  "S03bsa032_u:4508": "yadṛcchayāpyupānītaṃ sakṛtsajjanasaṃgatam /",
  "S03bsa032_u:4509": "bhavatyacalamatyantaṃ nābhyāsakramamīkṣate // Jm_31.71 //",
  "S03bsa032_u:4510": "tadupaśrutya saudāsaḥ sādhu sādhviti svaśiraḥ prakampyāṅgalīvīkṣepaṃ bodhisattvamuvāca - tatastataḥ?",
  "S03bsa032_u:4511": "atha bodhisattvo dvitīyāṃ gāthāmudājahāra -",
  "S03bsa032_u:4512": "na sajjanād duracaraḥ kvacidbhavedbhajeta sādhūn vinayakramānugaḥ /",
  "S03bsa032_u:4513": "spṛśantyayatnena hi tatsamīpagaṃ visarpiṇastadguṇapuṣpareṇavaḥ // Jm_31.72 //",
  "S03bsa032_u:4514": "saudāsa uvāca -",
  "S03bsa032_u:4515": "subhāṣitānyarcayatā sādho sarvātmanā tvayā /",
  "S03bsa032_u:4516": "sthāne khalu niyukto 'rthaḥ sthāne nāvekṣitaḥ śramaḥ // Jm_31.73 //",
  "S03bsa032_u:4517": "tatastataḥ?",
  "S03bsa032_u:4518": "bodhisattva uvāca -",
  "S03bsa032_u:4519": "rathā nṛpāṇāṃ maṇihemabhūṣaṇā vrajanti dehāśca jarāvirūpatām /",
  "S03bsa032_u:4520": "satāṃ tu dharmaṃ na jarābhivartate sthirānurāgā hi guṇeṣu sādhavaḥ // Jm_31.74 //",
  "S03bsa032_u:4521": "amṛtavarṣaṃ khalvidam /",
  "S03bsa032_u:4522": "aho saṃtarpitāḥ smaḥ /",
  "S03bsa032_u:4523": "tatastataḥ?",
  "S03bsa032_u:4524": "bodhisattva uvāca -",
  "S03bsa032_u:4525": "nabhaśca dure vasudhātalācca pārādavāraṃ ca mahārṇavasya /",
  "S03bsa032_u:4526": "astācalendrādudayastato 'pi dharmaḥ satāṃ dūratare 'satāṃ ca // Jm_31.75 //",
  "S03bsa032_u:4527": "atha saudāsaḥ prasādavismayābhyāmāvarjitapremabahumāno bodhisattvamuvāca -",
  "S03bsa032_u:4528": "citrābhidhānātiśayojjvalārthā gāthāstvadetā madhurā niśamya /",
  "S03bsa032_u:4529": "(Vaidya 230)",
  "S03bsa032_u:4530": "ānanditastatpratipūjanārthaṃ varānahaṃ te caturo dadāmi // Jm_31.76 //",
  "S03bsa032_u:4531": "tad vṛṇīṣva yadyanmatto 'bhikāṅkṣasīti /",
  "S03bsa032_u:4532": "athainaṃ bodhisattvaḥ savismayabahumāna uvāca kastvaṃ varapradānasya?",
  "S03bsa032_u:4533": "yasyāsti nātmanayapi te prabhutvamakāryasaṃrāgaparājitasya /",
  "S03bsa032_u:4534": "sa tvaṃ varaṃ dāsyasi kaṃ parasmai śubhapravṛterapavṛttabhāvaḥ // Jm_31.77 //",
  "S03bsa032_u:4535": "ahaṃ ca dehīti varaṃ vadeyaṃ manaśca ditsāthiśilaṃ tava syāt /",
  "S03bsa032_u:4536": "tamatyayaṃ kaḥ saghṛṇo 'bhyupeyādetāvadevālamalaṃ yato naḥ // Jm_31.78 //",
  "S03bsa032_u:4537": "atha saudāsaḥ kiṃcid vrīḍāvanatavadano bodhisattvamuvāca - alamatrabhavato māmevaṃ viśaṅkitum /",
  "S03bsa032_u:4538": "prāṇānapi parityajya dāsyāmyetānahaṃ varān /",
  "S03bsa032_u:4539": "visrabdhaṃ tad vṛṇīṣva tvaṃ yadyādicchasi bhūmipa // Jm_31.79 //",
  "S03bsa032_u:4540": "bodhisattva uvāca - tena hi",
  "S03bsa032_u:4541": "satyavarato bhava visarjaya sattvahiṃsāṃ bandīkṛtaṃ janamaśeṣamimaṃ vimuñca /",
  "S03bsa032_u:4542": "adyā na caiva naravīra manuṣyamāṃsametān varānanavarāṃścaturaḥ prayaccha // Jm_31.80 //",
  "S03bsa032_u:4543": "saudāsa uvāca -",
  "S03bsa032_u:4544": "dadāmi pūrvān bhavate varāṃstrīnanyaṃ caturthaṃ tu varaṃ vṛṇīṣva /",
  "S03bsa032_u:4545": "avaiṣi kiṃ na tvamidaṃ yathāhamīśo virantuṃ na manuṣyamāṃsāt // Jm_31.81 //",
  "S03bsa032_u:4546": "bodhisattva uvāca - hanta tavaitatsaṃvṛttam /",
  "S03bsa032_u:4547": "nanūktaṃ mayā kastvaṃ varapradānasyeti? api ca bhoḥ?",
  "S03bsa032_u:4548": "satyavratatvaṃ ca kathaṃ syadahiṃsakatā ca te /",
  "S03bsa032_u:4549": "aparityajato rājan manuṣyapaiśitāśitām // Jm_31.82 //",
  "S03bsa032_u:4550": "(Vaidya 231)",
  "S03bsa032_u:4551": "āha -",
  "S03bsa032_u:4552": "nanūktaṃ bhavatā pūrvaṃ dāsyāmyetānahaṃ varān /",
  "S03bsa032_u:4553": "prāṇānapi parityajya tadidaṃ jāyate 'nyathā // Jm_31.83 //",
  "S03bsa032_u:4554": "ahiṃsakatvaṃ ca kuto māṃsārthaṃ te ghnato narān /",
  "S03bsa032_u:4555": "satyevaṃ katame dattā bhavatā syurvarāstrayaḥ // Jm_31.84 //",
  "S03bsa032_u:4556": "saudāsa uvāca -",
  "S03bsa032_u:4557": "tyaktvā rājyaṃ vane kleśo yasya heturtādhṛto mayā /",
  "S03bsa032_u:4558": "hato dharmaḥ kṣatā kīrtistyakṣyāmi tadahaṃ katham // Jm_31.85 //",
  "S03bsa032_u:4559": "bodhisattva uvāca - ata eva tadbhavāṃstyaktumarhati /",
  "S03bsa032_u:4560": "dharmādarthātsukhātkīrtebhraṣṭo yasya kṛte bhavān /",
  "S03bsa032_u:4561": "anarthāyatanaṃ tādṛkkathaṃ na tyaktumarhasi // Jm_31.86 //",
  "S03bsa032_u:4562": "dattānuśayitā ceyamanaudāryahate jane /",
  "S03bsa032_u:4563": "nīcata sā kathaṃ nāma tvāmapyabhibhavediti // Jm_31.87 //",
  "S03bsa032_u:4564": "tadalaṃ te pāpmānamevānubhrāmitum /",
  "S03bsa032_u:4565": "avaboddhumarhasyātmānam /",
  "S03bsa032_u:4566": "saudāsaḥ khalvatrabhavān /",
  "S03bsa032_u:4567": "vaidyekṣitāni kuśalairupakalpitāni grāmyāṇyanūpajalajānyatha jāṅgalāni /",
  "S03bsa032_u:4568": "māṃsāni santi kuru tairhṛdayasya tuṣṭiṃ nindāvahādvirama sādhu manuṣyamāṃsāt // Jm_31.88 //",
  "S03bsa032_u:4569": "tūryasvanāna sajalatoyadanādadhīrān gītasvanaṃ ca niśi rājyasukhaṃ ca tattat /",
  "S03bsa032_u:4570": "bandhūn sutān parijanaṃ ca manonukūlaṃ hitvā kathaṃ nu ramase 'tra vane vivikte // Jm_31.89 //",
  "S03bsa032_u:4571": "cittasya nārhasi narendra vaśena gantuṃ dharmārthayoranuparodhapathaṃ bhajasva /",
  "S03bsa032_u:4572": "eṃko nṛpān yudhi vijitya samastasainyān mā cittavigrahavidhau parikātaro bhūḥ // Jm_31.80 //",
  "S03bsa032_u:4573": "lokaḥ paro 'pi manujādhipa nanvavekṣyastasmātpriyaṃ yadahitaṃ ca na tanniṣevyam /",
  "S03bsa032_u:4574": "yatsyāttu kīrtyanuparodhi manojñamārgaṃ tadvipriyaṃ sadapi bheṣajavadbhajasva // Jm_31.91 //",
  "S03bsa032_u:4575": "(Vaidya 232)",
  "S03bsa032_u:4576": "atha saudāsaḥ prasādāśruvyāptanayano gadgadāyamānakaṅṭhaḥ samabhisṛtyaiva bodhisattvaṃ pādayoḥ saṃpariṣvajyovāca -",
  "S03bsa032_u:4577": "guṇakusumarajobhiḥ puṇyagandhiḥ samantājjagadidamavakīrṇaṃ kāraṇe tvadyaśobhiḥ /",
  "S03bsa032_u:4578": "iti vicarati pāpe mṛtyudūtogravṛttau tvamiva hi ka ivānyaḥ sānukampo mayi syāt // Jm_31.92 //",
  "S03bsa032_u:4579": "śastā guruśca mama daivatameva ca tvaṃ mūrdhnā vacāṃsyahamamūni tavārcayāmi /",
  "S03bsa032_u:4580": "bhokṣye na caiva sutasoma manuṣyamāṃsaṃ yanmāṃ yathā vadasi tacca tathā kariṣye // Jm_31.93 //",
  "S03bsa032_u:4581": "nṛpātmajā yaṅanimittamāhṛtā mayā ca ye bandhanakhedapīḍitāḥ /",
  "S03bsa032_u:4582": "hatatviṣaḥ śokaparītamānasāstadehi muñcāva sahaiva tānapi // Jm_31.94 //",
  "S03bsa032_u:4583": "atha bodhisattvastathetyasmai pratiśrutya yatra te nṛpasutāstenāvaruddhāstatraivābhijagāma /",
  "S03bsa032_u:4584": "dṛṣṭai va ca te nṛpasutāḥ sutasomaṃ hanta muktā vayamiti paraṃ harṣamupajagmuḥ /",
  "S03bsa032_u:4585": "virejire te sutasomadarśanānnarendraputrāḥ sphuṭahāsakāntayaḥ /",
  "S03bsa032_u:4586": "śaranmukhe candrakaropabṛhitā vijṛmbhamāṇāḥ kumudākarā iva // Jm_31.95 //",
  "S03bsa032_u:4587_0": "athainānabhigamya bodhisattvaḥ samāśvāsayan priyavacanapuraḥsaraṃ ca pratisaṃmodya",
  "S03bsa032_u:4587_1": "saudāsasyādrohāya śapathaṃ kārayitvā bandhanādvimucya sārdhaṃ saudāsena taiśca nṛpatiputrairanugamyamānaḥ",
  "S03bsa032_u:4587_2": "svaṃ rājyamupetya yathārhakṛtasaṃskārāṃstān rājaputrān saudāsaṃ ca sveṣu sveṣu rājyeṣu pratiṣṭhāpayāmāsa /",
  "S03bsa032_u:4588": "tadevaṃ śreyaḥ samādhatte yathātathāpyupanataḥ satsaṃgama iti śreyo 'rthinā sajjanasamāśrayeṇa bhavitavyam /",
  "S03bsa032_u:4589": "evamasaṃstutahṛtpūrvajanmasvapyupakāraparatvād buddho bhagavāniti tathāgatavarṇe 'pi vācyam /",
  "S03bsa032_u:4590": "evaṃ saddharmaśravaṇaṃ doṣāpacayāya guṇasamādhānāya ca bhavatīti saddharmaśravaṇe 'pi vācyam /",
  "S03bsa032_u:4591": "śrutapraśaṃsāyāmapi vācyam - evamanekānuśaṃsaṃ śrutamiti /",
  "S03bsa032_u:4592": "satyakathāyāmapi vācyam - evaṃ sajjaneṣṭaṃ puṇyakīrtyākaraṃ satyavacanamityevaṃ svaprāṇasukheśvaryanirapekṣāḥ satyamanurakṣanti satpuruṣā iti /",
  "S03bsa032_u:4593": "satyapraśaṃsāyāmapyupaneyaṃ karuṇāvarṇe 'pi ceti /",
  "S03bsa032_u:4594": "// iti sutasomajātakamekatriṃśattamam //",
  "S03bsa032_u:4596": "(Vaidya 233)",
  "S03bsa032_u:4597": "32. Ayogṛhajātakam",
  "S03bsa032_u:4598": "rājalakṣmīrapi śreyomārgaṃ nāvṛṇoti saṃvignamānasānāmiti saṃvegaparicayaḥ kāryaḥ /",
  "S03bsa032_u:4599": "tadyathānuśrūyate -",
  "S03bsa032_u:4600_0": "bodhisattvabhūtaḥ kilāyaṃ bhagavān vyādhijarāmaraṇapriyaviprayogādivyasanaśatopanipātaṃ",
  "S03bsa032_u:4600_1": "duḥkhitamanāthamatrāṇamapariṇāyakaṃ lokamavekṣya karuṇayā samutsāhyamānastatparitrāṇavyavasitamatiratisādhusvabhāvastattatsaṃpādayamāno",
  "S03bsa032_u:4600_2": "vimukhasyāsaṃstutasyāpi ca lokasya hitaṃ sukhaviśeṣa ca kadācidanyatamasmin rājakule",
  "S03bsa032_u:4600_3": "prajānurāgasaumukhyādaskhalitābhivṛddhyā ca samṛddhyā samānatadṛptasāmantayā cābhivyajyamānamahābhāgye",
  "S03bsa032_u:4600_4": "vinayaślāghini janma pratilebhe /",
  "S03bsa032_u:4601": "sa jāyamāna eva tadrājakulaṃ tatsamānasukhaduḥkhaṃ ca puravaraṃ parayābhyudayaśriyā samyojayāmāsa /",
  "S03bsa032_u:4602": "pratigrahavyākulatuṣṭavipraṃ madoddhatābhyujjvalaveṣabhṛtyam /",
  "S03bsa032_u:4603": "anekatūryasvanapūrṇakūjamānandanṛttānayavṛttābhāvam // Jm_32.1 //",
  "S03bsa032_u:4604": "saṃsaktagītadravahāsanādaṃ parasparāśleṣavivṛddhaharṣam /",
  "S03bsa032_u:4605": "naraiḥ priyākhyānakadānatuṣṭairāśāsyamānābhyudayaṃ nṛpasya // Jm_32.2 //",
  "S03bsa032_u:4606": "vighaṭṭitadvāravimuktabandhanaṃ samuchritāgradhvajacitracatvaram /",
  "S03bsa032_u:4607": "vicūrṇapuṣpāsavasiktabhūtalaṃ babhāra ramyāṃ puramutsavaśriyam // Jm_32.3 //",
  "S03bsa032_u:4608": "mahāgṛhebhyaḥ pravikīryamāṇairhiraṇyavastrābharaṇādivarṣaiḥ /",
  "S03bsa032_u:4609": "lokaṃ tadā vyāptumivodyatā śrīrunmattagaṅgālalitaṃ cakāra // Jm_32.4 //",
  "S03bsa032_u:4610": "tena ca samayena tasya rājño jātā jātāḥ kumārā mriyante sma /",
  "S03bsa032_u:4611_0": "sa taṃ vidhimamānuṣakṛtamiti manyamānastasya tanayasya rakṣārthaṃ maṇikāñcanarajatabhakticitre",
  "S03bsa032_u:4611_1": "śrīmati sarvāyase prasūtibhavane bhūtavidyāparidṛṣṭena vedavihitena ca krameṇa vihitarakṣodhnapratīkāre",
  "S03bsa032_u:4611_2": "samucitaiśca kautukamaṅgalaiḥ kṛtasvastyayanaparigrahe jātakarmādisaṃskāravidhiṃ",
  "S03bsa032_u:4611_3": "saṃvardhanaṃ ca kārayāmāsa /",
  "S03bsa032_u:4612": "(Vaidya 234) tamapi ca mahāsattvaṃ sattvasaṃpatteḥ puṇyopacayaprabhāvātsusaṃvihitatvācca rakṣāyā nāmānuṣāḥ prasehire /",
  "S03bsa032_u:4613_0": "sa kālakramādavāptasaṃskārakarmā śrutābhijanācāramahadbhyo labdhavidvadyaśaḥsaṃmānanebhyaḥ",
  "S03bsa032_u:4613_1": "praśamavinayamedhāguṇāvarjitebhyo gurubhyaḥ samadhigatānekavidyaḥ pratyahamāpūryamāṇamūrtiryauvanakāntyā",
  "S03bsa032_u:4613_2": "nisargasiddhena ca vinayānurāgeṇa paraṃ premāspadaṃ svajanasya janasya ca babhūva /",
  "S03bsa032_u:4614": "asaṃstutamasaṃbandhaṃ durasthamapi sajjanam /",
  "S03bsa032_u:4615": "jano 'nveti suhṛtprītyā guṇaśrīstatra karaṇam // Jm_32.5 //",
  "S03bsa032_u:4616": "hāsabhūtena nabhasaḥ śaradvikacaraśminā /",
  "S03bsa032_u:4617": "saṃbandhasiddhirlokasya kā hi candramasā saha // Jm_32.6 //",
  "S03bsa032_u:4618_0": "atha sa mahāsattvaḥ puṇyaprabhāvasukhopanatairdivyakalpairanalpairapi ca viṣayairupalālyamānaḥ",
  "S03bsa032_u:4618_1": "snehabahumānasumukhena ca pitrā viśvāsananirviśaṅkaṃ dṛśyamānaḥ kadācitsvasmin puravare",
  "S03bsa032_u:4618_2": "pravitataramaṇīyaśobhāṃ kalakramopanatāṃ kaumudīvibhūtiṃ didṛkṣuḥ kṛtābhyanujñaḥ",
  "S03bsa032_u:4618_3": "pitrā kāñcanamaṇirajatabhakticitrālaṃkāraṃ samucchritanānāvidharāgapracalitojjvalapatākadhvajaṃ",
  "S03bsa032_u:4618_4": "haimabhāṇḍābhyalaṃkṛtavinītacaturaturaṃgaṃ dakṣadākṣiṇyanipuṇaśucivinītadhīrasārathiṃ",
  "S03bsa032_u:4618_5": "citrojjvalaveṣapraharaṇāvaraṇānuyātraṃ rathavaramadhiruhya manoṅatūryasvanapuraḥsarastatpuravaramanuvicaraṃstaddarśanākṣiptahṛdayasya",
  "S03bsa032_u:4618_6": "kautūhalalolacakṣuṣaḥ stutisabhājanāñjalipragrahapraṇāmāśīrvacanaprayogasavyāparasyotsavaramyataraveṣaracanasya",
  "S03bsa032_u:4618_7": "paurajānapadasya samudayaśobhāmālokya labdhapraharṣāvakāśe 'pi manasi kṛtasaṃvegaparicayatvātpūrvajanmasu smṛtiṃ pratilebhe /",
  "S03bsa032_u:4619": "kṛpaṇā bata lokasya calatvavirasā sthitiḥ /",
  "S03bsa032_u:4620": "yadiyaṃ kaumudīlakṣmīḥ smartavyaiva bhaviṣyati // Jm_32.7 //",
  "S03bsa032_u:4621": "evaṃvidhāyāṃ ca jagatpravṛttāvaho yathā nirbhayatā janānām /",
  "S03bsa032_u:4622": "yanmṛtyunādhiṣṭhitasarvamārgā niḥsaṃbhramā harṣamanubhramanti // Jm_32.8 //",
  "S03bsa032_u:4623": "avāryavīryeṣvariṣu sthiteṣu jighāṃsayā vyādhijarāntakeṣu /",
  "S03bsa032_u:4624": "avaśyagamye paralokadurge harṣāvakāśo 'tra sacetasaḥ kaḥ // Jm_32.9 //",
  "S03bsa032_u:4625": "svanānukṛtyeva mahārṇavānāṃ saṃrambharaudrāṇi jalāni kṛtvā /",
  "S03bsa032_u:4626": "meghāstaḍidbhāsurahemamālāḥ saṃbhūya bhūyo vilayaṃ vrajanti // Jm_32.10 //",
  "S03bsa032_u:4627": "(Vaidya 235)",
  "S03bsa032_u:4628": "taṭaiḥ samaṃ tadvinibaddhamūlān hṛtvā tarūṃllabdhajavaiḥ payobhiḥ /",
  "S03bsa032_u:4629": "bhavanti bhūyaḥ saritaḥ kramena śokopatāpādiva dinarūpāḥ // Jm_32.11 //",
  "S03bsa032_u:4630": "hṛtvāpi śṛṅgāṇi mahīdharāṇāṃ vegena vṛndāni ca toyadānām /",
  "S03bsa032_u:4631": "vighūrṇya codvartya ca sāgarāmbhaḥ prayāti nāśa pavanaprabhāvaḥ // Jm_32.12 //",
  "S03bsa032_u:4632": "diptoddhatārcirvikasatsphuliṅgaḥ saṃkṣipya kakṣaṃ kṣayameti vahniḥ /",
  "S03bsa032_u:4633": "krameṇa śobhāśca vanāntarāṇāmudyanti bhūyaśca tirobhavanti // Jm_32.13 //",
  "S03bsa032_u:4634": "kaḥ saṃprayogo na viyoganiṣṭhaḥ kāḥ saṃpado yā na vipatparaiti /",
  "S03bsa032_u:4635": "jagatpravṛttāviti cañcalāyāmapratyavekṣyaiva janasya harṣaḥ // Jm_32.14 //",
  "S03bsa032_u:4636_0": "iti sa parigaṇayan mahātmā saṃvegādvyāvṛttapramodauddhavena manasā ramaṇīyeṣvapi",
  "S03bsa032_u:4636_1": "puravaravibhūṣārthamabhiprasāriṣu lokacitreṣvaviṣajyamānabuddhiḥ krameṇa svabhavanamanuprāptamevātmānamapaśyat /",
  "S03bsa032_u:4637": "tadabhivṛddhasaṃvegaśca viṣayasukheṣvanāstho dharma ekaḥ śaraṇamiti tatpratipattiniścitamatiryathāprastāvamabhigamya rājānaṃ kṛtāñjalistapovanagamanāyānujñāmayācata -",
  "S03bsa032_u:4638": "pravrajyāsaṃśrayātkartumicchāmi hitamātmanaḥ /",
  "S03bsa032_u:4639": "kṛtāṃ tatrābhyanujñāṃ ca tvayānugrahapaddhatim // Jm_32.15 //",
  "S03bsa032_u:4640": "tacchratvā priyatanayaḥ sa tasya rājā digdhena dvirada iveṣuṇābhividdhaḥ /",
  "S03bsa032_u:4641": "gambhīro 'pyudadhirivānilāvadhūtastacchokavyathitamanāḥ samācakampe // Jm_32.16 //",
  "S03bsa032_u:4642": "nivārayiṣyannatha taṃ sa rājā snehātpaṣvajya sabāṣpakaṇṭhaḥ /",
  "S03bsa032_u:4643": "uvāca kasmātsahasaiva tāta saṃtyaktumasmān matimityakārṣīḥ // Jm_32.17 //",
  "S03bsa032_u:4644": "(Vaidya 236)",
  "S03bsa032_u:4645": "tvadapriyeṇātmavināśahetuḥ kenāyamityākalitaḥ kṛtāntaḥ /",
  "S03bsa032_u:4646": "śokāśruparyākulalocanāni bhavantu kasya svajanānanāni // Jm_32.18 //",
  "S03bsa032_u:4647": "athāpi kiṃcitpariśaṅkitaṃ vā mayi vyalīkaṃ samupaśrutaṃ vā /",
  "S03bsa032_u:4648": "tadbrūhi yāvadviramāmi tasmātpaśyāmi na tvātmani kiṃcidīdṛk // Jm_32.19 //",
  "S03bsa032_u:4649": "bodhisattva uvāca -",
  "S03bsa032_u:4650": "ityabhisnehasumukhe vyalīkaṃ nāma kiṃ tvayi /",
  "S03bsa032_u:4651": "vipriyeṇa samarthaḥ syānmāmāsādayituṃ ca kaḥ // Jm_32.20 //",
  "S03bsa032_u:4652": "atha kiṃ tarhi naḥ parityuaktumicchasīti cābhihitaḥ sāśrunayanena rājñā sa mahāsattvastamuvāca - mṛtyubhayāt /",
  "S03bsa032_u:4653": "paśyatu devaḥ,",
  "S03bsa032_u:4654": "yāmeva rātriṃ prathamāmupaiti garbhe nivāsaṃ naravīra lokaḥ /",
  "S03bsa032_u:4655": "tataḥ prabhṛtyaskhalitaprayāṇaḥ sa pratyahaṃ mṛtyusamīpameti // Jm_32.21 //",
  "S03bsa032_u:4656": "nītau suyukto 'pi bale sthito 'pi nātyeti kaścinmaraṇaṃ jarāṃ vā /",
  "S03bsa032_u:4657": "upadrutaṃ sarvamitīdamābhyāṃ dharmārthamasmādvanamāśrayiṣye // Jm_32.22 //",
  "S03bsa032_u:4658": "vyūḍhānyudīrṇanaravājirathadvipāni sainyāni darparabhasāḥ kṣitipā jayanti /",
  "S03bsa032_u:4659": "jetuṃ kṛtā taripumekamapi tvaśaktāstanme matirbhavati dharmamabhiprapattum // Jm_32.23 //",
  "S03bsa032_u:4660": "hṛṣṭāśvakuñjarapadātirathairanīkairguptā vimokṣamupayāni nṛpā dviṣadbhyaḥ /",
  "S03bsa032_u:4661": "sārdhaṃ balairatibalasya tu mṛtyuśatrormanvādayo 'pi vivaśā vaśamabhyupetāḥ // Jm_32.24 //",
  "S03bsa032_u:4662": "(Vaidya 237)",
  "S03bsa032_u:4663": "saṃcūrṇya dantamusalaiḥ puragopurāṇi mattā dvipā yudhi rathāṃśca narān dvīpāṃśca /",
  "S03bsa032_u:4664": "naivāntakaṃ pratimukhābhigataṃ nudanti vaprāntalabdhavijayairapi tairviṣāṇaiḥ // Jm_32.25 //",
  "S03bsa032_u:4665": "dṛḍhacitravarmakavacāvaraṇān yudhi dārayantyapi vidūracarān /",
  "S03bsa032_u:4666": "iṣubhistadastrakuśalā dviṣataściravairiṇaṃ na tu kṛtāntamarim // Jm_32.26 //",
  "S03bsa032_u:4667": "siṃhā vikartanakarairnakharairdvipānāṃ kumbhāgramagnaśikharaiḥ praśamayya tejaḥ /",
  "S03bsa032_u:4668": "bhittvaiva ca śrutamanāṃsi ravaiḥ pareṣāṃ mṛtyuṃ sametya hatadarpabalāḥ svapanti // Jm_32.27 //",
  "S03bsa032_u:4669": "doṣānurūpaṃ praṇayanti daṇḍaṃ kṛtāparādheṣu nṛpāḥ pareṣu /",
  "S03bsa032_u:4670": "mahāparādhe yadi mṛtyuśatrau na daṇḍanītipravaṇā bhavanti // Jm_32.28 //",
  "S03bsa032_u:4671": "nṛpāśca sāmādibhirapyupāyaiḥ kṛtaparādhaṃ vaśamānayanti /",
  "S03bsa032_u:4672": "raudraścirābhyāsadṛḍhāvalepo mṛtyuḥ punarnānunayādisādhyaḥ // Jm_32.29 //",
  "S03bsa032_u:4673": "krodhānalajvalitaghoraviṣāgnigarbhairdaṃṣṭrāṅkarairabhidaśanti narān bhujaṃgāḥ /",
  "S03bsa032_u:4674": "daṃṣṭavyayatnavidhurāstu bhavanti mṛtyau vadhye 'pi nityamapakāravidhānadakṣe // Jm_32.30 //",
  "S03bsa032_u:4675": "daṣṭasya koparabhasairapi pannagaiśca mantrairviṣaṃ praśamayantyagadaiśca vaidyāḥ /",
  "S03bsa032_u:4676": "āśīviṣastvativīṣo 'yamariṣṭadaṃṣṭro mantragadādibhirasādhyabalaḥ kṛtāntaḥ // Jm_32.31 //",
  "S03bsa032_u:4677": "pakṣānilairlalitamīnakulaṃ vyudasya meghaughabhīmarasitaṃ jalamarṇavebhyaḥ /",
  "S03bsa032_u:4678": "(Vaidya 238)",
  "S03bsa032_u:4679": "sarpān haranti vitatagrahaṇāḥ suparṇā mṛtyuṃ punaḥ pramathituṃ na tathotsahante // Jm_32.32 //",
  "S03bsa032_u:4680": "bhītadrutānapi javātiśayena jitvā saṃsādya caikabhujavajravilāsavṛttyā /",
  "S03bsa032_u:4681": "vyāghrāḥ pibanti rudhirāṇi vane mṛgāṇāṃ naivaṃpravṛttipaṭavastu bhavanti mṛtyau // Jm_32.33 //",
  "S03bsa032_u:4682": "daṣṭrākarālamapi nāma mṛgaḥ sametya vaiyāghramānanamupaiti punarvimokṣam /",
  "S03bsa032_u:4683": "mṛtyormukhaṃ tu pṛthurogajarārtidaṃṣṭraṃ prāptasya kasya ca punaḥ śivatātirasti // Jm_32.34 //",
  "S03bsa032_u:4684": "pibanti nṝṇāṃ vikṛtogravigrahā śaujasāyūṃṣi dṛḍhagrahā grahāḥ /",
  "S03bsa032_u:4685": "bhavanti tu prastutamṛtyuvigrahā vipannadarpotkaṭatāparigrahāḥ // Jm_32.35 //",
  "S03bsa032_u:4686": "pūjāratadrohakṛte 'bhyupetān grahānniyacchanti sa siddhavidyāḥ /",
  "S03bsa032_u:4687": "tapobalasvastyayanauṣadhaiśca mṛtyugrahastvaprativāryaṃ eva // Jm_32.36 //",
  "S03bsa032_u:4688": "māyāvidhijñāśca mahāsamāje janasya cakṣuṃṣi vimohayanti /",
  "S03bsa032_u:4689": "ko 'pi prabhāvastvayamantakasyayadbhrāmyate tairapi nāsya cakṣuḥ // Jm_32.37 //",
  "S03bsa032_u:4690": "hatvā viṣāṇi ca tapobalasiddhamantrā vyādhīnnṛṇāmupaśamayya ca vaidyavaryāḥ /",
  "S03bsa032_u:4691": "dhanvantariprabhṛtayo 'pi gatā vināśaṃ dharmāya me namati tena matirvanānte // Jm_32.38 //",
  "S03bsa032_u:4692": "āvirbhavanti ca punaśca tirobhavanti gacchanti vānilapathena mahīṃ viśanti /",
  "S03bsa032_u:4693": "vidyādharā vividhamantrabalaprabhāvā mṛtyuṃ sametya tu bhavanti hataprabhāvāḥ // Jm_32.39 //",
  "S03bsa032_u:4694": "(Vaidya 239)",
  "S03bsa032_u:4695": "dṛptānapi pratinudantyasurān surendrā dṛptānapi pratinudantyasurāḥ surāṃśca /",
  "S03bsa032_u:4696": "mānādhirūḍhamatibhiḥ sumudīrṇasainyaistaiḥ saṃhatairapi tu mṛtyurajayya eva // Jm_32.40 //",
  "S03bsa032_u:4697": "imāmavetyāprativāryaraudratāṃ kṛtāntaśatrorbhavane na me matiḥ /",
  "S03bsa032_u:4698": "na manyunā snehaparikṣayeṇa vā prayāmi dharmāya tu niścito vanam // Jm_32.41 //",
  "S03bsa032_u:4699": "rājovāca - atha vane tava ka āśvāsaḥ evamapratikriye mṛtyubhaye sati dharmaparigrahe ca /",
  "S03bsa032_u:4700": "kiṃ tvā vane na samupaiṣyati mṛtyuśatrurdharme sthitāḥ kimṛṣayo na vane vinaṣṭāḥ /",
  "S03bsa032_u:4701": "sarvatra nāma niyataḥ krama eṣa tatra ko 'rtho vihāya bhavanaṃ vanasaṃśrayeṇa // Jm_32.42 //",
  "S03bsa032_u:4702": "bodhisattva uvāca -",
  "S03bsa032_u:4703": "kāmaṃ sthiteṣu bhavane ca vane ca mṛtyurdharmātmakesu viguṇeṣu ca tulyavṛttiḥ /",
  "S03bsa032_u:4704": "dharmātmanāṃ bhavati na tvanutāpahetudharmaśca nāma vana eva sukha prapattum // Jm_32.43 //",
  "S03bsa032_u:4705": "paśyatu devaḥ,",
  "S03bsa032_u:4706": "pramādamadakandarpalobhadveṣāspade gṛhe /",
  "S03bsa032_u:4707": "tadviruddhasya dharmasya ko 'vakāśaparigrahaḥ // Jm_32.44 //",
  "S03bsa032_u:4708": "vikṛṣyamāṇo bahubhiḥ kukarmabhiḥ parigrahopārjanarakṣaṇākulaḥ /",
  "S03bsa032_u:4709": "aśāntacetā vyasanodayāgamaiḥ kadā gṛhasthaḥ śamamārgameṣyati // Jm_32.45 //",
  "S03bsa032_u:4710": "vane tu saṃtyaktakukāryavistaraḥ parigrahakleśavivarjitaḥ sukhī /",
  "S03bsa032_u:4711": "śamaikakāryaḥ parituṣṭamānasaḥ sukhaṃ ca dharmaṃ ca yaśāṃsi cārcchati // Jm_32.46 //",
  "S03bsa032_u:4712": "(Vaidya 240)",
  "S03bsa032_u:4713": "dharmaśca rakṣati naraṃ na dhanaṃ balaṃ vā dharmaḥ sukhāya mahate na vibhutisiddhiḥ /",
  "S03bsa032_u:4714": "dharmātmanaśca mudameva karoti mṛtyurna hyasti durgatibhayaṃ niratasya dharme // Jm_32.47 //",
  "S03bsa032_u:4715": "kriyāviśeṣaśca yathā vyavasthitaḥ śubhasya pāpasya ca bhinnalakṣaṇaḥ /",
  "S03bsa032_u:4716": "tathā vipāko 'pyaśubhasya durgatiścitrasya dharmasya sukhāśrayā gatiḥ // Jm_32.48 //",
  "S03bsa032_u:4717": "ityanunīya sa mahātmā pitaraṃ kṛtābhyanujñaḥ pitrā tṛṇavadapāsya rājyalakṣmīṃ tapovanāśrayaṃ cakāra /",
  "S03bsa032_u:4718": "tatra ca dhyānānyapramāṇāni cotpādya teṣu ca pratiṣṭhāpya lokaṃ brahmalokamadhiroha /",
  "S03bsa032_u:4719": "tadevaṃ saṃvignamanasāṃ rājalakṣmīrapi śreyomārgaṃ nāvṛṇotīti saṃvegaparicayaḥ kāryaḥ /",
  "S03bsa032_u:4720": "maraṇasaṃjñāvarṇe 'pi vācyam - evamāśumaraṇasaṃjñā saṃvegāya bhavatīti /",
  "S03bsa032_u:4721": "tathā maraṇānusmṛtivarṇe 'nityatākathāyāmapyupaneyam - evamanityāḥ sarvasaṃskārā iti /",
  "S03bsa032_u:4722": "tathā sarvaloke 'nabhiratisaṃjñāyām - evamanāśvāsikaṃ saṃskṛtamiti /",
  "S03bsa032_u:4723": "evamatrāṇo 'yamasahāyaśca loka ityevamapi vācyam /",
  "S03bsa032_u:4724": "evaṃ vane dharmaḥ sukhaṃ pratipattuṃ na geha ityevamapyunneyam /",
  "S03bsa032_u:4725": "// iti ayogṛhajātakaṃ dvātriṃśattamam //",
  "S03bsa032_u:4727": "(Vaidya 241)",
  "S03bsa032_u:4728": "33. Mahiṣajātakam",
  "S03bsa032_u:4729": "sati kṣantavye kṣamā syānnāsatītyapakāriṇāmapi sādhavo lābhamiva bahu manyante /",
  "S03bsa032_u:4730": "tadyathānuśrūyate -",
  "S03bsa032_u:4731": "bodhisattvaḥ kilānyatamasminnaraṇyapradeśe paṅkasaṃparkātparuṣavapurṇīlameghaviccheda iva pādacārī vanamahiṣavṛṣo babhūva /",
  "S03bsa032_u:4732": "sa tasyāṃ durlabhadharmasaṃjñāyāṃ saṃmohabahulāyāmapi tiryaggatau vartamānaḥ paṭuvijñānatvānna dharmacaryānirudyogamatirbabhūva /",
  "S03bsa032_u:4733": "cirānuvṛttyevaḥ nibaddhabhāvā na taṃ kadācitkaruṇā mumoca /",
  "S03bsa032_u:4734": "ko 'pi prabhāva sa tu karmaṇo vā tasyaiva vā yatsa tathā babhūva // Jm_33.1 //",
  "S03bsa032_u:4735": "ataśca nūnaṃ bhagavānavocadacintyatāṃ karmavipākayukteḥ /",
  "S03bsa032_u:4736": "kṛpātmakaḥ sannapi yatsa bheje tiryaggatiṃ tatra ca dharmasaṃjñām // Jm_33.2 //",
  "S03bsa032_u:4737": "vinā na karmāsti gatiprabandhaḥ śubhaṃ na cāniṣṭavipākamasti /",
  "S03bsa032_u:4738": "sa dharmasaṃjñīpi tu karmaleśāṃstāṃstān samāsādya tathā tathāsīt // Jm_33.3 //",
  "S03bsa032_u:4739_0": "athānyatamo duṣṭavānarastasya kālāntarābhivyaktāṃ prakṛtibhadratāṃ dayānuvṛttyā ca",
  "S03bsa032_u:4739_1": "vigatakrodhasaṃrambhatāmavetya nāsmādbhayamastīti taṃ mahāsattvaṃ tena tena vihiṃsākrameṇa",
  "S03bsa032_u:4739_2": "bhṛśataramabādhata /",
  "S03bsa032_u:4740": "dayāmṛduṣu durjanaḥ paṭutarāvalepodbhavaḥ",
  "S03bsa032_u:4741": "parāṃ vrajati vikriyāṃ na hi bhayaṃ tataḥ paśyati /",
  "S03bsa032_u:4742": "yatastu bhayaśaṅkayā sukṛśayāpi saṃspṛśyate",
  "S03bsa032_u:4743": "vinīta iva nīcakaiścarati tatra śāntoddhavaḥ // Jm_33.4 //",
  "S03bsa032_u:4744": "sa kadācittasya mahāsattvasya visrabdhaprasuptasya nidrāvaśādvā pracalāyataḥ sahasaivopari nipatati sma /",
  "S03bsa032_u:4745": "drumamiva kadācidenamadhiruhya bhṛśaṃ saṃcālayāmāsa /",
  "S03bsa032_u:4746": "kṣudhitasyāpi kadācidasya mārgamāvṛtya vyatiṣṭhata /",
  "S03bsa032_u:4747": "kāṣtheṇāpyenamekadā śravaṇayorghaṭṭayāmāsa /",
  "S03bsa032_u:4748": "salilāvagāhanasamutsukasyāpyasya kadācicchiraḥ samabhiruhya pāṇibhyāṃ nayane samāvavre /",
  "S03bsa032_u:4749": "apyenamadhiruhya samudyatadaṇḍaḥ (Vaidya 242)",
  "S03bsa032_u:4750": "prasahyaiva vāhayan yamasya līlāmanucakāra /",
  "S03bsa032_u:4751": "bodhisattvo 'pi mahasattvaḥ sarvaṃ tadasyāvinayaceṣṭitamupakāramiva manyamāno niḥsaṃkṣobhasaṃrambhamanyurmarṣayāmāsa /",
  "S03bsa032_u:4752": "svabhāva eva pāpānāṃ vinayonmārgasaṃśrayaḥ /",
  "S03bsa032_u:4753": "abhyāsāttatra ca satāmupakāra iva kṣamā // Jm_33.5 //",
  "S03bsa032_u:4754_0": "atha kilānyatamo yakṣastamasya paribhavamamṛṣyamāno bhāvaṃ vā jijñāsamānastasya mahāsattvasya",
  "S03bsa032_u:4754_1": "tena duṣṭakapinā vāhyamānaṃ taṃ mahiṣavṛṣabhaṃ mārge sthitvedamuvācamā tāvadbhoḥ",
  "S03bsa032_u:4754_2": "kiṃ parikrīto 'syanena duṣṭakapinā?",
  "S03bsa032_u:4755": "atha dyūte parājitaḥ?",
  "S03bsa032_u:4756": "utāho bhayamasmātkiṃcidāśaṅkase?",
  "S03bsa032_u:4757": "utāho balamātmagataṃ nāveṣi yadevamanena paribhūya vāhyase? nanu bhoḥ",
  "S03bsa032_u:4758": "vegāviddhaṃ tvadviṣāṇāgravajraṃ vajraṃ bhindyādvajravadvā nagendrān /",
  "S03bsa032_u:4759": "pādāśceme roṣasaṃrambhamuktā majjeyuste paṅkavacchailapṛṣṭhe // Jm_33.6 //",
  "S03bsa032_u:4760": "idaṃ ca śailopamasaṃhatasthiraṃ samagraśobhaṃ balasaṃpadā vapuḥ /",
  "S03bsa032_u:4761": "svabhāvasaujaskanirīkṣitorjitaṃ durāsadaṃ kesariṇo 'pi te bhavet // Jm_33.7 //",
  "S03bsa032_u:4762": "mathāna dhṛtvā tadimaṃ kṣureṇa vā viṣāṇakoṭyā madamasya voddhara /",
  "S03bsa032_u:4763": "kimasya jālamasya kaperaśaktavatprabādhanāduḥkhamidaṃ titikṣase // Jm_33.8 //",
  "S03bsa032_u:4764": "asajjanaḥ kutra yathā cikitsyate guṇānuvṛttyā sukhaśīlasaumyayā /",
  "S03bsa032_u:4765": "kaṭuṣṇarūkṣākṣi hi yatra siddhaye kaphātmako roga iva prasarpati // Jm_33.9 //",
  "S03bsa032_u:4766": "atha bodhisattvastaṃ yakṣamavekṣamāṇaḥ kṣamāpakṣapatitamarūkṣākṣaramityuvāca -",
  "S03bsa032_u:4767": "avaimyenaṃ calaṃ nūnaṃ sadā cāvinaye ratam /",
  "S03bsa032_u:4768": "ata eva mayā tvasya yuktaṃ marṣayituṃ nanu // Jm_33.10 //",
  "S03bsa032_u:4769": "pratikartumaśaktasya kṣamā kā hi balīyasi /",
  "S03bsa032_u:4770": "vinayācāraśīreṣu kṣantavyaṃ kiṃ ca sādhuṣu // Jm_33.11 //",
  "S03bsa032_u:4771": "(Vaidya 243)",
  "S03bsa032_u:4772": "śakta eva titikṣate durbalaskhalitaṃ yataḥ /",
  "S03bsa032_u:4773": "varaṃ paribhavastasmānna guṇānāṃ parābhavaḥ // Jm_33.12 //",
  "S03bsa032_u:4774": "asatkriyā hīnabalāścca nāma nirdeśakālaḥ paramo guṇānām /",
  "S03bsa032_u:4775": "guṇapriyastatra kimityapekṣya svadhairyabhedāya parākrameta // Jm_33.13 //",
  "S03bsa032_u:4776": "nityaṃ kṣamāyāśca nanu kṣamāyāḥ kālaḥ parāyattayā durāpaḥ /",
  "S03bsa032_u:4777": "pareṇa tasminnupapādite ca tatraiva kopapraṇa kopapraṇakramaḥ kaḥ // Jm_33.14 //",
  "S03bsa032_u:4778": "svāṃ dharmapīḍāmavicintya yo 'yaṃ matpāpaśuddhyarthimiva pravṛttaḥ /",
  "S03bsa032_u:4779": "na cetkṣamāmapyahamatra kuryāmanya kṛtaghno bata kīdṛśaḥ syāt // Jm_33.15 //",
  "S03bsa032_u:4780": "yakṣa uvāca - tena hi na tvamasyāḥ kacācitprabādhanāyā mokṣyase -",
  "S03bsa032_u:4781": "guṇeṣvabahumānasya durjanasyāvinītatām /",
  "S03bsa032_u:4782": "kṣamānairbhṛtyamatyaktvā kaḥ saṃkocayituṃ prabhuḥ // Jm_33.16 //",
  "S03bsa032_u:4783": "bodhisattva uvāca -",
  "S03bsa032_u:4784": "parasya pīḍāpraṇayena yatsukhaṃ nivāraṇaṃ syādasukhodayasya vā /",
  "S03bsa032_u:4785": "sukhārthinastanna niṣevituṃ kṣamaṃ na tadvipāko hi sukhaprasiddhaye // Jm_33.17 //",
  "S03bsa032_u:4786": "kśamāśrayādevamasau mayarthataḥ prabodhyamāno yadi nāvagacchati /",
  "S03bsa032_u:4787": "nivārayiṣyanti ta enamutpathādamarṣiṇo yānayamabhyupaiṣyati // Jm_33.18 //",
  "S03bsa032_u:4788": "asatkriyāṃ prāpya ca tadvidhājjanānna mādṛśe 'pyevamasau kariṣyati /",
  "S03bsa032_u:4789": "(Vaidya 244)",
  "S03bsa032_u:4790": "na labdhadoṣo hi punastathācaredataśca muktirmama sā bhaviṣayti // Jm_33.19 //",
  "S03bsa032_u:4791": "atha yakṣastaṃ mahāsattvaṃ prasādavismayabahumānāvarjitamatiḥ sādhu sādhviti saśiraḥprakampāṅgalivikṣepamabhisaṃrādhya tattatpriyamuvāca -",
  "S03bsa032_u:4792": "kutastiraścāmiyamīdṛśī sthitirguṇeṣvasau cādaravistaraḥ kutaḥ /",
  "S03bsa032_u:4793": "kayāpi buddhyā tvidamāsthito vapustapovane ko 'pi bhavāṃstapasyati // Jm_33.20 //",
  "S03bsa032_u:4794": "ityenamabhipraśasya taṃ cāsya duṣṭavānaraṃ pṛṣṭhādavadhūya samādiśya cāsya rakṣāvidhānaṃ tatraivāntardadhe /",
  "S03bsa032_u:4795": "tadevaṃ sati kṣantavye kṣamā syānnāsatītyapakāriṇamapi sādhavo lābhamiva bahu manyante iti kṣāntikathāyāṃ vācyam /",
  "S03bsa032_u:4796": "evaṃ tiryaggatānāṃ bodhisattvānāṃ pratisaṃkhyānasauṣṭhavaṃ dṛṣṭam /",
  "S03bsa032_u:4797": "ko nāma manuṣyabhūtaḥ pravrajitapratijño vā tadvikalaḥ śobheta?",
  "S03bsa032_u:4798": "ityevamapi vācyam /",
  "S03bsa032_u:4799": "tathagatavarṇe satkṛtya dharmaśravaṇe ceti /",
  "S03bsa032_u:4800": "iti mahiṣajātakaṃ trayastriṃśattamam //",
  "S03bsa032_u:4802": "(Vaidya 245)",
  "S03bsa032_u:4803": "34. Śatapatrajātakam",
  "S03bsa032_u:4804": "protsāhyamāno 'pi sādhurnālaṃ pāpe pravartitumanabhyāsāt /",
  "S03bsa032_u:4805": "tadyathānuśrūyate -",
  "S03bsa032_u:4806": "bodhisattvaḥ kilānyatamasmin vanapradeśe nānāvidharāgaruciracitrapatraḥ śatapatro babhūva /",
  "S03bsa032_u:4807": "karuṇāparicayācca tadavastho 'pi na prāṇihiṃsākaluṣāṃ śatapatravṛttimanuvavarta /",
  "S03bsa032_u:4808": "bālaiḥ pravālaiḥ sa mahīruhāṇāṃ puṣpādhivāsairmadhubhiśca hyadyaiḥ /",
  "S03bsa032_u:4809": "phalaiśca nānārasagandhavarṇaiḥ saṃtoṣavṛttiṃ vibharāṃcakāra // Jm_34.1 //",
  "S03bsa032_u:4810": "dharmaṃ parebhyaḥ pravadan yathārhamārtān yathāśakti samuddharaṃśca /",
  "S03bsa032_u:4811": "nivārayaṃścāvinayādanāryānudbhāvayāmāsa parārthacaryām // Jm_34.2 //",
  "S03bsa032_u:4812": "iti paripālyamānastena mahāsattvena tasmin vanapradeśe sattvakāyaḥ sācāryaka iva bandhumāniva savidya iva rājanvāniva sukhamabhyavardhata /",
  "S03bsa032_u:4813": "dayāmahattvātparipālyamāno vṛddhiṃ yathāsau guṇato jagāma /",
  "S03bsa032_u:4814": "sa sattvakāyo 'pi tathaiva tena saṃrakṣyamāṇo guṇavṛddhimāpa // Jm_34.3 //",
  "S03bsa032_u:4815_0": "atha kadācitsa mahāsattvaḥ sattvānukampayā vanāntarāṇi samanuvicaraṃstīvravedanābhibhavādviceṣṭamānaṃ",
  "S03bsa032_u:4815_1": "digdhaviddhamivānyatamasmin vanapradeśe reṇusaṃparkavyākulamalinake sarasaṭaṃ sihaṃ dadarśa /",
  "S03bsa032_u:4816": "samabhigamya cainaṃ karuṇayā paricodyamānaḥ papraccha - kimidaṃ mṛgarāja?",
  "S03bsa032_u:4817": "bāḍhaṃ khalvakalyaśarīraṃ tvāṃ paśyāmī /",
  "S03bsa032_u:4818": "dvipeṣu darpātirasānuvṛttyā javaprasaṅgādathavā mṛgeṣu /",
  "S03bsa032_u:4819": "kṛtaṃ tavāsvāsthyamidaṃ śrameṇa vyādheṣuṇā vā rujayā kayācit // Jm_34.4 //",
  "S03bsa032_u:4820": "tad brūhi vācyaṃ mayi cedidaṃ te yadeva vā kṛtyamihocyatāṃ tat /",
  "S03bsa032_u:4821": "mamāsti yā mitragatā ca śaktistatsādhyasaukhyasya bhavān sukhī ca // Jm_34.5 //",
  "S03bsa032_u:4822": "(Vaidya 246)",
  "S03bsa032_u:4823": "siṃha uvāca - sādho pakṣivara na me śramajātamidamasvāsthyaṃ rujayā vyādheṣuṇā vā /",
  "S03bsa032_u:4824": "idaṃ tvasthiśakalaṃ galāntare vilagnaṃ śalyamiva māṃ bhṛśaṃ dunoti /",
  "S03bsa032_u:4825": "na hyenacchaknomya bhyavahartumudgarituṃ vā /",
  "S03bsa032_u:4826": "tadeṣa kālaḥ suhṛdām /",
  "S03bsa032_u:4827": "yathedānīṃ jānāsi,",
  "S03bsa032_u:4828": "tathā māṃ sukhinaṃ kuruṣveti /",
  "S03bsa032_u:4829": "atha bodhisattvaḥ paṭuvijñānatvādvicintya śalyoddharaṇopāyaṃ tadvacanaviṣkambhapramāṇaṃ kāṣṭhamādāya taṃ siṃhamuvāca - yā te śaktistayā samyak tāvatsvamukhaṃ nirvyādehīti /",
  "S03bsa032_u:4830": "sa tathā cakāra /",
  "S03bsa032_u:4831_0": "atha bodhisattvastadasya kāṣṭhaṃ dantapālyorantare samyagniveśya praviśya cāsya galamūlaṃ",
  "S03bsa032_u:4831_1": "tattiryagavasthitimasthiśakalaṃ vadanāgreṇābhihṛtyaikasmin pradeśe samutpāditaśaithilyamitarasmin",
  "S03bsa032_u:4831_2": "parigṛhya paryante vicakarṣa /",
  "S03bsa032_u:4832": "nirgacchanneva tattasya vadanaviṣkambhaṇakāṣṭhaṃ nipātayāmāsa /",
  "S03bsa032_u:4833": "sudṛṣṭakarmā nipuṇo 'pi śalyahṛnna tatprayatnādapi śalyamuddharet /",
  "S03bsa032_u:4834": "yadujjahārānabhiyogasiddhayā sa medhayā janmaśatānubaddhayā // Jm_34.6 //",
  "S03bsa032_u:4835": "uddhṛtya śalyena sahaiva tasya duḥkhaṃ ca tatsaṃjanitāṃ śucaṃ ca /",
  "S03bsa032_u:4836": "prītaḥ sa śalyoddharaṇādyathāsīt prītaḥ saśalyoddharaṇāttathāsīt // Jm_34.7 //",
  "S03bsa032_u:4837": "dharmatā hyeṣā sajjanasya /",
  "S03bsa032_u:4838": "prasādhya saukhyaṃ vyasanaṃ nivartya vā sahāpi duḥkhena parasya sajjanaḥ /",
  "S03bsa032_u:4839": "upaiti tāṃ prītiviśeṣasaṃpadaṃ na yāṃ svasaukhyeṣu sukhāgateṣvapi // Jm_34.8 //",
  "S03bsa032_u:4840": "iti sa mahāsattvastasya tadduḥkhamupaśamayya prītahṛdayastamāmantrya siṃhaṃ pratinanditastena yatheṣṭaṃ jagāma /",
  "S03bsa032_u:4841_0": "atha sa kadācitpravitataruciracitrapatraḥ śatapatraḥ paribhraman kiṃcitkvacit tadvidhamāhārajātamanāsādya",
  "S03bsa032_u:4841_1": "kṣudagniparigatatanustameva siṃhamacirahastasya hariṇataruṇasya māṃsamupabhuñjānaṃ",
  "S03bsa032_u:4841_2": "tadrudhirānurañjitavadananakharakesarāgraṃ saṃdhyāprabhāsamālabdhaṃ śaranmeghavicchedamiva dadarśa /",
  "S03bsa032_u:4842": "kṛtopakāro 'pi tu na prasehe vaktuṃ sa yācñāvirasākṣaraṃ tam /",
  "S03bsa032_u:4843": "viśāradasyāpi hi tasya lajjā tatkālamaunavratamādideśa // Jm_34.9 //",
  "S03bsa032_u:4844": "kāryānurodhāttu tathāpi tasya cakṣuṣpathe hrīvidhuraṃ cacāra /",
  "S03bsa032_u:4845": "(Vaidya 247)",
  "S03bsa032_u:4846": "sa cānupaśyannapi taṃ durātmā nimantraṇāmapyakaronna tasya // Jm_34.10 //",
  "S03bsa032_u:4847": "śilātale bījamiva prakīrṇaṃ hutaṃ ca śāntoṣmaṇi bhasmapuñje /",
  "S03bsa032_u:4848": "samaprakāraṃ phalayogakāle kṛtaṃ kṛtaghne vidule ca puṣpam // Jm_34.11 //",
  "S03bsa032_u:4849": "atha bodhisattvo nūnamayaṃ māṃ na pratyabhijānīta iti nirviśaṅkataraḥ samabhigamyainamarthivṛttyā prayuktayuktāśīrvādaḥ saṃvibhāgamayācata -",
  "S03bsa032_u:4850": "pathyamastu mṛgendrāya vikramārjitavṛttaye /",
  "S03bsa032_u:4851": "arthisaṃmānamicchāmi tvadyaśaḥpuṇyasādhanam // Jm_34.12 //",
  "S03bsa032_u:4852_0": "ityāśīrvādamadhuramapyucyamāno 'tha siṃhaḥ krauryamātsaryaparicayādanucitāryavṛttiḥ",
  "S03bsa032_u:4852_1": "kopāgnidīptayātipiṅgalayā didhakṣanniva vivartitayā dṛṣṭyā bodhisattvamīkṣamāṇa uvāca - mā tavadbhoḥ /",
  "S03bsa032_u:4853": "dayāklaibyaṃ na yo veda khādana visphurato mṛgān /",
  "S03bsa032_u:4854": "praviśya tasya me vaktraṃ yajjīvasi na tadbahu // Jm_34.13 //",
  "S03bsa032_u:4855": "māṃ punaḥ paribhūyaivamāsādayasi yācñayā /",
  "S03bsa032_u:4856": "jīvitena nu khinno 'si paraṃ lokaṃ didṛkṣase // Jm_34.14 //",
  "S03bsa032_u:4857": "atha bodhisattvastena tasya rūkṣākṣarakrameṇa pratyākhyānavacasā samupajātavrīḍastatraiva nabhaḥ samutpapāta /",
  "S03bsa032_u:4858": "pakṣiṇo vayamityarthataḥ pakṣavisphāraṇaśabdenainamuktvā pracakrāma /",
  "S03bsa032_u:4859": "athānyatamā vanadevatā tasya tamasatkāramasahamānā dhairyaprayāmajijñāsayā vā samutpatya taṃ mahāsattvamuvāca - pakṣivara,",
  "S03bsa032_u:4860": "kasmādimamasatkāramasya durātmanaḥ kṛtopakāraḥ /",
  "S03bsa032_u:4861": "san saṃvidyamānāyāṃ śaktāvapi marṣayasi?",
  "S03bsa032_u:4862": "ko 'rthaḥ kṛtaghnenānenaivamupekṣitena?",
  "S03bsa032_u:4863": "śaktastvamasya nayane vadanābhighātād visphūrjitaḥ pramathituṃ balaśālino 'pi /",
  "S03bsa032_u:4864": "daṃṣṭrāntarasthamapi cāmiṣamasya hartuṃ tanmṛṣyate kimayamasya balāvalepaḥ // Jm_34.15 //",
  "S03bsa032_u:4865": "atha bodhisattvastathāpyasatkāraviprakṛtaḥ protsāhyamāno 'pi tayā vanadevatayā svāṃ prakṛtibhadratāṃ pradarśayannuvāca - alamalamanena krameṇa /",
  "S03bsa032_u:4866": "naiṣa mārgo 'smadvidhānām /",
  "S03bsa032_u:4867": "ārte pravṛttiḥ sādhūnāṃ kṛpayā na tu lipsayā /",
  "S03bsa032_u:4868": "tāmavaitu paro mā vā tatra kopasya ko vidhiḥ // Jm_34.16 //",
  "S03bsa032_u:4869": "vañcanā sā ca tasyaiva yanna vetti kṛtaṃ paraḥ /",
  "S03bsa032_u:4870": "ko hi pratyupakārārthī tasya bhūyaḥ kariṣyati // Jm_34.17 //",
  "S03bsa032_u:4871": "(Vaidya 248)",
  "S03bsa032_u:4872": "upakartā tu dharmeṇa paratastatphalena ca /",
  "S03bsa032_u:4873": "yogamāyāti niyamādihāpi yaśasaḥ śiryā // Jm_34.18 //",
  "S03bsa032_u:4874": "kṛtaśceddharma ityeva kastatrānuśayaḥ punaḥ /",
  "S03bsa032_u:4875": "atha pratyupakārārthamṛṇadānaṃ na tatkṛtam // Jm_34.19 //",
  "S03bsa032_u:4876": "upakṛtaṃ kila vetti na me parastadapakāramiti prakaroti yaḥ /",
  "S03bsa032_u:4877": "nanu viśodhya guṇaiḥ sa yaśastanuṃ dviradavṛttimabhipratipadyate // Jm_34.20 //",
  "S03bsa032_u:4878": "na vetti cedupakṛtamāturaḥ paro na yokṣyate 'pi sa guṇakāntayā śriyā /",
  "S03bsa032_u:4879": "sacetasaḥ punaratha ko bhavetkramaḥ samucchritaṃ pramathitumātmano yaśaḥ // Jm_34.21 //",
  "S03bsa032_u:4880": "idaṃ tvatra me yuktarūpaṃ pratibhāti -",
  "S03bsa032_u:4881": "yasmin sādhūpacīrṇe 'pi mitradharmo na lakṣyate /",
  "S03bsa032_u:4882": "aniṣṭhuramasaṃrabdhamapayāyācchanaistataḥ // Jm_34.22 //",
  "S03bsa032_u:4883": "atha sā devatā tatsubhāṣitaprasāditamanāḥ sādhu sādhviti punaruktamabhipraśasya tattatpriyamuvāca -",
  "S03bsa032_u:4884": "ṛte jaṭāvalkaladhāraṇaśramādbhavānṛṣistvaṃ viditāyatiryatiḥ /",
  "S03bsa032_u:4885": "na veṣamātraṃ hi munitvasiddhaye guṇairupetastviha tattvato muniḥ // Jm_34.23 //",
  "S03bsa032_u:4886": "ityabhilakṣya pratipūjyainaṃ tatraivāntardadhe /",
  "S03bsa032_u:4887": "tadevaṃ protsāhyamāno 'pi sādhurnālaṃ pāpe pravartitumanabhyāsāditi sajjanapraśaṃsāyāṃ vācyam /",
  "S03bsa032_u:4888": "evaṃ kṣāntikathāyāmapyupaneyam - evaṃ kṣamāparicayānna vairabahulo bhavati,",
  "S03bsa032_u:4889": "nāvadyabahulo bahujanapriyo manoṅaśceti /",
  "S03bsa032_u:4890": "evaṃ pratisaṃkhyānabahulāḥ svāṃ guṇaśobhāmanurakṣanti paṇḍitā iti pratisaṃkhyānavarṇe vācyam /",
  "S03bsa032_u:4891": "tathāgatamāhātmye ca bhadraprakṛtyabhyāsavarṇe ca - evaṃ bhadraprakṛtirabhyastā tiryaggatānāmapi na nivartata iti /",
  "S03bsa032_u:4892": "// iti śatapatrajātakaṃ catustriṃśattamam //",
  "S03bsa032_u:4893": "// kṛtiriyamāryaśūrapādānām //"
}