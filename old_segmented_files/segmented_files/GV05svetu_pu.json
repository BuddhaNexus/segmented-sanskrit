{
  "GV05svetu_pu:0": "Śvetāśvatara-Upaniṣad (Śvetāśvataropaniṣad)",
  "GV05svetu_pu:1": "oṃ brahmavādino vadanti",
  "GV05svetu_pu:2": "prathamo 'dhyāyaḥ",
  "GV05svetu_pu:3": "kiṃkāraṇaṃ brahma kutaḥ sma jātā jīvāmaḥ kena kva ca saṃpratiṣṭhāḥ /",
  "GV05svetu_pu:4": "adhiṣṭhitāḥ kena sukhetareṣu vartāmahe brahmavido vyavasthām // SvetUp_1.1 //",
  "GV05svetu_pu:5": "kālaḥ svabhāvo niyatir yadṛcchā bhūtāni yoniḥ puruṣeti cintyam /",
  "GV05svetu_pu:6": "saṃyoga eṣāṃ na tv ātmabhāvād ātmā hy anīśaḥ sukhaduḥkhahetoḥ // SvetUp_1.2 //",
  "GV05svetu_pu:7": "te dhyānayogānugatā apaśyan devātmaśaktiṃ svaguṇair nigūḍhām /",
  "GV05svetu_pu:8": "yaḥ kāraṇāni nikhilāni tāni kālātmayuktāny adhitiṣṭhaty ekaḥ // SvetUp_1.3 //",
  "GV05svetu_pu:9": "tam ekanemiṃ trivṛtaṃ ṣoḍaśāntaṃ śatārdhāraṃ viṃśatipratyarābhiḥ /",
  "GV05svetu_pu:10": "aṣṭakaiḥ ṣaḍbhir viśvarūpaikapāśaṃ trimārgabhedaṃ dvinimittaikamoham // SvetUp_1.4 //",
  "GV05svetu_pu:11": "pañcasroto'mbuṃ pañcayonyugravaktrāṃ pañcaprāṇormiṃ pañcabuddhyādimūlāṃ /",
  "GV05svetu_pu:12": "pañcāvartāṃ pañcaduḥkhaughavegāṃ pañcāśadbhedāṃ pañcaparvām adhīmaḥ // SvetUp_1.5 //",
  "GV05svetu_pu:13": "sarvājīve sarvasaṃsthe bṛhante tasmin haṃso bhrāmyate brahmacakre /",
  "GV05svetu_pu:14": "pṛthag ātmānaṃ preritāraṃ ca matvā juṣṭas tatas tenāmṛtatvam eti // SvetUp_1.6 //",
  "GV05svetu_pu:15": "udgītam etat paramaṃ tu brahma tasmiṃs trayaṃ svapratiṣṭhākṣaraṃ ca /",
  "GV05svetu_pu:16": "atrāntaraṃ brahmavido viditvā līnā brahmaṇi tatparā yonimuktāḥ // SvetUp_1.7 //",
  "GV05svetu_pu:17": "saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ /",
  "GV05svetu_pu:18": "anīśaś cātmā badhyate bhoktṛbhāvāj jñātvā devaṃ mucyate sarvapāśaiḥ // SvetUp_1.8 //",
  "GV05svetu_pu:19": "jñājñau dvāv ajāv īśanīśāv ajā hy ekā bhoktṛbhogārthayuktā /",
  "GV05svetu_pu:20": "anantaś cātmā viśvarūpo hy akartā trayaṃ yadā vindate brahmam etat // SvetUp_1.9 //",
  "GV05svetu_pu:21": "kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ /",
  "GV05svetu_pu:22": "tasyābhidhyānād yojanāt tattvabhāvād bhūyaś cānte viśvamāyānivṛttiḥ // SvetUp_1.10 //",
  "GV05svetu_pu:23": "jñātvā devaṃ sarvapāśāpahāniḥ kṣīnaiḥ kleśair janmamṛtyuprahāṇiḥ /",
  "GV05svetu_pu:24": "tasyābhidhyānāt tṛtīyaṃ dehabhede viśvaiśvaryaṃ kevala āptakāmaḥ // SvetUp_1.11 //",
  "GV05svetu_pu:25": "etaj jñeyaṃ nityam evātmasaṃsthaṃ nātaḥ paraṃ veditavyaṃ hi kiṃcit /",
  "GV05svetu_pu:26": "bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat // SvetUp_1.12 //",
  "GV05svetu_pu:27": "vahner yathā yonigatasya mūrtir na dṛśyate naiva ca liṅganāśaḥ /",
  "GV05svetu_pu:28": "sa bhūya evendhanayonigṛhyas tadvobhayaṃ vai praṇavena dehe // SvetUp_1.13 //",
  "GV05svetu_pu:29": "svadeham araṇiṃ kṛtvā praṇavaṃ cottarāraṇiṃ /",
  "GV05svetu_pu:30": "dhyānanirmathanābhyāsād devaṃ paśyen nigūḍhavat // SvetUp_1.14 //",
  "GV05svetu_pu:31": "tileṣu tailaṃ dadhanīva sarpir āpaḥ srotaḥsv araṇīṣu cāgniḥ /",
  "GV05svetu_pu:32": "evam ātmā ātmani gṛhyate 'sau satyenainaṃ tapasā yo 'nupaśyati // SvetUp_1.15 //",
  "GV05svetu_pu:33": "sarvavyāpinam ātmānaṃ kṣīre sarpir ivārpitam /",
  "GV05svetu_pu:34": "ātmavidyātapomūlaṃ tad brahmopaniṣatparaṃ tad brahmopaniṣatparam // SvetUp_1.16 //",
  "GV05svetu_pu:36": "dvitīyo 'dhyāyaḥ",
  "GV05svetu_pu:37": "yuñjānaḥ prathamaṃ manas tatvāya savitā dhiyaḥ /",
  "GV05svetu_pu:38": "agner jyotir nicāyya pṛthivyā adhy ābharat // SvetUp_2.1 //",
  "GV05svetu_pu:39": "yuktena manasā vayaṃ devasya savituḥ save /",
  "GV05svetu_pu:40": "suvargeyāya śaktyā // SvetUp_2.2 //",
  "GV05svetu_pu:41": "yuktvāya manasā devān suvar yato dhiyā divaṃ /",
  "GV05svetu_pu:42": "bṛhaj jyotiḥ kariṣyataḥ savitā prasuvāti tān // SvetUp_2.3 //",
  "GV05svetu_pu:43": "yuñjate mana uta yuñjate dhiyo viprā viprasya bṛhato vipaścitaḥ /",
  "GV05svetu_pu:44": "vi hotrā dadhe vayunāvid eka in mahī devasya savituḥ pariṣṭutiḥ // SvetUp_2.4 //",
  "GV05svetu_pu:45": "yuje vāṃ brahma pūrvyaṃ namobhir vi śloka etu pathyeva sūreḥ /",
  "GV05svetu_pu:46": "śṛṇvanti viśve amṛtasya putrā ā ye dhāmāni diviyāni tasthuḥ // SvetUp_2.5 //",
  "GV05svetu_pu:47": "agnir yatrābhimathyate vāyur yatrādhirudhyate /",
  "GV05svetu_pu:48": "somo yatrātiricyate tatra saṃjāyate manaḥ // SvetUp_2.6 //",
  "GV05svetu_pu:49": "savitrā prasavena juṣeta brahma pūrvyam /",
  "GV05svetu_pu:50": "tatra yoniṃ kṛṇavase nahi te pūrtam akṣipat // SvetUp_2.7 //",
  "GV05svetu_pu:51": "trirunnataṃ sthāpya samaṃ śarīraṃ hṛdīndriyāṇi manasā saṃniveśya /",
  "GV05svetu_pu:52": "brahmoḍupena pratareta vidvān srotāṃsi sarvāṇi bhayāvahāni // SvetUp_2.8 //",
  "GV05svetu_pu:53": "prāṇān prapīḍyeha sa yuktaceṣṭaḥ kṣīne prāṇe nāsikayocchvasīta /",
  "GV05svetu_pu:54": "duṣṭāśvayuktam iva vāham enaṃ vidvān mano dhārayetāpramattaḥ // SvetUp_2.9 //",
  "GV05svetu_pu:55": "same śucau śarkarāvahnivālukā- vivarjite śabdajalāśrayādibhiḥ /",
  "GV05svetu_pu:56": "mano'nukūle na tu cakṣupīḍane guhānivātāśrayaṇe prayojayet // SvetUp_2.10 //",
  "GV05svetu_pu:57": "nīhāradhūmārkānalānilānāṃ khadyotavidyutsphaṭikāśaśīnām /",
  "GV05svetu_pu:58": "etāni rūpāṇi puraḥsarāṇi brahmaṇy abhivyaktikarāṇi yoge // SvetUp_2.11 //",
  "GV05svetu_pu:59": "pṛthvyaptejo'nilakhe samutthite pañcātmake yogaguṇe pravṛtte /",
  "GV05svetu_pu:60": "na tasya rogo na jarā na mṛtyuḥ prāptasya yogāgnimayaṃ śarīram // SvetUp_2.12 //",
  "GV05svetu_pu:61": "laghutvam ārogyam alolupatvaṃ varṇaprasādaḥ svarasauṣṭhavaṃ ca /",
  "GV05svetu_pu:62": "gandhaḥ śubho mūtrapurīṣam alpaṃ yogapravṛttiṃ prathamāṃ vadanti // SvetUp_2.13 //",
  "GV05svetu_pu:63": "yathaiva bimbaṃ mṛdayopaliptaṃ tejomayaṃ bhrājate tat sudhāntam /",
  "GV05svetu_pu:64": "tad vātmatattvaṃ prasamīkṣya dehī ekaḥ kṛtārtho bhavate vītaśokaḥ // SvetUp_2.14 //",
  "GV05svetu_pu:65": "yad ātmatattvena tu brahmatattvaṃ dīpopameneha yuktaḥ prapaśyet /",
  "GV05svetu_pu:66": "ajaṃ dhruvaṃ sarvatattvair viśuddhaṃ jñātvā devaṃ mucyate sarvapāśaiḥ // SvetUp_2.15 //",
  "GV05svetu_pu:67": "eṣa ha devaḥ pradiśo 'nu sarvāḥ pūrvo ha jātaḥ sa u garbhe antaḥ /",
  "GV05svetu_pu:68": "sa eva jātaḥ sa janiṣyamānaḥ pratyaṅ janās tiṣṭhati sarvatomukhaḥ // SvetUp_2.16 //",
  "GV05svetu_pu:69": "yo devo agnau yo apsu yo viśvaṃ bhuvanam āviveśa /",
  "GV05svetu_pu:70": "ya oṣadhīṣu yo vanaspatīṣu tasmai devāya namo namaḥ // SvetUp_2.17 //",
  "GV05svetu_pu:72": "tṛtīyo 'dhyāyaḥ",
  "GV05svetu_pu:73": "ya eko jālavān īśata īśanībhiḥ sarvāṃl lokān īśata īśanībhiḥ /",
  "GV05svetu_pu:74": "ya evaika udbhave saṃbhave ca ya etad vidur amṛtās te bhavanti // SvetUp_3.1 //",
  "GV05svetu_pu:75": "eko hi rudro na dvitīyāya tasthe ya imāṃl lokān īśata īśanībhiḥ /",
  "GV05svetu_pu:76": "pratyaṅ janās tiṣṭhati saṃcukocāntakāle saṃsṛjya viśvā bhuvanāni gopāḥ // SvetUp_3.2 //",
  "GV05svetu_pu:77": "viśvataścakṣur uta viśvatomukho viśvatobāhur uta viśvataspāt /",
  "GV05svetu_pu:78": "saṃ bāhubhyāṃ dhamati saṃ patatrair dyāvābhūmī janayan deva ekaḥ // SvetUp_3.3 //",
  "GV05svetu_pu:79": "yo devānāṃ prabhavaś codbhavaś ca viśvādhipo rudro maharṣiḥ /",
  "GV05svetu_pu:80": "hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu // SvetUp_3.4 //",
  "GV05svetu_pu:81": "yā te rudra śivā tanūr aghorāpāpakāśinī /",
  "GV05svetu_pu:82": "tayā nas tanuvā śaṃtamayā giriśantābhicākaśīhi // SvetUp_3.5 //",
  "GV05svetu_pu:83": "yām iṣuṃ giriśanta haste bibharṣy astave /",
  "GV05svetu_pu:84": "śivāṃ giritra tāṃ kuru mā hiṃsīḥ puruṣaṃ jagat // SvetUp_3.6 //",
  "GV05svetu_pu:85": "tataḥ paraṃ brahma paraṃ bṛhantaṃ yathānikāyaṃ sarvabhūteṣu gūḍhaṃ /",
  "GV05svetu_pu:86": "viśvasyaikaṃ pariveṣṭitāram īśaṃ taṃ jñātvāmṛtā bhavanti // SvetUp_3.7 //",
  "GV05svetu_pu:87": "vedāham etaṃ puruṣaṃ mahāntam ādityavarṇaṃ tamasaḥ parastāt /",
  "GV05svetu_pu:88": "tam eva viditvāti mṛtyum eti nānyaḥ panthā vidyate 'yanāya // SvetUp_3.8 //",
  "GV05svetu_pu:89": "yasmāt paraṃ nāparam asti kiṃcid yasmān nāṇīyo na jyāyo 'sti kiṃcit /",
  "GV05svetu_pu:90": "vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam // SvetUp_3.9 //",
  "GV05svetu_pu:91": "tato yad uttarataraṃ yad arūpam anāmayam /",
  "GV05svetu_pu:92": "ya etad vidur amṛtās te bhavanti athetare duḥkham evāpiyanti // SvetUp_3.10 //",
  "GV05svetu_pu:93": "sarvānanaśirogrīvaḥ sarvabhūtaguhāśayaḥ /",
  "GV05svetu_pu:94": "sarvavyāpī sa bhagavāṃs tasmāt sarvagataḥ śivaḥ // SvetUp_3.11 //",
  "GV05svetu_pu:95": "mahān prabhur vai puruṣaḥ sattvasyaiṣa pravartakaḥ /",
  "GV05svetu_pu:96": "sunirmalām imāṃ prāptim īśāno jyotir avyayaḥ // SvetUp_3.12 //",
  "GV05svetu_pu:97": "aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ /",
  "GV05svetu_pu:98": "hṛdā manīṣā manasābhikḷpto ya etad vidur amṛtās te bhavanti // SvetUp_3.13 //",
  "GV05svetu_pu:99": "sahasraśīrṣā puruṣaḥ sahasrākṣaḥ sahasrapāt /",
  "GV05svetu_pu:100": "sa bhūmiṃ viśvato vṛtvā atyatiṣṭhad daśāṅgulam // SvetUp_3.14 //",
  "GV05svetu_pu:101": "puruṣa evedaṃ sarvaṃ yad bhūtaṃ yac ca bhavyam /",
  "GV05svetu_pu:102": "utāmṛtatvasyeśāno yad annenātirohati // SvetUp_3.15 //",
  "GV05svetu_pu:103": "sarvataḥpāṇipādaṃ tat sarvato'kṣiśiromukhaṃ /",
  "GV05svetu_pu:104": "sarvataḥśrutimal loke sarvam āvṛtya tiṣṭhati // SvetUp_3.16 //",
  "GV05svetu_pu:105": "sarvendriyaguṇābhāsaṃ sarvendriyavivarjitaṃ /",
  "GV05svetu_pu:106": "sarvasya prabhum īśānaṃ sarvasya śaraṇaṃ suhṛt // SvetUp_3.17 //",
  "GV05svetu_pu:107": "navadvāre pure dehī haṃso lelāyate bahiḥ /",
  "GV05svetu_pu:108": "vaśī sarvasya lokasya sthāvarasya carasya ca // SvetUp_3.18 //",
  "GV05svetu_pu:109": "apāṇipādo javano grahītā paśyaty acakṣuḥ sa śṛṇoty akarṇaḥ /",
  "GV05svetu_pu:110": "sa vetti vedyaṃ na ca tasyāsti vettā tam āhur agryaṃ puruṣaṃ mahāntam // SvetUp_3.19 //",
  "GV05svetu_pu:111": "aṇor aṇīyān mahato mahīyān ātmā guhāyāṃ nihito 'sya jantoḥ /",
  "GV05svetu_pu:112": "tam akratuṃ paśyati vītaśoko dhātuprasādān mahimānam īśam // SvetUp_3.20 //",
  "GV05svetu_pu:113": "vedāham etam ajaraṃ purāṇaṃ sarvātmānaṃ sarvagataṃ vibhutvāt /",
  "GV05svetu_pu:114": "janmanirodhaṃ pravadanti yasya brahmavādino hi pravadanti nityam // SvetUp_3.21 //",
  "GV05svetu_pu:116": "caturtho 'dhyāyaḥ",
  "GV05svetu_pu:117": "ya eko 'varṇo bahudhā śaktiyogād varṇān anekān nihitārtho dadhāti /",
  "GV05svetu_pu:118": "vi caiti cānte viśvam ādau sa devaḥ sa no buddhyā śubhayā saṃyunaktu // SvetUp_4.1 //",
  "GV05svetu_pu:119": "tad evāgnis tad ādityas tad vāyus tad u candramāḥ /",
  "GV05svetu_pu:120": "tad eva śukraṃ tad brahma tad āpas tat prajāpatiḥ // SvetUp_4.2 //",
  "GV05svetu_pu:121": "tvaṃ strī tvaṃ pumān asi tvaṃ kumāra uta vā kumārī /",
  "GV05svetu_pu:122": "tvaṃ jīrṇo daṇḍena vañcasi tvaṃ jāto bhavasi viśvatomukhaḥ // SvetUp_4.3 //",
  "GV05svetu_pu:123": "nīlaḥ pataṅgo harito lohitākṣas taḍidgarbha ṛtavaḥ samudrāḥ /",
  "GV05svetu_pu:124": "anādimāṃs tvaṃ vibhutvena vartase yato jātāni bhuvanāni viśvā // SvetUp_4.4 //",
  "GV05svetu_pu:125": "ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ /",
  "GV05svetu_pu:126": "ajo hy eko juṣamāṇo 'nuśete jahāty enāṃ bhuktabhogām ajo 'nyaḥ // SvetUp_4.5 //",
  "GV05svetu_pu:127": "dvā suparṇā sayujā sakhāyā samānaṃ vṛkṣaṃ pariṣasvajāte /",
  "GV05svetu_pu:128": "tayor anyaḥ pippalaṃ svādv atty anaśnann anyo abhicākaśīti // SvetUp_4.6 //",
  "GV05svetu_pu:129": "samāne vṛkṣe puruṣo nimagno anīśayā śocati muhyamānaḥ /",
  "GV05svetu_pu:130": "juṣṭaṃ yadā paśyaty anyam īśaṃ asya mahimānam iti vītaśokaḥ // SvetUp_4.7 //",
  "GV05svetu_pu:131": "ṛco akṣare parame vyoman yasmin devā adhi viśve niṣedhuḥ /",
  "GV05svetu_pu:132": "yas tan na veda kim ṛcā kariṣyati ya it tad vidus ta ime samāsate // SvetUp_4.8 //",
  "GV05svetu_pu:133": "chandāṃsi yajñāḥ kratavo vratāni bhūtaṃ bhavyaṃ yac ca vedā vadanti /",
  "GV05svetu_pu:134": "asmān māyī sṛjate viśvam etat tasmiṃś cānyo māyayā saṃniruddhaḥ // SvetUp_4.9 //",
  "GV05svetu_pu:135": "māyāṃ tu prakṛtiṃ vidyān māyinaṃ tu maheśvaraṃ /",
  "GV05svetu_pu:136": "tasyāvayavabhūtais tu vyāptaṃ sarvaṃ idaṃ jagat // SvetUp_4.10 //",
  "GV05svetu_pu:137": "yo yoniṃ-yonim adhitiṣṭhaty eko yasminn idaṃ saṃ ca vi caiti sarvam /",
  "GV05svetu_pu:138": "tam īśānaṃ varadaṃ devam īḍyaṃ nicāyyemāṃ śāntim atyantam eti // SvetUp_4.11 //",
  "GV05svetu_pu:139": "yo devānāṃ prabhavaś codbhavaś ca viśvādhiko rudro maharṣiḥ /",
  "GV05svetu_pu:140": "hiraṇyagarbhaṃ paśyata jāyamānaṃ sa no buddhyā śubhayā saṃyunaktu // SvetUp_4.12 //",
  "GV05svetu_pu:141": "yo devānām adhipo yasmiṃl lokā adhiśritāḥ /",
  "GV05svetu_pu:142": "ya īśe asya dvipadaś catuṣpadaḥ kasmai devāya haviṣā vidhema // SvetUp_4.13 //",
  "GV05svetu_pu:143": "sūkṣmātisūkṣmaṃ kalilasya madhye viśvasya sraṣṭāram anekarūpaṃ /",
  "GV05svetu_pu:144": "viśvasyaikaṃ pariveṣṭitāraṃ jñātvā śivaṃ śāntim atyantam eti // SvetUp_4.14 //",
  "GV05svetu_pu:145": "sa eva kāle bhuvanasya goptā viśvādhipaḥ sarvabhūteṣu gūḍhaḥ /",
  "GV05svetu_pu:146": "yasmin yuktā brahmarṣayo devatāś ca tam evaṃ jñātvā mṛtyupāśāṃś chinatti // SvetUp_4.15 //",
  "GV05svetu_pu:147": "ghṛtāt paraṃ maṇḍam ivātisūkṣmaṃ jñātvā śivaṃ sarvabhūteṣu gūḍhaṃ /",
  "GV05svetu_pu:148": "viśvasyaikaṃ pariveṣṭitāraṃ jñātvā devaṃ mucyate sarvapāśaiḥ // SvetUp_4.16 //",
  "GV05svetu_pu:149": "eṣa devo viśvakarmā mahātmā sadā janānāṃ hṛdaye saṃniviṣṭaḥ /",
  "GV05svetu_pu:150": "hṛdā manīṣā manasābhikḷpto ya etad vidur amṛtās te bhavanti // SvetUp_4.17 //",
  "GV05svetu_pu:151": "yadātamas tan na divā na rātrir na san na cāsac chiva eva kevalaḥ /",
  "GV05svetu_pu:152": "tad akṣaraṃ tat savitur vareṇyaṃ prajñā ca tasmāt prasṛtā purāṇī // SvetUp_4.18 //",
  "GV05svetu_pu:153": "nainam ūrdhvaṃ na tiryañcaṃ na madhye parijagrabhat /",
  "GV05svetu_pu:154": "na tasya pratimā asti yasya nāma mahad yaśaḥ // SvetUp_4.19 //",
  "GV05svetu_pu:155": "na saṃdṛśe tiṣṭhati rūpam asya na cakṣuṣā paśyati kaścanainaṃ /",
  "GV05svetu_pu:156": "hṛdā hṛdisthaṃ manasā ya enam evaṃ vidur amṛtās te bhavanti // SvetUp_4.20 //",
  "GV05svetu_pu:157": "ajāta ity evaṃ kaścid bhīruḥ prapadyate /",
  "GV05svetu_pu:158": "rudra yat dakṣiṇaṃ mukham tena māṃ pāhi nityam // SvetUp_4.21 //",
  "GV05svetu_pu:159": "mā nas toke tanaye mā na āyuṣi mā no goṣu mā no aśveṣu rīriṣaḥ /",
  "GV05svetu_pu:160": "vīrān mā no rudra bhāmito vadhīr haviṣmantaḥ sadam it tvā havāmahe // SvetUp_4.22 //",
  "GV05svetu_pu:162": "pañcamo 'dhyāyaḥ",
  "GV05svetu_pu:163": "dve akṣare brahmapare tv anante vidyāvidye nihite yatra gūḍhe /",
  "GV05svetu_pu:164": "kṣaraṃ tv avidyā hy amṛtaṃ tu vidyā vidyāvidye īśate yas tu so 'nyaḥ // SvetUp_5.1 //",
  "GV05svetu_pu:165": "yo yoniṃ yonim adhitiṣṭhaty eko viśvāni rūpāṇi yonīś ca sarvāḥ /",
  "GV05svetu_pu:166": "ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet // SvetUp_5.2 //",
  "GV05svetu_pu:167": "ekaikaṃ jālaṃ bahudhā vikurvann asmin kṣetre saṃharaty eṣa devaḥ /",
  "GV05svetu_pu:168": "bhūyaḥ sṛṣṭvā patayas tatheśaḥ sarvādhipatyaṃ kurute mahātmā // SvetUp_5.3 //",
  "GV05svetu_pu:169": "sarvā diśa ūrdhvam adhaś ca tiryak prakāśayan bhrājate yad vānaḍvān /",
  "GV05svetu_pu:170": "evaṃ sa devo bhagavān vareṇyo yonisvabhāvān adhitiṣṭhaty ekaḥ // SvetUp_5.4 //",
  "GV05svetu_pu:171": "yac ca svabhāvaṃ pacati viśvayoniḥ pācyāṃś ca sarvān pariṇāmayed yaḥ /",
  "GV05svetu_pu:172": "sarvam etad viśvam adhitiṣṭhaty eko guṇāṃś ca sarvān viniyojayed yaḥ // SvetUp_5.5 //",
  "GV05svetu_pu:173": "tad vedaguhyopaniṣatsu gūḍhaṃ tad brahmā vedate brahmayoniṃ /",
  "GV05svetu_pu:174": "ye pūrvaṃ devā ṛṣayaś ca tad vidus te tanmayā amṛtā vai babhūvuḥ // SvetUp_5.6 //",
  "GV05svetu_pu:175": "guṇānvayo yaḥ phalakarmakartā kṛtasya tasyaiva sa copabhoktā /",
  "GV05svetu_pu:176": "sa viśvarūpas triguṇas trivartmā prāṇādhipaḥ saṃcarati svakarmabhiḥ // SvetUp_5.7 //",
  "GV05svetu_pu:177": "aṅguṣṭhamātro ravitulyarūpaḥ saṃkalpāhaṃkārasamanvito yaḥ /",
  "GV05svetu_pu:178": "buddher guṇenātmaguṇena caiva ārāgramātro hy avaro 'pi dṛṣṭaḥ // SvetUp_5.8 //",
  "GV05svetu_pu:179": "vālāgraśatabhāgasya śatadhā kalpitasya ca /",
  "GV05svetu_pu:180": "bhāgo jīvaḥ sa vijñeyaḥ sa cānantyāya kalpate // SvetUp_5.9 //",
  "GV05svetu_pu:181": "naiva strī na pumān eṣa na caivāyaṃ napuṃsakaḥ /",
  "GV05svetu_pu:182": "yad yac charīram ādatte tena tena sa yujyate // SvetUp_5.10 //",
  "GV05svetu_pu:183": "saṃkalpanasparśanadṛṣṭimohair grāsāmbuvṛṣṭyā cātmavivṛddhijanma /",
  "GV05svetu_pu:184": "karmānugāny anukramena dehī sthāneṣu rūpāṇy abhisaṃprapadyate // SvetUp_5.11 //",
  "GV05svetu_pu:185": "sthūlāni sūkṣmāṇi bahūni caiva rūpāṇi dehī svaguṇair vṛṇoti /",
  "GV05svetu_pu:186": "kriyāguṇair ātmaguṇaiś ca teṣāṃ saṃyogahetur aparo 'pi dṛṣṭaḥ // SvetUp_5.12 //",
  "GV05svetu_pu:187": "anādyanantaṃ kalilasya madhye viśvasya sraṣṭāram anekarūpaṃ /",
  "GV05svetu_pu:188": "viśvasyaikaṃ pariveṣṭitāraṃ jñātvā devaṃ mucyate sarvapāśaiḥ // SvetUp_5.13 //",
  "GV05svetu_pu:189": "bhāvagrāhyam anīḍākhyaṃ bhāvābhāvakaraṃ śivaṃ /",
  "GV05svetu_pu:190": "kalāsargakaraṃ devaṃ ye vidus te jahus tanum // SvetUp_5.14 //",
  "GV05svetu_pu:192": "ṣaṣṭho 'dhyāyaḥ",
  "GV05svetu_pu:193": "svabhāvam eke kavayo vadanti kālaṃ tathānye parimuhyamānāḥ /",
  "GV05svetu_pu:194": "devasyaiṣa mahimā tu loke yenedaṃ bhrāmyate brahmacakram // SvetUp_6.1 //",
  "GV05svetu_pu:195": "yenāvṛtaṃ nityam idaṃ hi sarvaṃ jñaḥ kālakālo guṇī sarvavidyaḥ /",
  "GV05svetu_pu:196": "teneśitaṃ karma vivartate ha pṛthivyāptejo'nilakhāni cintyam // SvetUp_6.2 //",
  "GV05svetu_pu:197": "tat karma kṛtvā vinivartya bhūyas tattvasya tattvena sametya yogam /",
  "GV05svetu_pu:198": "ekena dvābhyāṃ tribhir aṣṭabhir vā kālena caivātmaguṇaiś ca sūkṣmaiḥ // SvetUp_6.3 //",
  "GV05svetu_pu:199": "ārabhya karmāṇi guṇānvitāni bhāvāṃś ca sarvān viniyojayed yaḥ /",
  "GV05svetu_pu:200": "teṣām abhāve kṛtakarmanāśaḥ karmakṣaye yāti sa tattvato 'nyaḥ // SvetUp_6.4 //",
  "GV05svetu_pu:201": "ādiḥ sa saṃyoganimittahetuḥ paras trikālād akalo 'pi dṛṣṭaḥ /",
  "GV05svetu_pu:202": "taṃ viśvarūpaṃ bhavabhūtam īḍyaṃ devaṃ svacittastham upāsya pūrvam // SvetUp_6.5 //",
  "GV05svetu_pu:203": "sa vṛkṣakālākṛtibhiḥ paro 'nyo yasmāt prapañcaḥ parivartate 'yaṃ /",
  "GV05svetu_pu:204": "dharmāvahaṃ pāpanudaṃ bhageśaṃ jñātvātmastham amṛtaṃ viśvadhāma // SvetUp_6.6 //",
  "GV05svetu_pu:205": "tam īśvarāṇāṃ paramaṃ maheśvaraṃ taṃ devatānāṃ paramaṃ ca daivataṃ /",
  "GV05svetu_pu:206": "patiṃ patīnāṃ paramaṃ parastād vidāma devaṃ bhuvaneśam īḍyam // SvetUp_6.7 //",
  "GV05svetu_pu:207": "na tasya kāryaṃ karaṇaṃ ca vidyate na tatsamaś cābhyadhikaś ca dṛśyate /",
  "GV05svetu_pu:208": "parāsya śaktir vividhaiva śrūyate svābhāvikī jñānabalakriyā ca // SvetUp_6.8 //",
  "GV05svetu_pu:209": "na tasya kaścit patir asti loke na ceśitā naiva ca tasya liṅgaṃ /",
  "GV05svetu_pu:210": "sa kāraṇaṃ karaṇādhipādhipo na cāsya kaścij janitā na cādhipaḥ // SvetUp_6.9 //",
  "GV05svetu_pu:211": "yas tantunābha iva tantubhiḥ pradhānajaiḥ svabhāvataḥ /",
  "GV05svetu_pu:212": "deva ekaḥ svam āvṛṇoti sa no dadhād brahmāpyayam // SvetUp_6.10 //",
  "GV05svetu_pu:213": "eko devaḥ sarvabhūteṣu gūḍhaḥ sarvavyāpī sarvabhūtāntarātmā /",
  "GV05svetu_pu:214": "karmādhyakṣaḥ sarvabhūtādhivāsaḥ sākṣī cetā kevalo nirguṇaś ca // SvetUp_6.11 //",
  "GV05svetu_pu:215": "eko vaśī niṣkriyāṇāṃ bahūṇām ekaṃ bījaṃ bahudhā yaḥ karoti /",
  "GV05svetu_pu:216": "tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣāṃ // SvetUp_6.12 //",
  "GV05svetu_pu:217": "nityo nityānāṃ cetanaś cetanānām eko bahūnāṃ yo vidadhāti kāmān /",
  "GV05svetu_pu:218": "tat kāraṇaṃ sāṃkhyayogādhigamyaṃ jñātvā devaṃ mucyate sarvapāśaiḥ // SvetUp_6.13 //",
  "GV05svetu_pu:219": "na tatra sūryo bhāti na candratārakaṃ nemā vidyuto bhānti kuto 'yam agniḥ /",
  "GV05svetu_pu:220": "tam eva bhāntam anubhāti sarvaṃ tasya bhāsā sarvam idaṃ vibhāti // SvetUp_6.14 //",
  "GV05svetu_pu:221": "eko haṃso bhuvanasyāsya madhye sa evāgniḥ salile saṃniviṣṭaḥ /",
  "GV05svetu_pu:222": "tam eva viditvāti mṛtyum eti nānyaḥ panthā vidyate 'yanāya // SvetUp_6.15 //",
  "GV05svetu_pu:223": "sa viśvakṛd viśvavid ātmayonir jñaḥ kālakālo guṇī sarvavidyaḥ /",
  "GV05svetu_pu:224": "pradhānakṣetrajñapatir guṇeśaḥ saṃsāramokṣasthitibandhahetuḥ // SvetUp_6.16 //",
  "GV05svetu_pu:225": "sa tanmayo hy amṛta īśasaṃstho jñaḥ sarvago bhuvanasyāsya goptā /",
  "GV05svetu_pu:226": "sa īśe asya jagato nityam eva nānyo hetur vidyata īśanāya // SvetUp_6.17 //",
  "GV05svetu_pu:227": "yo brahmāṇaṃ vidadhāti pūrvaṃ yo vai vedāṃś ca prahiṇoti tasmai /",
  "GV05svetu_pu:228": "taṃ ha devam ātmabuddhiprakāśaṃ mumukṣur vai śaraṇam ahaṃ prapadye // SvetUp_6.18 //",
  "GV05svetu_pu:229": "niṣkalaṃ niṣkriyaṃ śāntaṃ niravadyaṃ nirañjanam /",
  "GV05svetu_pu:230": "amṛtasya paraṃ setuṃ dagdhendhanam ivānalam // SvetUp_6.19 //",
  "GV05svetu_pu:231": "yadā carmavad ākāśaṃ veṣṭayiṣyanti mānavāḥ /",
  "GV05svetu_pu:232": "tadā devam avijñāya duḥkhasyānto bhaviṣyati // SvetUp_6.20 //",
  "GV05svetu_pu:233": "tapaḥprabhāvād devaprasādāt brahma ha śvetāśvataro 'tha vidvān /",
  "GV05svetu_pu:234": "atyāśramibhyaḥ paramaṃ pavitraṃ provāca samyag ṛṣisaṅghajuṣṭam // SvetUp_6.21 //",
  "GV05svetu_pu:235": "vedānte paramaṃ guhyaṃ purākalpe pracoditam /",
  "GV05svetu_pu:236": "nāpraśāntāya dātavyaṃ nāputrāyāśiṣyāya vā punaḥ // SvetUp_6.22 //",
  "GV05svetu_pu:237": "yasya deve parā bhaktir yathā deve tathā gurau /",
  "GV05svetu_pu:238": "tasyaite kathitā hy arthāḥ prakāśante mahātmanaḥ prakāśante mahātmanaḥ // SvetUp_6.23 //"
}