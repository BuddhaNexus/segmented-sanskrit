{
  "S04n290:0": "5 sudurjayā nāma pañcamī bhūmiḥ |",
  "S04n290:1": "vajragarbha āha - yo'yaṃ bhavanto jinaputrā bodhisattvaścaturthyāṃ bodhisattvabhūmau suparipūrṇamārgaḥ pañcamīṃ bodhisattvabhūmimavatarati,",
  "S04n290:2": "sa daśabhiścittāśayaviśuddhisamatābhiravatarati |",
  "S04n290:3": "katamābhirdaśabhiḥ?",
  "S04n290:4": "yaduta atītabuddhadharmaviśuddhyāśayasamatayā ca anāgatabuddhadharmaviśuddhyāśayasamatayā ca pratyutpannabuddhadharmaviśuddhyāśayasamatayā ca śīlaviśuddhyāśayasamatayā ca cittaviśuddhyāśayasamatayā ca dṛṣṭikāṅkṣāvimativilekhāpanayanaviśuddhyāśayasamatayā ca mārgāmārgajñānaviśuddhyāśayasamatayā ca pratipatprahāṇājñānaviśuddhyāśayasamatayā ca sarvabodhipakṣyadharmottarottaravibhāvanaviśuddhyāśayasamatayā ca sarvasattvaparipācanaviśuddhyāśayasamatayā ca |",
  "S04n290:5": "ābhirdaśabhiścittāśayaviśuddhisamatābhiravatarati |",
  "S04n290:6": "sa khalu punarbhavanto jinaputrā bodhisattvaḥ pañcamīṃ bodhisattvabhūmimanuprāptaḥ eṣāmeva bodhipakṣyāṇāṃ mārgāṅgānāṃ suparikarmakṛtatvātsupariśodhitādhyāśayatvācca bhūya uttarakālamārgaviśeṣamabhiprārthayamānastathatvānupratipannaśca praṇidhānabalādhānataśca kṛpāmaitrībhyāṃ sarvasattvāparityāgataśca puṇyavijñānasaṃbhāropacayataśca apratiprasrabdhitaśca upāyakauśalyābhinirhārataśca uttarottarabhūmyavabhāsālocanataśca tathāgatādhiṣṭhānasaṃpratyeṣaṇataśca smṛtimatigatibuddhibalādhānataśca apratyudāvartanīyamanasikāro bhūtvā idaṃ duḥkhamāryasatyamiti yathābhūtaṃ prajānāti |",
  "S04n290:7": "ayaṃ duḥkhasamudayaḥ āryasatyamiti yathābhūtaṃ prajānāti |",
  "S04n290:8": "ayaṃ duḥkhanirodhaḥ āryasatyamiti yathābhūtaṃ prajānāti |",
  "S04n290:9": "iyaṃ duḥkhanirodhagāminī pratipadāryasatyamiti yathābhūtaṃ prajānāti |",
  "S04n290:10": "sa saṃvṛtisatyakuśalaśca bhavati |",
  "S04n290:11": "paramārthasatyakuśalaśca bhavati |",
  "S04n290:12": "lakṣaṇasatyakuśalaśca bhavati |",
  "S04n290:13": "vibhāgasatyakuśalaśca bhavati |",
  "S04n290:14": "nistīraṇasatyakuśalaśca bhavati |",
  "S04n290:15": "vastusatyakuśalaśca bhavati |",
  "S04n290:16": "prabhavasatyakuśalaśca bhavati |",
  "S04n290:17": "kṣayānutpādasatyakuśalaśca bhavati |",
  "S04n290:18": "mārgajñānāvatārasatyakuśalaśca bhavati |",
  "S04n290:19": "sarvabodhisattvabhūmikramānusaṃdhiniṣpādanatayā yāvattathāgatajñānasamudayasatyakuśalaśca bhavati |",
  "S04n290:20": "sa parasattvānāṃ yathāśayasaṃtoṣaṇātsaṃvṛtisatyaṃ prajānāti |",
  "S04n290:21": "ekanayasamavasaraṇātparamārthasatyaṃ prajānāti |",
  "S04n290:22": "svasāmanyalakṣaṇānubodhāllakṣaṇasatyaṃ prajānāti |",
  "S04n290:23": "dharmavibhāgavyavasthānānubodhādvibhāgasatyaṃ prajānāti |",
  "S04n290:24": "skandhadhātvāyatanavyavasthānānubodhānnistīraṇasatyaṃ prajānāti |",
  "S04n290:25": "cittaśarīraprapīḍanopanipātitatvādvastusatyam,",
  "S04n290:26": "gatisaṃdhisaṃbandhanatvātprabhavasatyam,",
  "S04n290:27": "sarvajvaraparidāhātyantopaśamātkṣayānutpādasatyam,",
  "S04n290:28": "advayānutpādasatyam,",
  "S04n290:29": "advayābhinirhāranmārgajñānāvatārasatyam,",
  "S04n290:30": "sarvākārābhisaṃbodhitsarvabodhisattvabhūmikramānusaṃdhiniṣpādanatayā yāvattathāgatajñānasamudayasatyaṃ prajānāti adhimuktijñānabalādhānānna khalu punarniravaśeṣajñānāt ||",
  "S04n290:31": "sa evaṃ satyakauśalyajñānābhinirhṛtayā buddhyā sarvasaṃskṛtaṃ riktaṃ tucchaṃ mṛṣā moṣadharma avisaṃvādakaṃ bālālāpanamiti yathābhūtaṃ prajānāti |",
  "S04n290:32": "tasya bhūyasyā mātrayā sattveṣu mahākaruṇā abhimukhībhavati,",
  "S04n290:33": "mahāmaitryālokaśca prādurbhavati ||",
  "S04n290:34": "sa evaṃ jñānabalādhanaprāptaḥ sarvasattvasāpekṣo buddhajñānābhilāṣī pūrvāntāparāntaṃ sarvasaṃskāragatasya pratyavekṣate yathā pūrvāntato'vidyābhavatṛṣṇāprasṛtānāṃ sattvānāṃ saṃsārasroto'nuvāhināṃ skandhālayānucchalitānāṃ duḥkhaskandho vivardhate,",
  "S04n290:35": "nirātmā niḥsattvo nirjīvo niṣpoṣo niṣpudgala ātmātmīyavigataḥ,",
  "S04n290:36": "taṃ yathābhūtaṃ prajānāti |",
  "S04n290:37": "yathā ca anāgatasyaiva asatsaṃmohābhilāṣasya vyavacchedaḥ paryanto niḥsaraṇaṃ nāstyasti ca,",
  "S04n290:38": "tacca yathābhūtaṃ prajānāti ||",
  "S04n290:39": "tasyaivaṃ bhavati - āścaryaṃ yāvadajñānasamūḍhā bateme bālapṛthagjanāḥ,",
  "S04n290:40": "yeṣāmasaṃkhyeyā ātmabhāvā niruddhāḥ,",
  "S04n290:41": "nirudhyante nirotsyante ca |",
  "S04n290:42": "evaṃ ca kṣīyamāṇāḥ kāye na nirvidamutpādayanti |",
  "S04n290:43": "bhūyasyā mātrayā duḥkhayantraṃ vivardhayanti |",
  "S04n290:44": "saṃsārasrotasaśca mahābhayānna nivartante |",
  "S04n290:45": "skandhālayaṃ ca notsṛjanti |",
  "S04n290:46": "dhātūragebhyaśca ga nirvidyante |",
  "S04n290:47": "nandīrāgataścārakaṃ ca nāvabudhyante |",
  "S04n290:48": "ṣaḍāyatanaśūnyagrāmaṃ ca na vyavalokayanti |",
  "S04n290:49": "ahaṃkāramamakārābhiniveśānuśayaṃ ca na prajahanti |",
  "S04n290:50": "mānadṛṣṭiśalyaṃ ca noddharanti |",
  "S04n290:51": "rāgadveṣamohajvalanaṃ ca na praśamayanti |",
  "S04n290:52": "avidyāmohāndhakāraṃ ca na vidhamayanti |",
  "S04n290:53": "tṛṣṇārṇavaṃ ca nocchoṣayanti |",
  "S04n290:54": "daśabalasārthavāhaṃ ca na paryeṣante |",
  "S04n290:55": "mārāśayagahanānugataśca saṃsārasāgare vividhākuśalavitarkagrāhākule pariplavante |",
  "S04n290:56": "apratiśaraṇāstathā saṃvegamāpadyante,",
  "S04n290:57": "bahūni duḥkhāni pratyanubhavanti yaduta jātijarāvyādhimaraṇaśokaparidevaduḥkhadaurmanasyopāyāsān |",
  "S04n290:58": "hanta ahameṣāṃ sattvānāṃ duḥkhārtānāmanāthānāmatrāṇānāmaśaraṇānāmalayanānāmaparāyaṇānāmandhānāmavidyāṇḍakośapaṭalaparyavanaddhānāṃ tamobhibhūtānāmarthāya eko'dvitīyo bhūtvā tathārūpaṃ puṇyajñānasaṃbhāropacayaṃ bibharmi,",
  "S04n290:59": "yathārūpeṇa puṇyajñānasaṃbhāropacayena saṃbhṛtena ime sarvasattvā atyantaviśuddhimanuprāpnuyuḥ,",
  "S04n290:60": "yāvaddaśabalabalatāmasaṅgajñānaniṣṭhāmanuprāpnuyuriti ||",
  "S04n290:61": "sa evaṃ suvilokitajñānābhinirhṛtayā buddhyā yatkiṃcit kuśalamūlabhārabhate,",
  "S04n290:62": "tatsarvasattvaparitrāṇāyārabhate |",
  "S04n290:63": "sarvasattvahitāya sarvasattvasukhāya sarvasattvānukampāyai sarvasattvānupadravāya sarvasattvaparimocanāya sarvasattvānukarṣāya sarvasattvaprasādanāya sarvasattvavinayāya sarvasattvaparinirvāṇāyārabhate ||",
  "S04n290:64": "sa bhūyasyā mātrayā asyāṃ pañcamyāṃ sudurjayāyāṃ bodhisattvabhūmau sthito bodhisattvaḥ smṛtimāṃśca bhavati,",
  "S04n290:65": "asaṃpramoṣadharmatayā matimāṃśca bhavati,",
  "S04n290:66": "suviniścitajñānatayā gatimāṃśca bhavati,",
  "S04n290:67": "sūtrārthagatisaṃdhāyabhāṣitāvabodhatayā hrīmāṃśca bhavati,",
  "S04n290:68": "ātmaparānurakṣaṇatayā dhṛtimāṃśca bhavati,",
  "S04n290:69": "saṃvaracāritrānutsargatayā buddhimāṃśca bhavati,",
  "S04n290:70": "sthānāsthānakauśalyasuvicāritatayā jñānānugataśca bhavati,",
  "S04n290:71": "aparapraṇeyatayā prajñānugataśca bhavati,",
  "S04n290:72": "arthānarthasaṃbhedapadakuśalatayā abhijñānirhāraprāptaśca bhavati,",
  "S04n290:73": "bhāvanābhinirhārakuśalatayā upāyakuśalaśca bhavati lokānuvartanatayā |",
  "S04n290:74": "atṛptaśca bhavati puṇyasaṃbhāropacayatayā |",
  "S04n290:75": "apratiprasrabdhavīryaśca bhavati jñānasaṃbhāraparyeṣaṇatayā |",
  "S04n290:76": "aparikhinnāśayaśca bhavati mahāmaitrīkṛpāsaṃbhārasaṃbhṛtatayā |",
  "S04n290:77": "aśithilaparyeṣaṇābhiyuktaśca bhavati tathāgatabalavaiśāradyāveṇikabuddhadharmaparyeṣaṇatayā |",
  "S04n290:78": "svabhinirhṛtamanasikārānugataśca bhavati buddhakṣetraviṭhapanālaṃkārābhinirhṛtatayā |",
  "S04n290:79": "vicitrakuśalakriyābhiyuktaśca bhavati lakṣaṇānuvyañjanasamudānayanatayā |",
  "S04n290:80": "satatasamitaṃ svabhiyuktaśca bhavati tathāgatakāyavākcittālaṃkāraparyeṣaṇatayā |",
  "S04n290:81": "mahāgauravopasthānaśīlaśca bhavati sarvabodhisattvadharmabhaṇākaśuśrūṣaṇatayā |",
  "S04n290:82": "apratihatacittaśca bhavati bodhicittamahopāyakauśalyasaṃdhyupasaṃhitalokapracāratayā |",
  "S04n290:83": "rātriṃdivamanyacittaparivarjitaśca bhavati sarvasattvaparipācanābhiyogatayā ||",
  "S04n290:84": "sa evamabhiyukto dānenāpi sattvān paripācayati,",
  "S04n290:85": "priyavadyatayāpi,",
  "S04n290:86": "arthakriyayāpi,",
  "S04n290:87": "samānārthatayāpi,",
  "S04n290:88": "rūpakāyasaṃdarśanenāpi,",
  "S04n290:89": "dharmadeśanayāpi,",
  "S04n290:90": "bodhisattvacaryāprabhāvanayāpi,",
  "S04n290:91": "tathāgatamāhātmyaprakāśanatayāpi,",
  "S04n290:92": "saṃsāradoṣasaṃdarśanenāpi,",
  "S04n290:93": "buddhajñānānuśaṃsāparikīrtanenāpi,",
  "S04n290:94": "maharddhivikurvaṇābhinirhāraṇānopacārakriyāprayogairapi sattvān paripācayati |",
  "S04n290:95": "sa evaṃ sattvaparipācanābhiyukto buddhajñānānugatacittasaṃtāno'pratyudāvartanīyakuśalamūlaprayogo vaiśeṣikadharmaparimārgaṇābhiyuktaḥ yānīmāni sattvahitāni loke pracaranti,",
  "S04n290:96": "tadyathā - lipiśāstramudrāsaṃkhyāgaṇanānikṣepādīni nānādhātutantracikitsātantrāṇi śoṣāpasmārabhūtagrahapratiṣedhakāni viṣavetālaprayogapratighātakāni kāvyanāṭakākhyānagāndharvetihāsasaṃpraharṣaṇāni grāmanagarodyānanadīsarastaḍāgapuṣkariṇīpuṣpaphalauṣadhivanaṣaṇḍābhinirhārāṇi suvarṇarūpyamaṇimuktāvaiḍūryaśaṅkhaśilāpravālaratnākaranidarśanāni candrasūryagrahajyotirnakṣatrabhūmicālamṛgaśakunisvapnanimittāni pradeśapraveśāni sarvāṅgapratyaṅgalakṣaṇāni cārānucāraprayoganimittāni saṃvaracāritrasthānadhyānābhijñāpramāṇārūpyasthānāni,",
  "S04n290:97": "yāni cānyānyapi aviheṭhanāvihiṃsāsaṃprayuktāni sarvasattvahitasukhāvahāni,",
  "S04n290:98": "tānyapyabhinirharati kāruṇikatayā anupūrvabuddhadharmapratiṣṭhāpanāya ||",
  "S04n290:99": "tasya asyāṃ sudurjayāyāṃ bodhisattvabhūmau sthitasya bodhisattvasya....peyālaṃ...pariṇāmayati |",
  "S04n290:100": "tāṃśca tathāgatānarhataḥ samyaksaṃbuddhān paryupāsate,",
  "S04n290:101": "teṣāṃ ca sakāśād gauravacitrīkāreṇa satkṛtya dharmadeśanāṃ śṛṇoti udgṛhṇāti dhārayati |",
  "S04n290:102": "śrutvā ca yathābalaṃ yathābhajamānaṃ pratipatyā saṃpādayati |",
  "S04n290:103": "bhūyastvena ca teṣāṃ tathāgatānāṃ śāsane pravrajati |",
  "S04n290:104": "pravrajitaśca śrutadhārī dharmabhāṇako bhavati |",
  "S04n290:105": "sa bhūyasyā mātrayā śrutācāradhāraṇīpratilabdho dharmabhāṇako bhavati anekeṣāṃ ca buddhakoṭiniyutaśatasahasrāṇāmantike anekakalpakoṭiniyutaśatasahasrāṇyasaṃpramoṣatayā |",
  "S04n290:106": "tasya asyāṃ sudurjayāyāṃ bodhisattvabhūmau sthitasya anekān kalpāṃstāni kuśalamūlānyuttapyante pariśudhyanti prabhāsvaratarāṇi ca bhavanti,",
  "S04n290:107": "anekāni kalpaśatāni... |",
  "S04n290:108": "tasya tāni kuśalamūlānyuttapyante pariśuddhyanti prabhāsvaratarāṇi ca bhavanti |",
  "S04n290:109": "tadyathāpi nāma bhavanto jinaputrāstadeva jātarūpaṃ musārgalvasṛṣṭaṃ bhūyasyā mātrayottapyate pariśudhyati prabhāsvarataraṃ bhavati,",
  "S04n290:110": "evameva bhavanto jinaputrā bodhisattvasya asyāṃ sudurjayāyāṃ bodhisattvabhūmau sthitasya tāni kuśalamūlānyupāyaprajñāvicāritāni bhūyasyā mātrayottapyante pariśuddhyanti,",
  "S04n290:111": "prabhāsvaratarāṇi ca bhavanti,",
  "S04n290:112": "jñānaprayogaguṇābhinirhārādasaṃhāryavicāritatamāni ca bhavanti |",
  "S04n290:113": "tadyathāpi nāma bhavanto jinaputrāścandrasūryagrahajyotirnakṣatrāṇāṃ vimānālokaprabhavātamaṇḍalībhirasaṃhāryā bhavati mārutāsādhāraṇā ca,",
  "S04n290:114": "evameva bhavanto jinaputrā bodhisattvasya asyāṃ sudurjayāyāṃ bodhisattvabhūmau sthitasya tāni kuśalamūlānyupāyaprajñājñānacittavicāraṇānugatānyasaṃhāryāṇi bhavanti,",
  "S04n290:115": "sarvaśrāvakapratyekabuddhairlaukikāsādhāraṇāni ca bhavanti |",
  "S04n290:116": "tasya daśabhyaḥ pāramitābhyo dhyānapāramitā atiriktatamā bhavati,",
  "S04n290:117": "na ca pariśeṣāsu na samudāgacchati yathābalaṃ yathābhajamānam |",
  "S04n290:118": "iyaṃ bhavanto jinaputrā bodhisattvasya sudurjayā nāma pañcamī bodhisattvabhūmiḥ samāsanirdeśataḥ,",
  "S04n290:119": "yasyāṃ pratiṣṭhito bodhisattvo bhūyastvena saṃtuṣito bhavati,",
  "S04n290:120": "devarājaḥ kṛtī prabhuḥ sattvānāṃ sarvatīrthyāyatanavinivartanāya kuśalaḥ sattvān satyeṣu pratiṣṭhāpayitum | yatkiṃcit..... ||",
  "S04n290:121": "sudurjayā nām pañcamī bhūmiḥ ||"
}