{
  "S04n422:0": "8 devakulopanayanaparivarto'ṣṭamaḥ |",
  "S04n422:1": "iti hi bhikṣavo yāmeva rātriṃ bodhisattvo jātastasyāmeva rātryāṃ viṃśati kanyāsahasrāṇi kṣatriyabrāhmaṇanaigamagṛhapatimahāśālakuleṣu jātāḥ |",
  "S04n422:2": "tāśca sarvā mātāpitṛbhirbodhisattvāya dattā upasthānaparicaryāyai |",
  "S04n422:3": "viṃśati ca kanyāsahasrāṇi rājñā śuddhodanena dattāni bodhisattvasyopasthānaparicaryāyai |",
  "S04n422:4": "viṃśati ca kanyāsahasrāṇi mitrāmātyātmajñātisālohitairdattāni bodhisattvasyopasthānaparicaryāyai |",
  "S04n422:5": "viṃśati ca kanyāsahasrāṇi amātyapārṣadyairdattāni bodhisattvasyopasthānaparicaryāyai ||",
  "S04n422:6": "tadā ca bhikṣavo mahallakamahallikāḥ śākyāḥ saṃnipatya rājānaṃ śuddhodanamupasaṃkramyaivamāhuḥ-yatkhalu deva jānīyāḥ-devakulaṃ kumāra upanīyatāmiti |",
  "S04n422:7": "rājā āha-sādhu,",
  "S04n422:8": "upanīyatāṃ kumāraḥ |",
  "S04n422:9": "tena hi maṇḍyatāṃ nagaram |",
  "S04n422:10": "upaśobhyantāṃ vīthicatvaraśṛṅgāṭakāntarāpaṇarathyāmukhāni |",
  "S04n422:11": "apanīyantāmamaṅgalyāḥ kāṇakubjabadhirāndhamūkavisaṃsthitavirūparūpā aparipūrṇendriyāḥ |",
  "S04n422:12": "upanāmyantāṃ maṅgalāni |",
  "S04n422:13": "ghuṣyantāṃ puṇyabheryaḥ |",
  "S04n422:14": "tāḍyantāṃ maṅgalyaghaṇṭāḥ |",
  "S04n422:15": "samalaṃkriyantāṃ puravaradvārāṇi |",
  "S04n422:16": "vādyantāṃ sumanojñatūryatālāvacarāṇi |",
  "S04n422:17": "saṃnipātyantāṃ sarvakoṭṭarājānaḥ |",
  "S04n422:18": "ekībhavantu śreṣṭhigṛhapatyamātyadauvārikapāriṣadyāḥ |",
  "S04n422:19": "yujyantāṃ kanyārathāḥ |",
  "S04n422:20": "upanāmyantāṃ pūrṇakumbhāḥ |",
  "S04n422:21": "saṃnipātyantāmadhīyānā brāhmaṇāḥ |",
  "S04n422:22": "alaṃkriyantāṃ devakulāni |",
  "S04n422:23": "iti hi bhikṣavo yathoktapūrvaṃ sarvaṃ kṛtamabhūt ||",
  "S04n422:24": "tato rājā śuddhodanaḥ svagṛhaṃ praviśya mahāprajāpatīṃ gautamīmāmantryaivamāha-alaṃkriyantāṃ kumāraḥ devakulamupaneṣyata iti |",
  "S04n422:25": "sādhviti pratiśrutya mahāprajāpatī gautamī kumāraṃ maṇḍayati sma ||",
  "S04n422:26": "tataḥ kumāro maṇḍyamānaḥ prahasitavadano vyapagatabhṛkuṭikaḥ paramamadhurayā vācā mātṛsvasāramevamāha-amba kutrāhamupaneṣyata iti |",
  "S04n422:27": "āha-devakulaṃ putreti |",
  "S04n422:28": "tataḥ kumāraḥ smitamupadarśayan prahasitavadano mātṛsvasāraṃ gāthābhiradhyabhāṣata—",
  "S04n422:29": "jātasya mahyamiha kampita trisahasraṃ",
  "S04n422:30": "śakraśca brahma asurāśca mahoragāśca |",
  "S04n422:31": "candraśca sūrya tatha vaiśravaṇaḥ kumāro",
  "S04n422:32": "mūrdhnā krameṣu nipatitva namasyayanti ||1 ||",
  "S04n422:33": "katamo'nyu deva mama uttari yo viśiṣṭo",
  "S04n422:34": "yasmin mama praṇayase tvamihādya amba |",
  "S04n422:35": "devātideva ahu uttamu sarvadevaiḥ",
  "S04n422:36": "devo na me'sti sadṛśaḥ kuta uttaraṃ vā ||2 ||",
  "S04n422:37": "lokānuvartana pratī iti amba yāsye",
  "S04n422:38": "dṛṣtvā vikurvita mamā janatā udagrāḥ |",
  "S04n422:39": "adhimātru gaurava kariṣyati citrakāraḥ",
  "S04n422:40": "jñāsyanti devamanujā svaya devadevaḥ ||3 ||",
  "S04n422:41": "iti hi bhikṣavaḥ sarvairvarṇaiḥ stutimaṅgalaiḥ pratyupasthitairaparimitālaṃkārālaṃkṛteṣu vīthicatvaraśṛṅgāṭakāntarāpaṇamukheṣvantaḥpure kumārasya rathamalaṃkṛtya rājā śuddhodano brāhmaṇanaigamaśreṣṭhigṛhapatyamātyakoṭṭarājadauvārikapāriṣadyamitrajñātiparivṛtaḥ puraskṛto dhūpanadhūpitena muktapuṣpābhikīrṇena hayagajarathapattikalilenocchritachatradhvajapatākena nānātūryasaṃpravāditena mārgeṇa kumāraṃ gṛhītvā gacchati sma |",
  "S04n422:42": "devatāśatasahasrāṇi bodhisattvasya rathaṃ vahanti sma |",
  "S04n422:43": "anekāni ca devaputrāpsaraḥkoṭiniyutaśatasahasrāṇi gaganatalagatāni puṣpavarṣāṇyabhipravarṣanti sma |",
  "S04n422:44": "tūryāṇi ca pravādayanti sma |",
  "S04n422:45": "iti hi rājā śuddhodano mahatā rājavyūhena mahatā rājarddhyā mahatā rājānubhāvena kumāraṃ gṛhītvā devakulaṃ praviśati sma |",
  "S04n422:46": "samanantarapratiṣṭhāpitaśca bodhisattvena dakṣiṇaścaraṇayoḥ kramatalastasmin devakule atha tā acetanyo devapratimāḥ tadyathā-śivaskandanārāyaṇakuberacandrasūryavaiśravaṇaśakrabrahmalokapālaprabhṛtayaḥ pratimāḥ-sarvāḥ svebhyaḥ svebhyaḥ sthānebhyo vyutthāya bodhisattvasya kramatalayornipatanti sma |",
  "S04n422:47": "tatra devamanuṣyaśatasahasrāṇi hīhīkārakilakilāpramukhaiḥ prakṣveḍitaśatasahasrāṇi prāmuñcan |",
  "S04n422:48": "cailavikṣepāṇi cākārṣuḥ |",
  "S04n422:49": "sarvaṃ ca kapilavastumahānagaraṃ ṣaṅvikāraṃ prākampitam |",
  "S04n422:50": "divyāni ca kusumāni prāvarṣan |",
  "S04n422:51": "tūryaśatasahasrāṇi cāghaṭṭitāni praṇeduḥ |",
  "S04n422:52": "yeṣāṃ ca devānāṃ tāḥ pratimāḥ,",
  "S04n422:53": "te sarve svasvarūpamupadarśyemā gāthā abhāṣata—",
  "S04n422:54": "no merū girirāja parvatavaro jātū name sarṣape",
  "S04n422:55": "no vā sāgara nāgarājanilayo jātū name goṣpade |",
  "S04n422:56": "candrāditya prabhaṃkarā prabhakarā khadyotake no name",
  "S04n422:57": "prajñāpuṇyakulodito guṇadharaḥ kasmānname devate ||4 ||",
  "S04n422:58": "yadvat sarṣapa goṣpade va salilaṃ khadyotakā vā bhavet",
  "S04n422:59": "evaṃ ca trisahasra devamanujā ye keci mānāśritāḥ |",
  "S04n422:60": "merūsāgaracandrasūryasadṛśo loke svayaṃbhūttamo",
  "S04n422:61": "yaṃ loko hyabhivandya lābha labhate svargaṃ tathā nirvṛtim ||5 ||",
  "S04n422:62": "asmin khalu punarbhikṣavo bodhisattvena mahāsattvena devakule praveśe saṃdarśyamāne dvātriṃśatāṃ devaputraśatasahasrāṇāmanuttarāyāṃ samyaksaṃbodhau cittānyutpadyante |",
  "S04n422:63": "ayaṃ bhikṣavo heturayaṃ pratyayo yenopekṣako bodhisattvo bhavati sma devakulamupanīyamāna iti ||",
  "S04n422:64": "iti śrīlalitavistare devakulopanayanaparivarto nāma aṣṭamo'dhyāyaḥ ||"
}