{
  "S04n412:0": "V dāna-parivarto nāma pañcamaḥ",
  "S04n412:1": "sa ca punaḥ kulaputra mahākāruṇiko bodhisattvo mahāsattvo ratnagarbhasya tathāgatasya pañcamaṇḍalena pādau śirasā vanditvā ratnagarbhasya tathāgatasya purato niṣasāda ratnagarbhaṃ tathāgataṃ paripṛcchat - “samādhānamukhanirdeśasaṃbhāraviśuddhimukho dharmaparyāyo bodhisattvānāṃ mārgo bhagavatā nirdiṣṭaḥ;",
  "S04n412:2": "kiyatā bhadanta bhagavan samādhānamukhanirdeśasaṃbhāraviśuddhimukho dharmaparyāyo bodhisattvānāṃ mārgo bhagavatā nirdiṣṭaḥ?",
  "S04n412:3": "; kiyatā bhadanta bhagavan samādhānamukhanirdeśasaṃbhāraviśuddhimukho dharmaparyāyaḥ paripūrṇo bhavati?",
  "S04n412:4": "; kiyadrūpeṇa vā bhadanta bhagavan saṃbhāreṇa samanvāgataḥ kulaputro vā kuladuhitā vā dṛḍhapratiṣṭhito bhavati?",
  "S04n412:5": "; kiyadrūpeṇa samādhānamukhanirdeśanālaṅkṛto bhavati?",
  "S04n412:6": "“ sa bhoḥ punaḥ kulaputra ratnagarbhastathāgato'rhan samyaksaṃbuddho mahākāruṇikaṃ bodhisattvametadavocat - “sādhu sādhu mahākāruṇika bhadrakaḥ praśnaḥ kalyāṇaṃ te pratibhānaṃ |",
  "S04n412:7": "bhūyasyā mātrayā tvaṃ mahākāruṇikāprameyāsaṃkhyeyānāṃ bodhisattvānāṃ mahāsattvānāṃ hitakaro bahukaraścotpanno,",
  "S04n412:8": "yatra hi nāma tvaṃ mahākāruṇika tathāgatamidamevaṃrūpaṃ praśnaṃ paripraṣṭavyaṃ manyase |",
  "S04n412:9": "tena hi mahākāruṇika śṛṇu sādhu ca suṣṭhu ca manasikuru ca |",
  "S04n412:10": "mahāyānasaṃprasthitānāṃ kulaputrāṇāṃ asti mahākāruṇika śūraṃgamo nāma samādhiryatra samādhau sthito bodhisattvaḥ sarvasamādhiṣvanupraviṣṭo bhavati |",
  "S04n412:11": "asti ratnamudro nāma samādhiryena sarvasamādhayo mudritā bhavanti |",
  "S04n412:12": "asti siṃhavikrīḍito nāma samādhiryatra sthitaḥ sarvasamādhibhirvikrīḍati |",
  "S04n412:13": "sucandro nāma samādhiḥ sarvasamādhīnavabhāsayati |",
  "S04n412:14": "candradhvajaketuḥ samādhiḥ sarvasamādhīnāṃ dhvajaṃ dhārayati |",
  "S04n412:15": "sarvadharmodgataḥ samādhiḥ sarvasamādhayo'ntargacchanti |",
  "S04n412:16": "vilokitamudro nāma samādhiḥ sarvasamādhīnāṃ murdhānaṃ vyavalokayati |",
  "S04n412:17": "dharmadhātuvigatasamādhau sthito bodhisattvaḥ sarvadharmadhātuviniścayāya gacchati |",
  "S04n412:18": "niyatadhvajaketau samādhau sthitaḥ sarvasamādhīnāṃ dhvajaṃ dhārayati |",
  "S04n412:19": "vajre samādhau sthitaḥ sarvasamādhīnnirbhinatti |",
  "S04n412:20": "dharmapraveśamudre samādhau sthitaḥ sarvadharmān mudrayati |",
  "S04n412:21": "samādhirājasupratiṣṭhitena samādhinā sarvasamādhiṣu rājatvena pratiṣṭhito bhavati |",
  "S04n412:22": "raśmimuktena samādhinā sarvasamādhiṣu raśmayo'vasaranti |",
  "S04n412:23": "balavīryeṇa samādhinā sarvasamādhiṣu balavīryatāṃ kārayati |",
  "S04n412:24": "samudgatena samādhinā sarvasamādhiṣūdgacchati |",
  "S04n412:25": "niruktinirdeśena samādhinā sarvasamādhivacanapraveśāṃ praviśati |",
  "S04n412:26": "adhivacanapraveśena samādhinā sarvasamādhīnāṃ nāmadheyānyanupraviśati |",
  "S04n412:27": "digvilokena samādhinā sarvasamādhīnavalokayati |",
  "S04n412:28": "sarvadharmaprabhedena samādhinā sarvadharmaprabhedatāmanupraviśati |",
  "S04n412:29": "dhāraṇīmudreṇa samādhinā sarvasamādhīnāṃ mudrān dhārayati |",
  "S04n412:30": "sarvadharmaviviktena samādhinā sarvasamādhiṣu vivekadharmatāmanupraviśati |",
  "S04n412:31": "asaṃpramoṣeṇa samādhinā sarvasamādhayo na muṣyanti |",
  "S04n412:32": "sarvadharmācalena samādhinā sarvasamādhiṣvacalatāyai saṃtiṣṭhate |",
  "S04n412:33": "sarvadharmasamavasaraṇasāgaramudre samādhau sarvasamādhayaḥ saṃgrahaṃ samavasaraṇaṃ gacchanti |",
  "S04n412:34": "sarvadharmāmanyane samādhau sarvasamādhaya udayavyayāmanyanatāṃ gacchanti |",
  "S04n412:35": "ākāśaspharaṇena samādhinā sarvasamādhaya ākāśe sphuranti |",
  "S04n412:36": "sarvadharmācchedanena samādhinā sarvasamādhayo'nupacchedaṃ gacchanti |",
  "S04n412:37": "vajramaṇḍalena samādhinā sarvasamādhīnāṃ maṇḍalaṃ dhārayati |",
  "S04n412:38": "sarvadharmaikarasena samādhinā sarvasamādhīnāṃ rasaṃ dhārayati |",
  "S04n412:39": "raṇaṃ jahena samādhinā sarvopakaraṇakleśāṃ jahāti |",
  "S04n412:40": "sarvadharmānutpādena samādhinā sarvadharmānutpādānirodhaṃ darśayati |",
  "S04n412:41": "vairocanena samādhinā sarvasamādhīn bhāvayati tapati virocati |",
  "S04n412:42": "sarvadharmānirodhena samādhinā sarvasamādhīn vibhajati |",
  "S04n412:43": "animiṣeṇa samādhinā sarvasamādhayo na kadācit samādhidharmā eṣante |",
  "S04n412:44": "aniketena samādhinā sarvasamādhiṣu na kadācid dharmasthitiṃ samanupaśyati |",
  "S04n412:45": "gaganakalpena samādhinā sarvasamādhīn gaganasvabhāvāsāratvāya samanupaśyati |",
  "S04n412:46": "niścittena samādhinā sarvasamādhiṣu cittacaitasikā dharmāḥ prahīyante |",
  "S04n412:47": "rūpāparyantena samādhinā rūpamavabhāsayati |",
  "S04n412:48": "vimalapradīpena samādhinā sarvasamādhīnāṃ pradīpaṃ karoti |",
  "S04n412:49": "sarvadharmāparyantena samādhinā sarvasamādhiṣvaparyantajñānaṃ darśayati |",
  "S04n412:50": "vidyudunmiṣeṇa samādhinā sarvasamādhiṣvaparyantaṃ jñānaṃ darśayati |",
  "S04n412:51": "sarvaprabhaṃkareṇa samādhinā sarvasamādhiṣu prabhaṃkaramukhamupadarśayati |",
  "S04n412:52": "dhātuparyantena samādhinā sarvasamādhīnaparyantavijñāpanāyopadarśayati |",
  "S04n412:53": "samādhiśuddhasāreṇa samādhinā śūnyatāṃ samādhidharmeṣvanuprāpnoti |",
  "S04n412:54": "merucitreṇa samādhinā sarvadharmeṣu ṛktatāṃ saṃdarśayati |",
  "S04n412:55": "vimalaprabhena samādhinā sarvasamādhīnāṃ malamapakarṣayati |",
  "S04n412:56": "sarvadharmāsaṃprabhedena samādhinā sarvasamādhīnāṃ vyupakṛṣṭatāṃ saṃdarśayati |",
  "S04n412:57": "ratikareṇa samādhinā sarvasamādhiṣu ratiṃ pratilabhate |",
  "S04n412:58": "sarvadharmasvabhāvavikrīḍitena samādhinā sarvasamādhiṣu rūpānupalabdhiṃ darśayati |",
  "S04n412:59": "vidyudvikaraṇena samādhinā sarvasamādhiṣvalakṣaṇatvaṃ darśayati |",
  "S04n412:60": "sarvadharmānikṣepavirajena samādhinā sarvasamādhīnāṃ virajaṃ jñānamupadarśayati |",
  "S04n412:61": "akṣayavatena samādhinā sarvasamādhīnāṃ na kṣayaṃ nākṣayaṃ darśayati |",
  "S04n412:62": "sarvadharmācintyaśuddhena samādhinā sarvadharmāṃ pratibhāsopamāṃ darśayati |",
  "S04n412:63": "tejovatā samādhinā sarvasamādhiṣu jñānaṃ jvālayati |",
  "S04n412:64": "kṣayāpagatena samādhinā sarvasamādhīnakṣayānupagatāṃ darśayati |",
  "S04n412:65": "aniñjitena samādhinā sarvadharmeṣu neñjati na vepati na prapañcayati |",
  "S04n412:66": "vivardhanena samādhinā sarvasamādhisamāpattiṣu vivardhamānāṃ jñeyaṃ samanupaśyati |",
  "S04n412:67": "sūryapradīpena samādhinā sarvasamādhiṣu raśmimukhānyavakirati |",
  "S04n412:68": "candravimalena samādhinā sarvasamādhiṣvālokaṃ karoti |",
  "S04n412:69": "śuddhapratibhāsena samādhinā sarvasamādhiṣu catasraḥ pratisaṃvidāḥ pratilabhate |",
  "S04n412:70": "kārākāreṇa samādhinā kāravihārakriyāṃ karoti jñānaketuṃ samanupaśyati |",
  "S04n412:71": "vajropamena samādhinā sarvadharmānnirvedhīkaroti yasya vedhamapi na samanupaśyati |",
  "S04n412:72": "cittasthitena samādhinā cittaṃ na calati na vedhati na pratibhāsati na vighātamāpadyate,",
  "S04n412:73": "na cāsyaivaṃ bhavati “cittametad“ iti |",
  "S04n412:74": "samantālokena samādhinā sarvasamādhiṣvālokaṃ samanupaśyati |",
  "S04n412:75": "supratiṣṭhitena samādhinā sarvasamādhiṣu supratiṣṭhitatve pratiṣṭhati |",
  "S04n412:76": "ratnakūṭena samādhinā sarvasamādhiṣu ratnakūṭa iva saṃdṛśyate |",
  "S04n412:77": "varadharmamudreṇa samādhinā sarvasamādhayo mudritā bhavanti,",
  "S04n412:78": "dharmasamatayā na kaṃciddharmaṃ samatānirmuktaṃ samanupaśyati |",
  "S04n412:79": "ratiṃ jahena samādhinā sarvadharmeṣu ratiṃ jahāti |",
  "S04n412:80": "dharmolkena samādhinā sarvadharmeṣvasamārakṛtāṃ pratilabhate |",
  "S04n412:81": "akṣarāpagatena samādhinā sarvadharmeṣvekākṣaramapi nopalabhate |",
  "S04n412:82": "ālaṃbanacchedena samādhinā sarvālaṃbanāṃ vyupacchinatti |",
  "S04n412:83": "avikāreṇa samādhinā sarvadharmāṇāṃ vikāraṃ nopalabhate |",
  "S04n412:84": "prakṛtiviśuddhena samādhinā sarvadharmāṇāmupakāraṃ nopalabhate |",
  "S04n412:85": "aniketacareṇa samādhinā sarvadharmeṣu niketaṃ nopalabhate |",
  "S04n412:86": "timirāpagatena samādhinā sarvasamādhicaraṇaṃ na samanupaśyati,",
  "S04n412:87": "tamoviṣayaṃ samatikrāmati |",
  "S04n412:88": "sarvaguṇasaṃcayagatena samādhinā sarvadharmeṣu sannicayaṃ jahāti |",
  "S04n412:89": "sthitaniścittena samādhinā sarvadharmeṣu cittamiti nopalabhate |",
  "S04n412:90": "bodhyaṅgagatena samādhinā sarvadharmāṃ budhyati |",
  "S04n412:91": "smṛtivikaraṇena samādhinā sarvadharmeṣvasaṃkhyeyapratibhānaṃ pratilabhate |",
  "S04n412:92": "tatkarajñānaviśuddhena samādhinā sarvadharmeṣvasamāsamatāṃ pratilabhate |",
  "S04n412:93": "jñānaketusamādhinā sarvatraidhātukamatikrāmati |",
  "S04n412:94": "jñānopacchedasamādhinā sarvadharmavyavacchedaṃ samanupaśyati |",
  "S04n412:95": "jñānavikaraṇena samādhinā sarvadharmavikaraṇatāmanuprāpnoti |",
  "S04n412:96": "niradhiṣṭhānena samādhinā sarvadharmāmanāśrayabhūtāṃ samanupaśyati |",
  "S04n412:97": "ekavyūhena samādhinā na kaṃciddharmadvayaṃ samanupaśyati |",
  "S04n412:98": "ākāranirhāravatā samādhinā sarvadharmāṇāṃ anākāranirhāraṃ samanupaśyati |",
  "S04n412:99": "sarvādhikārasarvabhavatalavikaraṇena samādhinā sarvadharmeṣu nirvedhajñānaṃ praviśati,",
  "S04n412:100": "yasyānupraveśānna kaṃcit pratilabhate |",
  "S04n412:101": "saṅketarutapraveśena samādhinā sarvarutasaṅketeṣvanupraviśati |",
  "S04n412:102": "ghoṣavāgbhirakṣaravimuktena samādhinā sarvadharmeṣvakṣaravimuktiṃ samanupaśyati |",
  "S04n412:103": "jñānolkāmatā samādhinā sarvasamādhiṣu tena bhāsati tapati virocati |",
  "S04n412:104": "varajñānalakṣaṇavijṛṃbhitena samādhinā sarvadharmeṣvapariśuddhaṃ lakṣaṇaṃ darśayati |",
  "S04n412:105": "anabhijñālakṣaṇavatena samādhinā sarvadharmeṣvanabhilakṣaṇārthaṃ samanupaśyati |",
  "S04n412:106": "sarvākāravaropatena samādhinā sarvadharmasamādhiṣu sarvākāravaropeto bhavati |",
  "S04n412:107": "sarvaduḥkhasujahena samādhinā sarvadharmeṣvaniśriyaṃ samanupaśyati |",
  "S04n412:108": "akṣayakāraṇena samādhinā sarvadharmeṣvakṣayaṃ na samanupaśyati |",
  "S04n412:109": "dhāraṇapadena samādhinā sarvasamādhīṃ sarvadharmāṃśca dhārayati,",
  "S04n412:110": "samyaktvamithyātvaṃ na samanupaśyati |",
  "S04n412:111": "nirodhavidhapraśamena samādhinā sarvadharmānurodhavirodhāṃ na samanupaśyati |",
  "S04n412:112": "vimalaprabhāsena samādhinā sarvasamādhiṣu saṃskṛtavimalaṃ na samanupaśyati |",
  "S04n412:113": "sārānugatena samādhinā sarvadharmeṣvasāraṃ nopalabhate |",
  "S04n412:114": "pūrṇacandravimalena samādhinā sarvasamādhiṣu guṇaparipūrṇo bhavati |",
  "S04n412:115": "mahāvyūhena samādhinā sarvasamādhiṣu mahāvyūhasamanvāgato bhavati |",
  "S04n412:116": "sarvalokaprabhedena samādhinā sarvadharmeṣu jñānenāvabhāsayati |",
  "S04n412:117": "samādhisamatāvirocanena samādhinā sarvasamādhiṣvekāgratāṃ pratilabhate |",
  "S04n412:118": "araṇena samādhinā sarvadharmeṣu na raṇati |",
  "S04n412:119": "anilaniketena samādhinā sarvadharmeṣvālayaṃ na karoti |",
  "S04n412:120": "tathāsthitanīścittena samādhinā sarvadharmeṣu tathatā na vinivartate |",
  "S04n412:121": "kāyakalisaṃpramathanena samādhinā sarvadharmeṣu satkāyaṃ nopalabhate |",
  "S04n412:122": "vākkalividhvaṃsanagaganapratilabdhena samādhinā bodhisattvaḥ sarvadharmeṣu vākkarma nopalabhate |",
  "S04n412:123": "ākāśasaṃgagativimuktinirupalepasamādhisthito bodhisattvaḥ sarvadharmeṣvākāśasaṃgatāmanuprāpnoti |",
  "S04n412:124": "ayaṃ samādhimukho mahāyānasaṃprasthitānāṃ bodhisattvānāṃ nirveśaḥ |",
  "S04n412:125": "tatra katamo bodhisattvānāṃ mahāsattvānāṃ saṃbhāraviśuddhimukhasaṃgraho dharmaparyāyaḥ?",
  "S04n412:126": "dānasaṃbhāro bodhisattvānāṃ sattvaparipācanatayā saṃvartate |",
  "S04n412:127": "śīlasaṃbhāro bodhisattvānāṃ praṇidhānapūryā saṃvartate |",
  "S04n412:128": "kṣāntisaṃbhāro bodhisattvānāṃ lakṣaṇānuvyañjanaparipūryā saṃvartate |",
  "S04n412:129": "vīryasaṃbhāro bodhisattvānāṃ sarvakāryaparipūryā saṃvartate |",
  "S04n412:130": "dhyānasaṃbhāro bodhisattvānāmājāneyacittatayā saṃvartate |",
  "S04n412:131": "prajñāsaṃbhāro bodhisattvānāṃ sarvakleśaparijñayā saṃvartate |",
  "S04n412:132": "śrutasaṃbhāro bodhisattvānāmasaṅgapratibhānatayā saṃvartate |",
  "S04n412:133": "puṇyasaṃbhāro bodhisattvānāṃ sarvasattvopajīvyatayā saṃvartate |",
  "S04n412:134": "jñānasaṃbhāro bodhisattvānāmasaṅgajñānatayā saṃvartate |",
  "S04n412:135": "śamathasaṃbhāro bodhisattvānāṃ karmaṇyacittatayā saṃvartate |",
  "S04n412:136": "vipaśyanāsaṃbhāro bodhisattvānāṃ vigatakathaṃkathayā saṃvartate |",
  "S04n412:137": "maitrīsaṃbhāro bodhisattvānāmapratihatacittatayā saṃvartate |",
  "S04n412:138": "karuṇāsaṃbhāro bodhisattvānāṃ paripākākhedatāyai saṃvartate |",
  "S04n412:139": "muditāsaṃbhāro bodhisattvānāṃ dharmārāmaratiramaṇatāyai saṃvartate |",
  "S04n412:140": "upekṣāsaṃbhāro bodhisattvānāmanunayapratighaprahāṇāya saṃvartate |",
  "S04n412:141": "dharmaśravaṇasaṃbhāro bodhisattvānāṃ vivaraṇaprahāṇāya saṃvartate |",
  "S04n412:142": "niṣkramaṇasaṃbhāro bodhisattvānāṃ sarvaparigrahotsargāya saṃvartate |",
  "S04n412:143": "araṇyavāsasaṃbhāro bodhisattvānāṃ kṛtakarmāvipraṇāśatayā saṃvartate |",
  "S04n412:144": "smṛtisaṃbhāro bodhisattvānāṃ dhāraṇīpratilābhatayā saṃvartate |",
  "S04n412:145": "matisaṃbhāro bodhisattvānāṃ buddhiprabhedanatayā saṃvartate |",
  "S04n412:146": "gatisaṃbhāro bodhisattvānāmarthagatyanubudhyanatayā saṃvartate |",
  "S04n412:147": "smṛtyupasthānasaṃbhāro bodhisattvānāṃ kāyavedanācittadharmānubudhyanatayā saṃvartate |",
  "S04n412:148": "samyakprahāṇasaṃbhāro bodhisattvānāṃ sarvākuśaladharmaprahāṇatāyai saṃvartate,",
  "S04n412:149": "sarvakuśaladharmabhāvanāya ca |",
  "S04n412:150": "ṛddhipādasaṃbhāro bodhisattvānāṃ kāyacittalaghutvatayā saṃvartate |",
  "S04n412:151": "indriyasaṃbhāro bodhisattvānāṃ sarvasattvendriyaparipūryā saṃvartate |",
  "S04n412:152": "balasaṃbhāro bodhisattvānāṃ sarvakleśānavamardanatayā saṃvartate |",
  "S04n412:153": "bodhyaṅgasaṃbhāro bodhisattvānāṃ dharmasvabhāvānubudhyanatayā saṃvartate |",
  "S04n412:154": "mārgasaṃbhāro bodhisattvānāṃ sarvakumārgasamatikramatāya saṃvartate |",
  "S04n412:155": "satyasaṃbhāro bodhisattvānāmakuśaladharmāpasaraṇasvargopapattipratilābhāya saṃvartate |",
  "S04n412:156": "pratisaṃvitsaṃbhāro bodhisattvānāṃ sarvasattvasaṃśayacchedanatayā saṃvartate |",
  "S04n412:157": "pratisaraṇasaṃbhāro bodhisattvānāmaparādhīnajñānatayā saṃvartate |",
  "S04n412:158": "kalyāṇamitrasaṃbhāro bodhisattvānāṃ sarvaguṇāya dvāratayā saṃvartate |",
  "S04n412:159": "āśayasaṃbhāro bodhisattvānāṃ sarvalokāvisaṃvādanatayā saṃvartate |",
  "S04n412:160": "prayogasaṃbhāro bodhisattvānāṃ sarvasaṃbhārottaraṇatayā saṃvartate |",
  "S04n412:161": "adhyāśayasaṃbhāro bodhisattvānāṃ viśeṣagāmitayā saṃvartate |",
  "S04n412:162": "pratisaṃlānasaṃbhāro bodhisattvānāṃ yathāśrutadharmapratipatyā saṃvartate |",
  "S04n412:163": "saṅgrahavastusaṃbhāro bodhisattvānāṃ sattvaparipācanatayā saṃvartate |",
  "S04n412:164": "saddharmaparigrahasaṃbhāro bodhisattvānāṃ triratnavaṃśānupacchedanatayā saṃvartate |",
  "S04n412:165": "pariṇāmanāvidhijñakauśalyasaṃbhāro bodhisattvānāṃ buddhakṣetrapariśuddhyā saṃvartate |",
  "S04n412:166": "upāyakauśalyasaṃbhāro bodhisattvānāṃ sarvajñajñānaparipūryā saṃvartate |",
  "S04n412:167": "ayaṃ kulaputra bodhisattvānāṃ saṃbhāraviśuddhimukhasaṅgraho dharmaparyāyaḥ“ |",
  "S04n412:168": "punarapi kulaputra ratnagarbhastathāgato mahābodhisattvaparṣadaṃ vyavalokya mahākāruṇikaṃ bodhisattvaṃ mahāsattvamāmantrayitvāha - “tatra mahākāruṇikā kiyadrūpeṇa vaiśāradyālaṅkāreṇālaṅkṛto bodhisattvo mahāsattvaḥ kṣāntiṃ paripūrayati?",
  "S04n412:169": "paramārthadarśino bodhisattvasya mahāsattvasyāmoghavyāyāmaparigrahacittaḥ sarvatraidhātuke yo'parigrahacittaḥ sarvasattvebhyaḥ sa ucyate mahāvaiśāradyaśramaṇadharmo yasyākāśapāṇisamacittaṃ sarvadharmeṣu |",
  "S04n412:170": "ayaṃ mahākāruṇika bodhisattvasya vaiśāradyālaṅkāraḥ |",
  "S04n412:171": "kathaṃ ca punaḥ kṣāntyā paripūrirbhavati?",
  "S04n412:172": "aṇurapi tatra dharmannopalabhate yadanubudhyeya pratibuddhyeyurvā avipākadharmānadhimucyate;",
  "S04n412:173": "yaduta maitryā caiva nairātmyaṃ ca,",
  "S04n412:174": "karuṇā ca niḥsattvatā ca,",
  "S04n412:175": "muditā ca nirjīvitā copekṣā ca niṣpudgalatā ca,",
  "S04n412:176": "dānaṃ ca dāntacittatā ca,",
  "S04n412:177": "śīlaṃ ca śāntacittatā ca,",
  "S04n412:178": "kṣāntiśca kṣamācittatā ca,",
  "S04n412:179": "vīryaṃ ca vivekacittatā ca,",
  "S04n412:180": "dhyānaṃ ca nidhyapticittatā ca,",
  "S04n412:181": "prajñā cāpyudāracittatā ca,",
  "S04n412:182": "smṛtyupasthānatā ca smṛtyamanasikāracittatā ca,",
  "S04n412:183": "samyakprahāṇaṃ cānutpādanirodhacittatā ca,",
  "S04n412:184": "ṛddhipādāścāpramāṇacittatā ca,",
  "S04n412:185": "śraddhā cāsaṅgacittatā ca,",
  "S04n412:186": "smṛtiśca svayaṃbhūcittatā ca,",
  "S04n412:187": "samādhiśca samāpadyanucittatā ca,",
  "S04n412:188": "prajñendriyaṃ cātīndriyacittatā ca,",
  "S04n412:189": "balaṃ cānavamardacittatā ca,",
  "S04n412:190": "bodhyaṅgaśca buddhiprabhedanacittatā ca,",
  "S04n412:191": "mārgaśca bhāvanācittatā ca,",
  "S04n412:192": "śamathaścopaśamacittatā ca,",
  "S04n412:193": "vipaśyanā cāsaṃmohacittatā ca,",
  "S04n412:194": "āryasatyabhāvanā cātyantaparijñābhāvanācittatā ca,",
  "S04n412:195": "buddhamanasikāraścāsvakāracittatā ca,",
  "S04n412:196": "dharmamanasikāraśca dharmadhātusamacittatā ca,",
  "S04n412:197": "saṅghamanasikāraścāpratiṣṭhitacittatā ca,",
  "S04n412:198": "sattvaparipācanaścādiviśuddhicittatā ca,",
  "S04n412:199": "saddharmaparigrahaśca dharmadhātvasaṃbhedacittatā ca,",
  "S04n412:200": "kṣetrapariśuddhiścākāśasamacittatā ca,",
  "S04n412:201": "lakṣaṇaparipūriścālakṣaṇacittatā ca,",
  "S04n412:202": "kṣāntipratilābhaścānupalambhacittatā ca,",
  "S04n412:203": "avaivartikabhūmiśca saṃvartānivartacittatā ca,",
  "S04n412:204": "bodhimaṇḍālaṅkāracittaṃ ca traidhātukamaṇḍalacittatā ca,",
  "S04n412:205": "māranigrahacittaṃ ca sarvasattvebhyaḥ sarvasattvānugrahacittatā ca,",
  "S04n412:206": "bodhiśca sarvadharmasamatā ca bodhicittatā ca,",
  "S04n412:207": "dharmacakrapravartanaṃ ca sarvadharmāpravartanacittatā ca,",
  "S04n412:208": "mahāparinirvāṇasaṃdarśanaṃ ca saṃsārasvabhāvacittatā ca“ ||",
  "S04n412:209": "asmin dharmaparyāye bhāṣyamāṇe catuḥṣaṣṭīnāṃ bodhisattvaśatasahasrāṇāṃ ye daśabhyo digbhyo gṛdhrakūṭe parvate śākyamunestathāgatasyāntike pūrvayogasamādhānamukhanirdeśaṃ saṃbhāraviśuddhimukhadharmaparyāyaṃ śravaṇārthamāgatāstairanutpattikebhyo dharmebhyaḥ kṣāntiḥ pratilabdhāḥ |",
  "S04n412:210": "śākyamunistathāgata āha - “asya khalu punaḥ kulaputra dharmaparyāyasya ratnagarbhasya tathāgatasyārhataḥ samyaksaṃbuddhasya bhāṣamāṇasyāṣṭacatvāriṃśatīnāṃ gaṅgānadīvālikāsamānāṃ bodhisattvānāṃ mahāsattvānāmanutpattikadharmakṣāntipratilābho'bhūt |",
  "S04n412:211": "cāturdvīpikalokadhātuparamāṇurajaḥsamairbodhisattvairmahāsattvairavaivartikabhūmiḥ pratilabdho babhūva |",
  "S04n412:212": "gaṅgānadīvālikāsamānāṃ bodhisattvānāṃ mahāsattvānāmasya samādhānamukhanirdeśasya saṃbhāraviśuddhimukhadharmaparyāyasya sakalaparipūrṇaṃ viśuddhajñānādhigamo babhūva“ ||",
  "S04n412:213": "sa ca kulaputra mahākāruṇiko bodhisattvo mahāsattvastena prāmodyaprasādena viṃśativarṣasadṛśaḥ kumārabhūtaḥ saṃvṛtto,",
  "S04n412:214": "ratnagarbhasya tathāgatasya pṛṣṭhataḥ samanubaddho'sthāt |",
  "S04n412:215": "sa ca kulaputra rājāmṛtaśuddhaḥ sārdhaṃ putrasahasreṇāśītibhiśca koṭṭarājasahasrairanyaiśca dvānavatibhiḥ prāṇakoṭibhiḥ sārdhaṃ niṣkramya pravrajitaḥ śīlaśrutasamādhisauratyairabhiyogakṛtavān |",
  "S04n412:216": "sa ca kulaputra mahākāruṇiko bodhisattvo mahāsattvo'nupūrveṇa caturaśītidharmaskandhasahasrāṇi ratnagarbhasya tathāgatasya sakāśācchrāvakayānakathāṃ paṭhitavān paryavāptavāṃśca;",
  "S04n412:217": "navatidharmaskandhasahasrāṇi pratyekabuddhayānakathāmuddiṣṭavāṃ paṭhitavān paryavāptavān;",
  "S04n412:218": "tataḥ śatasahasramanuttaramahāyānakathāyāṃ tathā kāyasmṛtyupasthānakathāyāmuddiṣṭavān paṭhitavān paryavāptavāṃśca,",
  "S04n412:219": "śatasahasraṃ vedanāsmṛtyupasthānakathāyāṃ,",
  "S04n412:220": "śatasahasraṃ cittasmṛtyupasthānakathāyāṃ,",
  "S04n412:221": "śatasahasraṃ dharmasmṛtyupasthānakathāyāmuddiṣṭā paṭhitā paryavāptāśca;",
  "S04n412:222": "śatasahasraṃ dhātuskandhakathāṃ,",
  "S04n412:223": "śatasahasramāyatanaskandhakathāṃ,",
  "S04n412:224": "śatasahasraṃ rāgasaṃyojanaprahāṇaskandhakathāṃ,",
  "S04n412:225": "śatasahasraṃ dveṣasaṃyojanaprahāṇaskandhakathāṃ,",
  "S04n412:226": "śatasahasraṃ mohaprahāṇapratītyasamutpādaskandhakathāṃ,",
  "S04n412:227": "śatasahasraṃ samādhivimokṣaskandhakathāṃ,",
  "S04n412:228": "śatasahasraṃ balavaiśāradyāveṇikabuddhadharmaskandhakathāmuddiṣṭavān paṭhitavān paryavāptavāṃśca |",
  "S04n412:229": "yāvaddaśadharmaskandhaśatasahasraṃ ratnagarbhasya tathāgatasya sakāśādudgṛhītavān paryavāptavāṃśca |",
  "S04n412:230": "yāvadapareṇa kālasamayena ratnagarbhastathāgato'rhan samyaksaṃbuddho'nupadhiśeṣe nirvāṇadhātau parinirvṛtaḥ |",
  "S04n412:231": "sa ca kulaputra mahākāruṇiko bodhisattvaḥ nānāvidhāprameyāsaṃkhyeyā vādyapuṣpacūrṇāmālyagandhavilepanacchatradhvajapatākāratnaiḥ pūjāṃ kṛtavān,",
  "S04n412:232": "nānāgandhaiśca snāpanaṃ kṛtavān,",
  "S04n412:233": "śarīrapratiṣṭhāpanaṃ ca saptaratnamayaṃ stūpaṃ kṛtavān pañcayojanamuccatvenārdhayojanaṃ vistāreṇa |",
  "S04n412:234": "tataḥ saptadivasānyaprameyāsaṃkhyeyā",
  "S04n412:235": "vādyapuṣpamālyagandhavilepanacchatradhvajapatākāratnaiśca pūjāṃ kṛtvā,",
  "S04n412:236": "punarapi tatrāprameyāsaṃkhyeyāstriṣu yāneṣu samādāpitā niveśitāḥ pratiṣṭhāpitāḥ |",
  "S04n412:237": "sa teṣāṃ saptānāṃ divasānāmatyayena caturaśītibhiḥ prāṇasahasraiḥ sārdhaṃ niṣkramya keśaśmaśrūṇyavatārya kāṣāyāni vastrāṇyācchādya samyageva śraddhayāgārādanāgarikāṃ pravrajya ratnagarbhasya tathāgatasya parinirvṛtasya śāsanaṃ jvālitavān;",
  "S04n412:238": "daśavarṣasahasrāṇi saddharmadhārako babhūva |",
  "S04n412:239": "tatra cāprameyāsaṃkhyeyāṃ sattvāṃstribhiryānaiḥ samādāpayāmāsa niveśayāmāsa pratiṣṭhāpayāmāsa,",
  "S04n412:240": "triśaraṇagamane ca pratiṣṭhāpayāmāsa,",
  "S04n412:241": "upāsakasaṃvare ca śrāmaṇerasaṃvare upasaṃpadāyāṃ bhikṣubhāve brahmacaryavāsasaṃvare niveśitāḥ pratiṣṭhāpitāḥ |",
  "S04n412:242": "sa bahūni prāṇakoṭīnayutaśatasahasrāṇi abhijñarddhikauśalye ca niyojayitvā sauratyabrahmacaryavāse niyojayitvā śatrubhūteṣu ca skandhesu parijñāyāṃ niyojayitvā śūnyagrāmāyatanaparijñāyāṃ niyojayitvā pratītyasamutpannāḥ sarvadharmāḥ saṃskṛtajñānaparijñāyāṃ niyojayitvā pratibhāsopamān marīcyupamān dakacandropamān sarvadharmān",
  "S04n412:243": "darśayitvānutpādānirodhāpratisaṃdhinirodhaśāntapraśāntopaśāntaparamapraṇītanirodhanirvāṇaparijñānaṃ darśayitvā āryāṣṭāṅge mārge pratiṣṭhāpayitvā kālaṃ kṛtavān |",
  "S04n412:244": "evameva ca te sattvāstasya mahākāruṇikasya mahāśramaṇasya śarīreṣu śarīrapūjāṃ kṛtavanto,",
  "S04n412:245": "yathā rājñaścakravartinaḥ śarīreṣu śarīrapūjā kriyate |",
  "S04n412:246": "evameva tasmin samaye te sattvā mahākāruṇikasya mahāśramaṇasya śarīreṣu śarīrapūjāṃ kṛtavanto |",
  "S04n412:247": "yasmiṃśca divase mahākāruṇiko mahāśramaṇaḥ kālagatastasmin divase ratnagarbhasya tathāgatasya saddharmo'ntarhitastaiśca bodhisattvairmahāsattvaiḥ praṇidhānavaśenānyatra lokadhātuṣūpapattiḥ parigṛhītāḥ;",
  "S04n412:248": "kecit praṇidhānavaśena tuṣitabhavana upapannāḥ,",
  "S04n412:249": "kecin manusyeṣu kecinnāgeṣu kecidasureṣu kecit praṇidhānena vividhāsu tiryagyoniṣūpapannāḥ ||",
  "S04n412:250": "kālagataśca kulaputra mahākāruṇiko mahāśramaṇaḥ praṇidhānavaśena dakṣiṇāyāṃ diśāyāmito buddhakṣetrāddaśabuddhakṣetrāṇyatikramya tatra saṃkarṣaṇo nāma lokadhāturaśītivarṣāyuṣkāśca tatra manuṣyā akuśalamūlasamavadhānā raudrā lohitapāṇayaḥ pāpaniviṣṭā adayāpannaḥ sarvasattveṣu amātṛjñā apitṛjñā aparalokabhayādarśinaḥ |",
  "S04n412:251": "praṇidhānavaśena mahākāruṇiko mahāśramaṇastatra saṃkarṣaṇe buddhakṣetre caṇḍālakula upapanno'bhūt |",
  "S04n412:252": "sa cātīvadīrghaśarīro'bhūdatīvabalavān atīvavegavān atīvasmṛtimān atīvapratibhānavān atīvajavasamanvāgato'bhūt |",
  "S04n412:253": "sa dṛḍhena balavegena sattvān saṃgṛhītvāha - “yadi yūyaṃ bho sattvā adattādānāt prativiramata,",
  "S04n412:254": "kāmamithyācārādyāvan mithyādṛṣṭyāḥ prativiramata,",
  "S04n412:255": "tadahaṃ yuṣmākaṃ jīvitaṃ prayacchāmi jīvitopakaraṇāni ca dāsyāmi |",
  "S04n412:256": "atha ca punarna prativiramata,",
  "S04n412:257": "ahaṃ jīvitādvyaparopayitvā prakramiṣyāmi“ |",
  "S04n412:258": "tataste sattvā añjaliṃ pragṛhyāhuḥ |",
  "S04n412:259": "“vayamidānīn tava nāthasya vacanenādyāgreṇa yāvajjīvamadattādānādyāvan mithyādṛṣṭyāḥ prativiramāmaḥ“ |",
  "S04n412:260": "sa balacaṇḍālo gatvā rājño vā rājabhaṭṭānāṃ vā nivedayati |",
  "S04n412:261": "“jīvitopakaraṇena me prayojanamannena vā pānena vā khādyena vā bhojyena vā peyavastraśayyāgandhahiraṇyasuvarṇamaṇimuktavaiḍūryaśaṅkhaśilāpravāḍarajatajātarūpeṇa vā prabhūtāni jīvitopakaraṇāni dadata mama“ |",
  "S04n412:262": "sa balacaṇḍālaḥ sattvān yāvajjīvaṃ daśasu kuśaleṣu karmapatheṣu pratiṣṭhāpayāmāsa |",
  "S04n412:263": "tataste manuṣyāḥ pañcavarṣaśatāyuṣkā babhūvuḥ |",
  "S04n412:264": "yaśca tatra rājā sa kālagataḥ tatastai rājāmātyaiḥ sa balacaṇḍālo rājābhiṣekenābhiṣicya rājye pratiṣṭhāpitaḥ puṇyabalo nāma saṃskṛtaḥ |",
  "S04n412:265": "atha kulaputra rājā puṇyabalo na cireṇaiva taṃ viṣayamanuśāsitavān,",
  "S04n412:266": "dṛḍhavīryaparākrameṇa dvitīyaṃ viṣayaṃ samanuśāsitavān |",
  "S04n412:267": "yāvad rājā puṇyabalo na cireṇa sarvajambūdvīpe rājā balacakravartī babhūva |",
  "S04n412:268": "yadā ca rājñā puṇyabalena sarvajambūdvīpe rājatvaṃ pratigṛhītaṃ tataḥ paścāt sattvāḥ prāṇātipātaviramaṇe samādāpitā niveśitāḥ pratiṣṭhāpitāḥ |",
  "S04n412:269": "evamadattādānādyāvan mithyādṛṣṭivairamaṇye samādāpitāḥ samyagdṛṣṭyāṃ pratiṣṭhāpitā,",
  "S04n412:270": "yathābhiprāyāḥ sattvāstriṣu yāneṣu samādāpitā niveśitāḥ pratiṣṭhāpitāḥ |",
  "S04n412:271": "atha rājā puṇyabalaḥ sarvajambūdvīpikāṃ sattvāṃ daśakuśaleṣu karmapatheṣu pratiṣṭhāpayitvā triṣu yāneṣu saṃniyojya sarvajambūdvīpe ghoṣamanuśrāvayamāsa |",
  "S04n412:272": "“ye kecid yācanakā annārthikā yāvad ratnārthikā vā te sarva āgacchantu |",
  "S04n412:273": "ahaṃ sarvadānāni dāsyāmi“ |",
  "S04n412:274": "tato'pareṇa kālasamayena sarvajambūdvīpikāḥ sattvā āgatvā rājānaṃ puṇyabalaṃ yācitavantaḥ;",
  "S04n412:275": "rājāpi puṇyabalastānyārabhya vividhāni dānāni dattavān |",
  "S04n412:276": "tatra pāṃśughoṣo nāmājīviko rājānaṃ puṇyabalamupasaṃkramyāha |",
  "S04n412:277": "“yadi tvaṃ mahārāja vividhaṃ mahādānaparityāgaṃ parityajasi,",
  "S04n412:278": "anuttarāṃ samyaksaṃbodhimākāṅkṣasi |",
  "S04n412:279": "yadi tvaṃ mahārāja mamāśāṃ paripūrayiṣyasi,",
  "S04n412:280": "bhaviṣyasi tvaṃ mahārāja lokapradīpo jina“ iti |",
  "S04n412:281": "rājāha - “kena te'rthaḥ“ |",
  "S04n412:282": "pāṃśughoṣa ājīvika āha - “ahaṃ mahārāja vidyādharatvamicchāmi mahāsurasaṃgrāmapramardanakalpaṃ sādhayituṃ |",
  "S04n412:283": "tenāhaṃ tava purataḥ sthitvā vijñāpayāmi jīvataḥ puruṣasya carmaṇā prayojanaṃ cakṣuṣā ca prayojanaṃ“ |",
  "S04n412:284": "atha kulaputra rājā puṇyabala evaṃ cintayati |",
  "S04n412:285": "“pratilabdhammayā balacakravartirājatvaṃ |",
  "S04n412:286": "gaṇanātikrāntaśca sattvā daśakuśaleṣu karmapatheṣu pratiṣṭhāpitāstriṣu ca yāneṣu niyojitā,",
  "S04n412:287": "aprameyaṃ ca me dānaṃ dattaṃ |",
  "S04n412:288": "ayaṃ ca me kalyāṇamitro'sārāt kāyāt sāramādadāmi“ |",
  "S04n412:289": "sa rājāha - “tuṣṭo bhava dadāmi te imaṃ prākṛtamāṃsacakṣustenāhaṃ labheyānuttaraṃ dharmacakṣuḥ |",
  "S04n412:290": "dadāmi te imaṃ svakaṃ carma prasannacittena,",
  "S04n412:291": "tena cāhaṃ lapsye'nuttarāṃ samyaksaṃbodhiṃ“ |",
  "S04n412:292": "atha kulaputra rājā puṇyabalo dakṣiṇena hastenobhau netrāvutpādyājīvikasya datvā rudhiramrakṣitena mukhenāha |",
  "S04n412:293": "“śṛṇvantu me iha devayakṣamaharddhikā ye kecinnarā ye'surā ye ca bhūtā ihāgatāḥ khecarā bhūmau sthitā ye narā,",
  "S04n412:294": "bodhāya mayā dānaṃ nāmitaṃ śubhaṃ prāpsye'haṃ śāntaṃ padaṃ,",
  "S04n412:295": "sattvāṃstārayeyaṃ,",
  "S04n412:296": "ghorāt saṃsārārṇavāt pāre'nuttare nirvāṇe śive sthāpayeyaṃ“ |",
  "S04n412:297": "punarāha - “yadyahamanuttarāṃ samyaksaṃbodhiṃ prāpnuyāṃ,",
  "S04n412:298": "tāvacciraṃ mama jīvitendriyaṃ mā nirudhyeta mā ca me smṛtirnaśyeta mā ca me vipratisāro bhaved,",
  "S04n412:299": "yāvacciramasyājīvikasya sā vidyā na siddhā bhavet“ |",
  "S04n412:300": "āha - “gṛhṇāhi carma“ |",
  "S04n412:301": "sa ca kulaputra pāṃśughoṣājīvikastīkṣṇaṃ śastraṃ gṛhītvā rājño dhriyataḥ kāyaccarmamapanetvā carma gṛhītvā vidyāṃ sādhayitvā,",
  "S04n412:302": "tathā saptadivasāni rājñaḥ puṇyabalasya jīvitendriyaṃ na niruddhaṃ,",
  "S04n412:303": "na ca smṛtiḥ pramuṣṭā,",
  "S04n412:304": "na ca tāṃ duḥkhāṃ vedanāṃ vedayati,",
  "S04n412:305": "na cāsyaikakṣaṇaṃ api vipratisāro jātaḥ |",
  "S04n412:306": "tatkiṃ manyadhve kulaputrānyaḥ sa tena kālena tena samayena mahākāruṇiko nāma babhūva,",
  "S04n412:307": "na cānyo draṣṭavyo'haṃ sa tena kālena tena samayena mahākāruṇiko nāma babhūva ratnagarbhasya tathāgatasya pitā |",
  "S04n412:308": "ayaṃ me prathamacittotpādo'bhūtanuttarāyāṃ samyaksaṃbodhau |",
  "S04n412:309": "prathamacittotpādena ca me gaṇānātikrāntāḥ sattvāḥ samādāpitā anuttarāyāṃ samyaksaṃbodhau |",
  "S04n412:310": "ayaṃ me prathamaḥ śūrabhāvaḥ śūrakāryaṃ ca |",
  "S04n412:311": "so'haṃ praṇidhānavaśena tataścyavitvā saṃkarṣaṇe buddhakṣetra upapannaścaṇḍālakule dvitīyaḥ śūrabhāvaḥ śūrakāryaṃ ca |",
  "S04n412:312": "tadā me caṇḍālavaṃśe sthitvā sattvāṃ kuśale niyojya svabalaparākrameṇa yāvadbalacakravartitvaṃ prāptaṃ,",
  "S04n412:313": "sarvajaṃbūdvīpe ca kalikaluṣakalahāḥ praśamitā,",
  "S04n412:314": "āyuśca vardhāpitāḥ |",
  "S04n412:315": "ayaṃ ca me prathama ātmaparityāgaḥ,",
  "S04n412:316": "yadā ca me svanetrāḥ parityaktāḥ svacarmaparityāgaśca |",
  "S04n412:317": "so'haṃ tataścyutastatraiva saṃkarṣaṇe kṣetre dvitīye dvīpe praṇidhānavaśena caṇḍālakula upapannaḥ |",
  "S04n412:318": "peyālaṃ, tatra ca mayaivaṃrūpeṇa dṛḍhavīryaparākrameṇa sattvānniyojayitvā kuśaleṣu karmeṣu,",
  "S04n412:319": "yāvadbalacakravartitvaṃ me prāptaṃ |",
  "S04n412:320": "tatra ca kalikaluṣakalahavairavigrahāḥ praśamitā,",
  "S04n412:321": "āyuśca vardhāpitaṃ |",
  "S04n412:322": "tatra ca svaśarīrāt jihvā karṇau ca parityaktau,",
  "S04n412:323": "yāvat sarvan tatsaṃkarṣaṇaṃ mahāsāhasraṃ buddhakṣetraṃ sarvadvīpeṣvevaṃ puruṣakāraṃ kṛtaṃ |",
  "S04n412:324": "praṇidhānadṛḍhavīryaparākrameṇānuprabandhena praṇidhānavaśena gaṅgānadīvālikāsameṣu pañcakaṣāyeṣu buddhakṣetreṣu evaṃrūpaṃ mahāpuruṣakāraṃ kṛtaṃ,",
  "S04n412:325": "sattvāśca kuśaleṣu niyojitāḥ,",
  "S04n412:326": "triṣu ca yāneṣu samādāpitāḥ,",
  "S04n412:327": "kalikaluṣakalaharaṇavigrahāḥ śamitāḥ |",
  "S04n412:328": "ityarthaṃ kulaputrānyeṣāṃ buddhānāṃ bhagavatāṃ buddhakṣetraṃ pariśuddhaṃ |",
  "S04n412:329": "yadā te buddhā bhagavantaḥ pūrve'nuttarāṃ samyaksaṃbodhicaryāṃ caramāṇā na parāmāpattyā codayanti,",
  "S04n412:330": "na ca parasya bhayaṃ darśayanti,",
  "S04n412:331": "na śrāvakapratyekabuddhayāne sattvāṃ samādāpayanti |",
  "S04n412:332": "ityarthaṃ teṣāṃ buddhānāṃ bhagavatāṃ paripūrṇābhiprāyāṇāṃ pariśuddhaṃ buddhakṣetraṃ bhavati |",
  "S04n412:333": "na ca tatra buddhakṣetre āpattināma,",
  "S04n412:334": "na śikṣāgrahaṇasya,",
  "S04n412:335": "na ca paruṣavacanaṃ śrūyate,",
  "S04n412:336": "na cākuśalaśabdaḥ;",
  "S04n412:337": "anyatra dharmaśabdena tadbuddhakṣetramapagatāmanāpaśabdena sphuṭaṃ bhavati |",
  "S04n412:338": "tatra ca sattvā yathākāmakaraṇīyā bhavanti,",
  "S04n412:339": "na ca tatra śrāvakapratyekabuddhayānasya nāma prajñaptiprādurbhāvo'sti |",
  "S04n412:340": "yadā ca mayā gaṅgānadīvālikāsameṣu mahākalpeṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣu paruṣavacanabhayena sattvāḥ prāṇātipātavairamaṇye samādāpitā yāvattriṣu yāneṣu samādāpitā niveśitāḥ pratiṣṭhāpitāḥ |",
  "S04n412:341": "tena karmāvaśeṣeṇa ma etarhyevaṃ parikliṣṭaṃ buddhakṣetraṃ akuśalaśabdenāpūritaṃ akuśalamūlasamavadhānagataiḥ sattvaiḥ paripūrṇaṃ,",
  "S04n412:342": "tribhiśca yānairdharmaṃ deśayāmi |",
  "S04n412:343": "yathā ca me pūrvaṃ praṇidhānaṃ kṛtaṃ tathārūpaṃ buddhakṣetraṃ parigṛhītaṃ |",
  "S04n412:344": "yādṛśāśca me sattvā vaineyāḥ parigṛhītāstadṛśenaiva balavīryodyogena bodhicārikāḥ cīrṇāḥ,",
  "S04n412:345": "yādṛśaṃ caiva bījaṃ prakṣiptaṃ tādṛśaṃ buddhakṣetraṃ pratilabdhaṃ |",
  "S04n412:346": "yathārūpaṃ mayā praṇidhānaṃ kṛtaṃ |",
  "S04n412:347": "saṃkṣiptena te kulaputra dānapāramitāṃ kathayiṣyāmi yathā mayā bodhisattvacārikāṃ caramāṇena dānaparityāgaḥ parityaktaḥ,",
  "S04n412:348": "na kenacit pūrvaṃ bodhisattvenaivaṃrūpaḥ dānaparityāgaḥ parityaktaḥ,",
  "S04n412:349": "na ca punaḥ kaścidbodhisattvo bhaviṣyati ya evaṃrūpaṃ dānaparityāgaṃ bodhicārikāṃ caramāṇaḥ parityajati,",
  "S04n412:350": "yathā mayā bodhisattvacārikāṃ caramāṇena dānaṃ parityaktaṃ,",
  "S04n412:351": "anyatrāṣṭau satpuruṣāḥ |",
  "S04n412:352": "dharaṇidatto nāma satpuruṣo babhūva,",
  "S04n412:353": "dakṣiṇāyāṃ diśāyāṃ sarvaghoṣāyāṃ lokadhātāvanuttarāṃ samyaksaṃbodhimabhisaṃbuddhaḥ saṃkaramardārcirnāma tathāgato varṣaśatāyuṣkāyāṃ prajāyāṃ dharmaṃ deśayati |",
  "S04n412:354": "sa saptame divase parinirvāsyati |",
  "S04n412:355": "evaṃ vīryasaṃcodano nāma babhūva bodhisattvaḥ,",
  "S04n412:356": "yaḥ purimāyāṃ diśāyāmajayavatyāṃ lokadhātāvanuttarāṃ samyaksaṃbodhimabhisaṃbuddhaḥ,",
  "S04n412:357": "varṣaśatāyuṣkāyāṃ prajāyāṃ buddhakāryaṃ kṛtavān gaṅgānadīvālikāsamā kalpātikrāntāḥ |",
  "S04n412:358": "yadā sa tathāgato'nuttaraparinirvāṇena parinirvṛtaḥ,",
  "S04n412:359": "adyāpi tasya mahākāruṇikasya śarīrāṇi śūnyeṣu buddhakṣetreṣu pañcakaṣāyeṣu buddhakāryaṃ kurvanti |",
  "S04n412:360": "evaṃ ca vadanti sārakusumito bodhisattvo dṛḍhavīryasamādhāno balavegaparityāgena bodhisattvacārikāṃ carati |",
  "S04n412:361": "daśagaṅgānadīvālikāsamairmahākalpairatikrāntaiḥ paścāt sa tatrottarāyāṃ diśāyāṃ sahetusaṃkarṣaṇo nāma bhaviṣyati pañcakaṣāye buddhakṣetre tatrāsau satpuruṣo'nuttarāṃ samyaksaṃbodhimabhisaṃbhotsyati,",
  "S04n412:362": "sahetukṛṣṇavidhvaṃsanarājo nāma bhaviṣyati tathāgato'rhan samyaksaṃbuddho yāvad buddho bhagavān |",
  "S04n412:363": "prajñārciḥsaṃkopitadaṣṭo nāma bodhisattvaḥ satpuruṣa ekasya mahākalpasyātyayena paścimāyāṃ diśi bhairavatī nāma lokadhāturbhaviṣyati pañcakaṣāye varṣaśatāyuṣkāyāṃ prajāyāmanuttarāṃ samyaksaṃbodhimabhisaṃbhotsyate,",
  "S04n412:364": "sūryagarbhārcivimalendro nāma bhaviṣyati tathāgato'rhan samyaksaṃbuddho bhagavān |",
  "S04n412:365": "ayaṃ punaḥ saṃrocano gaṇanātikrāntaiḥ kalpairnirdiṣṭitairuparimasyāṃ diśi kṣāravarcanikuñjitāyāṃ lokadhātau pañcakaṣāye tīvrakaluṣasaṃkṣobhaṇe kalpe'sau saṃrocanaḥ pūrvapraṇidhānena pañcāśadvarṣāyuṣkāyāṃ prajāyāṃ tatra kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate,",
  "S04n412:366": "acintyarocano nāma tathāgato bhaviṣyati yāvad buddho bhagavān |",
  "S04n412:367": "sa pūrvapraṇidhānena daśavarṣāni sakalaṃ buddhakāryaṃ kṛtvā parinirvāsyati |",
  "S04n412:368": "tatraiva divase tasya tathāgatasya saddharmo'ntardhāsyati,",
  "S04n412:369": "daśavarṣāṇi punastaṃ buddhakṣetraṃ śūnyaṃ bhaviṣyati |",
  "S04n412:370": "tataḥ paścādasau prahasitabāhurbodhisattvastatra ca kṣāravarcanikuñjite buddhakṣetre'nuttarāṃ samyaksaṃbodhimabhisaṃbhotsyate,",
  "S04n412:371": "vairocanadharmo nāma bhaviṣyati tathāgato'rhan samyaksaṃbuddho |",
  "S04n412:372": "so'pi daśavarṣāṇi sakalaṃ buddhakāryaṃ kṛtvānupadhiśeṣe nirvāṇadhātau parinirvāsyati |",
  "S04n412:373": "tasya ca parinirvṛtasya pūrvapraṇidhānena saptavarṣāṇi saddharmaḥ sthāsyati |",
  "S04n412:374": "atra dvau satpuruṣau labdhapūrvavyākaraṇau labdhāsvādāvanuttarāyāṃ samyaksaṃbodhau bhagavataḥ purataḥ pādau śirasā vanditvā prītisaumanasyaprāmodyena saptatālamātrapramāṇamuparyantarīkṣe'bhyudgamya prāñjalībhūtau sthitvā bhagavantamekasvareṇa gāthābhiradhyabhāṣatāṃ |",
  "S04n412:375": "“virocase buddha yathaiva sūrya",
  "S04n412:376": "abhyudgato merurimasmiṃ loke |",
  "S04n412:377": "viśuddhacakṣurvirajā vināyakā",
  "S04n412:378": "ālokabhūtā sugatā namo'stu te ||",
  "S04n412:379": "bahūni kalpāna ti vīryabhāvitā",
  "S04n412:380": "paryeṣamāṇena ti agrabodhi |",
  "S04n412:381": "bahujinā pūjitā pūrve ye tvayā",
  "S04n412:382": "na caiva te vyākarṣīmatitanāyakāḥ ||",
  "S04n412:383": "prahīṇarāgā parimuktacittā",
  "S04n412:384": "kṛtaṃ ti kāryamiha sarvaloke |",
  "S04n412:385": "praṇaṣṭamārgāṇa deśesi dharmaṃ",
  "S04n412:386": "sattvāṃśca uttārayase bhavārṇavāt ||",
  "S04n412:387": "vayaṃ pi pravrajya svayaṃbhūśāsane",
  "S04n412:388": "yā prātimokṣa jina śikṣa deśitā |",
  "S04n412:389": "vayaṃ pi śikṣitva samāhitendriyā",
  "S04n412:390": "tavaiva āsanna sadā bhavemaḥ ||",
  "S04n412:391": "aniśritā jīvitakarmakāmā",
  "S04n412:392": "śāstāramājñāya śruṇitva dharmaṃ |",
  "S04n412:393": "āsvāda lapsyāmyabhisekabhūmi",
  "S04n412:394": "jino'bhivyākārṣī idameva arthaṃ“ ||",
  "S04n412:395": "bhagavānāha - “tau ca kulaputra dvau anutpāditabodhicittau;",
  "S04n412:396": "imau ca saṃrocanaḥ prahasitabāhuḥ,",
  "S04n412:397": "te catvāro dharaṇidatto vīryasaṃcodanaḥ sārakusumitaḥ prajñārciḥsaṃkopitadaṣṭaḥ,",
  "S04n412:398": "ime ṣaṭsatpuruṣā mayā prathamaṃ bodhāya samādāpitāstāṃ śṛṇu |",
  "S04n412:399": "bhūtapūrvaṃ kulaputrātīte'dhvanyasaṃkhyeyairapramāṇaiḥ kalpairatikrāntaiḥ,",
  "S04n412:400": "yadāsīttena kālena tena samayenedaṃ buddhakṣetramarajamerujugupsitaṃ nāmābhut,",
  "S04n412:401": "tadāhaṃ mahākalpe vartamāne varṣaśatāyuṣkāyāṃ prajāyāṃ gandhapadmasya tathāgatasya śāsane saddharmapratirūpake vartamāne'haṃ ca kulaputra tena kālena durdhano nāma babhūva balacakravartī jambūdvīpavijayī sahasraṃ putrāṇāṃ babhūva |",
  "S04n412:402": "tānapyahamanuttarāyāṃ samyaksaṃbodhau samādāpitavān |",
  "S04n412:403": "te'pyapareṇa samayena niṣkramya gandhapadmasya tathāgatasya śāsane pravrajitāste ca bhūyasyā mātrayā gandhapadmasya tathāgatasya śāsanaṃ jvālitavantaḥ,",
  "S04n412:404": "sthāpayitvā ṣaṭputrāṃ ye na pravrajitā na cecchanti bodhicittamutpādayituṃ |",
  "S04n412:405": "ahaṃ ca punaḥ punarvijñāpayāmi |",
  "S04n412:406": "“ko yuṣmākamabhiprāyo yadyūyaṃ bodhicittaṃ notpādayatha,",
  "S04n412:407": "na ca pravrajatha?“ |",
  "S04n412:408": "te āhuḥ |",
  "S04n412:409": "“na vayaṃ pravrajāmaḥ |",
  "S04n412:410": "tatkasmāddhetoḥ?",
  "S04n412:411": ", yaḥ kṣayāntakāle saddharmapratirūpake vartamāne pravrajito'śaktaḥ sakalaṃ śīlaskandhamārādhayituṃ,",
  "S04n412:412": "sa ca saptadhanavirahito bhavati,",
  "S04n412:413": "magnaḥ saṃsārapaṅke,",
  "S04n412:414": "punaśca sa devamanuṣyaśrīḥ kadācillabhati,",
  "S04n412:415": "nityaṃ triṣvapāyeṣu paribhramati,",
  "S04n412:416": "buddhaśikṣāyāṃ na samādāya vartate |",
  "S04n412:417": "ityarthaṃ vayaṃ na parivrajāmaḥ“ |",
  "S04n412:418": "tānahaṃ punaḥ pṛṣṭavān |",
  "S04n412:419": "“kiṃ punaryūyaṃ bodhau cittaṃ notpādayatha?“ |",
  "S04n412:420": "ta āhur[“]yadyasmākaṃ sarvaṃ jambūdvīpaṃ dadyādevaṃ vayaṃ anuttarāyāṃ samyaksaṃbodhau cittamutpādayemaḥ“ |",
  "S04n412:421": "tadahaṃ kulaputra śrutvā paramaprītamanā evaṃ cintayāmi |",
  "S04n412:422": "“mayā sarvaṃ jambudvīpakā manuṣyastriśaraṇagamane pratiṣṭhāpitā,",
  "S04n412:423": "āryāṣṭāṅge upoṣadhavāse samādāpitāstriṣu ca yāneṣu samādāpitā |",
  "S04n412:424": "yannūnamahamimaṃ jambudvīpaṃ ṣaḍbhāgaṃ kṛtvā ṣaṇṇāṃ putrāṇāṃ dadyāṃ;",
  "S04n412:425": "datvā cānuttarāyāṃ samyaksaṃbodhau samādāpayeyaṃ |",
  "S04n412:426": "ahaṃ ca niṣkramya pravrajeyaṃ“ |",
  "S04n412:427": "evaṃ sarvaṃ jambūdvīpaṃ ṣaḍbhāgaṃ kṛtvā putrāṇāṃ dattaṃ |",
  "S04n412:428": "ahaṃ ca niṣkramya pravrajitaste ca ṣajjambūdvīparājānaḥ parasparaviruddhāḥ kalahabhaṇḍanavigraharogaparacakrasaṃkṣobhavividamāpannāḥ |",
  "S04n412:429": "yataḥ sarvajambūdvīpe durbhikṣaṃ saṃvṛttaṃ,",
  "S04n412:430": "śaṣpāni na saṃpadyante,",
  "S04n412:431": "varṣaṃ na pravarṣati,",
  "S04n412:432": "vṛkṣebhyaśca patrapuṣpaphalāni na niṣpadyante,",
  "S04n412:433": "oṣadhitṛṇāni ca na saṃpadyante,",
  "S04n412:434": "mṛgapakṣiṇo'pi kṣuttṛṣṇāprajvālitagātrā vihanyante |",
  "S04n412:435": "tadāhamevaṃ cintayāmi |",
  "S04n412:436": "“mayā caitarhi ātmaparityāgaḥ kartavyaḥ,",
  "S04n412:437": "sattvāḥ svamānsarudhireṇa saṃtarpayitavyās[ |",
  "S04n412:438": "“]tato'ham āśramaṃ parityajya madhyameṣu janapadeṣu gatvā dagapālaṃ parvatamabhiruhya praṇidhānamakarot |",
  "S04n412:439": "“yathā tyajāmi svaśarīrajīvitaṃ",
  "S04n412:440": "kāruṇyahetorna ca svargahetorarthāya",
  "S04n412:441": "lokasya sadevakasya bhaved",
  "S04n412:442": "ihāparvatamātramucchrayaṃ ||",
  "S04n412:443": "yathā tyajāmi priyarūpasaṃpadaṃ",
  "S04n412:444": "na śakrabrahmāṇa na mārakāraṇāt |",
  "S04n412:445": "arthaṃ karo bheṣyasi devaloke",
  "S04n412:446": "bhaveyaṃ mahyaṃ bahumānsaśoṇitaṃ ||",
  "S04n412:447": "śṛṇvantu nāgā naradevayakṣā",
  "S04n412:448": "ye devatā śailagirau nivāsiṇaḥ |",
  "S04n412:449": "kṛpā mamotpannaya sattvahetoḥ",
  "S04n412:450": "tarpaṣya sattvāṃ svakamāṃsaśoṇitaiḥ“ ||",
  "S04n412:451": "yadā ca mayā kṛtaṃ praṇidhānaṃ,",
  "S04n412:452": "kṣubhitāstrayo lokāḥ,",
  "S04n412:453": "kaṃpitā dharaṇī,",
  "S04n412:454": "calito meruḥ,",
  "S04n412:455": "rudanti devagaṇāstato'hamātmānaṃ dagapālātparvatātpātayāmāsa |",
  "S04n412:456": "praṇidhānavaśena mama parvatapramāṇamātmabhāvaḥ saṃvṛttaḥ,",
  "S04n412:457": "yojanaśataṃ vistāreṇa yojanamuccatvena;",
  "S04n412:458": "yāvan manuṣyamṛgapakṣiṇaḥ ārabdhā mānsarudhiraṃ bhakṣayituṃ |",
  "S04n412:459": "mama ca kulaputra sa kāyaḥ sattvaiḥ paribhujyamānaḥ pratidinaṃ vardhate,",
  "S04n412:460": "yojanaśatasahasraṃ vistāreṇa saṃvṛttaḥ yojanasahasramuccatvena |",
  "S04n412:461": "sarvatra mānuṣaśirāḥ prādurbhūtāḥ sakeśakarṇanayanānāsauṣṭhadāntāḥ sajihvā anekamukhaśatasahasrāḥ prādurbhūtāḥ |",
  "S04n412:462": "te ca mukhā manuṣyaśabdena ghoṣayanti |",
  "S04n412:463": "“bhoḥ sattvā bho gṛhṇatha yenārthaṃ,",
  "S04n412:464": "mānsaṃ paribhuñjatha,",
  "S04n412:465": "rudhiraṃ pivatha,",
  "S04n412:466": "nayanāṃ gṛhṇatha,",
  "S04n412:467": "karṇanāsāṃ keśauṣṭhadantajihvāṃ gṛhṇatha |",
  "S04n412:468": "yasyārthaṃ yenārthaṃ yāvadarthaṃ saṃtarpitaśarīrāḥ paripurṇābhiprāyā anuttarāyāṃ samyaksaṃbodhau cittamutpādayatha,",
  "S04n412:469": "śrāvakayānena vā pratyekabuddhayānena vā |",
  "S04n412:470": "ayaṃ yuṣmākamupabhogaparibhogo na kṣīyate,",
  "S04n412:471": "na ca yuṣmākaṃ śraddhādeyaṃ bhaviṣyati,",
  "S04n412:472": "mā vaḥ kṣiprameva jīvitakṣayo bhavatu“ |",
  "S04n412:473": "ye ca tatra vijñāḥ sattvāste kecicchrāvakayāne cittamutpādayanti,",
  "S04n412:474": "kecit pratyekabuddhayāne,",
  "S04n412:475": "kecidanuttarāyāṃ samyaksaṃbodhau cittamutpādayanti,",
  "S04n412:476": "kecit punardevamanuṣyopapattau cittānyutpādayanti;",
  "S04n412:477": "mānsaṃ bhakṣayanti,",
  "S04n412:478": "rudhiraṃ pivanti,",
  "S04n412:479": "kecinnayanāni gṛhṇanti,",
  "S04n412:480": "kecit karṇau,",
  "S04n412:481": "kecinnāsāṃ,",
  "S04n412:482": "kecidoṣṭhau,",
  "S04n412:483": "keciddāntāṃ gṛhṇanti;",
  "S04n412:484": "gṛhitvā prakramanti;",
  "S04n412:485": "praṇidhānavaśena cānyonyaṃ prādurbhavati,",
  "S04n412:486": "mānsaṃ na cāpacayaṃ bhavati,",
  "S04n412:487": "na parikṣayaṃ gacchati |",
  "S04n412:488": "yāvaddaśavarṣasahasrāṇi sarvajambūdvīpakā manuṣyā yakṣamṛgapakṣiṇo'pi svaśarīreṇa saṃtarpayāmāsa |",
  "S04n412:489": "taiśca daśabhirvarṣasahasrairgaṅgānadīvālikāsamāni mayā netrāṇi parityaktāni,",
  "S04n412:490": "catuḥsamudrodakapramāṇaṃ mayā rudhiraṃ parityaktaṃ,",
  "S04n412:491": "sumerusahasrapramāṇaṃ mayā mānsaṃ parityaktaṃ,",
  "S04n412:492": "cakravāḍaparvatapramāṇā mayā jihvā parityaktā,",
  "S04n412:493": "yugandharamerupramāṇā mayā karṇāḥ parityaktāḥ,",
  "S04n412:494": "vipulāsumerupramāṇā mayā nāsāḥ parityaktāḥ,",
  "S04n412:495": "imaṃ gṛdhrakūṭaparvatapramāṇā mayā dāntāḥ parityaktāḥ,",
  "S04n412:496": "kṛtsnaṃ sahaṃ buddhakṣetraṃ prajñāpanapramāṇaṃ me tatra svacarma parityaktaṃ |",
  "S04n412:497": "paśya kulaputra daśavarṣasahasrāṇi evamaprameyāsaṃkhyeyāparimāṇāḥ svaśarīraparityāgāḥ parityaktā ekajīvitena;",
  "S04n412:498": "evamaprameyāsaṃkhyeyāparimāṇāḥ sattvāḥ saṃtarpitāḥ;",
  "S04n412:499": "ekacittakṣaṇamapi me vipratisāro notpannaḥ |",
  "S04n412:500": "evaṃ ca me tatra praṇidhānaṃ kṛtaṃ |",
  "S04n412:501": "yadyahamanuttarāṃ samyaksaṃbodhimabhisaṃbudhyeyaṃ,",
  "S04n412:502": "iyaṃ me āśā paripūryatu,",
  "S04n412:503": "yathā mayaikadvīpe svaśarīreṇa sarvasattvāḥ saṃtarpitāḥ,",
  "S04n412:504": "evameva gaṅgānadīvālikāsamā varṣasahasrā asminnarajamerujugupsite buddhakṣetre sarvadvīpeṣvevaṃrūpo mamātmabhāvaḥ prādurabhavat,",
  "S04n412:505": "yathaikadvīpe daśavarṣasahasrāṇi evaṃ sarvadvīpeṣu sattvāṃ svamānsarudhiracarmanayanakarṇanāsauṣṭhajihvākeśaiḥ saṃtarpayitvā triṣu yāneṣu samādāpayeyaṃ,",
  "S04n412:506": "manuṣyāṃ yakṣarākṣasāṃ sarvatiryagyonikān ye kecin mānsarudhirabhojanāhārāḥ pṛthagyakṣā yāvadantaśaḥ yāmalaukikāḥ tāṃścāhaṃ saṃtarpayeyaṃ |",
  "S04n412:507": "yathā cāhamekasmin buddhakṣetre svaśarīreṇa sarvasattvāṃ saṃtarpayeyaṃ |",
  "S04n412:508": "evameva samantaddaśasu dikṣu gaṅgānadīvālikāsameṣu buddhakṣetreṣu svamānsarudhiracarmanayanāṃ yāvajjihvābhirevaṃrūpeṇātmabhāvena gaṅgānadīvālikāsamān mahākalpān teṣu teṣu buddhakṣetreṣu svakāyajīvitena sattvāṃ saṃtarpayeyaṃ,",
  "S04n412:509": "evaṃrūpamātmabhāvaṃ pratilabhya |",
  "S04n412:510": "visaṃvāditā me buddhā bhagavanto bhaveyurye daśasu dikṣvanyeṣu buddhakṣetreṣu pravartitadharmacakrāḥ tiṣṭhanti yāpayanti dharmaṃ ca deśayanti,",
  "S04n412:511": "māhamanuttarāṃ samyaksaṃbodhimabhisaṃbudhyeyaṃ,",
  "S04n412:512": "mā cāhaṃ saṃsāre saṃsaramāṇo buddhaśabdaṃ śṛṇuyāṃ mā ca dharmaśabdaṃ mā saṅghaśabdaṃ mā pāramitāśabdaṃ mā mārabalaparāśayaśabdaṃ mā vaiśāradyaśabdaṃ yāvat kuśalaśabdamapi saṃsāre mā śṛṇuyāṃ,",
  "S04n412:513": "nityaṃ cāvīcau narake saṃbhaveyaṃ;",
  "S04n412:514": "yadi me evaṃrūpaḥ svaśarīraparityāgaḥ sattvasaṃtarpaṇārthe na saṃpadyata,",
  "S04n412:515": "naivaṃrūpaṃ ca me praṇidhānaṃ paripūri syādyathā me āśā cintitā |",
  "S04n412:516": "ye'pi cemasmiṃ buddhakṣetre sarvatra dvīpeṣvekaikasmiṃ dvīpa evaṃrūpā ātmabhāvāḥ parityaktāḥ sattvāṃśca mānsarudhireṇa saṃtarpitā,",
  "S04n412:517": "evaṃ daśasu dikṣu gaṅgānadīvālikāsameṣvanyeṣu buddhakṣetreṣu sattvā evaṃrūpeṇātmabhāvena svamānsarudhireṇa santarpitāḥ |",
  "S04n412:518": "paśya kulaputra tathāgatasya dānapāramitā ātmabhāvaparityāgaṃ ya mayānuprabandhena tatkālaṃ netrāḥ parityaktāḥ teṣāṃ punarayaṃ jambūdvīpe yāvattrāyastriṃśaddevaparyantapramāṇe rāśirbhavet |",
  "S04n412:519": "ayaṃ kulaputra tathāgatasya saṃkṣiptena ātmaparityāgadānapāramitā |",
  "S04n412:520": "punaraparaṃ kulaputra tataḥ paścādaprameyānāṃ kalpānāmatyayena ayaṃ buddhakṣetraścandravidyuto nāma babhūva;",
  "S04n412:521": "tamapi pañcakaṣāyaṃ babhūva |",
  "S04n412:522": "ahaṃ cāsmiṃ jambudvīpe rājā babhūva pradīpapradyoto nāma balavāṃścakravartī |",
  "S04n412:523": "evaṃ ca mayā sarvajaṃbūdvīpakāḥ sattvāḥ kuśaleṣu niyojitā,",
  "S04n412:524": "yathā pūrvoktaṃ |",
  "S04n412:525": "paścādahamudyānabhūmiṃ niryātaḥ svabhūmidarśanāya;",
  "S04n412:526": "tatra cāhaṃ puruṣamadrākṣaṃ,",
  "S04n412:527": "paścādbāhuṃ gāḍhabandhanaṃ badhyamānaṃ dṛṣṭvā mayāmātyāḥ pṛṣṭāḥ |",
  "S04n412:528": "“kim anena puruṣeṇa kṛtaṃ?“ |",
  "S04n412:529": "amātyā māṃ pratyūcur[ |",
  "S04n412:530": "“]ayaṃ puruṣo devasya sāparādhiko;",
  "S04n412:531": "yadetasya puruṣasya saṃvatsare śaṣpaṃ dhānyaṃ cotpadyate tato devasya ṣaṭkāṃśo deyaḥ,",
  "S04n412:532": "yathānye kuṭumbino dadantyāyadvāraṃ ye devasya nagaragrāmajanapadakarvaṭeṣu prativasanti karmāntena jīvikāṃ kalpayanti;",
  "S04n412:533": "taṃ caiṣa puruṣo na dadāti“ |",
  "S04n412:534": "tānahametadavocaṃ - “utsṛjata etaṃ puruṣaṃ |",
  "S04n412:535": "mā kasyacidbalāddhanadhānyaṃ gṛhṇīta“ |",
  "S04n412:536": "te kathayanti |",
  "S04n412:537": "“deva na kaścit suprasannacitto dadāti,",
  "S04n412:538": "yaddevasya divasedivase'nnapānabhojanaparibhogo devīnāṃ devasya cāntaḥpuradevasya putrāṇāṃ duhitṛṇāṃ upabhogaparibhogaḥ sarvaṃ tatparaḥ sakāśāduddhriyate |",
  "S04n412:539": "na ca kaścit prasannaḥ prayacchati“ |",
  "S04n412:540": "taccāhaṃ paramadurmanāścintayāmi |",
  "S04n412:541": "“kasyāhamimaṃ sarvaṃ jambūdvīpaṃ rājyaiśvaryaṃ dadyāṃ?“ |",
  "S04n412:542": "mama pañcaputraśatāni babhūvustāṃśca bodhau samādāpayitvā,",
  "S04n412:543": "imaṃ jambūdvīpaṃ pañcabhāgaśatāni kṛtvā putrāṇāṃ pradattaṃ |",
  "S04n412:544": "ahaṃ ca tapovanaṃ gatvā riṣipravrajyena brahmacaryaṃ cacāra;",
  "S04n412:545": "vanakhaṇḍe uḍumbaramūle dakṣiṇasya mahāsamudrasya nātidūre navamūlaphalāhāro viharāmi dhyāyī anupūrveṇa pañcābhijñaḥ saṃvṛttaḥ |",
  "S04n412:546": "tena khalu punaḥ samayena pañcaśatā jambūdvīpakānāṃ vāṇijānāṃ mahāsamudramavatīrṇāstaistataḥ prabhūto ratnaskandha āsāditaḥ |",
  "S04n412:547": "tatra ca candro nāma sārthavāhaḥ tena bhāgyavatā vijñapuruṣeṇa cintāmaṇiḥ samāsāditaḥ |",
  "S04n412:548": "sa tato ratnadvīpādvipulaṃ ratnadhanaskandhaṃ taṃ ca cintāmaṇiṃ gṛhītvā saṃprasthitaḥ,",
  "S04n412:549": "tataḥ kṣubhitaḥ samudro nāgā ākulā rudanti devatā yāstatra nivāsinyastatra cāśvasto nāma riṣirbodhisattvaḥ pūrvapraṇidhānena tatropapannaḥ;",
  "S04n412:550": "tena mahāsattvena sa sārthaḥ svastinā kṣemeṇa ca mahāsamudrāduttāritastasya ca sārthavāhasyānyataro duṣṭarākṣasaḥ pratyarthiko'vatāraprekṣī vivaragaveṣī pṛṣṭhataḥ pṛṣṭhataḥ samanubaddhaḥ |",
  "S04n412:551": "tena saptadivasāni paramakaluṣā vātavṛṣṭiravasṛtā;",
  "S04n412:552": "yataste vaṇijaḥ praṇaṣṭamārgā paramabhītāduccasvareṇa krandanti rudanti paridevanti,",
  "S04n412:553": "devatāmāyācanti śivavaruṇāṃ yāvan mātāpitaramākrandanti priyaputrāṃ |",
  "S04n412:554": "yāvadaśroṣīdahaṃ divyena śrotreṇa yāvattatrāgatvā vaṇijaḥ samāśvāsitāḥ,",
  "S04n412:555": "“samāgato'haṃ;",
  "S04n412:556": "mā bhāyatha;",
  "S04n412:557": "ahaṃ yuṣmākaṃ mārgāmupadarśayiṣyāmi,",
  "S04n412:558": "yāvajjambūdvīpaṃ svastinā kṣemeṇa ca prāpsyatha“ |",
  "S04n412:559": "tadāhaṃ paṭṭaṃ tailena mrakṣayitvā svahastaṃ veṣṭya agninā prajvālya satyavacanamakarot - “yadi mayā ṣaṭtriṃśadvarṣā caturbhirbrāhmairvihārairvanakhaṇḍanivāsināṃ sattvānāmarthāya hitāya navamūlaphalāhāreṇa caturaśītīnāṃ nāgayakṣasahasrāṇāṃ cittasantatiḥ paripācitā avaivartikāśca sthāpitā anuttarāyāṃ samyaksaṃbodhau |",
  "S04n412:560": "tena satyena satyavacanena kuśalamūlaparipākena jvalatu me hastaṃ;",
  "S04n412:561": "labhantu mārgaṃ vaṇijaḥ svastinā kṣemeṇa jambūdvīpaṃ prāpayantu“ |",
  "S04n412:562": "yāvat saptarātridivasāḥ svahastaṃ jvālitavān,",
  "S04n412:563": "te vaṇijo jambūdvīpe sthāpitāstatra mayā praṇidhānaṃ kṛtaṃ :",
  "S04n412:564": "yadā jambūdvīpaṃ ratnaparihīṇaṃ bhavet,",
  "S04n412:565": "tad yadāhamanuttarāṃ samyaksaṃbodhimabhisaṃbudhyeyaṃ,",
  "S04n412:566": "tadā iyaṃ me āśā paripūryatu,",
  "S04n412:567": "sārthavāho bhaveyaṃ jambudvīpe saptavārāṃ cintāmaṇimānayitvā vividhaṃ ratnavarṣaṃ abhipravarṣayeyaṃ;",
  "S04n412:568": "yāvat sarvadvīpeṣvasmin buddhakṣetre evameva daśasu dikṣu gaṅgānadīvālikāsameṣu śūnyeṣu buddhakṣetreṣu pañcakaṣāyeṣu ratnaṃ pravarṣayeyaṃ,",
  "S04n412:569": "yāvatpūrvoktaṃ |",
  "S04n412:570": "evaṃ ca me āśā paripūrṇā gaṅgānadīvālikāsamānāṃ mahākalpānāmantareṇa sārthavāho'bhūvan,",
  "S04n412:571": "gaṅgānadīvālikāsameṣu śūnyeṣu pañcakaṣāyeṣu buddhakṣetreṣu ratnāni pravarṣitāni;",
  "S04n412:572": "ekaikadvīpe saptavārāṃ vividhaṃ ratnavarṣaṃ pravarṣitaṃ |",
  "S04n412:573": "evamaprameyāsaṃkhyeyāḥ sattvā ratnaiḥ paripurṇābhiprāyāḥ kṛtāstriṣu ca yāneṣu niyojitāḥ |",
  "S04n412:574": "paśya kulaputra tathāgatasya ratnaparityāgalakṣaṇaṃ vipākakuśalamūlaṃ |",
  "S04n412:575": "punaraparaṃ kulaputrāprameyāṇāṃ kalpānāmatyayenāntareṇāyaṃ buddhakṣetrastimiraṃ nāmābhūt;",
  "S04n412:576": "saṃtoṣaṇe kalpe vartamāne pañcakaṣāye pañcavarṣasahasrikāyāṃ prajāyāṃ praṇidhānenāhamasmin jambūdvīpe sūryamālagandho nāma brāhmaṇo'bhūvan vedapāṭhakaḥ |",
  "S04n412:577": "tatkālaṃ ca sattvā bhūyasā śāśvatadṛṣṭayo'bhūvan savairaparākramāḥ sakalahādhiṣṭhānāḥ |",
  "S04n412:578": "teṣāṃ cāhaṃ mahābalavegaparākrameṇa sattvānāṃ śatrubhūtaṃ skandhaprayogena dharmaṃ deśayāmi,",
  "S04n412:579": "śūnyagrāmāyatanapratyavekṣaṇāpratyayasamanubaddhaṃ sotpādavyayaṃ ānāpānasmṛtimanaskāraṃ darśayāmi |",
  "S04n412:580": "te'nuttarāyāṃ samyaksaṃbodhau cittotpādanakuśalamūlapariṇāmanābhiyojitāḥ,",
  "S04n412:581": "svayameva cāhaṃ pañcābhijñaḥ saṃvṛttaḥ;",
  "S04n412:582": "tena ca samayenāprameyāsaṃkhyeyāḥ sattvā mamāvavādānuśāsanena pañcābhijñāḥ saṃvṛttāḥ |",
  "S04n412:583": "evamaprameyāsaṃkhyeyāḥ sattvāḥ kalahavigrahavairānavasṛjya vanakhaṇḍamāśṛtya vanakhaṇḍe mūlaphalāhārā dhyāyantaścaturbhirbrāhmairvihārai rātridivasamatināmitavantaḥ |",
  "S04n412:584": "tataḥ kṣīyamāṇe kalpe yadā tairdakṣiṇīyaiḥ kṛtsnaṃ jambūdvīpaṃ sphuṭamabhūt |",
  "S04n412:585": "te ca kalikalaharaṇavairavigrahavivādāḥ praśāntāḥ,",
  "S04n412:586": "akālavātavarṣāḥ praśamitāḥ,",
  "S04n412:587": "praṇītā ojavatīpṛthivīsaṃniśritāḥ śaṣpā babhūvuḥ |",
  "S04n412:588": "kevalaṃ vividharogopahatā babhūvuḥ kalpadoṣeṇa |",
  "S04n412:589": "tadāhamevaṃ cintayāmi,",
  "S04n412:590": "“yadyahaṃ sattvānāṃ vyādhiṃ na śaktaḥ śamayituṃ“ |",
  "S04n412:591": "tasya mamaitadabhavad,",
  "S04n412:592": "“yannūnamahaṃ śakraṃ mahābrāhmaṇaṃ lokapālānanye ca devarṣayo vā nāgarṣayo vā śakrarṣayo vā manuṣyarṣayaśca sannipātayeyaṃ,",
  "S04n412:593": "bhaiṣajyopakaraṇaśāstraṃ sattvānāṃ hitārthamupadarśayeyaṃ |",
  "S04n412:594": "tadāhamṛddhyā gatvā śakrabrahmāṇalokapāladevarṣīṇāṃ nāgarṣīṇāṃ śakrarṣīṇāṃ manuṣyarṣīṇāṃ ārocayeyaṃ |",
  "S04n412:595": "ekaviḍapatirnāma parvataḥ,",
  "S04n412:596": "tatra saṃnipātayitvā viḍacarakamūrdhani nāma sthānaṃ bhūtasaṃnivāraṇapratiśaraṇaṃ rakṣāvātapittaśleṣmasaṃprasādanaśāstraṃ nirdeśayeyaṃ“ |",
  "S04n412:597": "peyālaṃ, aprameyāsaṃkhyeyānāṃ sattvānāṃ vyādhipraśamanaṃ kṛtaṃ |",
  "S04n412:598": "tatra mahāpraṇidhānaṃ kṛtaṃ yathā mayaikadivase'prameyāsaṃkhyeyānāṃ sattvānāṃ prajñāvabhāsaḥ kṛtaḥ,",
  "S04n412:599": "triṣu ca yāneṣu niyojitā,",
  "S04n412:600": "apāyapathāḥ pithitāḥ,",
  "S04n412:601": "svargapathapratiṣṭhāpitā,",
  "S04n412:602": "vividhāśca vyādhayaḥ praśamitāḥ parimocittāśca |",
  "S04n412:603": "evamaprameyānāmasaṃkhyeyānāṃ sattvānāṃ prajñāloko dattaḥ,",
  "S04n412:604": "saukhye'vasthāpitāḥ |",
  "S04n412:605": "tadanena kulaputra kuśalamūlavipākena iyaṃ me praṇidhānāśā paripūrṇāḥ |",
  "S04n412:606": "yadā ca mayaikadivase'prameyānāmasaṃkhyeyānāṃ sattvānāmapāyapathā nirodhitāḥ,",
  "S04n412:607": "svargapathe ca pratiṣṭhāpitā,",
  "S04n412:608": "glānapratyayopakaraṇārthaṃ devarṣiyakṣasaṅghāḥ sannipātitāḥ sattvānāmarthāya viḍacarakamūrdhani devaloke prakāśite sattvānāmārogyakauśalyamevameva timire buddhakṣetre sarvadvīpeṣu caivaṃrūpaḥ puruṣakāraḥ kṛtaḥ,",
  "S04n412:609": "sattvāśca svargapathe pratiṣṭhāpitā,",
  "S04n412:610": "devanāgayakṣamanuṣyā ṛṣayaḥ sannipātitā yaissattvānāmarthāya vividhā vidyāsthānāḥ prakāśitāḥ |",
  "S04n412:611": "yathena timire buddhakṣetre evameva daśasu dikṣu gaṅgānadīvālikāsameṣu pañcakaṣāyeṣu buddhakṣetreṣvevaṃrūpaḥ puruṣakāraḥ kṛtaḥ,",
  "S04n412:612": "sattvāśca triṣu yāneṣu niyojitāḥ,",
  "S04n412:613": "svargapathe ca pratiṣṭhāpitā,",
  "S04n412:614": "vividhāśca vidyāsthānā loke prakāśitāḥ,",
  "S04n412:615": "sattvā vyādhitaḥ parimocitā,",
  "S04n412:616": "anuttarā ca me kulaputraivaṃrūpā āśā paripūrṇāḥ |",
  "S04n412:617": "api tatra timire buddhakṣetre sarvadvīpeṣvevaṃrūpaḥ puruṣakāraḥ kṛto yathā praṇidhānaṃ kṛtaṃ |",
  "S04n412:618": "apyanuttareṇa jñānena daśasu dikṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣvaikaikasmin buddhakṣetre sarvadvīpeṣvevaṃrūpaḥ puruṣakāraḥ kṛto,",
  "S04n412:619": "yathā me pūrvapraṇidhānaṃ kṛtaṃ |",
  "S04n412:620": "paśya kulaputra prajñāviśeṣaṃ bodhicaryāyāṃ,",
  "S04n412:621": "ayaṃ ca tathāgatasya trayāṇāṃ sucaritānāṃ kuśalamūlabījaṃ |",
  "S04n412:622": "tathā pratyavarakālasamaye'saṃkhyeyaiḥ kalpairadhikatarairantareṇedaṃ buddhakṣetraṃ vicitadoṣaṃ nāmābhūt,",
  "S04n412:623": "saṃśrayase mahākalpe vartamāne tadapi pañcakaṣāyaṃ |",
  "S04n412:624": "purimāyāṃ diśyanupañcāśāyāṃ cāturdvīpikāyāṃ vaḍaṃ nāma jambūdvīpamabhūt |",
  "S04n412:625": "tatrāpyahaṃ sattvaparipācanārthamupapannaḥ,",
  "S04n412:626": "caturdvīpeśvaraḥ cakravartī rājā ambaro nāma babhūva |",
  "S04n412:627": "tatra ca mayā sattvā daśasu kuśaleṣu karmapatheṣu samādāpitā niveśitāḥ pratiṣṭhāpitāstriṣu yāneṣu samādāpitā niveśitāḥ pratiṣṭhāpitāḥ |",
  "S04n412:628": "sarvaṃdadaśca babhūva sarvatradāyī |",
  "S04n412:629": "tatra ca me yācanakā āgatvā vividhāni ratnāni yācanti,",
  "S04n412:630": "tadyathā hiraṇyasuvarṇaṃ yāvaccendranīlamahānīlajyotīrasadakaprasādakāni yācanakānāṃ tāvatprabhūtāni ratnāni labhyante |",
  "S04n412:631": "tadāhamamātyāṃ pṛṣṭavān |",
  "S04n412:632": "“kuta eṣāṃ ratnānāṃ prādurbhāvaḥ?“ |",
  "S04n412:633": "ta āhuḥ |",
  "S04n412:634": "“nāgarājāno nidhīrnidarśayanti,",
  "S04n412:635": "nidhīnāṃ loke prādurbhāvādratnānāṃ prādurbhāvo bhavati |",
  "S04n412:636": "na kevalaṃ tāttakā nirdeśayanti yāttakā devasya yācanakāḥ“ |",
  "S04n412:637": "tadāhaṃ praṇidhānamakarot |",
  "S04n412:638": "“yadyahaṃ pañcakaṣāye loke vartamāne tīvrakleśāraṇe kaliyuge vartamāne varṣaśatāyuṣkāyāṃ prajāyāṃ anuttarāṃ samyaksaṃbodhimabhisaṃbuddhyeyaṃ |",
  "S04n412:639": "tadiyaṃ me āśā paripūryatu,",
  "S04n412:640": "yadahamasmin buddhakṣetre nidhidarśako nāma nāgarājā bhaveyaṃ |",
  "S04n412:641": "sarvatra cāsmiṃ vijitaghoṣe buddhakṣetre sarvadvīpeṣu ca ekaikasmin dvīpe saptajanmāni parigṛhṇīyāṃ |",
  "S04n412:642": "ekaikasmiṃśca janmani nidhikoṭīnayutaśatasahasrāṇi darśayeyaṃ prayaccheyaṃ ca nānāratnaparipūrṇāni:",
  "S04n412:643": "tadyathā hiraṇyasuvarṇaṃ yāvadindranīlamahānīlajyotīrasadakaprasādāśca |",
  "S04n412:644": "ekaikaśca nidhiyojanasahasrāṇi gatvā vistareṇa paripūrṇamapi ratnaṃ sattvānāṃ nidarśayeyaṃ prayacchayeyaṃ ca,",
  "S04n412:645": "yadasmiṃ buddhakṣetre evaṃrūpaṃ śūrabhāvaṃ kuryāṃ |",
  "S04n412:646": "evameva daśasu dikṣu gaṅgānadīvālikāsameṣu buddhakṣetreṣu pañcakaṣāyeṣu lokadhātuṣu ekaikasmin kṣetre sarvatra dvīpe saptajanmāni pratigṛhṇīyāṃ“,",
  "S04n412:647": "yāvadyathā pūrvoktaṃ |",
  "S04n412:648": "yadā ca me kulaputraivaṃrūpaṃ praṇidhānaṃ kṛtaṃ tadā gaganatale devakoṭīnayutaśatasahasrairantarīkṣāt puṣpavṛṣṭiḥ pravarṣitā sādhukāraścānupradattaḥ |",
  "S04n412:649": "“sādhu sādhu sarvaṃdada,",
  "S04n412:650": "ṛdhiṣyati te evaṃrūpā āśā yathā te praṇidhānaṃ kṛtaṃ“ |",
  "S04n412:651": "aśroṣīn mahājanakāyaḥ rājño'mbarasya devairgaganatalagataiḥ sarvaṃdada iti nāma kṛtaṃ,",
  "S04n412:652": "śrutvā caiṣametadabhavat |",
  "S04n412:653": "“yannūnaṃ vayaṃ duṣkaraparityāgaṃ dānaṃ yācemaḥ |",
  "S04n412:654": "yadi parityakṣyati tadā sarvaṃdada iti nāma bhaviṣyati“ |",
  "S04n412:655": "tataste sarvā ārabdhā rājño'mbarasyāntaḥpurikāṃ yācituṃ,",
  "S04n412:656": "devīmagramahiṣīṃ putraduhitṝṇāṃ yācituṃ;",
  "S04n412:657": "tadā rājāmbaraḥ prayacchati prasannacittasteṣāṃ etadabhavat |",
  "S04n412:658": "“na cedaṃ duṣkaraṃ yo bhāryāṃ parityajati |",
  "S04n412:659": "yannūnaṃ vayaṃ rājño'mbarasyāṅgapratyaṅgāni yācamaḥ |",
  "S04n412:660": "tadyadi dāsyati sarvaṃdado bhaviṣyati,",
  "S04n412:661": "atha na dāsyati na sarvaṃdado bhaviṣyati“ |",
  "S04n412:662": "tatastasyāgrataḥ tatra jyotīraso nāma māṇavako rājño'mbarasyāgrataḥ sthitvā,",
  "S04n412:663": "“sarvaṃdada rājyaṃ dadasve“ -ti prārthitavān |",
  "S04n412:664": "śrutvā ca rājñāmbareṇa paramaprītimanasā svayameva brāhmaṇaṃ snāpayitvā paṭṭaṃ badhvā rājābhiṣekenābhiṣicya rājatve pratiṣṭhāpayitvā sarvaṃ jambūdvīpaṃ niryātayitvā,",
  "S04n412:665": "praṇidhānamakarod |",
  "S04n412:666": "“ahaṃ sarvajambūdvīpaparityāgenānuttarāṃ samyaksaṃbodhimabhisaṃbudhyeyaṃ |",
  "S04n412:667": "yadīyaṃ me āśā paripūryati,",
  "S04n412:668": "yo'yaṃ mamaitarhi sarvajambūdvīpe rājā pratiṣṭhāpito vartatvasya jambūdvīpe ājñā,",
  "S04n412:669": "dīrghāyuṣca bhavatu,",
  "S04n412:670": "rājā cakravartī cirasthāyī |",
  "S04n412:671": "yadā cāhamanuttarāṃ samyaksaṃbodhimabhisaṃbudhyeyaṃ,",
  "S04n412:672": "yadā yuvarājatvena vyākuryāmanuttarāyāṃ samyaksaṃbodhau“ |",
  "S04n412:673": "roco nāma brāhmaṇastena me ubhau pādau yācitau,",
  "S04n412:674": "tasya mayā svayameva prasannacittena tīkṣṇaṃ śastraṃ gṛhītvā svapādau chitvā pradattau,",
  "S04n412:675": "praṇidhānaṃ cākarot |",
  "S04n412:676": "“labheyāhamanuttarāṃ śīlapādāṃ“ |",
  "S04n412:677": "tatra drāṣṭāvo nāma brāhmaṇastena me ubhe netre yācite,",
  "S04n412:678": "tasya ca mayā ubhe netre utpādya datte,",
  "S04n412:679": "peyālaṃ,",
  "S04n412:680": "anuttaraṃ pañcacakṣuḥ pratilabhāya praṇidhānaṃ kṛtavān |",
  "S04n412:681": "na cireṇa saracchighoṣo nāma brāhmaṇastena me ubhau karṇau yācitau,",
  "S04n412:682": "svayameva tasya mayā karṇau chitvā dattau,",
  "S04n412:683": "anuttaraśrotāpratilābhāya ca praṇidhānaṃ kṛtaṃ |",
  "S04n412:684": "saṃjīvanaśca nāmājīviko'bhūt,",
  "S04n412:685": "tena me puruṣanimittaṃ puruṣendriyaṃ yācitaṃ,",
  "S04n412:686": "svayameva ca mayā chitvā dattaḥ,",
  "S04n412:687": "anuttaravastiguhyatālakṣaṇapratilābhāya ca praṇidhānaṃ kṛtaṃ |",
  "S04n412:688": "apareṇa ca me māṃsarudhiraṃ yācitaṃ,",
  "S04n412:689": "svayameva ca mayā dattaṃ,",
  "S04n412:690": "suvarṇavarṇatālakṣaṇapratilābhāya ca me praṇidhānaṃ kṛtaṃ |",
  "S04n412:691": "aparaśca kṣīraso nāma parivrājakastena ca me ubhau hastau yācitau,",
  "S04n412:692": "svayameva ca mayā dakṣiṇena hastena vāmaṃ hastaṃ chitvā dakṣiṇaṃ chedāpayitvā datto,",
  "S04n412:693": "anuttaraśraddhāhastapratilābhāya ca praṇidhānaṃ kṛtaṃ |",
  "S04n412:694": "yadā cāṅgapratyaṅgāni chinnāni tadā ca mayā rudhiramrakṣitena kāyena praṇidhānaṃ kṛtaṃ |",
  "S04n412:695": "“yadi me'nena parityāgenānuttarāyāṃ samyaksaṃbodhau āśā paripūryeta,",
  "S04n412:696": "avaśyamahamasya kāyasya pratigrāhakaṃ pratilabheyaṃ“ |",
  "S04n412:697": "te'pyakṛpakā anāryā akṛtajñāḥ sattvāḥ koṭṭarājāno'mātyāścāhuḥ |",
  "S04n412:698": "“ayaṃ durbuddhiralpamedhāḥ sarvāṅgavikartitaḥ sarvarājyaiśvaryaparibhraṣṭaḥ |",
  "S04n412:699": "kiṃ bhūyo'nena mānsapeśinā prayojanaṃ?“ |",
  "S04n412:700": "te māṃ gṛhītvā bahirnagaraśmaśānabhūmau choritvā prakāntāḥ |",
  "S04n412:701": "tatra daṃśamaśakā āgatvā rudhiraṃ pibanti,",
  "S04n412:702": "kurkuraśṛgālagṛdhrā āgatvā mānsaṃ bhakṣayanti |",
  "S04n412:703": "tatra cāhaṃ prasannacittaḥ praṇidhānamakarot |",
  "S04n412:704": "“yadā ca mayā sarvarājyaiśvaryaṃ parityaktaṃ,",
  "S04n412:705": "sarvaśarīraṃ caivāṅgapratyaṅgāni parityajatā,",
  "S04n412:706": "ekakṣaṇamapi na vipratisārikṛtaṃ cittaṃ,",
  "S04n412:707": "na ca me roṣa utpāditastena me āśā paripūryatu,",
  "S04n412:708": "ayaṃ me kāyo mānsaparvataḥ saṃtiṣṭhatāṃ,",
  "S04n412:709": "ye kecit sattvā mānsāhārā rudhirapānāste māṃsaṃ bhakṣayantu rudhiraṃ pibeyantu |",
  "S04n412:710": "yāvacca me sattvā māṃsaṃ bhakṣayeyū rudhiraṃ ca pibeyustāvan me praṇidhānavaśena śarīraṃ vardhatu,",
  "S04n412:711": "anupūrveṇa yāvadyojanaśatasahasramuccatvena kāyaḥ saṃvardhatu pañcayojanasahasraṃ vistāreṇa |",
  "S04n412:712": "tatra mayā varṣasahasraṃ svamānsarudhireṇa sattvāḥ saṃtarpitā;",
  "S04n412:713": "yāvabhyaśca mayā jihvāḥ parityaktā yā mṛgapakṣibhiḥ paribhaktāḥ praṇidhānavaśena cānyonyāḥ prādurbhūtāḥ teṣāṃ ayaṃ gṛdhrakūṭaparvatapramāṇo rāśiḥ syānnityaṃ cānuttarāprabhūtājihvatālakṣaṇapratilābhāya me praṇidhānaṃ kṛtaṃ |",
  "S04n412:714": "tatrāhaṃ cyutvā rūḍhavaḍe jambūdvīpe pūrvapraṇidhānena nāgeṣūpapanno nidhisaṃdarśano nāma nāgarājā babhūva |",
  "S04n412:715": "yāmeva rātriṃ nāgeṣūpapannastāmeva rātriṃ nidhikoṭīnayutaśatasahasrāṇi nidhānānāṃ saṃdarśitāni svayameva ghoṣaṃ cārayāmi |",
  "S04n412:716": "“bhoḥ sattvā asmin pradeśe nidhiḥ prādurbhūtaḥ,",
  "S04n412:717": "nānāratnaparipūrṇastadyathā hiraṇyasuvarṇaḥ yāvaddakaprasādakaṃ |",
  "S04n412:718": "yūyaṃ gṛhṇadhvaṃ |",
  "S04n412:719": "gṛhītvā bhoḥ sattvā daśakuśalān karmapathān samādāya vartadhvaṃ,",
  "S04n412:720": "anuttarāyāṃ ca samyaksaṃbodhau cittamutpādayata,",
  "S04n412:721": "śrāvakayānena vā pratyekabuddhayānena vā cittamutpādayatha |",
  "S04n412:722": "gacchatha gṛhṇatha ratnāni yāvadarthaṃ“ |",
  "S04n412:723": "tatra ca rūḍhavaḍe jambūdvīpe saptanāgajanmaparivartena saptasaptavarṣakoṭīnayutaśatasahasreṣvaprameyāsaṃkhyeyā nidhayo nirdarśitāśca pradattāśca |",
  "S04n412:724": "evaṃ ca tatrāprameyāsaṃkhyeyāḥ sattvāstribhiryānairniveśitā,",
  "S04n412:725": "daśasu kuśaleṣu karmapathesu niveśitā,",
  "S04n412:726": "nānāvidhaiśca ratnaiḥ saṃtarpitā,",
  "S04n412:727": "anuttaradvātriṃśallakṣaṇapratilābhāya praṇidhānaṃ kṛtaṃ |",
  "S04n412:728": "evaṃ dvitīye dvīpe saptabhirnāgajanmaparivartairevaṃrūpaṃ puruṣakāraṃ kṛtavān |",
  "S04n412:729": "evaṃ tritīye yāvatsarvatra vijitadoṣāyāṃ lokadhātau sarveṣu dvīpeṣu evaṃrūpaḥ puruṣakāraḥ kṛtaḥ |",
  "S04n412:730": "evameva daśasu dikṣu gaṅgānadīvālikāsamesu śūnyeṣu pañcakaṣāyeṣu buddhakṣetreṣu,",
  "S04n412:731": "ekaikasmin dvīpe evaṃrūpāḥ saptanāgajanmaparivarteṣu mayā yāvat saptasaptavarṣakoṭīnayutaśatasahasrairevamaprameyāsaṃkhyeyā nidhayaḥ sattvānāṃ pradattā,",
  "S04n412:732": "yāvadyathā pūrvoktaṃ |",
  "S04n412:733": "paśya kulaputra tathāgatasya bodhicārikāṃ,",
  "S04n412:734": "yathā tathāgatastīvreṇa balavīryeṇa dvātriṃśallakṣaṇaparyeṣaṇabodhicaryāṃ cīrṇavān,",
  "S04n412:735": "yathātra pūrve na ye bodhisattvā evaṃrūpāṃ tīvrabalavīryeṇa bodhicārikāṃ cīrṇavantaḥ,",
  "S04n412:736": "na kaścidetarhi,",
  "S04n412:737": "na ca punaḥ kaścit paścādbhaviṣyati bodhisattvo ya evaṃ tīvreṇodyogabalavegenānuttarāyāṃ samyaksaṃbodhau cārikāṃ caret,",
  "S04n412:738": "sthāpayitvā tānaṣṭau yathā pūrvoktaṃ |",
  "S04n412:739": "tadā cāsaṃkhyeyānāṃ kalpānāmatyayena pratyavarakālasamayenedaṃ buddhakṣetraṃ pravāḍodupānirnāma babhūva |",
  "S04n412:740": "śūnye pañcakaṣāye utpale mahākalpe vartamāne'syāṃ cāturdvīpikāyāmahaṃ śakro'bhūvan savirocano nāma |",
  "S04n412:741": "apaśyamahamasmin jambūdvīpe sattvānāmakuśalaparyeṣṭicaryāṃ;",
  "S04n412:742": "dṛṣṭvā cāhaṃ paramabhīṣaṇakaṃ yakṣarūpamātmānamabhinirmāyāsmiṃ jambūdvīpe'vatīrya manuṣyāṇāṃ purataḥ pratyasthāṃ |",
  "S04n412:743": "te ca māṃ dṛṣṭvā bhītā māṃ pṛcchanti |",
  "S04n412:744": "“kena te prayojanaṃ?",
  "S04n412:745": ", vayaṃ te taddāsyāmaḥ“ |",
  "S04n412:746": "mayoktaṃ |",
  "S04n412:747": "“āhāreṇa me prayojanaṃ“ ta āhuḥ |",
  "S04n412:748": "“kīdṛśasta āhāraḥ?“ |",
  "S04n412:749": "mayoktaṃ |",
  "S04n412:750": "“manuṣyān mārayitvā bhakṣayāmi |",
  "S04n412:751": "tāṃścāhaṃ na khādayāmi ye manuṣyā yāvajjīvaṃ prāṇātipātādviratā,",
  "S04n412:752": "yāvan mithyādṛṣṭyāḥ prativiratā,",
  "S04n412:753": "anuttarāyāṃ samyaksaṃbodhau cittamutpādayanti pratyekabuddhayānena vā śrāvakayānena vā cittānyutpādayanti tānapyahaṃ na khādayāmi“ |",
  "S04n412:754": "tatra ca me sattvā nirmitakāḥ paribhūktāyāṃ dṛṣṭvā te sattvā bhayena yāvajjīvaṃ prāṇātipātātprativiratā adattādānādyāvan mithyādṛṣṭeḥ prativiratāḥ |",
  "S04n412:755": "kaiścidanuttarāyāṃ samyaksaṃbodhau cittamutpāditaṃ,",
  "S04n412:756": "kaiścit pratyekabuddhayāne kaiścicchrāvakayāne cittamutpāditaṃ |",
  "S04n412:757": "sarve cāturdvīpikāḥ sattvā daśasu kuśaleṣu karmapatheṣu triṣu ca yāneṣu pratiṣṭhāpitāstatra mayā praṇidhānaṃ kṛtaṃ |",
  "S04n412:758": "“yadi me'nuttarāyāṃ samyaksaṃbodhau āśā paripūryeta,",
  "S04n412:759": "tadidaṃ me praṇidhānaparipūrṇaṃ bhavet,",
  "S04n412:760": "yathā ca me cāturdvīpikāḥ sattvāḥ kuśale mārge niyojitā |",
  "S04n412:761": "evameva sarvatrāsmiṃ buddhakṣetre sarvacāturdvīpikeṣu sattvāḥ evaṃrūpeṇa bhayena māṃ paśyeyuḥ,",
  "S04n412:762": "daśasu caiva kuśaleṣu karmapatheṣu pratiṣṭhāpayeyaṃ,",
  "S04n412:763": "triṣu ca yāneṣu niyojayeyaṃ |",
  "S04n412:764": "evameva samantāddaśasu dikṣu śūnyeṣu pañcakaṣāyeṣu buddhakṣetreṣu sattvāṃ daśasu kuśaleṣu karmapatheṣu pratiṣṭhāpayeyaṃ,",
  "S04n412:765": "triṣu ca yāneṣu niyojayeyaṃ“ |",
  "S04n412:766": "evameva me kulaputra āśā praṇidhiśca paripūrṇaḥ sarvatra pravāḍodupānāyāṃ lokadhātau manuṣyā yakṣarūpeṇa vinītāḥ kuśaleṣu dharmeṣu |",
  "S04n412:767": "evameva daśasu dikṣu gaṅgānadīvālikāsameṣu śūnyeṣu pañcakaṣāyeṣu buddhakṣetreṣu yakṣarūpeṇa mayā manuṣyāḥ kuśalamārgacaryāyāṃ pratiṣṭhāpitāḥ |",
  "S04n412:768": "yathā ca mayā bahavaḥ sattvā bhayāt kuśalacaryāyāṃ pratiṣṭhāpitāḥ;",
  "S04n412:769": "tena karmāvaśeṣeṇa mamaitarhi bodhivṛkṣamūle vajrāsane niṣaṇṇasya bodhimabhisaṃbodhukāmasya māraḥ pāpīyāṃ mahāsainyenopasaṃkrānto bodhau vyākṣepakaraṇārthaṃ |",
  "S04n412:770": "ayaṃ me kulaputra saṃkṣiptena dānapāramitā;",
  "S04n412:771": "bodhicaryāṃ caramāṇasya labdhā cāhaṃ gaṃbhīrāṃ kṣāntiṃ gaṃbhīrāṃ dhāraṇīṃ gaṃbhīrāṃ samādhiṃ pañcalaukikābhijñāḥ pratilabdhāḥ;",
  "S04n412:772": "evaṃrūpaṃ mahāpuruṣakāraṃ kṛtavān |",
  "S04n412:773": "evamaprameyāsaṃkhyeyāḥ sattvā anuttarāyāṃ samyaksaṃbodhau samādāpitā niveśitāḥ pratiṣṭhāpitāḥ |",
  "S04n412:774": "evamaprameyāsaṃkhyeyāḥ sattvāḥ pratyekabuddhayāne,",
  "S04n412:775": "evamaprameyāsaṃkhyeyāḥ sattvāḥ śrāvakayāne samādāpitā niveśitāḥ pratiṣṭhāpitāḥ |",
  "S04n412:776": "sthāpayitvā yāvanto mayā bodhisattvacaryāyāṃ caramāṇena,",
  "S04n412:777": "buddhakṣetraparamāṇurajaḥsamā me buddhā bhagavantaḥ paryupāsitāḥ,",
  "S04n412:778": "ekaikasya buddhasyāntike sāgarodakabindupramāṇā mayā guṇāḥ parigṛhītāḥ,",
  "S04n412:779": "gaṇanātikrāntānāṃ pratyekabuddhānāṃ mayā pūja kṛtā,",
  "S04n412:780": "gaṇanātikrāntānāṃ tathāgataśrāvakānāṃ pūjā kṛtā,",
  "S04n412:781": "evaṃ mātāpitṝṇāṃ pañcābhijñānāmṛṣīṇāṃ pūjā kṛtā |",
  "S04n412:782": "mayā ca kṛpayā pūrvaṃ bodhisattvacaryāṃ caramāṇena svamāṃsarudhireṇa sattvāḥ saṃtarpitā,",
  "S04n412:783": "idānīmapi dharmeṇa saṃtarpitāḥ ||",
  "S04n412:784": "iti śrīkaruṇāpuṇḍarīke mahāyānasūtre dānaparivarto nāma pañcamaḥ || 5 ||"
}