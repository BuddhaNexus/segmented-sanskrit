{
  "SA20n1322:0": "bodhisattvaguṇapaṭalam",
  "SA20n1322:1": "uddānam |",
  "SA20n1322:2": "āścaryaṃ cāpyanāścaryaṃ samacittopakāritā |",
  "SA20n1322:3": "pratikārastathā śāsti syādabandhyaprayogatā ||",
  "SA20n1322:4": "pañceme bodhisattvāsyāścaryādbhūtā dharmā anuttare samyaksaṃbodhiyāne śikṣamāṇasya veditavyāḥ |",
  "SA20n1322:5": "katame pañca |",
  "SA20n1322:6": "niṣkāraṇavatsalatā sarvasattveṣu |",
  "SA20n1322:7": "sattvānāmevārthāya saṃsāre'prameyaduḥkhasahiṣṇutā |",
  "SA20n1322:8": "bahukleśānāṃ durvineyānāṃ ca sattvānāṃ vinayopāyajñatā |",
  "SA20n1322:9": "paramadurvijñānatattvārthānupraveśaḥ |",
  "SA20n1322:10": "acintyaprabhāvatā ca |",
  "SA20n1322:11": "ime pañca bodhisattvānāmāścaryādbhutā dharmā asādhāraṇastadanyaiḥ sarvasattvaiḥ |",
  "SA20n1322:12": "pañcemāni bodhisattvasyānāścaryāṇi yaiḥ samanvāgato bodhisattvaḥ anāścaryādbhutadharmasamanvāgata ityucyate |",
  "SA20n1322:13": "katamāni pañca |",
  "SA20n1322:14": "yad bodhisattvaḥ parahitahetukena duḥkhena sukhātmaka eva san kṛtsnaṃ parahitahetukaṃ duḥkhamabhyupagacchati |",
  "SA20n1322:15": "idaṃ bodhisattvasya prathamamanāścaryaṃ yena samanvāgato bodhisattvaḥ anāścaryādbhutadharmasamanvāgata ityucyate |",
  "SA20n1322:16": "punaraparaṃ yad bodhisattvaḥ saṃsāradoṣajño nirvāṇaguṇajña eva ca san sattvapariśuddhipriyastenaiva ca sukhātmakaḥ sattvapariśuddhimevādhipatiṃ kṛtvā saṃsāramabhyupagacchati |",
  "SA20n1322:17": "idaṃ bodhisattvasya dvitīyamanāścaryaṃ pūrvavat |",
  "SA20n1322:18": "punaraparaṃ yad bodhisattvastūṣṇīṃbhāva-sukharasajña eva san sattvapariśuddhipriyastenaiva ca sukhātmakaṃ sattvapariśuddhimevādhipatiṃ kṛtvā sattvānāṃ dharmedeśanāyai prayujyate |",
  "SA20n1322:19": "idaṃ bodhisattvasya tṛtīyamanāścaryaṃ pūrvavat |",
  "SA20n1322:20": "punaraparaṃ yad bodhisattvaḥ [ṣaṭ] pāramitopacitaṃ kuśalamūlaṃ sattvapariśuddhipriyastenaiva ca sukhātmakaḥ sattvapariśuddhimevādhipatiṃ kṛtvā sarvasattvānāmāśayataḥ samutsṛjati |",
  "SA20n1322:21": "na ca punastasya samutsargasya vipākenārthī bhavati |",
  "SA20n1322:22": "idaṃ bodhisattvasya caturthamanāśvaryaṃ pūrvavat |",
  "SA20n1322:23": "punaraparaṃ yad bodhisattvaḥ parakāryasvakārya iva sarvaparakāryārthakriyāsu saṃdṛśyate |",
  "SA20n1322:24": "idaṃ bodhisattvasya pañcamamanāścaryaṃ yena samanvāgato bodhisattvaḥ anāścaryādbhutadharmasamanvāgata ityucyate |",
  "SA20n1322:25": "pañcabhirākārairbodhisattvaḥ sarvasattveṣu samacitto veditavyaḥ |",
  "SA20n1322:26": "katamaiḥ pañcabhiḥ |",
  "SA20n1322:27": "prathamena bodhāya cittotpāda-praṇidhānena |",
  "SA20n1322:28": "tathā hi bodhisattvaḥ sarvasattvānāmarthe samaṃ taccittamutpādayati |",
  "SA20n1322:29": "anukampāsahagatena cittena samacitto bhavati |",
  "SA20n1322:30": "bodhisattvaḥ sarvasattveṣu ekaputraka iva premasahagatena cittena samacitto bhavati |",
  "SA20n1322:31": "bodhisattvaḥ sarvasattveṣu ekaputraka eva premasahagatena cittena samacitto bhavati |",
  "SA20n1322:32": "bodhisattvaḥ sarvasattveṣu pratītyasamutpanneṣu ca [sarva] saṃskāreṣu sattvasaṃjñeti viditvā bodhisattvo yā ekasya sattvasya dharmatā sā sarveṣāmiti dharmasamatānugatena cetasā sarvasattveṣu samacitto viharati |",
  "SA20n1322:33": "yathā caikasya sattvasyārthamācarati tathā sarveṣām |",
  "SA20n1322:34": "evaṃ hi bodhisattvaḥ sarvārthakriyāsahagatena cetasā sarvasattveṣu smacitto viharati |",
  "SA20n1322:35": "ebhiḥ pañcabhirākārairbodhisattvaḥ sattveṣu samacitto bhavati |",
  "SA20n1322:36": "pañcabhirākārairbodhisattvānāṃ sattveṣu sarvopakārakriyā veditavyā |",
  "SA20n1322:37": "katamaiḥ pañcabhiḥ |",
  "SA20n1322:38": "samyagājīvavyapadeśopasaṃhāreṇa |",
  "SA20n1322:39": "vilomeṣu ca kṛtyeṣvarthopasaṃhiteṣvanulomopadeśopasaṃhāreṇa |",
  "SA20n1322:40": "anāthānāṃ ca duḥkhitānāṃ kṛpaṇānāmapratiśaraṇānāṃ sanāthakriyayā |",
  "SA20n1322:41": "sugatigamanāya mārgavyapadeśopasaṃhāreṇa yānatrayavyapadeśopasaṃhāreṇa ca |",
  "SA20n1322:42": "pañcabhirākāraiḥ sattvā upakāriṇo bodhisattvasya pratyupakāreṇa pratyupasthito bhavanti |",
  "SA20n1322:43": "katamaiḥ pañcabhiḥ |",
  "SA20n1322:44": "ātmānaṃ guṇaiḥ saṃyojayanti paraguṇādhānāya prayuktāro bhavanti |",
  "SA20n1322:45": "anātheṣu duḥkhiteṣu kṛpaṇeṣvapratiśaraṇeṣu sattveṣu sānāthyaṃ kurvanti |",
  "SA20n1322:46": "tathāgatān pūjayanti |",
  "SA20n1322:47": "tathāgatābhāṣitañca dharmamukhena vā lekhayitvā vā dhārayanti tañca pūjayanti |",
  "SA20n1322:48": "pañcemāni sthānāni bodhisattvena nityamevamāśaṃsitavyāni bhavanti |",
  "SA20n1322:49": "katamāni pañca |",
  "SA20n1322:50": "buddhotpādārāgaṇatā |",
  "SA20n1322:51": "teṣāmeva ca buddhānāmantikāt ṣaṭe pāramitā-bodhisattvapiṭakaśravaṇam |",
  "SA20n1322:52": "sarvākārasattvaparipācanapratiabalatā |",
  "SA20n1322:53": "anuttarasamyaksaṃbodhiprāptiḥ |",
  "SA20n1322:54": "abhisaṃbodheśca śrāvakasāmagrī |",
  "SA20n1322:55": "pañcabhiḥ kāraṇaiḥ bodhisattvasya sattveṣvvabandhyo'rthakriyā-prayogo bhavati |",
  "SA20n1322:56": "katamaiḥ pañcabhiḥ |",
  "SA20n1322:57": "iha bodhisattva ādita eva sattveṣu hitasukhaiṣī bhavati |",
  "SA20n1322:58": "tacca hitasukhaṃ yathābhūtaṃ prajānāti |",
  "SA20n1322:59": "aviparyastabuddhirbhavati |",
  "SA20n1322:60": "iti sarvaṃ pūrvavad veditavyaṃ yadyathā pūjāsevā'pramāṇapaṭale |",
  "SA20n1322:61": "uddānam |",
  "SA20n1322:62": "samyak prayogo hāniśca viśeṣagamanaṃ tathā |",
  "SA20n1322:63": "pratirūpāśca bhūtāśca guṇā vinayanaṃ tathā ||",
  "SA20n1322:64": "pañcabhiḥ prayogairbodhisattvasya sarvasamyaksaṃprayoga saṃgraho veditavyaḥ katamaiḥ pañcabhiḥ |",
  "SA20n1322:65": "anurakṣaṇā-prayogeṇa |",
  "SA20n1322:66": "anavadyaprayogeṇa pratisaṃkhyānabalaprayogeṇa |",
  "SA20n1322:67": "adhyāśayaśuddhiprayogeṇa |",
  "SA20n1322:68": "niyatapatitaprayogeṇa ca |",
  "SA20n1322:69": "tatra bodhisattvo'nurakṣaṇā prayogeṇa medhāṃ rakṣati yena sahajena jñānena dharmān laghuladhvevodgṛhṇāti |",
  "SA20n1322:70": "smṛtiṃ rakṣati yayā smṛtyā udgṛhītān dharmān dhārayati |",
  "SA20n1322:71": "jñānamārakṣati yena jñānena dhṛtānāṃ dharmāṇāmarthamupaparīkṣate |",
  "SA20n1322:72": "samyak prajñayā pratividhyati medhāsmṛtibuddhihānabhāgīyanidānaparivarjanatayā sthitivṛddhibhāgīyanidānapratiniṣevaṇatayā ca |",
  "SA20n1322:73": "svacittamārakṣati indriyāṇāṃ guptadvāratayā |",
  "SA20n1322:74": "paracittamārakṣati samyakparicittānuvartanatayā |",
  "SA20n1322:75": "tatra bodhisattvasyānavadyaprayogo yaḥ kuśaleṣu dharmeṣvaviparītaścottaptaścāpramāṇaśca satataśca bodhipariṇāmitaśca |",
  "SA20n1322:76": "pratisaṃkhyānabalaprayogaḥ punarasya sarvasyāmadhimukticaryābhūmau draṣṭavyaḥ |",
  "SA20n1322:77": "[ śuddhādhyāśayaprayogaḥ] śuddhādhyāśayabhūmau caryā pratipattibhūmau ca draṣṭavyaḥ |",
  "SA20n1322:78": "niyatipatitaprayogo niyatāyāṃ bhūmau niṣṭhāgamanabhūmau ca draṣṭavyaḥ |",
  "SA20n1322:79": "ivamebhiḥ pañcabhiḥ prayogairbodhisattvasya sarvasamyakprayogasaṃgraho bhavati |",
  "SA20n1322:80": "pañceme bodhisattvasya hānabhāgīyā dharmā veditavyāḥ |",
  "SA20n1322:81": "katame pañca |",
  "SA20n1322:82": "agauravatā dharme dharmabhāṇake ca |",
  "SA20n1322:83": "pramādakausīdyam |",
  "SA20n1322:84": "kleśa-āsevā'dhivāsanatā |",
  "SA20n1322:85": "duścarita-āsevā'dhivāsanatā |",
  "SA20n1322:86": "tadanyaiśca bodhisattvaiḥ saha paritulanābhimānatā dharmaviparyāsābhimānatā ca |",
  "SA20n1322:87": "pañceme bodhisattvasya dharmā viśeṣabhāgīyā veditavyāḥ |",
  "SA20n1322:88": "te punareṣāmeva pañcānāṃ kṛṣṇapakṣyāṇāṃ dharmāṇāṃ yathākramaṃ viparyayeṇa veditavyāḥ |",
  "SA20n1322:89": "pañceme bodhisattvānāṃ guṇapratirūpakaḥ bodhisattvadoṣā veditavyāḥ |",
  "SA20n1322:90": "katame pañca |",
  "SA20n1322:91": "raudraduḥśīleṣu sattveṣu tato nidānamapakārakriyā |",
  "SA20n1322:92": "kuhakasyeryāpathasampattikralpanā |",
  "SA20n1322:93": "lokāyatairmantraistīrthikaśāstrapravisaṃyuttairjñātra pratilambhaḥ paṇḍitasaṃkhyā-gamanatā ca |",
  "SA20n1322:94": "sāvadyasya ca dānādikasya kuśalasyādhyācāraḥ |",
  "SA20n1322:95": "saddharmapratirūpakāṇāṃ ca |",
  "SA20n1322:96": "rocanā deśanā vyavasthāpanā |",
  "SA20n1322:97": "pañceme bodhisattvasya bhūtā bodhisattvaguṇā veditavyāḥ |",
  "SA20n1322:98": "katame pañca |",
  "SA20n1322:99": "raudraduḥśīleṣu sattveṣu viśeṣeṇa kāruṇyacittatā |",
  "SA20n1322:100": "prakṛtyā īryāpathasaṃpannatā |",
  "SA20n1322:101": "tathāgatapraṇītenāgamādhigamena jñātrapratilambhaḥ |",
  "SA20n1322:102": "paṇḍitasaṃkhyāgamanatā ca |",
  "SA20n1322:103": "anavadyasya ca dānādikasya kuśalasya kriyā |",
  "SA20n1322:104": "saddharmasya ca prakāśanā saddharmapratirūpakāṇāṃ ca pratikṣepaṇatā |",
  "SA20n1322:105": "daśasu sthāneṣu samāsato bodhisattvā vineyān sattvān samyageva vinayanti |",
  "SA20n1322:106": "katameṣu daśasu |",
  "SA20n1322:107": "duścaritaviveke [kāmaviveke] |",
  "SA20n1322:108": "āpattyana dhyācāravyutthāne |",
  "SA20n1322:109": "indriyairguptadvāratāyām |",
  "SA20n1322:110": "saṃprājanavihāritāyām |",
  "SA20n1322:111": "saṃsargaviveke praviviktasyāsadvitarkaṃviveke |",
  "SA20n1322:112": "āvaraṇaviveke |",
  "SA20n1322:113": "kleśaparyavasthānaviveke |",
  "SA20n1322:114": "kleśapakṣadauṣṭhulyaviveke ca |",
  "SA20n1322:115": "uddānam |",
  "SA20n1322:116": "vyākṛtirniyatau pāto hyavaśyakaraṇīyatā |",
  "SA20n1322:117": "sātatyakaraṇīyañca prādhānyaṃ paścimaṃ bhavet ||",
  "SA20n1322:118": "ṣaḍbhirākāraiḥ samāsatastathāgatā bodhisattvamanuttarāyāṃ samyaksaṃbodhau vyākurvanti |",
  "SA20n1322:119": "katamaiḥ ṣaḍbhiḥ |",
  "SA20n1322:120": "gotrasthamanutpāditacittam |",
  "SA20n1322:121": "tathotpāditaṃ cittam sammukhāvasthitam |",
  "SA20n1322:122": "viparokṣāvasthitam |",
  "SA20n1322:123": "parimitaṃ kālamiyatā kālenānuttarāṃ samyaksaṃbodhimabhisaṃbhotsyata iti |",
  "SA20n1322:124": "aparimitakālaṃ vyākurvanti na tu kālaniyama kurvanti |",
  "SA20n1322:125": "traya ime bodhisattvasya niyatipātāḥ |",
  "SA20n1322:126": "katame trayaḥ |",
  "SA20n1322:127": "gotrastha eva bodhisattvo niyatipatita ityucyate |",
  "SA20n1322:128": "tatkasya hetoḥ |",
  "SA20n1322:129": "bhavyo'sau pratyayānāsādya niyatamanuttarāṃ samyaksaṃbodhimabhisaṃboddhum |",
  "SA20n1322:130": "punarekatyo bodhisattvo niyataṃ cittamutpādayatyanuttarāyāṃ samyaksaṃbodhau na punastāvatpratyudāvartayati yāvadanuttarāṃ samyaksaṃbodhimabhisaṃbudhyate |",
  "SA20n1322:131": "punarbodhisattvo vaśitāprāptaḥ sarvāṃ sattvārthacaryāṃ yathecchati yathārabhate tathaivābandhyāṃ karoti |",
  "SA20n1322:132": "ta ete trayo niyatipātā bhavanti |",
  "SA20n1322:133": "gotrasthaniyatipātaḥ |",
  "SA20n1322:134": "cittotpādaniyatipātaḥ |",
  "SA20n1322:135": "abandhya-caryā-niyatipātaśca |",
  "SA20n1322:136": "tatra paścimaṃ niyatipātamārabhya tathāgatā niyatipatitaṃ bodhisattvaṃ vyākurvāṇā vyākurvanti |",
  "SA20n1322:137": "pañcemāni sthānāni bodhisattvasyāvaśyakaraṇīyāni bhavanti yānyakṛtvā bodhisattvaḥ abhavyo bhavatyanuttarāṃ samyaksaṃbodhimabhisaṃboddhum |",
  "SA20n1322:138": "katamāni pañca |",
  "SA20n1322:139": "prathamaścittotpādaḥ |",
  "SA20n1322:140": "sattveṣvanukampā |",
  "SA20n1322:141": "uttaptavīryam |",
  "SA20n1322:142": "sarvavidyāsthāneṣu yogyatā | akhedaśca |",
  "SA20n1322:143": "pañcemāni bodhisattvasya sthānāni sātatyakaraṇīyāni |",
  "SA20n1322:144": "katamāni pañca |",
  "SA20n1322:145": "apramādo bodhisattvasya sātatyakaraṇīyaḥ |",
  "SA20n1322:146": "anātheṣu sattveṣu [duḥkhiteṣu ca] apratiśaraṇeṣu sanāthakriyā |",
  "SA20n1322:147": "tathāgatapūjā skhalitaparijñānam |",
  "SA20n1322:148": "sarvakriyācāravihāramanasikāreṣu bodhicittapūrvaṅgamatā bodhisattvasya pañcamaṃ sātatyakaraṇīyam |",
  "SA20n1322:149": "daśeme dharmā bodhisattvānāṃ pradhānasammatā yān bodhisattvā agrato dhārayantyagryaprajñaptiṣu ca prajñapayanti |",
  "SA20n1322:150": "katame daśa |",
  "SA20n1322:151": "bodhisattvagotraṃ sarvagotrāṇāṃ pradhānam |",
  "SA20n1322:152": "prathamaścittotpādaḥ sarvasamyak praṇidhānānaṃ pradhānam |",
  "SA20n1322:153": "vīryaṃ ca prajñā ca sarvapāramitānāṃ pradhānam |",
  "SA20n1322:154": "priyavāditā sarvasaṃgrahavastūnāṃ pradhānam |",
  "SA20n1322:155": "tathāgataḥ sarvasattvānāṃ pradhānam |",
  "SA20n1322:156": "karūṇā'pramāṇānāṃ pradhānam |",
  "SA20n1322:157": "caturthaṃ dhyānaṃ [ sarvadhyānānāṃ pradhānam | ]",
  "SA20n1322:158": " trayāṇāṃ samādhīnāṃ śūnyatāsamādhiḥ pradhānam |",
  "SA20n1322:159": "sarvasamāpattīnāṃ nirodhasamāpattiḥ pradhānam |",
  "SA20n1322:160": "sarvopāyakauśalyānāṃ viśuddhamupāyakauśalyaṃ yathānirdiṣṭaṃ pradhānam |",
  "SA20n1322:161": "uddānam |",
  "SA20n1322:162": "prajñapteḥ syādvyavasthānaṃ dharmāṇāmeṣaṇā tathā |",
  "SA20n1322:163": "yathābhūtaparijñānamaprameyāstathaiva ca |",
  "SA20n1322:164": "deśanāyāḥ phalaṃ caiva mahattvaṃ yānasaṃgrahaḥ |",
  "SA20n1322:165": "bodhisattvā daśa jñeyā nāmaprajñaptayastathā ||",
  "SA20n1322:166": "catvārīmāni bodhisattvānāṃ prajñaptivyavasthānāni yāniṃ bodhisattvā eva samyak prajñapayanti vyavasthāpayanti tathāgatā vā |",
  "SA20n1322:167": "na tvanyaḥ kaściddevabhūto vā manuṣyabhūto vā śramaṇabrāhmaṇabhūto vānyatraitebhya evaṃ śrutvā |",
  "SA20n1322:168": "katamāni catvāri |",
  "SA20n1322:169": "dharmaprajñaptivyavasthānaṃ satyaprajñaptivyavattthānaṃ yuktiprajñaptivyavasthānaṃ yānaprajñaptivyavasthānañca |",
  "SA20n1322:170": "tatra yā dvādaśāṅgasya sūtrādikasya vacogatasyānupūrvaracanā anupūrvavyavasthānasamāyogaḥ |",
  "SA20n1322:171": "idamucyate dharmaprajñaptivyavasthānam |",
  "SA20n1322:172": "satyaprajñaptivyavasthānaṃ punaranekavidham |",
  "SA20n1322:173": "avitathārthena tāvadekameva satyaṃ na dvitīyamasti |",
  "SA20n1322:174": "dvividhaṃ satyam |",
  "SA20n1322:175": "saṃvṛtisatyaṃ paramārthasatyaṃ ca |",
  "SA20n1322:176": "trividhaṃ satyam |",
  "SA20n1322:177": "lakṣaṇasatyaṃ vāksatyaṃ kriyāsatyaṃ ca |",
  "SA20n1322:178": "caturvidhaṃ [satyam | ]",
  "SA20n1322:179": " duḥkhasatyaṃ yāvanmārgasatyam |",
  "SA20n1322:180": "pañcavidhaṃ [satyam | ]",
  "SA20n1322:181": " hetusatyaṃ phalasatyaṃ jñānasatyaṃ jñeyasatyaṃ agryasatyaṃ ca |",
  "SA20n1322:182": "ṣaḍvidhaṃ [satyam] |",
  "SA20n1322:183": "satyasatyaṃ mṛṣāsatyaṃ parijñeyasatyaṃ prahātavyasatyaṃ sākṣātkartavyasatyaṃ bhāvayitavyasatyaṃ ca |",
  "SA20n1322:184": "saptavidhaṃ satyam |",
  "SA20n1322:185": "āsvādasatyaṃ ādīnavasatyaṃ niḥsaraṇasatyaṃ dharmatāsatyaṃ adhimuktisatyaṃ āryāṇāṃ satyaṃ anāryāṇāṃ satyaṃ ca |",
  "SA20n1322:186": "aṣṭavidhaṃ [satyaṃ] |",
  "SA20n1322:187": "saṃskāraduḥkhatāsatyaṃ vipariṇāmaduḥkhatāsatyaṃ duḥkhaduḥkhatāsatyaṃ pravṛttisatyaṃ nivṛtisatyaṃ saṃkleśasatyaṃ vyavadānasatyaṃ samyakprayogasatyaṃ ca |",
  "SA20n1322:188": "navavidhaṃ [satyam] |",
  "SA20n1322:189": "anityasatyaṃ duḥkhasatyaṃ śūnyatāsatyaṃ nairātmyasatyaṃ [bhavatṛṣṇāsatyaṃ] vibhavatṛṣṇāsatyaṃ tatprahāṇopāyasatyaṃ sopadhiśeṣanirvāṇasatyaṃ nirupadhiśeṣanirvāṇasatyaṃ [ca] |",
  "SA20n1322:190": "daśavidhaṃ satyam |",
  "SA20n1322:191": "aupakramikaduḥkhasatyaṃ bhogavaikalyaduḥkhasatyaṃ dhāturvaiṣamyaduḥkhasatyaṃ priyavipariṇāmaduḥkhasatyaṃ dauṣṭhulyaduḥkhasatyaṃ karmasatyaṃ kleśasatyaṃ tathā śravaṇayoniśomanaskārasatyaṃ samyakdṛṣṭisatyaṃ samyagdṛṣṭiphalasatyaṃ ceti |",
  "SA20n1322:192": "idamucyate bodhisattvānāṃ satyaprajñaptivyavasthānam |",
  "SA20n1322:193": "prabhedaśaḥ punaretadapramāṇa veditavyam |",
  "SA20n1322:194": "catasro yuktayo yuktiprajñaptivyavasthānamityucyate |",
  "SA20n1322:195": "tāsāṃ punaḥ pravibhāgaḥ pūrvavadveditavyaḥ |",
  "SA20n1322:196": "trayāṇāṃ yānānāṃ ekaikasya saptabhirākāraiḥ prajñaptivyavasthānam |",
  "SA20n1322:197": "śrāvakayānasya pratyekabuddhayānasya mahāyānasya yānaprajñaptivyavasthānamityucyate |",
  "SA20n1322:198": "caturṣvāryasatyeṣu yā prajñā tasyā eva ca prajñāyā ya āśrayaḥ ālambanaṃ sahāyaḥ karma saṃbhārastasyā eva ca prajñāyā yat phalam ebhiḥ saptabhirākāraiḥ śrāvakayānaprajñaptivyavasthānaṃ sākalyena veditavyam |",
  "SA20n1322:199": "yathā śrāvakayānamevaṃ pratyekabuddhayānaprajñaptivyavasthānam |",
  "SA20n1322:200": "nirabhilāpyaṃ vastvālambanīkṛtya sarvadharmeṣu yā tathatā nirvikalpasamatā niryāṇatā prajñā tasyā eva ca prajñāyā ya āśraya ālambanaṃ sahāyaḥ karma sambhārastasyā eva ca prajñāyā yatphalam |",
  "SA20n1322:201": "ityebhiḥ saptabhirākārairmahāyānaprajñaptivyavasthānaṃ veditavyam |",
  "SA20n1322:202": "atītānāgatapratyutpanneṣvadhvaṣu ye kecidbodhisattvāḥ samyakprajñaptivyavasthānaṃ kṛtavantaḥ kariṣyanti kurvanti vā punaḥ sarve ta ebhiścatubhirvastubhiḥ |",
  "SA20n1322:203": "nāta uttari nāto bhūyaḥ |",
  "SA20n1322:204": "catvārīmāni bodhisattvānāṃ sarvadharmāṇāṃ yathābhūtaparijñāyai paryeṣaṇāvastūni |",
  "SA20n1322:205": "katamāni catvāri |",
  "SA20n1322:206": "nāmaparyeṣaṇā |",
  "SA20n1322:207": "vastuparyeṣaṇā |",
  "SA20n1322:208": "svabhāvaprajñaptiparyeṣaṇā |",
  "SA20n1322:209": "viśeṣaprajñaptiparyeṣaṇā ca |",
  "SA20n1322:210": "eṣāṃ ca vibhāgaḥ pūrvavadveditavyaḥ tadyathā tattvārthapaṭale |",
  "SA20n1322:211": "catvārīmāni bodhisattvānāṃ sarvadharmāṇāṃ yathābhūtaparijñānāni |",
  "SA20n1322:212": "katamāni catvāri |",
  "SA20n1322:213": "nāmaparyeṣaṇāgataṃ yathābhūtaparijñānaṃ vastuparyeṣaṇāgataṃ svabhāvaprajñaptiparyeṣaṇāgataṃ viśeṣaprajñaptiparyeṣaṇāgataṃ yathābhūtaparijñānam |",
  "SA20n1322:214": "eṣāmapi vibhāgaḥ pūrvavadveditavyaḥ |",
  "SA20n1322:215": "[tadyathā tattvārthapaṭale |] |",
  "SA20n1322:216": "pañceme aprameyā bodhisattvānāṃ sarvakauśalyakriyāyai saṃvartante |",
  "SA20n1322:217": "katame pañca |",
  "SA20n1322:218": "sattvadhāturaprameyo lokadhāturaprameyo dharmadhāturaprameyaḥ |",
  "SA20n1322:219": "vineyadhāturaprameyo vineyopāyaścāprameyaḥ |",
  "SA20n1322:220": "catuḥṣaṣṭiḥ sattvanikāyāḥ sattvadhātustadyathā manomapyāṃ bhūmau |",
  "SA20n1322:221": "santānabhedena punaraprameyaḥ |",
  "SA20n1322:222": "daśasu dikṣuprameyā aprameyanāmalokadhātavastadyathā iyaṃ sahā nāma lokadhāturyasya nāmnā brahmā sahāṃpatirityucyate |",
  "SA20n1322:223": "kuśalākuśalāvyākṛtā dharmāḥ prabhedanayenāprameyā veditavyāḥ |",
  "SA20n1322:224": "syādekavidho vineyaḥ sarvasattvā vineyā iti kṛtvā |",
  "SA20n1322:225": "syād dvividhaḥ |",
  "SA20n1322:226": "sakalabandhano vikalabandhanaśca |",
  "SA20n1322:227": "syāt trividhaḥ mṛdvindriyo madhyendriyastīkṣṇendriyaśca |",
  "SA20n1322:228": "caturvidhaḥ |",
  "SA20n1322:229": "kṣatriyo brāhmaṇo vaiśyaḥ śūdraśca |",
  "SA20n1322:230": "pañcavidhaḥ |",
  "SA20n1322:231": "rāgacarito dveṣacarito mohacarito mānacarito vitarkacaritaśca |",
  "SA20n1322:232": "ṣaḍvidhaḥ |",
  "SA20n1322:233": "gṛhī pravrajitaḥ aparipakvaḥ paripakvo ['vimuktaśca] vimuktaśca |",
  "SA20n1322:234": "saptavidhaḥ |",
  "SA20n1322:235": "pratihato madhyasthaḥ vipañcitajñaḥ uddhaṭitajñaḥ tadātvavineyaḥ āpattivineyaḥ pratyayahāryaścavineyo yādṛśān pratyayān labhate tathā tathā pariṇamati |",
  "SA20n1322:236": "aṣṭavidhaḥ |",
  "SA20n1322:237": "aṣṭau pariṣadaḥ |",
  "SA20n1322:238": "kṣatriyapariṣadamādiṃ kṛtvā yāvadbrahmapariṣat |",
  "SA20n1322:239": "navavidhaḥ |",
  "SA20n1322:240": "tathāgatavineyaḥ śrāvakapratyekabuddhavineyaḥ bodhisattvavineyaḥ kṛcchrasādhyaḥ [akṛcchrasādhyaḥ] ślakṣṇasādhyaḥ avasādanā-sādhyaḥ dūre vineyaḥ antike ca vineyaḥ |",
  "SA20n1322:241": "daśavidhaḥ |",
  "SA20n1322:242": "nārakaḥ tairyakyonikaḥ yāmalaukikaḥ kāmāvacaro divyamānuṣyakaḥ āntarābhavikaḥ rūpī arūpī sajñī asaṃjñī naivasajñīnāsaṃjñī ca |",
  "SA20n1322:243": "ayaṃ tāvat prakārabhedena pañcapañcāśadākāraḥ |",
  "SA20n1322:244": "apramāṇastu santānaprabhedena veditavyaḥ |",
  "SA20n1322:245": "tatra sattvadhātu vineyadhātvoḥ kiṃ nānākaraṇam sattvadhāturaviśeṣeṇa sarvasattvā gotrasthāścāgotrasthāśca |",
  "SA20n1322:246": "ye purnagotrasthā eva tāsu tāṣvavasthāsu vartante |",
  "SA20n1322:247": "sa vineyadhāturityucyate |",
  "SA20n1322:248": "vineyopāyaḥ punaḥ pūrvavadyathā nirdiṣṭo veditavyaḥ |",
  "SA20n1322:249": "so'pi cāprabheyaḥ prakārabhedataḥ |",
  "SA20n1322:250": "ta ete'bhisamasya pañcāprameyā bhavanti |",
  "SA20n1322:251": "tatkasya hetoḥ |",
  "SA20n1322:252": "iha bodhisattvo yeṣāṃ sattvānāmarthe prayujyate sa prathamo'prameyaḥ |",
  "SA20n1322:253": "tānpunaḥ sattvān yatrasthānupalabhate |",
  "SA20n1322:254": "sa dvitīyo'prameyaḥ tānpunaḥ sattvāṃsteṣu teṣu lokadhātuṣu yairdharmaiḥ saṃkliśyamānāṃśca viśudhyamānāṃścopalabhate |",
  "SA20n1322:255": "sa tṛtīyo'prameyaḥ |",
  "SA20n1322:256": "tebhyaśca sattvebhyo yānsattvān bhavyān śakyarupānatyantaduḥkhavimokṣāya paśyati |",
  "SA20n1322:257": "sa caturtho'prameyaḥ |",
  "SA20n1322:258": "yaścopāyasteṣāmeva sattvānāṃ vimokṣāya sa pañcamoprameyaḥ |",
  "SA20n1322:259": "tasmādete pañcāprameyā bodhisattvānāṃ sarva[kauśala] kriyāyai saṃvartante |",
  "SA20n1322:260": "pañceme buddhabodhisattvānāṃ sattveṣu dharmadeśanāyā vipulāḥ phalānuśaṃsā veditavyāḥ |",
  "SA20n1322:261": "katame pañca |",
  "SA20n1322:262": "tadekatyāḥ sattvāḥ tasminneva saddharme deśyamāne virajo vigatamalaṃ dharmeṣu dharmacakṣurūtpādayanti |",
  "SA20n1322:263": "tadekatyāḥ sattvā deśyamāna eva saddharmataḥ āsravakṣayamanuprāpnuvanti |",
  "SA20n1322:264": "tadekatyāḥ sattvā anuttarāyāṃ samyaksaṃbodhau cittamutpādayanti |",
  "SA20n1322:265": "tadekatyāḥ sattvāḥ paramāṃ bodhisattvakṣāntiṃ pratilabhante |",
  "SA20n1322:266": "śrutamātra eva tasminsaddharme deśitaśca saddharmo buddhairbodhisattvaiśca uddeśasvādhyāyasaṃpratipattipāraṃparyayogena saddharmanetryāścirasthitikatāyai saṃvartate |",
  "SA20n1322:267": "itīme pañca deśanāyā vipulāḥ phalānuśaṃsā veditavyāḥ |",
  "SA20n1322:268": "saptemāni mahattvāni yairyuktaṃ bodhisattvānāṃ yānaṃ mahāyānamityucyate |",
  "SA20n1322:269": "katamāni sapta |",
  "SA20n1322:270": "dharmamahattvam |",
  "SA20n1322:271": "tadyathā dvādaśāṅgādvacogatād bodhisattvapiṭakavaipulyam |",
  "SA20n1322:272": "cittotpādamahattvam |",
  "SA20n1322:273": "tadyathā ekatyo'nuttarāyāṃ samyaksaṃbodhau cittamutpādayati |",
  "SA20n1322:274": "adhimuktimahattvam |",
  "SA20n1322:275": "tadyathaikatyaḥ tasminneva ca dharmamahattve'dhimukto bhavati |",
  "SA20n1322:276": "adhyāśayamahattvam |",
  "SA20n1322:277": "tadyathaikatyaḥ adhimukticaryābhūmiṃ samatikramyādhyāśayaśuddhibhūmimanupraviśati |",
  "SA20n1322:278": "sambhāramahattvam |",
  "SA20n1322:279": "yasya puṇyasambhārasya jñānasambhārasya samudāgamādanuttarāṃ samyaksaṃbodhimabhisambudhyate |",
  "SA20n1322:280": "kālamahattvam |",
  "SA20n1322:281": "yena kālena yaistribhiṣkalpāsaṃkhyeyairanuttarāṃ samyaksaṃbodhimabhisaṃbudhyate |",
  "SA20n1322:282": "samudāgamamahattvam |",
  "SA20n1322:283": "saivānuttarā samyaksaṃbodhiḥ |",
  "SA20n1322:284": "yasyātmabhāvasamudāgamasyānyaḥ ātmabhāvasamudāgamaḥ samo nāsti |",
  "SA20n1322:285": "kutaḥ punaruttari kuto bhūyaḥ |",
  "SA20n1322:286": "tatra yacca dharmamahattvaṃ yacca cittotpādamahattvaṃ yaccādhimuktimahattvaṃ yaccādhyāśayamahattvaṃ yacca sambhāramahattvaṃ yacca kālamahattvamitīmāni ṣaṭmahattvāni hetubhūmāni samudāgama-mahattvasya |",
  "SA20n1322:287": "tatpunarekaṃ samudāgama-mahattvaṃ phalasthānīyameṣāṃ ṣaṇṇāṃ veditavyam |",
  "SA20n1322:288": "aṣṭāvime dharmāḥ sarvasya mahāyānasya saṃgrahāya saṃvartante |",
  "SA20n1322:289": "bodhisattvapiṭakadeśanā |",
  "SA20n1322:290": "tasminneva ca bodhisattvapiṭake ya sarvadharmāṇāṃ tattvārthaprakāśanā |",
  "SA20n1322:291": "tasminneva bodhisattvapiṭake yā sarvabuddhabodhisattvānāmacintyā paramodārā prabhāvasaṃprakāśanā |",
  "SA20n1322:292": "tasya ca yadyoniśaḥ śravaṇam |",
  "SA20n1322:293": "yoniśaśca cintāpūrvakamadhyāśayopagamanam |",
  "SA20n1322:294": "adhyāśayopagamanapūrvaṃkaśca bhāvanākārapraveśaḥ |",
  "SA20n1322:295": "bhāvanākārapraveśapūrvikā ca bhāvanāphalapariniṣpattiḥ |",
  "SA20n1322:296": "taśyā eva ca bhāvanāphalapariniṣpatteratyantanairyāṇikatā |",
  "SA20n1322:297": "evaṃ hi bodhisattvāḥ śikṣamāṇā anuttarāṃ samyaksaṃbodhimabhisaṃbudhthante |",
  "SA20n1322:298": "ke punaste bodhisattvā ya evaṃ śikṣamāṇā anuttarāṃ samyaksaṃbodhimabhisaṃbudhyante |",
  "SA20n1322:299": "te samāsato daśa veditavyāḥ |",
  "SA20n1322:300": "gotrasthaḥ |",
  "SA20n1322:301": "avatīrṇaḥ |",
  "SA20n1322:302": "aśuddhāśayaḥ |",
  "SA20n1322:303": "śuddhāśayaḥ |",
  "SA20n1322:304": "aparipakvaḥ |",
  "SA20n1322:305": "paripakvaḥ |",
  "SA20n1322:306": "aniyatipatitaḥ |",
  "SA20n1322:307": "niyatipatitaḥ |",
  "SA20n1322:308": "ekajātipratibaddhaḥ |",
  "SA20n1322:309": "caramabhavikaśceti |",
  "SA20n1322:310": "tatra gotrastho bodhisattvaḥ śikṣamāṇaścittamutpādayati |",
  "SA20n1322:311": "so'vatīrṇa ityucyate |",
  "SA20n1322:312": "sa eva punaravatīrṇo yāvat śuddhāśayabhūmimapraviṣṭo bhavati tāvadaśuddhāśaya ityucyate |",
  "SA20n1322:313": "praviṣṭastu śuddhāśayo bhavati |",
  "SA20n1322:314": "sa eva punaḥ śuddhāśayo yāvanniṣṭhāgamanabhūmimapraviṣṭo bhavati tāvadaparipakva ityucyate |",
  "SA20n1322:315": "praviṣṭastu paripakvo bhavati |",
  "SA20n1322:316": "sa punaraparipakvo yāvanniyataniyatācaryābhūmau vā nānupraviṣṭo bhavati tāvadaniyata ityucyate |",
  "SA20n1322:317": "praviṣṭastu niyato bhavati |",
  "SA20n1322:318": "sa eva punaḥ paripakvau dvividhaḥ |",
  "SA20n1322:319": "ekajātipratibaddho yasya janmano'nantaramanuttarāṃ samyaksaṃbodhimabhisaṃbhotsyate |",
  "SA20n1322:320": "caramabhavikaśca tasminneva janmani sthito'nuttarāṃ samyaksaṃbodhimabhisaṃbudhyate |",
  "SA20n1322:321": "tatra te gotramupādāya yāvadanuttarāyāḥ samyaksaṃbodherdaśa bodhisattvā nirdiṣṭāḥ |",
  "SA20n1322:322": "ye bodhisattvaśikṣāsu śikṣante teṣāṃ nāta uttari śikṣā vidyate |",
  "SA20n1322:323": "yatra śikṣeran yathā ca śikṣeran na ca ebhyo yathā nirdiṣṭebhyo bodhisattvebhya uttari bodhisattvo vidyate yo bodhisattvaśikṣāsu śikṣate |",
  "SA20n1322:324": "teṣāṃ punaḥ sarveṣāṃ eva bodhisattvānāmabhedenimānyevaṃ bhāgīyāni gauṇāni nāmāni veditavyāni |",
  "SA20n1322:325": "tadyathā bodhisattvo mahāsattvaḥ dhīmānuttamadyutiḥ jinaputro jinādhāraḥ vijetā jināṅkuraḥ vikrāntaḥ paramāryaḥ sārthavāho mahāyaśaḥ kṛpālurmahāpuṇyaḥ īśvaro dhārmikaśceti |",
  "SA20n1322:326": "teṣāṃ punardaśasu dikṣvanantāparyanteṣu lokadhātuṣvanantānāṃ bodhisattvānāmaprameyāḥ prayātmagatāḥ saṃjñāprāptayo veditavyāḥ |",
  "SA20n1322:327": "tatra ye bodhisattvāḥ sma iti pratijñāyāṃ bodhisattvā vartante na ca bodhisattvaśikṣāsu samyak pratipadyante te bodhisattvapratirūpakā veditavyāḥ |",
  "SA20n1322:328": "no tu bhūtāḥ |",
  "SA20n1322:329": "bodhisattvāḥ sma iti pratijñāyāṃ vartante samyak [ca ye] bodhisattvaśikṣāṣu śikṣante te bhūtā bodhisattvā veditavyāḥ |",
  "SA20n1322:330": "iti bodhisattvabhūmāvādhāre yogasthāne bodhisattvaguṇapaṭalamaṣṭādaśamam |",
  "SA20n1322:331": "samāptaṃ cādhārayogasthānam |"
}