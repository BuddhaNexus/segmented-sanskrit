{
  "SA15n1237:0": "hetutattvopadeśaḥ",
  "SA15n1237:1": "mañjuśrīkumārabhūtāya namaḥ",
  "SA15n1237:2": "1. sādhanaṃ dūṣaṇaṃ caiva sābhāsaṃ parasaṃvide |",
  "SA15n1237:3": "pratyakṣamanumānaṃ ca sābhāsaṃ tvātmasaṃvide ||",
  "SA15n1237:4": "ayaṃ śāstrārtharāṃgrahaḥ ||",
  "SA15n1237:5": "2. vādinā svayaṃ sādhayitumiṣṭo'rthaḥ sādhyaḥ |",
  "SA15n1237:6": "yena sādhyate tatsādhanam ||",
  "SA15n1237:7": "3. hetostrairūpyamucyate |",
  "SA15n1237:8": "kiṃ punastattrairūpyam |",
  "SA15n1237:9": "pakṣe sattvameva prathamaṃ rūpam |",
  "SA15n1237:10": "sapakṣa eva sattvamiti dvitīyaṃ rūpam |",
  "SA15n1237:11": "vipakṣe [ca] asattvameva niścitamiti tṛtīyaṃ rūpam ||",
  "SA15n1237:12": "4. tatra pakṣaḥ prasiddho dharmī prasiddhaviśeṣaṇena viśiṣṭaḥ svayaṃ sādhayitumiṣṭaḥ pratyakṣādyaviruddhaḥ |",
  "SA15n1237:13": "yathā dharmī śabdo'nitya iti viśeṣaṇena viśiṣṭaḥ sādhyaḥ |",
  "SA15n1237:14": "kṛtakatvāditi heturbhavatīti ||",
  "SA15n1237:15": "5. kaḥ punaḥ sapakṣaḥ |",
  "SA15n1237:16": "sādhyadharmasāmānyena samānaḥ sapakṣaḥ |",
  "SA15n1237:17": "yathā ghaṭādiriti ||",
  "SA15n1237:18": "6. ko hetorvipakṣaḥ |",
  "SA15n1237:19": "yatra sādhyābhāvāddhetvabhāvo niścayena pradarśyate |",
  "SA15n1237:20": "yathākāśādiḥ ||",
  "SA15n1237:21": "7. trirūpahetupradarśanena parāvagamanimittaṃ kṛtaḥ prayogaḥ parārthānumānabhityucyate |",
  "SA15n1237:22": "yathā śabdo'nitya iti pakṣavacanam |",
  "SA15n1237:23": "kṛtakatvāditi hetuvacanam |",
  "SA15n1237:24": "ghaṭādivaditi sapakṣavacanam |",
  "SA15n1237:25": "ākāśādivaditi vipakṣavacanam ||",
  "SA15n1237:26": "8. sa punardvividho dṛśyate |",
  "SA15n1237:27": "sādharmyeṇa vaidharmyeṇa ca ||",
  "SA15n1237:28": "9. tatra sādharmyeṇa tāvat |",
  "SA15n1237:29": "yatkṛtakaṃ tatsarvamanityaṃ dṛṣṭam |",
  "SA15n1237:30": "yatha ghaṭādiḥ |",
  "SA15n1237:31": "śabdo'pi kṛtaka iti ||",
  "SA15n1237:32": "10. vaidharmyeṇāpyanityatvābhāve kṛtakatvābhāvaḥ |",
  "SA15n1237:33": "yathākāśādiḥ |",
  "SA15n1237:34": "śabdastu kṛtaka iti ||",
  "SA15n1237:35": "11. kaḥ punaḥ pakṣābhāsaḥ |",
  "SA15n1237:36": "pakṣābhāso vastuto na pakṣaḥ |",
  "SA15n1237:37": "pratyakṣādivirodhādayaṃ pakṣābhāsaḥ ||",
  "SA15n1237:38": "12. yathā dhūmādirdharmī buddhimaddhetūtpannaḥ sādhya iti pratyakṣaviruddhaḥ pakṣābhāsaḥ |",
  "SA15n1237:39": "pratyakṣato vahnerdhūmotpattidarśanāt ||",
  "SA15n1237:40": "13. anumānaviruddho yathā |",
  "SA15n1237:41": "vedavacanaṃ dharmyapauruṣeyamiti sādhye śabdaḥ prayatnānantarīyaka iti pauruṣeyatvasya siddheḥ ||",
  "SA15n1237:42": "14. svavacanaviruddho yathā |",
  "SA15n1237:43": "anumānaṃ na pramāṇamiti |",
  "SA15n1237:44": "parāvagamāya vākyaprayogaḥ parārthānumānamiti nirdeśāt ||",
  "SA15n1237:45": "15. lokaviruddho yathā |",
  "SA15n1237:46": "śuci naraśiraḥ kapālaṃ prāṇyaṅgatvāc chaṅkhaśuktivaditi ||",
  "SA15n1237:47": "16. pratītiviruddho yathā |",
  "SA15n1237:48": "yad yāvatkālasthāyi [tat] anityam |",
  "SA15n1237:49": "yadyāvatkālasthāyi [tat] sarvaṃ nityamiti laukikapratīteḥ ||",
  "SA15n1237:50": "17. aprasiddhaviśeṣaṇo yathā |",
  "SA15n1237:51": "vaiśeṣikasya sāṃkhyaṃ prati śabdo vināśīti ||",
  "SA15n1237:52": "18. aprasiddhaviśeṣyo yathā |",
  "SA15n1237:53": "sāṃkhyasya bauddhaṃ pratyātmā cetana iti sādhyam ||",
  "SA15n1237:54": "19. aprasiddhobhayo yathā |",
  "SA15n1237:55": "vaiśeṣikasya bauddhaṃ prati samavāyikāraṇamātmeti kāyaḥ sthirasvabhāva iti vā ||",
  "SA15n1237:56": "20. pakṣābhāsā uktāḥ ||",
  "SA15n1237:57": "21. kīdṛśo hetvābhāsaḥ |",
  "SA15n1237:58": "yo heturivābhāsate na tu hetutvena sidhyati ||",
  "SA15n1237:59": "22. hetvābhāsastrividhaḥ |",
  "SA15n1237:60": "asiddho viruddho'naikāntikaśca ||",
  "SA15n1237:61": "23. tatra pakṣāsiddherasiddha iti hetvābhāsaḥ ||",
  "SA15n1237:62": "24. pakṣe sapakṣe cāsan vipakṣe ca san [yaḥ] sa viruddha iti hetvābhāsaḥ sādhyaviparītasiddheḥ ||",
  "SA15n1237:63": "25. sapakṣavipakṣayorubhayorbhāve'bhāve vā saṃśaye vāsiddhapratibandho yo hetuḥ so'naikāntiko hetvābhāsaḥ |",
  "SA15n1237:64": "vādiprativādibhyāṃ sādhayitumiṣṭasyaikāntenāsiddheḥ ||",
  "SA15n1237:65": "26. ubhayāsiddho yathā |",
  "SA15n1237:66": "śabdasyānityatve sādhye hetuścākṣuṣatvaṃ vādiprativādinorasiddha iti ||",
  "SA15n1237:67": "27. cetanastaruriti sādhye sarvatvagapaharaṇe maraṇāditi hetuḥ prativādinaṃ bauddhaṃ pratyasiddha iti prativādyasiddhaścittādinirodhasya bauddhasyeṣṭatvāt ||",
  "SA15n1237:68": "28. acetanāḥ sukhādaya iti sādhye utpattimattvāditi hetuḥ sāṃkhyasya svayaṃ vādino'siddha iti vādyasiddhaḥ ||",
  "SA15n1237:69": "29. vaiśeṣikeṇa prativādinaṃ bauddhaṃ prati pṛthivyādirdharmī kārya iti sādhya ekaikakṣaṇavadanyānyotpādāditi vādinaḥ svayamasiddhaḥ |",
  "SA15n1237:70": "siddhe'pyutpāda ekaikakṣaṇavadanyānyotpādāsiddheḥ ||",
  "SA15n1237:71": "30. pakṣaikadeśāsiddho yathā |",
  "SA15n1237:72": "cetanāstaravaḥ svāpāditi hetuścandane vādinaḥ svayaṃ pakṣaikadeśe'siddhaḥ |",
  "SA15n1237:73": "na hi sarve vṛkṣā rātrau patrasaṃkocabhājaḥ ||",
  "SA15n1237:74": "31. evameva kṣityādirgharmī buddhimajjāta iti sādhye kāryamiti heturbauddhaṃ pratyasiddhaḥ pratyakṣānupalambhābhyāṃ kāryakāraṇasambandhasiddhasvarūpeṇa kṣityādīnāṃ siddheḥ |",
  "SA15n1237:75": "vāsabhojanādisiddhiriti cettadā pakṣaikadeśāsiddhiḥ ||",
  "SA15n1237:76": "32. saṃdigdhāsiddho yathā |",
  "SA15n1237:77": "yadīha dhūmaḥ syādatra vahniḥ syāditi sādhye hetvaniścayāt ||",
  "SA15n1237:78": "33. saṃdigdhadharmyasiddho yathā |",
  "SA15n1237:79": "eṣvanekeṣu nikuñjeṣu kasmiṃścin nikuñje mayūra iti sādhye kekāyitāditi heturiti ||",
  "SA15n1237:80": "34. dharmyasiddhāvapyasiddho yathā |",
  "SA15n1237:81": "dharmyātmā sarvavyāpīti sādhye sarvatropalabhyamānaguṇatvāditi heturiti ||",
  "SA15n1237:82": "35. navaite'siddhā hetvābhāsāḥ ||",
  "SA15n1237:83": "36. kīdṛśaḥ punaranaikāntiko hetvābhāsaḥ | ucyate |",
  "SA15n1237:84": "37. yathā śabdasya nityatvādike dharme sādhye prameyatvāditi hetuḥ sapakṣavipakṣayoḥ sarvatra varttamānaḥ sādhāraṇo'naikāntika iti ||",
  "SA15n1237:85": "38. evaṃ śabdo nitya iti sādhye śrāvaṇatvāditi hetuḥ sapakṣe vipakṣe cāvṛtterasādhāraṇo'naikāntikaḥ ||",
  "SA15n1237:86": "39. evaṃ śabdasyāprayatnānantarīyakatve sādhye'nityatvāditi hetuḥ sapakṣaikadeśavṛtti rvipakṣavyāpyanaikāntikaḥ |",
  "SA15n1237:87": "aprayatnānantarīyakasya śabdasya sapakṣaḥ vidyudākāśādiḥ |",
  "SA15n1237:88": "tatra sapakṣaikadeśe vidyudādāvanityatvaṃ varttate |",
  "SA15n1237:89": "nākāśādau |",
  "SA15n1237:90": "vipakṣāḥ prayatnānantarīyakādayaḥ sarve |",
  "SA15n1237:91": "teṣu sarveṣvasti ||",
  "SA15n1237:92": "40. evaṃ śabdasya prayatnānantīyakatve sādhye'nityatvāditi hetu rghaṭādau sarvatra [vidyate] |",
  "SA15n1237:93": "aprayatnānantarīyako vipakṣaḥ puna rvidyudākāśādiḥ |",
  "SA15n1237:94": "tatraikadeśe vidyudādau varttate nākāśādau |",
  "SA15n1237:95": "tasmādayaṃ vipakṣaikadeśavṛttiḥ sapakṣavyāpyanaikāntiko hetuḥ ||",
  "SA15n1237:96": "41. ubhayapakṣaikadeśavṛttiranaikāntiko yathā |",
  "SA15n1237:97": "dharmī śabdo nitya iti sādhye'mūrttatvāditi hetuḥ |",
  "SA15n1237:98": "paramāṇvākāśādiḥ sapakṣaḥ |",
  "SA15n1237:99": "tatra sapakṣaikadeśa ākāśe'mūrttatvaṃ vidyate na paramāṇau paramāṇūnāṃ mūrttatvāt |",
  "SA15n1237:100": "ghaṭasukhādiranityo vipakṣaḥ |",
  "SA15n1237:101": "tadekadeśe sukhādau vidyate na ghaṭādāviti ||",
  "SA15n1237:102": "42. evaṃ saṃdigdhavipakṣavyāvṛttiḥ sapakṣavyāpyanaikāntiko heturyathā |",
  "SA15n1237:103": "kapilādi rdharmyasarvajña iti sādhye vaktṛtvāditi hetū rathyāpuruṣādau sapakṣe vidyate vipakṣe sarvajñe saṃdigdhaḥ |",
  "SA15n1237:104": "sarvajñasyātīndriyatvādvaktṛtvamasti na veti saṃdehaḥ ||",
  "SA15n1237:105": "43. evaṃ saṃdigdhasapakṣavṛttirvipakṣavyāpyanaikāntiko heturyathā |",
  "SA15n1237:106": "ṛṣabhavardhamānādi rdharmī sarvajña iti sādhye kevalaśāstrakarttṛtvāditi hetuḥ sapakṣe sarvajñe saṃdigdhaḥ |",
  "SA15n1237:107": "sarvajñasyātīndriyatvāt kevalaśāstrakarttari saṃdehaḥ |",
  "SA15n1237:108": "vipakṣe...........ādāvasarvajñe'stīti ||",
  "SA15n1237:109": "44. anvayavyatirekayoḥ saṃdehe'naikāntiko heturyathā |",
  "SA15n1237:110": "jīvaccharīraṃ sātmakaṃ prāṇādimatvāditi hetuḥ |",
  "SA15n1237:111": "jīvaccharīrasambandhī prāṇādiḥ sātmake nirātmake vā varttamāno vyāvṛtto vetyaniścayaḥ ||",
  "SA15n1237:112": "45. tataḥ kevalānvayī heturdṛṣṭāntābhāvāt ||",
  "SA15n1237:113": "46. evaṃ dvitīyo'pi kevalavyatirekī |",
  "SA15n1237:114": "jīvaccharīramidaṃ na nirātmakaṃ prāṇādyabhāvaprasaṅgāditi |",
  "SA15n1237:115": "dṛṣṭāntābhāvādanvayasyāniścayo vyatirekasya ca niścaya ityayaṃ saṃdigdho hetuḥ ||",
  "SA15n1237:116": "47. ete daśānaikāntikahetvābhāsā udāhṛtāḥ ||",
  "SA15n1237:117": "48. viruddhā hetvābhāsāḥ kīdṛśāḥ ||",
  "SA15n1237:118": "49. yathā dharmī śabdo nitya iti sādhyadharmaḥ |",
  "SA15n1237:119": "kṛtakatvādākāśādivadityayaṃ heturghaṭādau vipakṣa eva vidyate na sapakṣe ||",
  "SA15n1237:120": "50. evaṃ dharmī śabdo nitya iti sādhye prayatnānantarīyakatvāditi hetuḥ sapakṣa ākāśādau nāsti ghaṭādāvekadeśe'sti vidyudādau nāstīti |",
  "SA15n1237:121": "imau dvau hetū dharmasvarūpaviparītasādhanau ||",
  "SA15n1237:122": "51. dharmisvarūpaviparītasādhano dvividho yathā |",
  "SA15n1237:123": "ete cakṣurādayaḥ parārthā iti sādhyadharmaḥ saṃghātatvāditi hetuḥ śayanāsanādivaditi sapakṣanirdeśaḥ |",
  "SA15n1237:124": "ayaṃ heturyathā cakṣurādeḥ pārārthyaṃ sādhayati tathā saṃhatatvamapi parasya sādhayati |",
  "SA15n1237:125": "śayanāsanādeḥ saṃhatadevadattādiparārthatvadarśanāt ||",
  "SA15n1237:126": "52. dharmisvarūpaviparītasādhano yathā |",
  "SA15n1237:127": "dharmyādirbuddhimataḥ kāraṇādutpadyata iti sādhye sāśratvāditi hetuḥ |",
  "SA15n1237:128": "ghaṭādivaditi sapakṣanirdeśaḥ |",
  "SA15n1237:129": "yathānena hetunā buddhimaddhetuto jātatvaṃ sādhyate tathā buddhimatkarttuḥ sāśrayatvamapi sādhyate ||",
  "SA15n1237:130": "53. dharmiviśeṣaviparītasādhano yathā |",
  "SA15n1237:131": "vaiśeṣikeṇa yogācāraṃ prati dharmyātmā cetanā iti sādhye vijñānādhiṣṭhānāditi hetu ryathācetanamātmānaṃ cetanaṃ sādhayati tathāyaṃ heturanityamapi sādhayati vijñānasyānityatvāt ||",
  "SA15n1237:132": "54. pañcabhiretairviruddhā hetvābhāsāḥ pradarśitāḥ ||",
  "SA15n1237:133": "55. viruddhāvyabhicārī kutrāpi hetudoṣo na bhavatīti tasyodāharaṇopanyāso na yuktaḥ |",
  "SA15n1237:134": "udāharaṇamucyate cet |",
  "SA15n1237:135": "yatsarvadeśāvasthitaiḥ svasambandhibhiryugapadabhisambadhyate tatsarvagatam |",
  "SA15n1237:136": "yathākāśam |",
  "SA15n1237:137": "sarvadeśāvasthitaiḥ svasambandhibhiryugapat sāmānyamabhisambaddhamiti pailukasya svabhāvahetuprayogaḥ |",
  "SA15n1237:138": "dvitīyo'pi prayogaḥ paiṭharasya |",
  "SA15n1237:139": "yadupalabdhilakṣaṇaprāptaṃ sadyatra nopalabhyate na tat [tatra] asti |",
  "SA15n1237:140": "tadyathā kasmiṃściddeśe'vidyamāno ghaṭaḥ |",
  "SA15n1237:141": "nopalabhyate [ca] upalabdhilakṣaṇaprāptaṃ sāmānyaṃ vyaktyantarāleṣviti |",
  "SA15n1237:142": "ayamanupalambhahetuḥ pūrvoktaśca svabhāvahetuḥ |",
  "SA15n1237:143": "anayoḥ parasparavirodhena saṃśayajanakatvāt |",
  "SA15n1237:144": "sapakṣādanyo dṛṣṭānto na kaścidastīti sapakṣa evāyaṃ sādharmyeṇa dṛṣṭānto bhavati |",
  "SA15n1237:145": "56. tatra kīdṛśā dṛṣṭāntābhāsāḥ ||",
  "SA15n1237:146": "57. sādharmyeṇa tāvat ||",
  "SA15n1237:147": "58. nityaḥ śabdo'mūrttatvātkarmavaditi sādhyavikalaḥ karmaṇo'nityatvāt ||",
  "SA15n1237:148": "59. nityaḥ śabdo'mūrttatvātparamāṇuvaditi sādhanavikalaḥ paramāṇormūrttatvāt ||",
  "SA15n1237:149": "60. nityaḥ śabdo'mūrttatvāddhaṭavaditi sādhya[sādhana]vikalaḥ ||",
  "SA15n1237:150": "61. evaṃ saṃdigdhasādhyadharmo dṛṣṭāntābhāso yathā |",
  "SA15n1237:151": "dharmī puruṣaḥ kaścidrāgādimān vacanādrathyāpuruṣavaditi |",
  "SA15n1237:152": "rathyāpuruṣadṛṣṭānte rāgādimattvaṃ saṃdigdham |",
  "SA15n1237:153": "paracittānumānasya duṣkaratvāt ||",
  "SA15n1237:154": "62. saṃdigdhasādhanadharmo yathā |",
  "SA15n1237:155": "maraṇadharmā puruṣa iti sādhye rāgādimattvāditi hetū rathyāpuruṣadṛṣṭānte saṃdigdhaḥ |",
  "SA15n1237:156": "vītarāgasyāpi sarāgavaccalatvāt ||",
  "SA15n1237:157": "63. saṃdigdhobhayadharmo dṛṣṭāntābhāso yathā |",
  "SA15n1237:158": "dharmī kaścit puruṣaḥ [a-]sarvajña iti sādhye rāgādimattvāditi hetuḥ |",
  "SA15n1237:159": "rathyāpuruṣadṛṣṭānte sādhyaṃ sādhanaṃ ca saṃdigdham ||",
  "SA15n1237:160": "64. ananvayo'pradarśitānvayo viparītānvayaśca dṛṣṭāntābhāsāḥ ||",
  "SA15n1237:161": "65. tatrānanvayo yathā |",
  "SA15n1237:162": "yo vaktā sa rāgādimān rathyāpuruṣavat |",
  "SA15n1237:163": "vaktṛtvarāgādimattvayoḥ kāryakāraṇabhāvapratiṣedhāt ||",
  "SA15n1237:164": "66. apradarśitānvayo yathā |",
  "SA15n1237:165": "anityaḥ śabdaḥ kṛtakatvāditi |",
  "SA15n1237:166": "atrānvayavyāptirapradarśitā |",
  "SA15n1237:167": "vaktṛdoṣādayaṃ dṛṣṭāntābhāsaḥ ||",
  "SA15n1237:168": "67. viparītānvayo yathā |",
  "SA15n1237:169": "yadanityaṃ tatkṛtakamiti |",
  "SA15n1237:170": "ghaṭādivaditi |",
  "SA15n1237:171": "atrānityatvaṃ sādhyam |",
  "SA15n1237:172": "sādhyena sādhanasya vyāptirdarśanīyā sādhanena tu sādhyasya vyāptirdarśitā |",
  "SA15n1237:173": "tato viparītānvayo dṛṣṭāntābhāsaḥ ||",
  "SA15n1237:174": "68. sādharmyeṇaite nava dṛṣṭāntābhāsā uktāḥ ||",
  "SA15n1237:175": "69. vaidharmyeṇa dṛṣṭāntābhāsā ucyante ||",
  "SA15n1237:176": "70. sādhyāvyāvṛtto dṛṣṭāntābhāso yathā |",
  "SA15n1237:177": "nityaḥ śabdo'mūrttatvātparamāṇuvaditi |",
  "SA15n1237:178": "iha paramāṇurvaidharmyadṛṣṭānta iti sādhanadharmo'mūrttatvaṃ vyāvṛttaṃ mūrttatvātparamāṇunām |",
  "SA15n1237:179": "sādhyadharmo nityatvaṃ na vyāvṛttaṃ nityatvātparamāṇunāmiti ||",
  "SA15n1237:180": "71. sādhanāvyāvṛtto yathā |",
  "SA15n1237:181": "nityaḥ śabdo'mūrttatvāt karmavaditi |",
  "SA15n1237:182": "iha sādhyadharmo nityatvaṃ vyāvṛttaṃ karmaṇo'nityatvāt sādhanadharmo na vyāvṛtto'mūrttatvātkarmaṇaḥ ||",
  "SA15n1237:183": "72. ubhayāvyāvṛtto yathā |",
  "SA15n1237:184": "nityaḥ śabdo'mūrttatvādākāśādivaditi |",
  "SA15n1237:185": "atrākāśādervaidharmyadṛṣṭāntāt sādhyaṃ sādhanaṃ ca na vyāvṛttam ||",
  "SA15n1237:186": "73. tathā saṃdigdhasādhyavyatirekaḥ saṃdigdhasādhanavyatirekaḥ saṃdigdhobhayavyatirekaśca ||",
  "SA15n1237:187": "74. saṃdigdhasādhyavyatireko dṛṣṭāntābhāso yathā |",
  "SA15n1237:188": "asarvajñāḥ kapilādayo'vidyamānasarvajñatāliṅgabhūtakevalaśāstrakarttṛtvāditi |",
  "SA15n1237:189": "atra vaidharmyeṇodāharaṇamucyate |",
  "SA15n1237:190": "yaḥ sarvajñaḥ sa jyotirjñānādikamupadiṣṭavān |",
  "SA15n1237:191": "tadyathā ṛṣabhavarddhamānādiriti |",
  "SA15n1237:192": "iha vaidharmyodāharaṇa ukta ṛṣabhavardhamānāderasarvajñatvaṃ vyāvṛttamavyāvṛttaṃ veti saṃdehaḥ ||",
  "SA15n1237:193": "75. saṃdigdhasādhanavyatireko yathā |",
  "SA15n1237:194": "iha trayīvidā brāhmaṇena kapilakaṇādādiḥ puruṣo na grāhyavacano rāgādimattvāditi |",
  "SA15n1237:195": "atra vaidharmyodāharaṇamucyate yo grāhyavacano na sa rāgādimān yathā gotamādayaḥ dharmaśāstrāṇāṃ praṇetāra iti |",
  "SA15n1237:196": "gotamādibhyo rāgādimatvasya [sādhana]dharmasya vyāvṛttiḥ saṃdigdhā ||",
  "SA15n1237:197": "76. saṃdigdhobhayavyatireko yathā |",
  "SA15n1237:198": "avītarāgāḥ kapilādayaḥ parigrahāgrahayogāditi |",
  "SA15n1237:199": "atra vaidharmyeṇodāharaṇamucyate |",
  "SA15n1237:200": "yo vītarāgaḥ sa na parigrahāgrahavān yathā ṛṣabhavarddhemānādiriti |",
  "SA15n1237:201": "ṛṣabhādeḥ [vai]dharmyadṛṣṭāntād vītarāgatvaparigrahāgrahayoḥ sādhyasādhanadharmayorvyatireko'vyatireko veti saṃdehaḥ |",
  "SA15n1237:202": "prāgalabdhasya vastuno lābhaḥ parigrahaḥ labdhasyāparivarjanamāgrahaḥ |",
  "SA15n1237:203": "ubhayorapi tayo rṛṣabhe sambhavaḥ |",
  "SA15n1237:204": "chatracāmaramahādundubhīnāṃ parigrahāgrahaśravaṇāt |",
  "SA15n1237:205": "77. avyatireko vaidharmyadṛṣṭāntābhāso'pradarśitavyatireko viparītavyatirekaśceti ||",
  "SA15n1237:206": "78. avyatireko yathā |",
  "SA15n1237:207": "kapilādiravītarāgo vaktṛtvāt |",
  "SA15n1237:208": "yatrāvītarāgatvaṃ nāsti na sa vaktā yathopalakhaṇḍa iti |",
  "SA15n1237:209": "yadyapīdamupalakhaṇḍādvyāvṛttaṃ tathāpi sarvasmādvītarāgādvaktṛtvaṃ na vyāvṛttaṃ sandehāt ||",
  "SA15n1237:210": "79. apradarśitavyatireko yathā |",
  "SA15n1237:211": "anityaḥ śabdaḥ kṛtakatvādākāśādivaditi |",
  "SA15n1237:212": "paramārthataḥ samyagudāhṛto'pi vakturaparādhāddṛṣṭāntābhāsaḥ |",
  "SA15n1237:213": "parārthānumāne vakturguṇadoṣayordvayo rvicāraṇīyatvāt |",
  "SA15n1237:214": "evaṃ yannityaṃ tatsarvaṃ niyatamakṛtakaṃ dṛśyate yathākāśādiriti vāgvibhāgo vaktrā karttavyaḥ |",
  "SA15n1237:215": "pūrvavarttino vyatirekasyāpradarśanādapradarśitavyatirekaḥ ||",
  "SA15n1237:216": "80. viparītavyatireko yathā |",
  "SA15n1237:217": "yadakṛtakaṃ tannityaṃ dṛṣṭamiti |",
  "SA15n1237:218": "iha tu sādhyaviparīte vyāptirdarśanīyā |",
  "SA15n1237:219": "tena yadyatsādhyaviparītaṃ tattanniyataṃ sādhanaviparītaṃ bhavet ||",
  "SA15n1237:220": "81. aṣṭādaśa dṛṣṭāntābhāsā uktāḥ ||",
  "SA15n1237:221": "82. ebhireva pakṣahetudṛṣṭāntābhāsairvādinā sādhanasyāvyutpatteḥ [prati]vādī dūṣaṇamupanyasyati |",
  "SA15n1237:222": "tasya dūṣaṇasya pūrvapakṣavādino'bhīṣṭārthasiddhau pratibandhakatvātsādhananyūnatodbhāvanameva dūṣaṇamucyate |",
  "SA15n1237:223": "tasmātsādhanavaddūṣaṇalakṣaṇavibhagāḥ pṛthag noktaḥ ||",
  "SA15n1237:224": "83. dūṣaṇābhāso dūṣaṇameveti sa prativādinocyate |",
  "SA15n1237:225": "yadā pūrvapakṣavādino'bhūtaṃ doṣamudbhāvayati [tadā] sa dūṣaṇābhāso jātiriti |",
  "SA15n1237:226": "abhūtadoṣodbhāvanaṃ viparītottaraṃ jātirityucyate |",
  "SA15n1237:227": "yathā pakṣadoṣābhāve pakṣadoṣodbhāvanaṃ hetudoṣābhāve hetudoṣodbhāvanaṃ dṛṣṭāntadoṣābhāve ca dṛṣṭāntadoṣodbhāvanaṃ dūṣaṇābhāsa iti ||",
  "SA15n1237:228": "84. tatrāhuranye |",
  "SA15n1237:229": "pratijñā hetuḥ [udāharaṇam] upanayaḥ nigamanaṃ ceti pañcāvayavaṃ sādhanamiti |",
  "SA15n1237:230": "yathānityaḥ śabdaḥ iti pratijñā |",
  "SA15n1237:231": "kṛtakatvāditi hetuḥ |",
  "SA15n1237:232": "yatkṛtakaṃ sarvaṃ tadanityaṃ dṛṣṭaṃ yathā ghaṭādirityudāharaṇam |",
  "SA15n1237:233": "tathā śabdo'pi kṛtaka iti upanayaḥ |",
  "SA15n1237:234": "tasmādanitya iti nigamanam |",
  "SA15n1237:235": "dṛṣṭāntapratītasāmarthyasya hetordharmiṇyupasaṃhāra upanaya iti |",
  "SA15n1237:236": "pratijñāyā punaḥ śravaṇaṃ nigamanamityucyate |",
  "SA15n1237:237": "maivamanvayo vyatirekaḥ pakṣadharmaśceti trayeṇaiva sādhyārthasiddheḥ ||",
  "SA15n1237:238": "85. evaṃ vādakāle vyāptipūrvaka eva prayogaḥ |",
  "SA15n1237:239": "yatkṛtakaṃ sarvaṃ tadanityaṃ dṛṣṭaṃ yathā ghaṭādiriti dṛṣṭānte sādhyasādhanayorvyāptipratipādanamanvaya ityucyate ||",
  "SA15n1237:240": "86. vipakṣe punaḥ sādhyavyāvṛttyā sādhanavyāvṛttirvyatireka ityucyate |",
  "SA15n1237:241": "yathā'nityatvābhāve kṛtakatvābhāvaḥ syādyathākāśādiḥ ||",
  "SA15n1237:242": "87. śabdo'pi kṛtaka iti pakṣadharma ucyate |",
  "SA15n1237:243": "pratijñā nigamanaṃ ca sarvathā na vaktavye ||",
  "SA15n1237:244": "88. tathā sādharmyaprayoge'nvayavacanasāmarthyādvyatirekāvagamādayaṃ pṛthag nocyate |",
  "SA15n1237:245": "yathā yatkṛtakaṃ sarvaṃ tadanityaṃ dṛṣṭaṃ yathā ghaṭādiḥ śabdo'pi kṛtaka iti sādharmyaprayogaḥ |",
  "SA15n1237:246": "vaidharmyaprayoge vyatirekavacanasāmarthyādanvayapratītiḥ |",
  "SA15n1237:247": "atra punaranvayo na vācyaḥ |",
  "SA15n1237:248": "yannityaṃ tadakṛtakaṃ dṛṣṭaṃ yathākāśādiḥ śabdastu kṛtaka iti vaidharmyaprayogaḥ ||",
  "SA15n1237:249": "89. sādhanābhāso dūṣaṇābhāsaścoktaḥ ||",
  "SA15n1237:250": "90. kiṃ nāma pratyakṣamiti |",
  "SA15n1237:251": "pratyakṣaṃ kalpanāpoḍhamabhrāntam |",
  "SA15n1237:252": "akṣaṃ pratigatamāśritaṃ yadvijñānaṃ tatpratyakṣam |",
  "SA15n1237:253": "pañcendriyāśritaṃ jñānamityarthaḥ |",
  "SA15n1237:254": "atyādayaḥ krāntādyarthe dvitīyayeti samāsenābhidheyaliṅgaḥ pratyakṣaśabdaḥ siddhaḥ |",
  "SA15n1237:255": "pratyakṣo'vabodhaḥ pratyakṣā buddhiḥ pratyakṣaṃ jñānaṃ ceti yuktaṃ bhavati ||",
  "SA15n1237:256": "91. cakṣuḥ śrotraṃ nāsikā jihvā kāyaśceti pañcendriyāṇi |",
  "SA15n1237:257": "tadāśritasya jñānasya pañca grāhyaviṣayā rūpaṃ śabdo gandho rasaḥ spraṣṭavyañceti pañcaiva prameyāṇi ||",
  "SA15n1237:258": "92. tacca pratyakṣaṃ nāmajātyādikalpanāpoḍhaṃ nirvikalpaṃ vā yadi punarabhrāntaṃ pramāṇamucyate pradarśitārthe'visaṃvādāt |",
  "SA15n1237:259": "93. tatra nāmavikalpaḥ devadatto'yamiti jñānam |",
  "SA15n1237:260": "jātivikalpo'yaṃ gauriti jñānam |",
  "SA15n1237:261": "viśeṣyaviśeṣaṇavikalpo nīlamutpalamiti |",
  "SA15n1237:262": "anyo'pi savikalpaḥ pratyakṣābhāsaḥ |",
  "SA15n1237:263": "vidyamāne'rthe vibhramastaimirikasya dvicandrajñānam |",
  "SA15n1237:264": "śuktau rajatajñānam |",
  "SA15n1237:265": "ayaṃ sthāṇurvā puruṣo veti jñānaṃ ca |",
  "SA15n1237:266": "jñānāntaramapi pratyakṣābhāsaḥ pradarśitārthāprāpakatvāt ||",
  "SA15n1237:267": "94. tatra pratyakṣaṃ trividham |",
  "SA15n1237:268": "vyāvahārikamindriyajñānaṃ sarvacittacaittānāmātmasaṃvedanaṃ svasaṃvedanaṃ bhūtārthabhāvanāsphuṭaprakarṣaparyantajaṃ yogijñānaṃ ceti ||",
  "SA15n1237:269": "95. tasya viṣayaḥ svalakṣaṇam |",
  "SA15n1237:270": "arthakriyāsamarthaṃ svalakṣaṇam |",
  "SA15n1237:271": "na sāmānyamarthakriyāsamartham |",
  "SA15n1237:272": "96. tadeva ca pratyakṣaṃ pramāṇamarthapratītirūpatvāt phalamapi |",
  "SA15n1237:273": "tathātvena ca pramāṇaphalayorna manāgapi bhedaḥ ||",
  "SA15n1237:274": "97. dvividhamanumānaṃ svārthaṃ parārthaṃ ca ||",
  "SA15n1237:275": "98. tatra svārthaṃ tāvat pakṣadharmagrahaṇāt sādhyasādhanasambandhasmṛteḥ paścāt pratipatturarthasya yathāvadyā pratītistadeva svārthānumānam ||",
  "SA15n1237:276": "99. pakṣadharmastriprakāra eva kāryaṃ svabhāvo'nupalabdhiśca ||",
  "SA15n1237:277": "100. kāryakāraṇasiddhau kāryaṃ heturiti |",
  "SA15n1237:278": "yathā yatna dhūmaḥ [tatra] agniryathā mahānasādau |",
  "SA15n1237:279": "atrapi dhūmasadbhāvāditi |",
  "SA15n1237:280": "agnyabhāve dhūmābhāvo yathā sajale deśa iti atra tu dhūmāditi ||",
  "SA15n1237:281": "101. svabhāvo hetuḥ |",
  "SA15n1237:282": "vṛkṣo'yaṃ śiṃśapātvāt pūrvavyavahārāpannaśiṃśapāvat |",
  "SA15n1237:283": "vṛkṣābhāve śiṃśapābhāvo yathā vṛkṣarahite pradeśe |",
  "SA15n1237:284": "iha punastena vyāpakena rūpeṇa vyāpyo hetuḥ ||",
  "SA15n1237:285": "102. anupalabdhihetuḥ |",
  "SA15n1237:286": "atra ghaṭo nāstupalabdhilakṣaṇaprāptasyānupalabdheḥ śaśaviṣāṇādivat |",
  "SA15n1237:287": "atrāpi yadopalabdhiyogyānupalabdhāvupalabdhiyogyābhāvavyāptirniścīyate tadāyaṃ hetustatpratipādako bhavati ||",
  "SA15n1237:288": "103. kīdṛśā anumānābhāsāḥ |",
  "SA15n1237:289": "pūrvavaccheṣavatsāmānyatodṛṣṭañca parakalpitāni sarvāṇi anumānānyanumānābhāsāḥ |",
  "SA15n1237:290": "teṣāṃ tādātmyadutpattilakṣaṇena pratibandhābhāvāt |",
  "SA15n1237:291": "hetuphalasambandhe vyāpyavyāpakasambandhe ca siddhe sādhyasādhanasambandho bhavati nānyathā visaṃvādakatvāt ||",
  "SA15n1237:292": "104. yathā megho'yaṃ vṛṣṭimān dṛśyate |",
  "SA15n1237:293": "gambhīranirghoṣavattvādityatra gambhīraghoṣavato meghādvṛṣṭyanudbhavasambhavāt |",
  "SA15n1237:294": "105. yathopariṣṭādvṛṣṭaṃ nadīvṛddhidarśanāditi |",
  "SA15n1237:295": "nadīnirodhādapi nadīvṛddhidarśanāt ||",
  "SA15n1237:296": "106. evamime taṇḍulāḥ siddhā ekapātramadhyavartitvād dṛṣṭataṇḍulavat ||",
  "SA15n1237:297": "107. imāni phalāni pakvānyekaśākhāto jātatvādbhuktaphalavadityatra prāyeṇaivaṃ dṛṣṭe'pi sādhyasādhanayorvisaṃvāda eva ||",
  "SA15n1237:298": "108. yatpārthivaṃ tatsarvaṃ lohalekhyaṃ dṛśyate yathā vṛkṣādaya iti |",
  "SA15n1237:299": "atra vajro'pi pārthivaḥ ||",
  "SA15n1237:300": "109. ye prāṇinaste sarve sakandharā yathoṣṭrādaya iti |",
  "SA15n1237:301": "atra kulīro'pi prāṇī ||",
  "SA15n1237:302": "110. yaddravadravyaṃ tadārdraṃ dṛśyate yathā jalamiti |",
  "SA15n1237:303": "atra raso'pi dravadravyam ||",
  "SA15n1237:304": "111. evamanye'pyanumānābhāsā dṛśyante ||",
  "SA15n1237:305": "[iti] paṇḍitapravarajitāripādakṛto",
  "SA15n1237:306": "hetutattvopadeśaḥ sampūrṇaḥ |",
  "SA15n1237:307": "bhāratīyopādhyāyena paṇḍitena kumārakalasena bhāṣāntarakārakeṇa",
  "SA15n1237:308": "bhikṣuṇā śākyaprabheṇa ca bhoṭabhāṣāyāṃ vipariṇamayya",
  "SA15n1237:309": "saṃśodhya ca vinyastaḥ ||"
}