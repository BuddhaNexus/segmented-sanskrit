{
  "SA14n1208:0": "XV",
  "SA14n1208:1": "devaparivarto nāma pañcadaśaḥ",
  "SA14n1208:2": "...........tyāha | yānyenamityādi |",
  "SA14n1208:3": "kāni punarasya kalyāṇamitrāṇītyata āha tānyevetyādi |",
  "SA14n1208:4": "tānyasmai kathamarthamupadekṣyantītyata āha evaṃ cetyādi |",
  "SA14n1208:5": "evamanenākāreṇa |",
  "SA14n1208:6": "ehi tvamityādinā kārṣīrityetadantena |",
  "SA14n1208:7": "yogamiti prayogamabhiyogaṃ vā |",
  "SA14n1208:8": "mā parāmṛkṣa iti tabhdāvena mā grahīḥ |",
  "SA14n1208:9": "aparāmṛṣṭeti sarvadharmairavikalpitā |",
  "SA14n1208:10": "parijayo'bhyāsaḥ |",
  "SA14n1208:11": "evaṃ hītyādinā upasaṃhāraḥ |",
  "SA14n1208:12": "samyaksambodhī samyakpariṇāmanamanāsvādaḥ |",
  "SA14n1208:13": "ityanāsvādanāviśeṣeṇa mārge caturthaḥ kṣaṇaḥ ||",
  "SA14n1208:14": "ukto viśeṣaḥ ṣoḍaśavidhaḥ |",
  "SA14n1208:15": "kāritraṃ daśavidhaṃ vaktavyam |",
  "SA14n1208:16": "tatra śāstram-",
  "SA14n1208:17": "[86] hitaṃ sukhaṃ ca trāṇaṃ ca śaraṇaṃ layanaṃ nṛṇām |",
  "SA14n1208:18": "parāyaṇaṃ ca dvopaṃ ca pariṇāyakasaṃjñakam ||4-27 ||",
  "SA14n1208:19": "[87] anābhogaṃ tribhiryānaiḥ phalāsākṣātkriyātmakam |",
  "SA14n1208:20": "paścimaṃ gatikāritramidaṃ kāritralakṣaṇam ||4-28 ||",
  "SA14n1208:21": "etadāha subhūtirityādinā |",
  "SA14n1208:22": "tacca duṣkaretyādinā subhūtiḥ prastauti |",
  "SA14n1208:23": "evametadityādinā bhagavānācaṣṭe |",
  "SA14n1208:24": "ye lokahitāya samprasthitā iti bodhimabhisambudhya pañcabhyo gatibhyaḥ sattvān parimocya teṣāmabhaye nirvāṇe pratiṣṭhāpanāditi hitakāritram ||",
  "SA14n1208:25": "lokasukhāya lokānukampāyai samprasthitā iti bodhimabhisambudhya sattvān duḥkhadaurmanasyopāyāsebhyaḥ parimocya teṣāṃ sukhe nirvāṇe pratiṣṭhāpanamiti sukhakāritram ||",
  "SA14n1208:26": "lokasya trāṇaṃ bhaviṣyāma ityādinā trāṇādikāritrāṇāmuddeśaḥ |",
  "SA14n1208:27": "ityevaṃrūpaṃ vīryamārabhanta iti sambandhaḥ |",
  "SA14n1208:28": "yathoddeśamaṣṭābhiḥ kathañcavākyairnirdeśaḥ |",
  "SA14n1208:29": "tata iti tebhyo duḥkhebhyaḥ |",
  "SA14n1208:30": "enamiti lokam |",
  "SA14n1208:31": "vyāyacchanta iti saṃrakṣanti |",
  "SA14n1208:32": "vīryamiti prayogam |",
  "SA14n1208:33": "trāṇaṃ bhavanti trāṇakaraṇāditi trāṇakāritram ||",
  "SA14n1208:34": "ityādireva...........",
  "SA14n1208:35": "..........[avidyā]ṇḍajamasminniti kṛtvā |",
  "SA14n1208:36": "sa eva paṭalaṃ dṛṣṭirodhakatvāt |",
  "SA14n1208:37": "avidyaivāṇḍakośapaṭalaṃ tena paryavanaddhā avaguṇṭhitāḥ |",
  "SA14n1208:38": "tamo mohaḥ |",
  "SA14n1208:39": "tenābhibhūtā andhīkṛtāḥ |",
  "SA14n1208:40": "avabhāsayantaḥ ālokaṃ kurvantaḥ |",
  "SA14n1208:41": "vidhunvanti apanayanti |",
  "SA14n1208:42": "evamālokakaraṇādālokā bhavantītyālokakāritram ||",
  "SA14n1208:43": "anutpādaścānirodhaśceti samāhāradvandvaḥ |",
  "SA14n1208:44": "prakṛtiḥ sarvadharmāṇāṃ dharmatā |",
  "SA14n1208:45": "tayā teṣāmanutpādānirodhāya dharmadeśanāt pariṇāyakāḥ parito netāraḥ paramārthabodhakā iti pariṇāyakakāritram ||",
  "SA14n1208:46": "anābhogaṃ tribhiryānaiḥ phalasākṣātkriyātmakam |",
  "SA14n1208:47": "paścimaṃ gatikāritraṃ [idaṃ kāritralakṣaṇam] ||",
  "SA14n1208:48": "iti tribhiryānairanābhogataḥ phalasākṣātkriyātmakaṃ gatikāritramityarthaḥ |",
  "SA14n1208:49": "grāmasya (?) hi gatiḥ prāptireva |",
  "SA14n1208:50": "yadābhogena gamanena yānatrayaphalasyāpi gatiḥ prāptireva sā tu nirābhogā |",
  "SA14n1208:51": "na hi pumān kāyena cetasā vā gantvā tatprāpnoti kintvābhogata eva |",
  "SA14n1208:52": "tathā hyākāśagatikāḥ sarvadharmāḥ |",
  "SA14n1208:53": "na hyākāśasya gatirāgatirvā |",
  "SA14n1208:54": "svabhāva evāsya gatiḥ |",
  "SA14n1208:55": "tasmādākāśagatikā ityākāśasamāḥ |",
  "SA14n1208:56": "kuta ityāha |",
  "SA14n1208:57": "yathā hītyādi |",
  "SA14n1208:58": "akṛtamanutpāditatvāt |",
  "SA14n1208:59": "avikṛtamavasthāntarānutpādanāt |",
  "SA14n1208:60": "anabhisaṃskṛtaṃ hetupratyayaiḥ sambhūya tasyākaraṇāt |",
  "SA14n1208:61": "sthitamutpadya vṛtteḥ |",
  "SA14n1208:62": "saṃsthitaṃ samantataḥ sthiteḥ |",
  "SA14n1208:63": "vyavasthitaṃ kvacideva sthiteḥ |",
  "SA14n1208:64": "eṣāṃ viparyāsādāsthitamasaṃsthitamavyavasthitam |",
  "SA14n1208:65": "ākāśakalpatvādavikalpā nirābhogāḥ |",
  "SA14n1208:66": "dharmatāmātratvāddharmāṇāmiti bhāvaḥ |",
  "SA14n1208:67": "yathā vākāśagatikā evaṃ śūnyatādigatikāḥ |",
  "SA14n1208:68": "tadevamagatigatikāḥ sarvadharmā iti........gatikāritram ||",
  "SA14n1208:69": "uktaṃ daśavidhaṃ kāritram |",
  "SA14n1208:70": "..........śāstram-",
  "SA14n1208:71": "[88] kleśaliṅganimittānāṃ vipakṣapratipakṣayoḥ |",
  "SA14n1208:72": "viveko duṣkarakāntāvuddeśo'nupalambhakaḥ ||4-29 ||",
  "SA14n1208:73": "[89] niṣiddhābhiniveśaśca yaścālambanasaṃjñakaḥ |",
  "SA14n1208:74": "vipratyayo'vighātī ca so'padāgatyajātikaḥ ||4-30 ||",
  "SA14n1208:75": "[90] tathatānupalambhaśca svabhāvaḥ ṣoḍaśātmakaḥ |",
  "SA14n1208:76": "lakṣmīva lakṣa(kṣya)",
  "SA14n1208:77": "te ceti caturthaṃ lakṣaṇaṃ matam ||4-31 ||",
  "SA14n1208:78": "yaḥ svabhāvaścaturthaṃ lakṣaṇamiṣṭaṃ sa ṣoḍaśavidhaḥ |",
  "SA14n1208:79": "sarvakarmasādhanaṃ lakṣaṇam |",
  "SA14n1208:80": "lakṣyata iti kṛtvā |",
  "SA14n1208:81": "ata evāha 'lakṣyate ceti' |",
  "SA14n1208:82": "lakṣaṇāntaramapyāha 'lakṣmīva' iti |",
  "SA14n1208:83": "lakṣmayogāllakṣmī lakṣaṇayogāllakṣaṇamityarthaḥ |",
  "SA14n1208:84": "kathaṃ 'ṣoḍaśātmakaḥ' ?",
  "SA14n1208:85": "ityata āha'kleśaliṅge'tyādi |",
  "SA14n1208:86": "ato'sya prastāvanā subhūtirāhetyādinā bhagavānāhetyataḥ prāk |",
  "SA14n1208:87": "caritāḥ ṣaṭpāramitā rakṣantīti caritāvinaḥ |",
  "SA14n1208:88": "katame ta ityāha |",
  "SA14n1208:89": "ya imāmityādi |",
  "SA14n1208:90": "kiṃsvabhāvā ityanena padena svabhāvapraśnaḥ |",
  "SA14n1208:91": "uttaraṃ bhagavānāhetyādinā |",
  "SA14n1208:92": "vinayo'panayaḥ |",
  "SA14n1208:93": "tamarhantīti vainayikāḥ |",
  "SA14n1208:94": "tairviviktaḥ svabhāva eṣāmiti tathoktāḥ |",
  "SA14n1208:95": "iyatā catvāraḥ svabhāvā uktāḥ |",
  "SA14n1208:96": "kleśavivekaḥ |",
  "SA14n1208:97": "kleśaliṅgavivekaḥ |",
  "SA14n1208:98": "kleśanimittavivekaḥ |",
  "SA14n1208:99": "vipakṣapratipakṣavivekaśca |",
  "SA14n1208:100": "tatra kleśo rāgādiḥ |",
  "SA14n1208:101": "kleśaliṅgaṃ kleśakṛtaṃ kāyādidauṣṭhulyam |",
  "SA14n1208:102": "kleśanimittamayoniśo manasikārādi |",
  "SA14n1208:103": "vivakṣapratipakṣau rāgārāgau dveṣādveṣo mohāmohau ca |",
  "SA14n1208:104": "subhūtirāhetyādinā subhūtirāhetyataḥ prāk |",
  "SA14n1208:105": "etadāha |",
  "SA14n1208:106": "eṣa eva svabhāvo gatiḥ yāmabhisambudhya deśayiṣyantaḥ sattvānāṃ gatirbhaviṣyantīti ||",
  "SA14n1208:107": "subhūtirāhetyādi buddhabhūmirveti yāvat |",
  "SA14n1208:108": "atra na rūpādisambaddha iti na rūpādisvabhāvāyai(ya)",
  "SA14n1208:109": "svabodhaye |",
  "SA14n1208:110": "na rūpāderarthāyeti na rūpādisvabhāvānāṃ sattvānāmarthāya |",
  "SA14n1208:111": "evaṃ na bhūmitraya svabhāvānāṃ (?) |",
  "SA14n1208:112": "svabodhaye |",
  "SA14n1208:113": "nāpi |",
  "SA14n1208:114": "nāpi bodhitrayasvabhāvānāṃ sattvānāmarthāya |",
  "SA14n1208:115": "tadityādinā praśnaḥ |",
  "SA14n1208:116": "uttaraṃ sarvetyādi |",
  "SA14n1208:117": "na pratikāṃkṣitavyānīti na labhyatvena draṣṭavyāni |",
  "SA14n1208:118": "atra trīṇi na draṣṭavyānītyekameva sthānaṃ draṣṭavyamiti bhāvaḥ |",
  "SA14n1208:119": "iti duṣkarasvabhāvaḥ ||",
  "SA14n1208:120": "duṣkarasahita ekānto 'duṣkaraikāntaḥ' |",
  "SA14n1208:121": "evamukta ityādi yenāyamityataḥ prāk |",
  "SA14n1208:122": "abhimato'rtho'rthavaśaḥ |",
  "SA14n1208:123": "taṃ ca svayameva bhagavānāha |",
  "SA14n1208:124": "asthānaṃ hītyādinā buddhabhūmirvetyekāntaḥ |",
  "SA14n1208:125": "ityaikāntikasvabhāvaḥ ||",
  "SA14n1208:126": "yenāyaṃ sarvasattvānāṃ kṛtaśaḥ sannāhaḥ sannaddha ityuddeśasvabhāvaḥ ||",
  "SA14n1208:127": "subhūtirāhetyādi kaccidityataḥ prāk |",
  "SA14n1208:128": "gambhīreti pratijñā |",
  "SA14n1208:129": "catvāro hetavaḥ pare bhāvanānupalabdheḥ |",
  "SA14n1208:130": "adhvatrayepi bhāvakānupalabdheḥ |",
  "SA14n1208:131": "bhāvyasya prajñāpāramitāvastuno'nupalabdheḥ |",
  "SA14n1208:132": "tadālambanānāṃ cānupalabdheriti |",
  "SA14n1208:133": "asiddhatvaparihārāya tatkasyetyādinā praśnaḥ |",
  "SA14n1208:134": "na hītyādinottaram |",
  "SA14n1208:135": "pariniṣpanno vastubhūtaḥ |",
  "SA14n1208:136": "ataścākāśabhāvanaiṣā sarvadharmabhāvanā ca dharmatāmātradarśanāddharmāṇāṃ cānupalabdheḥ |",
  "SA14n1208:137": "ata evāsaṅgabhāvanaiṣā'nantabhāvanā ca sarvadharmeṣvanupalabdheravyāghātāddharmāṇāṃ cānantyāt |",
  "SA14n1208:138": "asato bhāvanā'sadbhāvanā grāhyānupalambhāt |",
  "SA14n1208:139": "aparigrahabhāvanā grāhakānupalambhāt |",
  "SA14n1208:140": "upaparīkṣitavyo veditavyaḥ |",
  "SA14n1208:141": "ityanupalambhakasvabhāvaḥ ||",
  "SA14n1208:142": "kaccidityādinā subhūtirāhetyataḥ prāk |",
  "SA14n1208:143": "anabhiniveśasvabhāvaḥ ||",
  "SA14n1208:144": "subhūtirāha |",
  "SA14n1208:145": "yo bhagavannityādi atha khalu śakra ityataḥ prāk |",
  "SA14n1208:146": "vyavacāritetyālambitā |",
  "SA14n1208:147": "nimnaprāgbhāvapravaṇaśabdā ādhārārthāḥ |",
  "SA14n1208:148": "taiḥ saha bahuvrīhiḥ |",
  "SA14n1208:149": "santatiścittasantānaḥ |",
  "SA14n1208:150": "ākāśanimnayeti ākāśopamatvāt sarvajñatāyāḥ |",
  "SA14n1208:151": "iyaṃ sā vyavacāraṇeti prajñāpāramitāyā iti śeṣaḥ |",
  "SA14n1208:152": "tadityākāśopamatvaṃ tasyāḥ kutaḥ ? uttaram |",
  "SA14n1208:153": "aprameyā hītyādinā |",
  "SA14n1208:154": "deśataḥ kālataśca pramātumaśaktyatvādaprameyā |",
  "SA14n1208:155": "tathaiva pramāṇavirahād apramāṇā |",
  "SA14n1208:156": "na tadrūpaṃ yāvannāpi kvacitpradeśe sthitamiti |",
  "SA14n1208:157": "sarveṣāmeṣāṃ deśakālavyāpitvena pramāṇāviṣayatvādaprameyasya tādrūpyāyogāt |",
  "SA14n1208:158": "api tvityādi |",
  "SA14n1208:159": "taditi vartate |",
  "SA14n1208:160": "kenaciditi |",
  "SA14n1208:161": "kenacidrūpādinā svabhāvena |",
  "SA14n1208:162": "rūpādīnāṃ pramāṇāvattvāditi bhāvaḥ |",
  "SA14n1208:163": "tatkasyeti praśnaḥ |",
  "SA14n1208:164": "uttaraṃ rūpameva hītyādi |",
  "SA14n1208:165": "rūpādiśabdairatra rūpādidharmatocyate |",
  "SA14n1208:166": "tasmādavirodhaḥ |",
  "SA14n1208:167": "na ca rūpādibhedepi dharmatāyā bhedo rūpādīnāmalīkatvenābhedakatvāttadānīmastaṅgamāccetyālambanasvabhāvaḥ ||",
  "SA14n1208:168": "atha khalu śakra ityādyāparivartasamāpteḥ |",
  "SA14n1208:169": "gambhīrā duradhimocatvāt |",
  "SA14n1208:170": "duravagāhā cintāmayyā prajñayā durdṛśā laukikabhāvanāmayyā |",
  "SA14n1208:171": "duranubodhā lokottarāyā |",
  "SA14n1208:172": "cikīrṣitasyākaraṇamalpotsukatā |",
  "SA14n1208:173": "avanatamāvarjitam |",
  "SA14n1208:174": "yatra na kaścidityādinā traiyadhvikakriyāniṣedhaḥ |",
  "SA14n1208:175": "ākāśetyādinā karmaniṣedhaḥ |",
  "SA14n1208:176": "ātmetyādinā kartṛniṣedhaḥ |",
  "SA14n1208:177": "sarvadharmāṇāṃ labhyānāmanāgamanatayā heyānāmagamanatayā ca gambhīraḥ |",
  "SA14n1208:178": "vipratyanīko viparītaḥ |",
  "SA14n1208:179": "yato'nugrahāyāvikalpanāyaiṣa dharma udgrahe ca lokaścarati |",
  "SA14n1208:180": "lokaviparītā pratītirvipratyayaḥ |",
  "SA14n1208:181": "iti vipratyayasvabhāvaḥ ||",
  "SA14n1208:182": "devaiḥ śakrādibhirupalakṣitaḥ parivarto devaparivartaḥ ||",
  "SA14n1208:183": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ pañcadaśaḥ parivartaḥ ||"
}