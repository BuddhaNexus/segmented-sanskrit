{
  "S04n469:0": "12 utsāhaparivartaḥ |",
  "S04n469:1": "atha khalu bhaiṣajyarājo bodhisattvo mahāsattvo mahāpratibhānaśca bodhisattvo mahāsattvo viṃśatibodhisattvaśatasahasraparivāro bhagavataḥ saṃmukhamimāṃ vācamabhāṣetām-alpotsuko bhagavān bhavatvasminnarthe |",
  "S04n469:2": "vayamimaṃ bhagavan dharmaparyāyaṃ tathāgatasya parinirvṛtasya sattvānāṃ deśayiṣyāmaḥ saṃprakāśayiṣyāmaḥ |",
  "S04n469:3": "kiṃcāpi bhagavan śaṭhakāḥ sattvāstasmin kāle bhaviṣyanti,",
  "S04n469:4": "parīttakuśalamūlā adhimānikā lābhasatkārasaṃniśritā akuśalamūlapratipannā durdamā adhimuktivirahitā anadhimuktibahulāḥ,",
  "S04n469:5": "api tu khalu punarvayaṃ bhagavan kṣāntibalamupadarśayitvā tasmin kāle idaṃ sūtramuddekṣyāmo dhārayiṣyāmo deśayiṣyāmo likhiṣyāmaḥ satkariṣyāmo gurukariṣyāmo mānayiṣyāmaḥ pūjayiṣyāmaḥ |",
  "S04n469:6": "kāyajīvitaṃ ca vayaṃ bhagavan utsṛjya idaṃ sūtraṃ prakāśayiṣyāmaḥ |",
  "S04n469:7": "alpotsuko bhagavān bhavatviti ||",
  "S04n469:8": "atha khalu tasyāṃ parṣadi śaikṣāśaikṣāṇāṃ bhikṣūṇāṃ pañcamātrāṇi bhikṣuśatāni bhagavanta metadūcuḥ-vayamapi bhagavan utsahāmahe imaṃ dharmaparyāyaṃ saṃprakāśayitum,",
  "S04n469:9": "api tu khalu punarbhagavan anyāsu lokadhātuṣviti |",
  "S04n469:10": "atha khalu yāvantaste bhagavataḥ śrāvakāḥ śaikṣāśaikṣā bhagavatā vyākṛtā anuttarāyāṃ samyaksaṃbodhau,",
  "S04n469:11": "aṣṭau bhikṣusahasrāṇi,",
  "S04n469:12": "sarvāṇi tāni yena bhagavāṃstenāñjaliṃ praṇamayya bhagavantametadūcuḥ-alpotsuko bhagavān bhavatu |",
  "S04n469:13": "vayamapīmaṃ dharmaparyāyaṃ saṃprakāśayiṣyāmastathāgatasya parinirvṛtasya paścime kāle paścime samaye api tvanyāsu lokadhātuṣu |",
  "S04n469:14": "tatkasya hetoḥ?",
  "S04n469:15": "asyāṃ bhagavan sahāyāṃ lokadhātau adhimānikāḥ sattvā alpakuśalamūlā nityaṃ vyāpannacittāḥ śaṭhā vaṅkajātīyāḥ ||",
  "S04n469:16": "atha khalu mahāprajāpatī gautamī bhagavato mātṛbhaginī ṣaḍbhirbhikṣuṇīsahasraiḥ sārdhaṃ śaikṣāśaikṣābhirbhikṣuṇībhiḥ utthāyāsanād yena bhagavāṃstenāñjaliṃ praṇamayya bhagavantamullokayantī sthitābhūt |",
  "S04n469:17": "atha khalu bhagavāṃstasyāṃ velāyāṃ mahāprajāpatīṃ gautamīmāmantrayāmāsa-kiṃ tvaṃ gautami durmanasvinī sthitā tathāgataṃ vyavalokayasi?",
  "S04n469:18": "nāhaṃ parikīrtitā vyākṛtā ca anuttarāyāṃ samyaksaṃbodhau |",
  "S04n469:19": "api tu khalu punargautami sarvaparṣadvayākaraṇena vyākṛtāsi |",
  "S04n469:20": "api tu khalu punastvaṃ gautami ita upādāya aṣṭātriṃśatāṃ buddhakoṭīniyutaśatasahasrāṇāmantike satkāraṃ gurukāraṃ mānanāṃ pūjanāmarcanāmapacāyanāṃ kṛtvā bodhisattvā mahāsattvo dharmabhāṇako bhaviṣyasi |",
  "S04n469:21": "imānyapi ṣaḍ bhikṣuṇīsahasrāṇi śaikṣāśaikṣāṇāṃ bhikṣuṇīnāṃ tvayaiva sārdhaṃ teṣāṃ tathāgatānāmarhatāṃ samyaksaṃbuddhānāmantike bodhisattvā dharmabhāṇakā bhaviṣyanti |",
  "S04n469:22": "tataḥ pareṇa paratareṇa bodhisattvacaryāṃ paripūrya sarvasattvapriyadarśano nāma tathāgato'rhan samyaksaṃbuddho loke bhaviṣyasi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n469:23": "sa ca gautami sarvasattvapriyadarśanastathāgato'rhan samyaksaṃbuddhastāni ṣaḍ bodhisattvasahasrāṇi paraṃparāvyākaraṇena vyākariṣyatyanuttarāyāṃ samyaksaṃbodhau ||",
  "S04n469:24": "atha khalu rāhulamāturyaśodharāyā bhikṣuṇyā etadabhavat-na me bhagavatā nāmadheyaṃ parikīrtitam |",
  "S04n469:25": "atha khalu bhagavān yaśodharāyā bhikṣuṇyāścetasaiva cetaḥparivitarkamājñāya yaśodharāṃ bhikṣuṇīmetadavocat-ārocayāmi te yaśodhare,",
  "S04n469:26": "prativedayāmi te |",
  "S04n469:27": "tvamapi daśānāṃ buddhakoṭīsahasrāṇāmantike satkāraṃ gurukāraṃ mānanāṃ pūjanāmarcanāmapacāyanāṃ kṛtvā bodhisattvo dharmabhāṇako bhaviṣyasi |",
  "S04n469:28": "bodhisattvacaryāṃ ca anupūrveṇa paripūrya raśmiśatasahasraparipūrṇadhvajo nāma tathāgato'rhan samyaksaṃbuddho loke bhaviṣyasi vidhācaraṇasaṃpannaḥ sugatolokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān bhadrāyāṃ lokadhātau |",
  "S04n469:29": "aparimitaṃ ca tasya bhagavato raśmiśatasahasraparipūrṇadhvajasya tathāgatasyārhataḥ samyaksaṃbuddhasyāyuṣpramāṇaṃ bhaviṣyati ||",
  "S04n469:30": "atha khalu mahāprajāpatī gautamī bhikṣuṇī ṣaḍbhikṣuṇīsahasraparivārā yaśodharā ca bhikṣuṇī caturbhikṣuṇīsahasraparivārā bhagavato'ntikāt svakaṃ vyākaraṇaṃ śrutvā anuttarāyāṃ samyaksaṃbodhau āścaryaprāptā adbhutaprāptāśca tasyāṃ velāyāmimāṃ gāthāmabhāṣanta—",
  "S04n469:31": "bhagavan vinetāsi vināyako'si",
  "S04n469:32": "śāstāsi lokasya sadevakasya |",
  "S04n469:33": "āśvāsadātā naradevapūjito",
  "S04n469:34": "vayaṃ pi saṃtoṣita adya nātha ||1 ||",
  "S04n469:35": "atha khalu tā bhikṣuṇyaḥ imāṃ gāthāṃ bhāṣitvā bhagavantametadūcuḥ-vayamapi bhagavan samutsahāmahe imaṃ dharmaparyāyaṃ saṃprakāśayituṃ paścime kāle paścime samaye,",
  "S04n469:36": "api tvanyāsu lokadhātuṣviti ||",
  "S04n469:37": "atha khalu bhagavān yena tānyaśītibodhisattvakoṭīnayutaśatasahasrāṇi dhāraṇīpratilabdhānāṃ bodhisattvānāmavaivartikadharmacakrapravartakānāṃ tenāvalokayāmāsa |",
  "S04n469:38": "atha khalu te bodhisattvā mahāsattvāḥ samanantarāvalokitā bhagavatā utthāyāsanebhyo yena bhagavāṃstenāñjaliṃ praṇāmyaivaṃ cintayāmāsuḥ-asmākaṃ bhagavān adhyeṣati asya dharmaparyāyasya saṃprakāśanatāyai |",
  "S04n469:39": "te khalvevamanuvicintya saṃprakampitāḥ parasparamūcuḥ-kathaṃ vayaṃ kulaputrāḥ kariṣyāmo yad bhagavānadhyeṣati asya dharmaparyāyasyānāgate'dhvani saṃprakāśanatāyai?",
  "S04n469:40": "atha khalu te kulaputrā bhagavato gauraveṇa ātmanaśca purvacaryāpraṇidhānena bhagavato'bhimukhaṃ siṃhanādaṃ nadante sma-vayaṃ bhagavan anāgate'dhvani imaṃ dharmaparyāyaṃ tathāgate parinirvṛte daśasu dikṣu gatvā sarvasattvāllekhayiṣyāmaḥ pāṭhayiṣyāmaścintāpayiṣyāmaḥ prakāśayiṣyāmo bhagavata evānubhāvena |",
  "S04n469:41": "bhagavāṃśca asmākamanyalokadhātusthito rakṣāvaraṇaguptiṃ kariṣyati ||",
  "S04n469:42": "atha khalu te bodhisattvā mahāsattvāḥ samasaṃgītyā bhagavantamābhirgāthābhiradhyabhāṣanta—",
  "S04n469:43": "alpotsukastvaṃ bhagavan bhavasva",
  "S04n469:44": "vayaṃ tadā te parinirvṛtasya |",
  "S04n469:45": "svaṃ paścime kāli subhairavasmin",
  "S04n469:46": "prakāśayiṣyāmida sūtramuttamam ||2 ||",
  "S04n469:47": "ākrośāṃstarjanāṃścaiva daṇḍa-udgūraṇāni ca |",
  "S04n469:48": "bālānāṃ saṃsahiṣyāmo'dhivāsiṣyāma nāyaka ||3 ||",
  "S04n469:49": "durbuddhinaśca vaṅkāśca śaṭhā bālādhimāninaḥ |",
  "S04n469:50": "aprāpte prāptasaṃjñī ca ghore kālasmi paścime ||4 ||",
  "S04n469:51": "araṇyavṛttakāścaiva kanthāṃ prāvariyāṇa ca |",
  "S04n469:52": "saṃlekhavṛtticāri sma evaṃ vakṣyanti durmatī ||5 ||",
  "S04n469:53": "raseṣu gṛddha saktāśca gṛhīṇāṃ dharma deśayī |",
  "S04n469:54": "satkṛtāśca bhaviṣyanti ṣaḍabhijñā yathā tathā ||6 ||",
  "S04n469:55": "raudracittāśca duṣṭāśca gṛhavittavicintakāḥ |",
  "S04n469:56": "araṇyaguptiṃ praviśitvā asmākaṃ parivādakāḥ ||7 ||",
  "S04n469:57": "asmākaṃ caiva vakṣyanti lābhasatkāraniśritāḥ |",
  "S04n469:58": "tīrthikā batime bhikṣū svāni kāvyāni deśayuḥ ||8 ||",
  "S04n469:59": "svayaṃ sūtrāṇi granthitvā lābhasatkārahetavaḥ |",
  "S04n469:60": "parṣāya madhye bhāṣante asmākamanukuṭṭakāḥ ||9 ||",
  "S04n469:61": "rājeṣu rājaputreṣu rājāmātyeṣu vā tathā |",
  "S04n469:62": "viprāṇāṃ gṛhapatīnāṃ ca anyeṣāṃ cāpi bhikṣuṇām ||10 ||",
  "S04n469:63": "vakṣyantyavarṇamasmākaṃ tīrthyavādaṃ ca kārayī |",
  "S04n469:64": "sarvaṃ vayaṃ kṣamiṣyāmo gauraveṇa maharṣiṇām ||11 ||",
  "S04n469:65": "ye cāsmān kutsayiṣyanti tasmin kālasmi durmatī |",
  "S04n469:66": "ime buddhā bhaviṣyanti kṣamiṣyāmatha sarvaśaḥ ||12 ||",
  "S04n469:67": "kalpasaṃkṣobhamīṣmasmin dāruṇasmi mahābhaye |",
  "S04n469:68": "yakṣarūpā bahu bhikṣū asmākaṃ paribhāṣakāḥ ||13 ||",
  "S04n469:69": "gauraveṇeha lokendre utsahāma suduṣkaram |",
  "S04n469:70": "kṣāntīya kakṣyāṃ bandhitvā sūtrametaṃ prakāśaye ||14 ||",
  "S04n469:71": "anarthikāḥ sma kāyena jīvitena ca nāyaka |",
  "S04n469:72": "arthikāśca sma bodhīya tava nikṣepadhārakāḥ ||15 ||",
  "S04n469:73": "bhagavāneva jānīte yādṛśāḥ pāpabhikṣavaḥ |",
  "S04n469:74": "paścime kāli bheṣyanti saṃdhābhāṣyamajānakāḥ ||16 ||",
  "S04n469:75": "bhṛkuṭī sarva soḍhavyā aprajñaptiḥ punaḥ punaḥ |",
  "S04n469:76": "niṣkāsanaṃ vihārebhyo bandhakuṭṭī bahūvidhā ||17 ||",
  "S04n469:77": "ājñaptiṃ lokanāthasya smarantā kāli paścime |",
  "S04n469:78": "bhāṣiṣyāma idaṃ sūtraṃ parṣanmadhye viśāradāḥ ||18 ||",
  "S04n469:79": "nagareṣvatha grāmeṣu ye bheṣyanti ihārthikāḥ |",
  "S04n469:80": "gatvā gatvāsya dāsyāmo nikṣepaṃ tava nāyaka ||19 ||",
  "S04n469:81": "preṣaṇaṃ tava lokendra kariṣyāmo mahāmune |",
  "S04n469:82": "alpotsuko bhava tvaṃ hi śāntiprāpto sunirvṛtaḥ ||20 ||",
  "S04n469:83": "sarve ca lokapradyotā āgatā ye diśo daśa |",
  "S04n469:84": "satyāṃ vācaṃ prabhāṣāmo adhimuktiṃ vijānasi ||21 ||",
  "S04n469:85": "ityāryasaddharmapuṇḍarīke dharmaparyāye utsāhaparivarto nāma dvādaśamaḥ ||"
}