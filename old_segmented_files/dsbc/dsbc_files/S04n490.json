{
  "S04n490:0": "ghoṣadattaparivartaḥ |",
  "S04n490:1": "tatra bhagavāṃścandraprabhaṃ kumārabhūtamāmantrayate sma-bhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule'prameye'cintye'parimāṇe yadāsīt tena kālena tena samayena bhagavān ghoṣadatto nāma tathāgato'rhan samyaksaṃbuddho loke udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n490:2": "tena kālena tena samayena tasya bhagavato ghoṣadattasya tathāgatasyārhataḥ samyaksaṃbuddhasya aśītiḥ śrāvakakoṭyaḥ prathamasannipāto'bhūt sarveṣāmarhatām |",
  "S04n490:3": "dvitīyaḥ śrāvakasannipātaḥ saptatikoṭyo'rhatāmabhūt |",
  "S04n490:4": "tṛtīyaḥ sannipātaḥ ṣaṣṭiḥ śrāvakakoṭyo'rhatāmabhūt |",
  "S04n490:5": "tena khalu punaḥ samayena tasya bhagavato ghoṣadattasyārhataḥ samyaksaṃbuddhasya catvāriṃśadvarṣasahasrāṇyāyuḥpramāṇamabhūt |",
  "S04n490:6": "ayaṃ ca jambudvīpa ṛddhaḥ sphītaśca kṣemaśca subhikṣaśca ramaṇīyaśca bahujanākīrṇamanuṣyaścābhūt |",
  "S04n490:7": "tena khalu punaḥ samayena asmin jambudvīpe dvau rājānāvabhūtām |",
  "S04n490:8": "dṛḍhabalaśca nāma mahābalaśca nāma |",
  "S04n490:9": "tatraiko rājā ardhaṃ jambudvīpaṃ paribhuṅkte,",
  "S04n490:10": "dvitīyo'pyardhaṃ paribhuṅkte ṛddhaṃ ca sphītaṃ ca kṣemaṃ ca subhikṣaṃ ca ramaṇīyaṃ ca bahujanākīrṇamanuṣyaṃ ca ||",
  "S04n490:11": "tena kālena tena samayena rājño mahābalasya vijite bhagavān ghoṣadattastathāgato'rhan samyaksaṃbuddha utpanno'bhūt |",
  "S04n490:12": "iti hi kumāra rājñā mahābalena sa ghoṣadattastathāgataḥ paripūrṇaṃ varṣasahasraṃ nimantrito'bhūt sārdhaṃ bodhisattvasaṃghena bhikṣusaṃghena ca kalpikena paribhogeṇānavadyena cīvarapiṇḍapātraśayanāsanaglānapratyayabhaiṣajyapariṣkāreṇa |",
  "S04n490:13": "tena ca kumāra kālena tena samayena tasya bhagavato ghoṣadattasya tathāgatasyārhataḥ samyaksaṃbuddhasya bodhisattvasaṃghasya saśrāvakasaṃghasya cotsado lābhasatkāraśloko'bhūt |",
  "S04n490:14": "śrāddhāśca brāhmaṇagṛhapatayo bhagavato ghoṣadattasya tathāgatasyārhataḥ samyaksaṃbuddhasya sabodhisattvasaṃghasya cotsadaṃ lābhasatkāramakārṣuḥ |",
  "S04n490:15": "te ca śrāddhā brāhmaṇagṛhapatayo bhagavato ghoṣadattasya tathāgatasyārhataḥ samyaksaṃbuddhasya lābhasatkārāyodyuktā abhūvan lokāmiṣapūjāyai yaduta rājña eva ca mahābalasyānuśikṣamāṇarūpam |",
  "S04n490:16": "iti hi kumāra tasya bhagavato ghoṣadattasya etadabhūt-parihīyante bateme sattvāḥ śīlapoṣadhasamādānatastathāgatānāmupasaṃkramaṇatastathāgataparyupāsanato brahmacaryāvāsataḥ pravrajyopasaṃpannabhikṣubhāvataśca |",
  "S04n490:17": "ta ete sattvāstadanantaraṃ sukhagurukāḥ |",
  "S04n490:18": "tat kasya hetoḥ ?",
  "S04n490:19": "tathā hi tadanantaraṃ sukhamidaṃ yaduta lokāmiṣapūjā |",
  "S04n490:20": "ta ete satvā dṛṣṭadharmagurukāśca saṃparāyagurukāśca nātyantaniṣṭhāḥ kuśalamūlāya |",
  "S04n490:21": "tatreyaṃ kumāra katamā duṣṭadharmagurukatā ?",
  "S04n490:22": "yaduta pañcakāmaguṇābhiprāyatā |",
  "S04n490:23": "tatra kumāra katamā sāṃparāyikagurukatā ?",
  "S04n490:24": "yaduta svargalokādhyālambanatā |",
  "S04n490:25": "katamā cātyantaniṣṭhakuśalamūlagurukatā?",
  "S04n490:26": "yadutātyantaviśuddhiḥ |",
  "S04n490:27": "atyantavimuktiḥ |",
  "S04n490:28": "atyantayogakṣematā |",
  "S04n490:29": "atyantabrahmacaryāvāsaḥ |",
  "S04n490:30": "atyantaparyavasānam |",
  "S04n490:31": "atyantakuśalamūlaniṣṭhā |",
  "S04n490:32": "atyantaparinirvāṇam |",
  "S04n490:33": "yannavahameteṣāṃ sattvānāṃ tathā tathā dharmaṃ deśayeyaṃ yadamī sattvā yathānuttarayā dharmapūjayā dharmapratipattyā ca tathāgataṃ pūjayeyuḥ ||",
  "S04n490:34": "atha khalu kumāra ghoṣadattastathāgato'rhan samyaksaṃbuddhastasyāṃ velāyāṃ rājño mahābalasya teṣāṃ ca brāhmaṇagṛhapatīnāṃ saṃvejanābhiprāya imā gāthā abhāṣata -",
  "S04n490:35": "dānapradānena anyonya sevatāṃ",
  "S04n490:36": "teṣānyamanyasmi na bhoti gauravam |",
  "S04n490:37": "nā tādṛśīṃ sevana varṇayanti",
  "S04n490:38": "buddhā vidū yeṣa prahīṇa vāsanā || 1 ||",
  "S04n490:39": "te tādṛśā bhonti narāḥ susevitā",
  "S04n490:40": "ye dharma deśenti hitāya prāṇinām |",
  "S04n490:41": "teṣānyamanyasmi abhedya prema",
  "S04n490:42": "yanmārakoṭībhiraśakyu bhinditum || 2 ||",
  "S04n490:43": "lokāmiṣeṇo nara sevatāṃ nṛṇāṃ",
  "S04n490:44": "sarveṣaṃ sāṃdṛṣṭika bhoti arthaḥ |",
  "S04n490:45": "nirāmiṣaṃ dharma niṣevatāṃ hi",
  "S04n490:46": "mahānta artho bhavatī narāṇām || 3 ||",
  "S04n490:47": "nirāmiṣaṃ cittu upasthapitvā",
  "S04n490:48": "nirāmiṣaṃ dharma prakāśayitvā |",
  "S04n490:49": "nirāmiṣaṃ yeṣa bhaveta prema",
  "S04n490:50": "te tādṛśāḥ kṣipra bhavanti buddhāḥ || 4 ||",
  "S04n490:51": "na jātu kāmān pratisevamānaḥ",
  "S04n490:52": "putreṣu dāreṣu janitva tṛṣṇām |",
  "S04n490:53": "gṛhaṃ ca sevantu jugupsanīya-",
  "S04n490:54": "manuttarāṃ prāpsyati so'grabodhim || 5 ||",
  "S04n490:55": "ye kāma varjenti yathāgnikarṣūṃ",
  "S04n490:56": "putreṣu dāreṣu jahitva tṛṣṇām |",
  "S04n490:57": "uttrastu gehādabhiniṣkramanti",
  "S04n490:58": "na durlabhā teṣviyamagrabodhiḥ || 6 ||",
  "S04n490:59": "na kaści buddhaḥ purimeṇa āsī",
  "S04n490:60": "anāgate bheṣyati vāvatiṣṭhate |",
  "S04n490:61": "yehi sthitairevamagāramadhye",
  "S04n490:62": "prāptā iyamuttama agrabodhiḥ || 7 ||",
  "S04n490:63": "prahāya rājyaṃ yatha kheṭapiṇḍaṃ",
  "S04n490:64": "vaseta raṇyeṣu vivekakāmaḥ |",
  "S04n490:65": "kleśān prahāya pratihatya māraṃ",
  "S04n490:66": "buddhyanti bodhiṃ virajāmasaṃskṛtām || 8 ||",
  "S04n490:67": "yo buddhavīrān yatha gaṅgavālukā",
  "S04n490:68": "upasthiheyyā bahukalpakoṭiyaḥ |",
  "S04n490:69": "yaśco gṛhātaḥ parikhinnamānaso-",
  "S04n490:70": "'bhiniṣkrameyyā ayu tatra uttamaḥ || 9 ||",
  "S04n490:71": "annehi pānehi ca cīvarehi",
  "S04n490:72": "puṣpehi gandhehi vilepanehi |",
  "S04n490:73": "nopasthitā bhonti narottamā jinā",
  "S04n490:74": "yatha pravrajitvā cariyāṇa dharmam || 10 ||",
  "S04n490:75": "yaścaiva bodhiṃ pratikāṅkṣamāṇaḥ",
  "S04n490:76": "sattvārtha nirviṇṇu kusaṃskṛtātaḥ |",
  "S04n490:77": "raṇyāmukhaḥ sapta padāni prakrame",
  "S04n490:78": "ayaṃ tataḥ puṇyaviśiṣṭa bhoti || 11 ||",
  "S04n490:79": "aśrauṣīt khalu punaḥ kumāra rājā mahābalo bhagavatā ghoṣadattena tathāgatenārhatā samyaksaṃbuddhena imāmevaṃrūpāṃ pravartitāṃ naiṣkramyapratisaṃyuktāṃ kathām |",
  "S04n490:80": "śrutvā ca vimṛśati-yathāhaṃ bhagavato bhāṣitasyārthamājānāmi,",
  "S04n490:81": "na bhagavān dānapāramitāṃ varṇayati,",
  "S04n490:82": "na śīlapāramitāṃ varṇayati |",
  "S04n490:83": "atyantaniṣṭhāṃ saṃvarṇayati |",
  "S04n490:84": "atyantaviśuddhim |",
  "S04n490:85": "atyantabrahmacaryāvāsam |",
  "S04n490:86": "atyantanirvāṇaṃ saṃvarṇayati |",
  "S04n490:87": "tasyaitadabhūt-nedaṃ sukaramagāramadhyāvasatā anuttaradharmapratipattiṃ saṃpādayitum,",
  "S04n490:88": "arthaṃ vā anuprāptum |",
  "S04n490:89": "parihīṇo'smyanuttarāyā dharmapratipattitaḥ |",
  "S04n490:90": "yannvahaṃ keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajeyam |",
  "S04n490:91": "iti hi kumāra rājā mahābalaḥ sārdhamaśītyā brāhmaṇagṛhapatiśatasahasraiḥ parivṛtaḥ puraskṛto yena bhagavān ghoṣadatto nāma tathāgato'rhan samyaksaṃbuddhastenopasaṃkrāmat |",
  "S04n490:92": "upasaṃkramya bhagavataḥ pādau śirasābhivandya triḥ pradakṣiṇīkṛtya ekānte'sthāt |",
  "S04n490:93": "atha khalu kumāra bhagavān ghoṣadatto rājño mahābalasya adhyāśayaṃ viditvā imaṃ sarvadharmasvabhāvasamatāvipañcitaṃ samādhiṃ deśayate |",
  "S04n490:94": "atha khalu kumāra rājā mahābala imaṃ samādhiṃ śrutvā tuṣṭa udagra āttamanāḥ keśaśmaśraṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajito'bhūt |",
  "S04n490:95": "sa tathā pravrajitaḥ sannimaṃ samādhimudgṛhītavān |",
  "S04n490:96": "udgṛhya paryavāpya dhārayitvā vācayiotvā bhāvanāyogamanuyukto vyahārṣīt |",
  "S04n490:97": "sa tenaiva kuśalamūlena daśakalpakoṭyo na jātu durgativinipātamagamat,",
  "S04n490:98": "viṃśatiṃ ca buddhakoṭīrārāgayāmāsa |",
  "S04n490:99": "teṣāṃ ca tathāgatānāmantikādimaṃ samādhimaśrauṣīt |",
  "S04n490:100": "śrutvā tebhyo buddhebhyastenodgṛhītaḥ paryavāpto dhārito vācito bhāvanāyogamanuyukto vyahārṣīt |",
  "S04n490:101": "sa tataḥ paścāt tenaiva kuśalamūlena daśānāṃ kalpakoṭīnāmatyayena paripūrṇena kalpaśatasahasreṇa anuttarāṃ samyaksaṃbodhimabhisaṃbuddho'bhūt |",
  "S04n490:102": "so'prameyāṇāṃ sattvānāmarthaṃ kṛtvā paścād buddhaparinirvāṇena parinirvṛto'bhūt |",
  "S04n490:103": "tatra kumāra yānyaśītiprāṇiśatasahasrāṇi rājñā mahābalena sārdhaṃ bhagavantaṃ ghoṣadattaṃ tathāgatamupasaṃkrāntāni,",
  "S04n490:104": "te'pi sarve imaṃ samādhiṃ śrutvā tuṣṭā udagrā āttamanasaḥ pramuditāḥ prītisaumanasyajātāḥ keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajitā abhūvan |",
  "S04n490:105": "te'pi tathā pravrajitā imaṃ samādhimudgṛhya paryavāpya dhārayitvā vācayitvā bhāvanāyogamanuyuktā vihṛtya tenaiva kuśalamūlena viṃśatikalpakoṭyo na jātu durgativinipātamagaman |",
  "S04n490:106": "sarvatra ca kalpe kalpe buddhakoṭīrbuddhakoṭīrārāgayāmāsa |",
  "S04n490:107": "sarveṣāṃ ca teṣāṃ tathāgatānāmantike imaṃ samādhiṃ śrutvodgṛhya paryavāpya dhārayitvā vācayitvā bhāvanāyogamanuyuktā vihṛtya tenaiva pūrvakreṇa kuśalamūlena viṃśatīnāṃ kalpakoṭīnāmatyayena tataḥ paścāt paripūrṇadaśabhiḥ kalpasahasrairanuttarāṃ samyaksaṃbodhimabhisaṃbuddhā dṛḍhaśūranāmānastathāgatā arhantaḥ samyaksaṃbuddhā loke utpannā abhuvan |",
  "S04n490:108": "te'pyaprameyānasaṃkhyeyān sattvān paripācya teṣāṃ cārthaṃ kṛtvā buddhaparinirvṛtā abhūvan |",
  "S04n490:109": "tadanenāpi te kumāra paryāyeṇa evaṃ veditavyaṃ yathāyaṃ samādhirbahukaro bodhisattvānāṃ mahāsattvānāmanuttarasya sarvajñajñānasyāharaṇāya saṃvartata iti ||",
  "S04n490:110": "atha khalu bhagavāṃścandraprabhasya kumārabhūtasya tasyāṃ velāyāmetadeva pūrvayogaparivartaṃ bhūyasyā mātrayā gāthābhigītena vistareṇa saṃprakāśayati sma -",
  "S04n490:111": "smarāmyahaṃ pūrvamatītamadhvani",
  "S04n490:112": "acintiye kalpi narāṇa uttamaḥ |",
  "S04n490:113": "utpannu lokārthakaro maharṣi",
  "S04n490:114": "nāmena so ucyati ghoṣadattaḥ || 12 ||",
  "S04n490:115": "aśīti koṭyaḥ paripūrṇa tasya",
  "S04n490:116": "prathamo gaṇo āsi ya śrāvakāṇām |",
  "S04n490:117": "dvitīya cāsīt paripūrṇa saptati-",
  "S04n490:118": "stṛtīya co ṣaṣṭyarahantakoṭiyaḥ || 13 ||",
  "S04n490:119": "sarve ca kṣīṇāsrava niṣkileśāḥ",
  "S04n490:120": "sarve ca ṛddhībalapāramiṃ gatāḥ |",
  "S04n490:121": "varṣaṃ sahasrā duvi viśaṃ cāyuḥ",
  "S04n490:122": "kṣetraṃ ca āsīt pariśuddha śobhanam || 14 ||",
  "S04n490:123": "abhiṣekaprāptā parahita aprameyā",
  "S04n490:124": "vaśitehi bhūmihi ca supratiṣṭhitāḥ |",
  "S04n490:125": "āsanna te drumavari bodhi bodhituṃ",
  "S04n490:126": "ye bodhisatvāsta abhūṣi tāyinaḥ || 15 ||",
  "S04n490:127": "iha jambudvīpasmi abhūṣi rājā",
  "S04n490:128": "dṛḍhabalo nāma mahābalaśca |",
  "S04n490:129": "upārdhu rājyasya tadeku bhuñjate",
  "S04n490:130": "dvitīya cādhasya abhūṣi rājā || 16 ||",
  "S04n490:131": "mahābalasyo vijitasmi buddho",
  "S04n490:132": "utpanna so devamanuṣyapūjitaḥ |",
  "S04n490:133": "labhitva rājā sugatasmi śraddhām",
  "S04n490:134": "upasthihī varṣasahasra pūrṇam || 17 ||",
  "S04n490:135": "tasyānuśikṣī bahu anyasattvāḥ",
  "S04n490:136": "kurvanti satkāra tathāgatasya |",
  "S04n490:137": "lokāmiṣeṇaiva hi dharmapūjayā",
  "S04n490:138": "saśrāvakasya atulo'bhū utsadaḥ || 18 ||",
  "S04n490:139": "abhūṣi cittaṃ puruṣottamasya",
  "S04n490:140": "deśiṣya dharmamimi dharmakāmāḥ |",
  "S04n490:141": "yannūna sarve prajahitva kāmā-",
  "S04n490:142": "niha pravrajeyurmama śāsanasmin || 19 ||",
  "S04n490:143": "sa bhāṣate gātha narāṇamuttamaḥ",
  "S04n490:144": "saṃlekhidharmaṃ sugatāna śikṣām |",
  "S04n490:145": "gṛhavāsadoṣāṃśca anantaduḥkhān",
  "S04n490:146": "pratipatti dharmeṣviha dharmapūjā || 20 ||",
  "S04n490:147": "śruṇitva gāthāṃ tada rājapārthivo",
  "S04n490:148": "eko vicinteti rahogato nṛpaḥ |",
  "S04n490:149": "na śakya gehasmi sthihitva sarve",
  "S04n490:150": "pratipadyitumuttadharmapūjā || 21 ||",
  "S04n490:151": "sa rājya tyaktvā yatha kheṭapiṇḍaṃ",
  "S04n490:152": "prāṇisahasrebhiraśītibhiḥ saha |",
  "S04n490:153": "upasaṃkramī tasya jinasya antikaṃ",
  "S04n490:154": "vanditva pādau purataḥ sthito'bhūt || 22 ||",
  "S04n490:155": "teṣāṃ jino āśayu jānamāno",
  "S04n490:156": "deśetimaṃ śānta samādhi durdṛśam |",
  "S04n490:157": "te prītiprāmodyasukhena prīṇitā-",
  "S04n490:158": "stuṣṭā udagrāstada pravrajiṃsu || 23 ||",
  "S04n490:159": "te pravrajitvāna imaṃ samādhiṃ",
  "S04n490:160": "dhāritva vācitva paryāpuṇitva |",
  "S04n490:161": "na jātu gacche vinipātadurgatiṃ",
  "S04n490:162": "kalpāna koṭyaḥ paripūrṇa viṃśatim || 24 ||",
  "S04n490:163": "te tena sarve kuśalena karmaṇā",
  "S04n490:164": "adrākṣu buddhāna sahasrakoṭiyaḥ |",
  "S04n490:165": "sarveṣu co teṣu jinānuśāsane",
  "S04n490:166": "te pravrajitvemu samādhi bhāvayī || 25 ||",
  "S04n490:167": "te paścime kāli abhūṣi buddhā",
  "S04n490:168": "dṛḍhaśūranāmāna anantavīryāḥ |",
  "S04n490:169": "kṛtvā ca arthaṃ bahuprāṇikoṭināṃ",
  "S04n490:170": "te paścikālesmi śikhīva nirvṛtāḥ || 26 ||",
  "S04n490:171": "mahābalo rājā ya āsi pūrvaṃ",
  "S04n490:172": "sa jñānaśūro abhu buddha loke |",
  "S04n490:173": "tadā bahu prāṇisahasrakoṭiyaḥ",
  "S04n490:174": "sthapetva bodhāya sa paści nirvṛtaḥ || 27 ||",
  "S04n490:175": "tasmācchruṇitvā imu paścikāle",
  "S04n490:176": "dhāreya sūtramimu buddhavarṇitam |",
  "S04n490:177": "dhāretvimamīdṛśa dharmakoṣaṃ",
  "S04n490:178": "bhaviṣyathā kṣipra narāṇamuttamāḥ || 28 ||",
  "S04n490:179": "iti śrīsamādhirāje ghoṣadattaparivarto nāma pañcamaḥ ||"
}