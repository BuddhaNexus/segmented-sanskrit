{
  "SA15n1260:0": "dharmakīrtipraṇītā",
  "SA15n1260:1": "santānāntarasiddhiḥ",
  "SA15n1260:2": "buddhipūrvāṃ kriyāṃ dṛṣṭvā svadehe'nyatra tadgrahāt |",
  "SA15n1260:3": "jñāyate yadi dhīścittamātre'pyeṣa nayaḥ samaḥ ||",
  "SA15n1260:4": "ātmani cittaspandanapūrvau kriyābhilāpau dṛṣṭvā'nyatra tayordarśanādyadi spandanamanumīyeta,",
  "SA15n1260:5": "cittamātre'pyaṣa nayaḥ samaḥ |",
  "SA15n1260:6": "ataḥ cittamātratāvādī api paracittamanumātuṃ śaknoti |",
  "SA15n1260:7": "tacca kāyavāgvijñaptipratibhāsi jñānaṃ jñānāntaraspandanaveśeṣeṇa vinā bhavatyevaṃ na matam | [1-3]",
  "SA15n1260:8": "atha parajñānasya kriyānupalambhāt paradhīranumātuṃ na yujyata iti cet ?",
  "SA15n1260:9": "na; tulyatvāt paro'pi parajñānapūrvau tau kadāpi na paśyati 'taḥ tenāpi tanna jñāyate | [4-5]",
  "SA15n1260:11": "ātmanaścittasya paravartinornimittatvānupapatteḥ paracittaṃ jñāyata iti cet |",
  "SA15n1260:12": "kiṃ na yujyate ?",
  "SA15n1260:13": "svasamutthāpakacittasya pratisaṃvedanābhāvāt,",
  "SA15n1260:14": "ātmacittaśrayiṇoścātmani darśanāt |",
  "SA15n1260:15": "tāvapi yadi yathā syātāṃ tādṛśāvupalabhyeyātām |",
  "SA15n1260:16": "anyathā darśanādanyanimittaṃ sidhyatīti cet ?",
  "SA15n1260:17": "aparasminnapi samānameva,",
  "SA15n1260:18": "svasamutthāpakacittasya saṃvedanābhāvāt |",
  "SA15n1260:19": "svacittaspandananimittake vijñaptipratibhāsinī jñāne cāntarmukhapratibhāsinī pratīteḥ bahirmukhapratibhāsinī anyanimittadutpadyete | [6-12]",
  "SA15n1260:20": "animitte eva bahirmukhapratibhāsinīti kinneṣyate cet ?",
  "SA15n1260:21": "animittatve sarvasyānimittatvaṃ prasajyeta |",
  "SA15n1260:22": "vicchinnāvicchinnapratibhāsakṛto bhedo na jñānayoḥ spandanatvanimittabhedavibhāgakṛt |",
  "SA15n1260:23": "tenāvicchinnapratibhāsinorapyanimittatvaṃ bhavet,",
  "SA15n1260:24": "viśeṣābhāvāt |",
  "SA15n1260:25": "tathā sati, avicchinnatvaviśiṣṭaḥ pratibhāsabheda eva spandanapūrvako na bhavati |",
  "SA15n1260:26": "kintarhi ? vicchinnasyāpi kriyāviśeṣasya pratibhāsa eva |",
  "SA15n1260:27": "śaropalaprakṣepaṇayantranirmāṇaparapracālanādikriyāviśeṣapratibhāsināṃ vicchinnasyāpi pratibhāsasya spandanapūrvakatvāt |",
  "SA15n1260:28": "parakṛtacālanādināṃ cāvicchinnasyāpyatadpūrvakatvāt | [13-19]",
  "SA15n1260:29": "tena hyatra kriyāviśeṣamātreṇa spandanasya pratītiritī yujyate |",
  "SA15n1260:30": "tatra yadi kasyacidpūrvakatvam,",
  "SA15n1260:31": "na ko'pi tatpūrvakaḥ syāt,",
  "SA15n1260:32": "viśeṣābhāvāt |",
  "SA15n1260:33": "ataḥ kriyāviśeṣasāmānyaṃ spandanaviśeṣasāmānyasya gamakam |",
  "SA15n1260:34": "tatra yathā kriyāmupalabhya,",
  "SA15n1260:35": "ātmani spandanānupalambhādanyatra spandanapratītiḥ;",
  "SA15n1260:36": "tathā kriyāpratibhāsopalambhane'pi |",
  "SA15n1260:37": "samānametat;",
  "SA15n1260:38": "paro'pi parakriyābhilāpayornimittaṃ nāstīti kinnecchati ?",
  "SA15n1260:39": "tenāvaśyaṃ tau spandananimittakatvāt tadbhāve na bhavata iti vaktavyam |",
  "SA15n1260:40": "paro'pi tayoḥ pratibhāsau tathaiva vadet |",
  "SA15n1260:41": "ataḥ nānayoḥ parasparaṃ bhedaḥ |[20-26]",
  "SA15n1260:42": "yadi tatra pratibhāsinyoḥ spandananimittakatvamucyate,",
  "SA15n1260:43": "svapnāvasthāyāmapi kinnocyate ?",
  "SA15n1260:44": "sarva samānam |",
  "SA15n1260:45": "paro'pi svapnopalabdhaparakriyābhilāpau spandananimittakāviti kinna vadati ?",
  "SA15n1260:46": "tayorabhāvāditi cet |",
  "SA15n1260:47": "tathopalabdhisāpyāt kinna staḥ ?",
  "SA15n1260:48": "atha middhenopahatatvāt puruṣasya arthaśūnyaṃ vijñānaṃ jāyata iti cet |",
  "SA15n1260:49": "paramate'pi tasmādeva parādhipatyaśūnyaṃ vijñānamupajāyate | 27-32]",
  "SA15n1260:50": "atha svapne'pi jñānasyārthavattvāttadopalabhyamānā api parasantānā eveti cet |",
  "SA15n1260:51": "paraṃ prativigrahītuṃ yadi yuktyāgamarahitastathāvidho'sad vādaḥ samāśriyeta,",
  "SA15n1260:52": "tadā parābhimataṃ tasya parāyattatvaṃ na ko'pi nivārayet |",
  "SA15n1260:53": "etatkeṣañcinmata eva sarvāṇi tathāvidhāni jñānāni santānāntarāyattāni |",
  "SA15n1260:54": "viṣeṣastu sākṣātparamparayā ca |",
  "SA15n1260:55": "kadācit svapne'pi tasya sākṣāt santānāntarayattā iṣṭaiva;",
  "SA15n1260:56": "devādyadhiṣṭhānataḥ satyasvapnadarśanāt |",
  "SA15n1260:57": "tasmādasya naitadasadvādasamāśrayaḥ | [33-38]",
  "SA15n1260:58": "tāvattayā kriyayā'pi taccittaṃ kathaṃ jñāyate ?",
  "SA15n1260:59": "cittasya kāryatvāt |",
  "SA15n1260:60": "tasya kāryatvaṃ tu cittāntare'pi tulyamiti kathanna jñāyate ?",
  "SA15n1260:61": "api ca, yadi tatkriyā svasattāmātreṇa svasantānaṃ pratyāyet ,",
  "SA15n1260:62": "tadānupalabhyamānenāpi syāttathā pratipattiḥ |",
  "SA15n1260:63": "na; jñānāpekṣatvālliṅgasya iti cet |",
  "SA15n1260:64": "tada tatra kimanayā paramparayā - paracittāt kriyā,",
  "SA15n1260:65": "kriyātaḥ jñānam,",
  "SA15n1260:66": "jñānāt tasya pratipattiriti | [39-44]",
  "SA15n1260:67": "paracittaprabhavadharmi kriyāpratibhāsijñānamevāsya gamakaṃ bhavati |",
  "SA15n1260:68": "tasyādhigatistu antaśaḥ tadāśritatvāt |",
  "SA15n1260:69": "spandanamātrasāmānyaṃ kriyābhilāpajñānasāmānyasya kāraṇatvāt kāryeṇa kāraṇasya gatiḥ |",
  "SA15n1260:70": "tatra ātmaspandananimittakasyāntarmukhavṛttiḥ ,",
  "SA15n1260:71": "anyasyānyathā |",
  "SA15n1260:72": "prāyeṇādhikṛtyāsau bhedaḥ |",
  "SA15n1260:73": "etayoḥ saḥ kāryakāraṇabhāvaḥ svāpādyavasthāyāmitarasyāmapi ca samānaḥ |",
  "SA15n1260:74": "bhrāntyavasthāyāṃ yathāsvaṃ pratyayaviśeṣopāśrayāt paraspandanadinimittodbhūtavijñānavāsanaiva kadācitparābhogādeḥ vyavahitādapi vṛttiṃ labhate:",
  "SA15n1260:75": "na tvatyantāsadābhogāt |",
  "SA15n1260:76": "tasmāt sarvāvasthāsu kriyādivijñapteḥ cittaspandanamanumīyata eva | [45-51]",
  "SA15n1260:77": "kriyātaḥ spandanapratipattau svāpa itarasmiñca syātpratipattiratha vā naiva kadācana |",
  "SA15n1260:78": "paraspandanabhāve'pi kriyālambanodayāt |",
  "SA15n1260:79": "bhavatvālambanodayaḥ, na tu kriyā |",
  "SA15n1260:80": "kriyayā spandanaṃ gamyate |",
  "SA15n1260:81": "bhrāntyavasthānāṃ kriyaiva na bhavati,",
  "SA15n1260:82": "arthaśūnyajñānodayānna doṣaḥ |",
  "SA15n1260:83": "sarvaprakāravyapadeśasāmyāt kadācijjñānamarthaśūnyam,",
  "SA15n1260:84": "anyadānyathā ityeṣo'dhikāraḥ kuto labdhaḥ ?",
  "SA15n1260:85": "atha middhādinā'vasthā'nyathābhāvaścet |",
  "SA15n1260:86": "yadyevaṃ sambhavet,",
  "SA15n1260:87": "bhavatu avidyopaplutatvāttathodayaḥ |",
  "SA15n1260:88": "tathā sati arthāntaravādahānyā ete'nekāśakyanigūhanadoṣaprasaṅgāḥ mahākṛcchrā uttereṇaikena nihatā bhavanti |[52-58]",
  "SA15n1260:89": "nanu tayoḥ darśanāt kāyavāgvijñaptibhyāṃ svamutthāpakacittasyānumānamiti nyāyyam |",
  "SA15n1260:90": "na tu santānāntarasambaddhavijñaptipratibhāsijñāne paravijñaptī bhavitumarhataḥ,",
  "SA15n1260:91": "tayoranupādānopādeyatvāditi cet |",
  "SA15n1260:92": "nocyate paracittasamutthitavijñaptirūpatvāttatra pratibhāsijñānena samutthāpakacittaṃ gamyata iti |",
  "SA15n1260:93": "kiṃ tarhi ? tasya kāryatvāt |",
  "SA15n1260:94": "vijñaptiriti samutthāpakacittasantānājjāte kriyāvāgākārake jñāne eva |",
  "SA15n1260:95": "samutthāpakacittaṃ ca tayorevopādānakāraṇam,",
  "SA15n1260:96": "santānāntarajñānayoḥ tvadhipatipratyayaḥ |",
  "SA15n1260:97": "vijñapterupādānātte janite |",
  "SA15n1260:98": "tatsambandhenopacārād vijñaptī bhavataḥ |",
  "SA15n1260:99": "bhavatu svaparayoḥ svasvapratibhāsasyānubhavaḥ,",
  "SA15n1260:100": "taimirikadvayadṛṣṭadvicandravat;",
  "SA15n1260:101": "tathāvidhavijñānasya hetuḥ vāsanotpādasvabhāvabiśeṣo'nādikālikaikārthagrāhādhyavasāyitvāt |",
  "SA15n1260:102": "ekahetusambhūtayoḥ svaparavoijñaptijñānayoḥ vijñaptivenopacāraḥ | [59-64]",
  "SA15n1260:103": "kiñca kriyādipratibhāsivijñānāt kāryaliṅgājjātaṃ yatparacittajñānaṃ tatparacittaṃ viṣayīkriyata āhosvinna ?",
  "SA15n1260:104": "viṣayīkaraṇe'rthāntaraṃ syāt |",
  "SA15n1260:105": "aviṣayatve tu kathaṃ jñānena paracittasattā pratīyate ?",
  "SA15n1260:106": "tatsvarūpājñāne tatsiddhairasambhavāditi cet 3?",
  "SA15n1260:107": "eṣa prasaṅgo'pi samaḥ |",
  "SA15n1260:108": "kriyāvāgbhyāṃ paracittaṃ pratipattimatāmapi tatsvarūpaviṣayīkaraṇe svacittajñānavat tadākārasyāpi jñānaṃ prasajyeta |",
  "SA15n1260:109": "tadajñāne tu tena tatsvarūpasya grahaṇaṃ katham ? [65-67]",
  "SA15n1260:110": "atha liṅgāt sāmānyadhigateḥ nākārasya pratītiriti cet ?",
  "SA15n1260:111": "kiñca tatsāmānyaṃ paracittam evānyadvā''hosvidavācyam |",
  "SA15n1260:112": "anyatvāvācyatvayorekatve tvanena tatsāmānyameva gṛhyeta,",
  "SA15n1260:113": "na paracittam |",
  "SA15n1260:114": "tatkathamanena tad gamyate ?",
  "SA15n1260:115": "nāpi sāmānyaṃ paracittameva |",
  "SA15n1260:116": "tathā sati tadākārasyāpi jñānaṃ prasahyeta ityuktam | [86-71]",
  "SA15n1260:117": "na hyeṣā anumānaprakriyā |",
  "SA15n1260:118": "na hyanumānamarthasvarūpasya grāhakam |",
  "SA15n1260:119": "pratyakṣavat pratibhāsāviśiṣṭatvādeḥ prasaṅgāt |",
  "SA15n1260:120": "tena nāsya prāmāṇyam |",
  "SA15n1260:121": "tatsvarūpāgrahe'pyabhipretārthāvisaṃvādāt prāmāṇyam |",
  "SA15n1260:122": "dhūmādiliṅgājjātamapi na vahnayādisvarūpaviṣayi,",
  "SA15n1260:123": "dṛṣṭenāviśeṣaprasaṅgāt |",
  "SA15n1260:124": "anumānasyātītādau niḥsvabhāvatāyā cāpravṛtteḥ,",
  "SA15n1260:125": "arthakriyāprasaṅgācca | [72-76]",
  "SA15n1260:126": "paracittānumāne'pyabhipretārthāvisaṃvādo'styeva |",
  "SA15n1260:127": "tatpravartanadvāreṇa prāṇyantarasattāṃ pratipadya punaḥ punarvyavahārapravṛttau tadādhipatyādāgārthasya prāpteḥ |",
  "SA15n1260:128": "tanmātrafalacintakasyalokasya prāṇyantarānumāne pravṛtteśca |",
  "SA15n1260:129": "uttarārthaviśeṣapratibhāsijñānānubhavodayamātreṇa puruṣasya nirākāṅkṣatvāt |",
  "SA15n1260:130": "pūrvajñānena vyavahārasamāpteḥ kṛtārthatatvaṃ pramāṇatvena siddhatvāt | [77-81]",
  "SA15n1260:131": "nanu svapne'pi pūrvajñānāduttarārthapratibhāsijñānamutpadyate |",
  "SA15n1260:132": "na tanmātreṇa pūrvajñānasya prāmāṇyaṃ yujyate,",
  "SA15n1260:133": "tadānīṃ sarveṣāṃ jñānānāṃ bhrāntatvāt |",
  "SA15n1260:134": "tatra vijñaptijñānaṃ na kadāciccittaspandanādhipatyena vinā udbhavatītyataḥ tābhyāṃ ye anumīyate |",
  "SA15n1260:135": "bhrāntivaśāt kadācid vyavahite'pi udeti,",
  "SA15n1260:136": "na tu tadādhipatyarahitatvam |",
  "SA15n1260:137": "viśeṣastvasti sākṣātparamparayā cetyuktam |",
  "SA15n1260:138": "tatra yathā pūrvavijñaptijñānānāṃ paramparayā spandanādhipatyādudayaḥ tathā taduttarāvasthābhāvināmapi |",
  "SA15n1260:139": "vijñaptijñānāśrayaspandanottarāvasthācittasantānādeva paramparayotpādaḥ |",
  "SA15n1260:140": "tatrāpi yādṛganumānaṃ tādṛgavisaṃvādo vyavahāraścāpyastyeveti kenāpi na gṛhyate | [82-86]",
  "SA15n1260:141": "paracittānumānena tatsvarūpāgrahe'pyavisaṃvādād bhavatu tathā prāmāṇyam |",
  "SA15n1260:142": "sākṣāt paracittavidāṃ tu katham ?",
  "SA15n1260:143": "yadi te paracittasya svarūpaṃ sākṣājjānanti,",
  "SA15n1260:144": "tadā tasyārthāntaragrahaṇaṃ syāt |",
  "SA15n1260:145": "atha na jānanti,",
  "SA15n1260:146": "kathaṃ te sākṣādvidaḥ ?",
  "SA15n1260:147": "kathaṃ nāma pratyakṣeṇārthasvarūpasya agrahaṇaṃ ca bhavati |",
  "SA15n1260:148": "atha na gṛhyate,",
  "SA15n1260:149": "kathaṃ tarhi pramāṇamiti cet ?",
  "SA15n1260:150": "aprahīṇagrāhyagrāhaka vikalpayogināṃ paracittajñānamapi vyavahāre'visaṃvādādeva pramāṇam,",
  "SA15n1260:151": "rūpādidarśanavat;",
  "SA15n1260:152": "āśrayāparāvṛteḥ |",
  "SA15n1260:153": "yogabalāddhi teṣāṃ jñānaṃ paracittākāraviśeṣānukāri sfuṭābhamupajāyate,",
  "SA15n1260:154": "karmadevādyadhiṣṭhānabalāt satyasvapnadarśanavat |",
  "SA15n1260:155": "teṣāmapi na paracittaviṣayitvena jñānamudeti,",
  "SA15n1260:156": "te'pi tadākārasadṛśasvacittapratibhāsameva jānantītyevamavadhāraṇād paracittavida iti vyavahāraḥ |",
  "SA15n1260:157": "tadākārānukārisfuṭābhatvāt tatpratyakṣam,",
  "SA15n1260:158": "avisaṃvāditvācca pramāṇam iti matam |",
  "SA15n1260:159": "acintyo hi bhagavataḥ sarvārthādhigamaḥ,",
  "SA15n1260:160": "sarvathā jñānabhidhānaviṣayātītatvāt || [87-93] ||",
  "SA15n1260:161": "ācāryadharmakīrtipraṇītaṃ santānāntarasiddhiprakaraṇaṃ samāptam ||"
}