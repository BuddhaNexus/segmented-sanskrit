{
  "SA20n1317:0": "dhyānapaṭalama",
  "SA20n1317:1": "uddānaṃ pūrvaṃvadveditavyam |",
  "SA20n1317:2": "tatra katamo bodhisattvānāṃ dhyānasvabhāvaḥ |",
  "SA20n1317:3": "bodhisattvapiṭakaśravaṇacintāpūrvakaṃ yallaukikaṃ lokottaraṃ bodhisattvānāṃ kuśalaṃ cittaikāgryañcittasthitiḥ śamathapakṣyā vā vipaśyanāpakṣyā vā yuganaddhavāhimārgaṃ tadubhayāpakṣyā vā |",
  "SA20n1317:4": "ayaṃ bodhisattvānāṃ dhyānasvabhāvo veditavyaḥ |",
  "SA20n1317:5": "tatra katamadbodhisattvānāṃ sarvaṃdhyānam |",
  "SA20n1317:6": "tad dvividhaṃ draṣṭavyam |",
  "SA20n1317:7": "laukikaṃ lokottarañca |",
  "SA20n1317:8": "tatpunaryathāyogaṃ trividhaṃ veditavyam |",
  "SA20n1317:9": "dṛṣṭadharmasukhavihārāya dhyānaṃ bodhisattva-samādhiguṇanirhārāya dhyāna sattvārthakriyāyai dhyānam |",
  "SA20n1317:10": "tatra yadbodhisattvānāṃ sarvavikalpāpagataṃ kāyikacaittasikaprasrabdhijanakaṃ paramapraśāntaṃ manyanāpagatamanāsvāditaṃ sarvanimittāpagataṃ dhyānam |",
  "SA20n1317:11": "idameṣāṃ dṛṣṭadharmasukhavihārāya veditavyam |",
  "SA20n1317:12": "tatra yadbodhisattvānāṃ dhyānaṃ vicitrācintyāpramāṇadaśabalagotra-saṃgṛhītasamādhinirhārāya saṃvartate |",
  "SA20n1317:13": "yeṣāṃ samādhīnāṃ sarvaśrāvakapratyekabuddhā api nāmāpi na prajānanti kutaḥ punaḥ samāpatsyante |",
  "SA20n1317:14": "yacca bodhisattvavimokṣābhibhvāyatanakṛtsnāyatanānāṃ pratisaṃvid-araṇā-praṇidhijñānādīnāṃ [guṇānāṃ] śrāvakasādhāraṇānāmabhinirhārāya saṃvartate |",
  "SA20n1317:15": "idaṃ bodhisattvasya dhyānaṃ samādhiguṇābhinirhārāya veditavyam |",
  "SA20n1317:16": "sattvārthakarmaṇi dhyānaṃ bodhisattvasyaikādaśākāraṃ pūrvavadveditavyam |",
  "SA20n1317:17": "yaddhyānaṃ niśritya bodhisattvaḥ sattvānāṃ kṛtyeṣvarthopasaṃhiteṣu sahāyībhāvaṃ gacchati |",
  "SA20n1317:18": "duḥkhamanapanayati |",
  "SA20n1317:19": "duḥkhitānāṃ nyāyamupadiśati |",
  "SA20n1317:20": "kṛtajñaḥ kṛtavedī upakāriṣu pratyupakāraṃ karoti |",
  "SA20n1317:21": "bhayebhyo rakṣati |",
  "SA20n1317:22": "vyasanasthānāṃ śokaṃ prativinodayati |",
  "SA20n1317:23": "upakaraṇavikalānāmupakaraṇopasaṃhāraṃ karoti |",
  "SA20n1317:24": "samyak pariṣadaṃ parikarṣati |",
  "SA20n1317:25": "cittamanuvartate |",
  "SA20n1317:26": "bhūtairguṇairharṣayati |",
  "SA20n1317:27": "samyak ca nigṛhṇāti |",
  "SA20n1317:28": "ṛddhyā cotrāsayatyāvarjayati ceti |",
  "SA20n1317:29": "tadaitatsarvamekadhyamabhisaṃkṣipya bodhisattvānāṃ sarvadhyānamityucyate |",
  "SA20n1317:30": "nāta uttari nāto bhūyaḥ |",
  "SA20n1317:31": "tatra katamadbodhisattvānāṃ duṣkaradhyānam |",
  "SA20n1317:32": "tat trividhaṃ draṣṭavyam |",
  "SA20n1317:33": "yadbadhisattvā udārairvicitraiḥ suparicitairdhyānavihārairabhinirhṛtairvihṛtya svecchayā tatparamaṃ dhyānasukhaṃ vyāvartya pratisaṃkhyāya sattvānukampā prabhūtāṃ sattvārthakriyāṃ sattvārthaparipākaṃ samanupaśyantaḥ kāmadhātāvupapadyante |",
  "SA20n1317:34": "idaṃ bodhisattvānāṃ prathama duṣkaradhyānaṃ veditavyam |",
  "SA20n1317:35": "punaryadbodhisattvo dhyānaṃ niśrityāprameyāsaṃkhyeyācintyānsarvaśrāvakapratyekabuddhaviṣayasamatikrāntān bodhisattvasamādhīnabhinirharati |",
  "SA20n1317:36": "idaṃ bodhisattvasya dvitīyaṃ duṣkaradhyānaṃ veditavyam |",
  "SA20n1317:37": "punaryadbodhisattvo dhyānaṃ niśrityānuttarāṃ samyaksaṃbodhimabhisaṃbudhyate |",
  "SA20n1317:38": "itīdaṃ bodhisattvasya tṛtīya duṣkaradhyānaṃ veditavyam |",
  "SA20n1317:39": "tatra katamadbodhisattvasya sarvatomukhaṃ dhyānam |",
  "SA20n1317:40": "taccaturvidhaṃ draṣṭavyam |",
  "SA20n1317:41": "savitarkaṃ-savicāraṃ [vivekajaṃ samādhija] prītisahagataṃ sāta-sukhasahagatamupekṣāsahagata ca |",
  "SA20n1317:42": "tatra katamadbodhisattvasya satpuruṣadhyānam |",
  "SA20n1317:43": "tatpañcavidhaṃ draṣṭavyam |",
  "SA20n1317:44": "anākhāditaṃ maitrīsahagataṃ karuṇāsahagataṃ muditāsahagatamupekṣāsahagatañca |",
  "SA20n1317:45": "tatra katamadbodhisattvasya sarvākāra-dhyānam |",
  "SA20n1317:46": "tatṣaḍvidhaṃ [saptavidhaṃ]caikadhyamabhisaṃkṣipya trayodaśavidhaṃ veditavyam |",
  "SA20n1317:47": "kuśalaṃ dhyānamavyākṛtaṃ ca nirmitanirmāṇāya dhyānaṃ śamathapakṣyaṃ vipaśyanāpakṣyaṃ svaparārthasamyagupanidhyānāya dhyānaṃ abhijñāprabhāvaguṇarnirhārāya dhyānaṃ nāmālambanaṃmarthālambanaṃ śamathanimittālambanaṃ pragrahanimittālambanamupekṣānimittālambanaṃ [dṛṣṭadharmasukha] vihārāya parārthakriyāyai ca dhyānam |",
  "SA20n1317:48": "itīdaṃ trayodaśākāraṃ bodhisattvānāṃ dhyānaṃ sarvākāramityucyate |",
  "SA20n1317:49": "tatra katamadbodhisattvasya vighātārthikadhyānam |",
  "SA20n1317:50": "tadaṣṭavidhaṃ draṣṭavyam |",
  "SA20n1317:51": "viṣāśani viṣamajvarabhūtagrahādyupadravasaṃśamakānāṃ siddhaye mantrāṇāmadhiṣṭhāyakaṃ dhyānam |",
  "SA20n1317:52": "dhātubhaiṣamyajātānāñca vyādhīnāṃ vividhānāṃ vyupaśamāya dhyānam |",
  "SA20n1317:53": "durbhikṣeṣu mahārauraveṣu pratyupasthiteṣu vṛṣṭinirhārakaṃ dhyānam |",
  "SA20n1317:54": "vividhebhyo bhayebhyo manuṣyāmanuṣyakṛtebhyo jalasthalagatebhyaḥ samyak paritrāṇā dhyayānam |",
  "SA20n1317:55": "tathā bhojanapānahīnānāmaṭavīkāntāragatānāṃ bhojanapānopasaṃhārāya dhyānam |",
  "SA20n1317:56": "bhogavihīnānāṃ vineyānāṃ bhogopasahārāya dhyānam |",
  "SA20n1317:57": "daśasu dikṣu pramattānāṃ sattvānāṃ samyaksaṃbodhanāya dhyānam |",
  "SA20n1317:58": "utpannotpannānāñca sattvakṛtyānāṃ samyak kriyāyai dhyānam |",
  "SA20n1317:59": "tatra katamadbodhisattvasyehāmutrasukhaṃ dhyānam |",
  "SA20n1317:60": "tannavavidhaṃ draṣṭavyam |",
  "SA20n1317:61": "ṛddhiprātihāryeṇa sattvānāṃ vinayāya dhyānam |",
  "SA20n1317:62": "ādeśanāprātihāryeṇānuśāstiprātihāryeṇa sattvānāṃ vinayāya dhyānam |",
  "SA20n1317:63": "pāpaśāriṇāmapāyabhūmividarśanaṃ dhyānam |",
  "SA20n1317:64": "naṣṭapratibhānānāṃ sattvānāṃ pratibhānopasaṃhārāya dhyānam |",
  "SA20n1317:65": "muṣitasmṛtīnāṃ sattvānāṃ smṛtyupasaṃhārāya dhyānam |",
  "SA20n1317:66": "aviparītaśāsrakāvyamātṛkānibandhavyavasthānāya saddharmacirasthitikatāyai dhyānam |",
  "SA20n1317:67": "laukikānāṃ śilpakarmasthānānāmarthopasaṃhitānāṃ sattvānugrāhakāṇāṃ lipigaṇananyasanasaṃkhyāmudrādīnāṃ mañcapīṭhacchatropānahādīnāñca vicitrāṇāṃ vividhānāṃ bhāṇḍopaskarāṇāmanupravartakaṃ dhyānam |",
  "SA20n1317:68": "apāyabhūmyupapannānāñca sattvānāṃ tat kālāpāyikaduḥkhapratiprasrambhaṇatāyai raśmipramocakaṃ dhyānam |",
  "SA20n1317:69": "tatra katamadbodhisattvasya viśuddhaṃ dhyānam |",
  "SA20n1317:70": "taddaśavidhaṃ draṣṭavyam |",
  "SA20n1317:71": "laukikyā śuddhyā [vi] śuddhamanāsvāditaṃ dhyānam |",
  "SA20n1317:72": "akliṣṭaṃ lokottarayā śuddhyā [vi] śuddhaṃ dhyānam |",
  "SA20n1317:73": "prayogaśuddhyā [vi] śuddhaṃ maulaviśuddhyā (vi)",
  "SA20n1317:74": "śuddhaṃ maulaviśeṣottaraviśuddhyā viśuddhaṃ dhyānam |",
  "SA20n1317:75": "praveśasthitivyutthānavaśitāviśuddhyā viśuddhaṃ dhyānam |",
  "SA20n1317:76": "dhyānavyāvartane punaḥ samādapanavaśitā-viśuddhyā viśuddhaṃ dhyānam abhijñāvikurvaṇavaśitā-viśuddhyā viśuddhaṃ dhyānam |",
  "SA20n1317:77": "sarvadṛṣṭigatāpagamaviśuddhyā viśuddhaṃ dhyānam |",
  "SA20n1317:78": "kleśajñeyāvaraṇaprahāṇaviśuddhyā ca viśuddhaṃ dhyānam |",
  "SA20n1317:79": "ityetaddhyānamaprameya bodhisattvānāṃ mahābodhiphalaṃ yadāśritya bodhisattvā dhyānapāramitāṃ paripūrya anuttarāṃ samyaksaṃbodhimabhisambuddhavanto'bhisaṃ [bhotsyante'bhisaṃ] budhyante ca |",
  "SA20n1317:80": "iti bodhisattvabhūmāvādhāre yogasthāne trayodaśamaṃ dhyānapaṭalam |"
}