{
  "S03n224:0": "āryaśūraviracitā",
  "S03n224:1": "bodhisattvāvadānamālāparaparyāyā",
  "S03n224:2": "jātakamālā",
  "S03n224:3": "om namaḥ śrīsarvabuddhabodhisattvebhyaḥ ||",
  "S03n224:4": "śrīmanti sadguṇaparigrahamaṅgalāni kīrtyāspadānyanavagītamanoharāṇi |",
  "S03n224:5": "pūrvaprajanmasu muneścaritādbhu tāni bhaktyā svakāvyakusumāñjalinārcayiṣye ||1 ||",
  "S03n224:6": "ślādhyairamībhirabhilakṣitacinhabhūtairādeśito bhavati yatsugatatvamārgaḥ |",
  "S03n224:7": "syādeva rūkṣamanasāmapi ca prasādo dharmyāḥ kathāśca ramaṇīyataratvamīyuḥ ||2 ||",
  "S03n224:8": "lokārthamityabhisamīkṣya kariṣyate'yaṃ śrutyārṣayuktyaviguṇena pathā prayatnaḥ |",
  "S03n224:9": "lokottamasya caritātiśayapradeśaiḥ svaṃ prātibhaṃ gamayituṃ śrutivallabhatvam ||3 ||",
  "S03n224:10": "svārthodyatairapi parārthacarasya yasya naivānvagamyata guṇapratipattiśobhā |",
  "S03n224:11": "sarvajña ityavitathākṣaradīptakīrti mūrdhnā name tamasamaṃ sahadharmasaṃgham ||4 ||",
  "S03n224:12": "1 vyāghrī-jātakam",
  "S03n224:13": "sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ ||",
  "S03n224:14": "tadyathānuśrūyate-ratnatrayagurubhiḥ pratipattiguṇābhirādhitagurubhirguṇapravicayagurubhirasmadgurubhiḥ parikīrtyamānamidaṃ bhagavataḥ pūrvajanmāvadānam |",
  "S03n224:15": "bodhisattvaḥ kilāyaṃ bhagavānbhūtaḥ pratijñātiśayasadṛśairdānapriyavacanārthacaryāprabhṛtibhiḥ prajñāparigrahaniravadyaiḥ kārūṇyanisyandairlokamanugṛhṇan svadharmābhiratyupanataśucivṛttinyuditodite mahati brāhmaṇakule janmaparigrahaṃ cakāra |",
  "S03n224:16": "sa kṛtasaṃskārakramo jātakarmādibhirabhivardhamānaḥ prakṛtimedhāvitvātsānāthyaviśeṣājjñānakautūhalādakausīdyācca nacireṇaivāṣṭādaśasu vidyāsthāneṣu svakulakramāviruddhāsu ca sakalāsu kalāsvācāryakaṃ padamavāpa |",
  "S03n224:17": "sa brahmavad brahmavidāṃ babhūva rājeva rājñāṃ bahumānapātram |",
  "S03n224:18": "sākṣātsahasrākṣa iva prajānāṃ jñānārthināmarthacaraḥ piteva ||5 ||",
  "S03n224:19": "tasya bhāgyaguṇātiśayasamāvarjito mahā llābhasatkārayaśoviśeṣaḥ prādurabhūt |",
  "S03n224:20": "dharmābhyāsabhāvitamatiḥ kṛtapravrajyāparicayastu bodhisattvo na tenābhireme |",
  "S03n224:21": "sa pūrvacaryāpariśuddhabuddhiḥ kāmeṣu dṛṣṭvā bahudoṣajātam |",
  "S03n224:22": "gārhasthyamasvāsthyamivāvadhūya kaṃcidvanaprasthamalaṃcakāra ||6 ||",
  "S03n224:23": "sa tatra niḥsaṅgatayā tayā (ca)",
  "S03n224:24": "prajñāvadātena śamena caiva |",
  "S03n224:25": "pratyādideśeva kukāryasaṅgādviśliṣṭaśiṣṭopaśamaṃ nṛlokam ||7 ||",
  "S03n224:26": "maitrīmayeṇa praśamena tasya visyandinevānuparītacittāḥ |",
  "S03n224:27": "parasparadrohanivṛttabhāvāstapasvivad vyālamṛgā viceruḥ ||8 ||",
  "S03n224:28": "ācāraśuddhyā nibhṛtendriyatvātsaṃtoṣayogātkaruṇāguṇācca |",
  "S03n224:29": "asaṃstutasyāpi janasya loke so'bhūt priyastasya yathaiva lokaḥ ||9 ||",
  "S03n224:30": "alpecchabhāvātkuhanānabhijñastyaktaspṛho lābhayaśaḥsukheṣu |",
  "S03n224:31": "sa devatānāmapi mānasāni prasādabhaktipravaṇāni cakre ||10 ||",
  "S03n224:32": "śrutvātha taṃ pravrajitaṃ manuṣyā guṇaistadīyairavabaddhacittāḥ |",
  "S03n224:33": "vihāya bandhūṃśca parigrahāṃśca tacchiṣyatāṃ siddhimivopajagmuḥ ||11 ||",
  "S03n224:34": "śīle śucāvindriyabhāvanāyāṃ smṛtyapramoṣe praviviktatāyām |",
  "S03n224:35": "maitryādike caiva manaḥsamādhau yathābalaṃ so'nuśaśāsa śiṣyān ||12 ||",
  "S03n224:36": "atha kadācitsa mahātmā pariniṣpannabhūyiṣṭhe pṛthūbhūte śiṣyagaṇe pratiṣṭhāpite'sminkalyāṇe vartmanyavatārite naiṣkramyasatpathaṃ loke saṃvṛteṣvivāpāyadvāreṣu rājamārgīkṛteṣviva sugatimārgeṣu dṛṣṭadharmasukhavihārārthaṃ tatkālaśiṣyeṇājitenānugamyamāno yogānukūlān parvatadarīnikuñjānanuvicacāra |",
  "S03n224:37": "athātra vyāghravanitāṃ dadarśa girigahvare |",
  "S03n224:38": "prasūtikleśadoṣeṇa gatāṃ nispandamandatām ||13 ||",
  "S03n224:39": "parikṣāmekṣaṇayugāṃ kṣudhā chātatarodarīm |",
  "S03n224:40": "āhāramiva paśyantīṃ bālānsvatanayānapi ||14 ||",
  "S03n224:41": "stanyatarṣādupasṛtānmātṛvisrambhanirvyathān |",
  "S03n224:42": "rorūyitaravaiḥ krūrairbhartsayantīṃ parāniva ||15 ||",
  "S03n224:43": "bodhisattvastu tāṃ dṛṣṭvā dhīro'pi karuṇāvaśāt |",
  "S03n224:44": "cakampe paraduḥkhena mahīkampādivādrirāṭ ||16 ||",
  "S03n224:45": "mahatsvapi svaduḥkheṣu vyaktadhairyāḥ kṛpātmakāḥ |",
  "S03n224:46": "mṛdunāpyanyaduḥkhena kampante yattadadbhutam ||17 ||",
  "S03n224:47": "atha sa bodhisattvaḥ sasaṃbhramāmreḍitapadaṃ svabhāvātiśayavyañjakaṃ karuṇābalasamāhitākṣaraṃ śiṣyamuvāca-vatsa vatsa!",
  "S03n224:48": "paśya saṃsāranairguṇyaṃ mṛgyeṣā svasutānapi |",
  "S03n224:49": "laṅghitasnehamaryādā bhoktumanvicchati kṣudhā ||18 ||",
  "S03n224:50": "aho batātikaṣṭeyamātmasnehasya rodratā |",
  "S03n224:51": "yena mātāpi tanayānāhārayitumicchati ||19 ||",
  "S03n224:52": "ātmasnehamayaṃ śatruṃ ko vardhayitumahati |",
  "S03n224:53": "yena kuryāt padanyāsamīdṛśeṣvapi karmasu ||20 ||",
  "S03n224:54": "tacchīghramanviṣyatāṃ tāvatkutaścidasyāḥ kṣudduḥkhapratīkāraheturyāvanna tanayānātmānaṃ copahanti |",
  "S03n224:55": "ahamapi caināṃ prayatiṣye sāhasādasmānnivārayitum |",
  "S03n224:56": "sa tathetyasmai pratiśrutya prakrāntastadāhārānveṣaṇaparo babhūva |",
  "S03n224:57": "atha bodhisattvastaṃ śiṣyaṃ savyapadeśamativāhya cintāmāpede |",
  "S03n224:58": "saṃvidyamāne sakale śarīre kasmātparasmānmṛgayāmi māṃsam |",
  "S03n224:59": "yādṛcchikī tasya hi lābhasaṃpat kāryātyayaḥ syācca tathā mamāyam ||21 ||",
  "S03n224:60": "api ca",
  "S03n224:61": "nirātmake bhedini sārahīne duḥkhe kṛtadhne satatāśucau ca |",
  "S03n224:62": "dehe parasmāyupayujyamāne na prītimānyo na vicakṣaṇaḥ saḥ ||22 ||",
  "S03n224:63": "svasaukhyasaṅgena parasya duḥkhamupekṣyate śaktiparikṣayādvā |",
  "S03n224:64": "na cānyaduḥkhe sati me'sti saukhyaṃ satyāṃ ca śaktau kimupekṣakaḥ syām ||23 ||",
  "S03n224:65": "satyāṃ ca śaktau mama yadyupekṣā syādātatāyinyapi duḥkhamagne |",
  "S03n224:66": "kṛtveva pāpaṃ mama tena cittaṃ dahyeta kakṣaṃ mahatāgnineva ||24 ||",
  "S03n224:67": "tasmātkariṣyāmi śarīrakeṇa taṭaprapātodgatajīvitena |",
  "S03n224:68": "saṃrakṣaṇaṃ putravadhācca mṛgyā mṛgyāḥ sakāśācca tadātmajānām ||25 ||",
  "S03n224:69": "kiṃ ca bhūyaḥ -",
  "S03n224:70": "sadarśanaṃ lokahitotsukānāmuttejanaṃ mandaparākramāṇām |",
  "S03n224:71": "saṃharṣaṇaṃ tyāgaviśāradānāmākarṣaṇaṃ sajjanamānasānām ||26 ||",
  "S03n224:72": "viṣādanaṃ māramahācamūnāṃ prasādanaṃ buddhaguṇapriyāṇām |",
  "S03n224:73": "vrīḍodayaṃsvārthaparāyaṇānāṃ mātsaryalobhopahatātmanāṃ ca ||27 ||",
  "S03n224:74": "śraddhāpanaṃ yānavarāśritānāṃ vismāpanaṃ tyāgakṛtasmayānām |",
  "S03n224:75": "viśodhanaṃ svargamahāpathasya tyāgapriyāṇāmanumodi nṝṇām ||28 ||",
  "S03n224:76": "kadā nu gātrairapi nāma kuryāṃ hitaṃ pareṣāmiti yaśca me'bhūt |",
  "S03n224:77": "manorathastatsaphalīkriyāṃ ca saṃbodhimagryāmapi cāvidūre ||29 ||",
  "S03n224:78": "api ca |",
  "S03n224:79": "na spardhayā naiva yaśo'bhilāṣānna svargalābhānna ca rājyahetoḥ |",
  "S03n224:80": "nātyantike'pyātmasukhe yathāyaṃ mamādaro'nyatra parārthasiddheḥ ||30 ||",
  "S03n224:81": "tathā mamānena samānakālaṃ lokasya duḥkhaṃ ca sukhodayaṃ ca |",
  "S03n224:82": "hartuṃ ca kartuṃ ca sadāstu śaktistamaḥ prakāśaṃ ca yathaiva bhānoḥ ||31 ||",
  "S03n224:83": "dṛṣṭe guṇe'nusmṛtimāgato vā spaṣṭaḥ kathāyogamupāgato vā |",
  "S03n224:84": "sarvaprakāraṃ jagato hitāni kuryāmajasraṃ sukhasaṃhitāni ||32 ||",
  "S03n224:85": "evaṃ sa niścitya parārthasiddhyai prāṇātyaye'pyāpatitapramodaḥ |",
  "S03n224:86": "manāṃsi dhīrāṇyapi devatānāṃ vismāpayansvāṃ tanumutsasarja ||33 ||",
  "S03n224:87": "atha sā vyāghrī tena bodhisattvasya śarīranipātaśabdena samutthāpitakautūhalāmarṣā viramya svatanayavaiśasodyamāttato nayane vicikṣepa |",
  "S03n224:88": "dṛṣṭai va ca bodhisattvaśarīramudgataprāṇaṃ sahasābhisṛtya bhakṣayitumupacakrame |",
  "S03n224:89": "atha sa tasya śiṣyo māṃsamanāsādyaiva pratinivṛttaḥ kutropādhyāya iti vilokayaṃstadbodhisattvaśarīramudgataprāṇaṃ tayā vyāghrayuvatyā bhakṣyamāṇaṃ dardaśa |",
  "S03n224:90": "sa tatkarmātiśayavismayātprativyūḍhaśokaduḥkhāvegastadguṇāśrayabahumānamivodgirannidamātmagataṃ bruvāṇaḥ śobheta |",
  "S03n224:91": "aho dayāsya vyasanāture jane svasaukhyanaiḥsaṅgyamaho mahātmanaḥ |",
  "S03n224:92": "aho prakarṣaṃ gamitā sthitiḥ satāmaho pareṣāṃ mṛditā yaśaḥśriyaḥ ||34 ||",
  "S03n224:93": "aho parākrāntamapetasādhvasaṃ guṇāśrayaṃ prema paraṃ pradarśitam |",
  "S03n224:94": "aho namaskāraviśeṣapātratāṃ prasahya nītāsya guṇātanustanuḥ ||35 ||",
  "S03n224:95": "nisargasaumyasya vasuṃdharādhṛteraho pareṣāṃ vyasaneṣvamarṣitā |",
  "S03n224:96": "aho madīyā gamitā prakāśatāṃ khaṭuṅkatā vikramasaṃpadānayā ||36 ||",
  "S03n224:97": "anena nāthena sanāthatāṃ gataṃ na śocitavyaṃ khalu sāṃprataṃ jagat |",
  "S03n224:98": "parājayāśaṅkitajātasaṃbhramo dhruvaṃ viniścāsaparo'dya manmathaḥ ||37 ||",
  "S03n224:99": "sarvathā namo'stvasmai mahābhāgāya sarvabhūtaśaraṇyāyātivipulakāruṇyāyāprameyasattvāya bhūtārthabodhisattvāya mahāsattvāyeti |",
  "S03n224:100": "atha sa tamarthaṃ sabrahmacāribhyo nivedayāmāsa |",
  "S03n224:101": "tatkarmavismitamukhairatha tasya śiṣyairgandharvayakṣabhujagaistridaśādhipaiśca |",
  "S03n224:102": "mālyāmbarābharaṇacandanacūrṇavarṣaiśchannā tadasthivasudhā vasudhā babhūva ||38 ||",
  "S03n224:103": "tadevaṃ sarvasattveṣvakāraṇaparamavatsalasvabhāvaḥ sarvabhūtātmabhūtaḥ pūrvajanmasvapi sa bhagavāniti buddhe bhagavati paraḥ prasādaḥ kāryaḥ |",
  "S03n224:104": "jātaprasādaiśca buddhe bhagavati parā prītirutpādayitavyā |",
  "S03n224:105": "evamāyatanagato naḥ prasāda ityevamapyunneyam |",
  "S03n224:106": "tathā satkṛtya dharmaḥ śrotavyaḥ |",
  "S03n224:107": "evaṃ duṣkaraśatasamudānītatvāt karuṇāvarṇe'pi vācyamevaṃ svabhāvātiśayasya niṣpādikā parānugrahapravṛttihetuḥ karuṇeti |",
  "S03n224:108": "iti vyāghrījātakaṃ prathamam"
}