{
  "S04n343:0": "36 pramuditanayanajagadvirocanā |",
  "S04n343:1": "atha khalu sudhanaḥ śreṣṭhidārakaḥ kalyāṇamitrānuśāsanyāveśāviṣṭaḥ kalyāṇamitravacanapratipattisaṃbhūtacittaḥ kalyāṇamitravaidyeṣvāturasaṃjñāsamudācāracittaḥ kalyāṇamitradarśanamanasikārāvikṣiptacittaḥ kalyāṇamitradarśanasarvāvaraṇaparvatavikiraṇāvakāśapratilabdhacittaḥ kalyāṇamitradarśanena sarvasattvadhātuparitrāṇamahākaruṇānayasāgarāvataraṇapratilabdhacittaḥ kalyāṇamitradarśanena dharmadhātunayasāgarajñānāvabhāsapratilabdhacitto yena pramuditanayanajagadvirocanā nāma rātridevatā tenopasaṃkrāntaḥ ||",
  "S04n343:2": "atha khalu pramuditanayanajagadvirocanā rātridevatā sudhanasya śreṣṭhidārakasya bhūyasyā mātrayā kalyāṇamitropasaṃkramaṇakuśalamūlasaṃbhārasaṃbhavaparipākamupādāya mahāsaṃbhārasaṃbhavakalyāṇamitropasaṃkramaṇamadhyatiṣṭhat |",
  "S04n343:3": "mahāvikramaṃ kalyāṇamitropasaṃkramaṇamadhyatiṣṭhat |",
  "S04n343:4": "duravataraṇavīryakarmakalyāṇamitropasaṃkramaṇamadhyatiṣṭhat |",
  "S04n343:5": "suciravilagnaṃ kalyāṇamitropasaṃkramaṇamadhyatiṣṭhat |",
  "S04n343:6": "anantamadhyadikpraveśaṃ kalyāṇamitropasaṃkramaṇamadhyatiṣṭhat |",
  "S04n343:7": "dīrghādhvasaṃvasanasaṃbhavaṃ kalyāṇamitropasaṃkramaṇamadhyatiṣṭhat |",
  "S04n343:8": "anantakāryasaṃpūrṇavijñaptisaṃbhavaṃ kalyāṇamitropasaṃkramaṇamadhyatiṣṭhat |",
  "S04n343:9": "anantamadhyamārgavyūhasaṃbhārakramaṇaṃ kalyāṇamitropasaṃkramaṇamadhyatiṣṭhat |",
  "S04n343:10": "samantamukhavikramasaṃbhavaṃ kalyāṇamitropasaṃkramaṇamadhyatiṣṭhat |",
  "S04n343:11": "anuccalanāgamanavikramaṃ kalyāṇamitropasaṃkramaṇamadhyatiṣṭhat ||",
  "S04n343:12": "atha khalu sudhanaḥ śreṣṭhidārakaḥ sarvajñatāsaṃbhāravīryaparākrameṇa kalyāṇamitropasaṃkramaṇena,",
  "S04n343:13": "mahāpraṇidhānasāgarābhinirhāravikrameṇa kalyāṇamitropasaṃkramaṇena,",
  "S04n343:14": "ekasattvārthamaparāntakalpāparyantaduḥkhānubhavavyavasitena kalyāṇamitropasaṃkramaṇena,",
  "S04n343:15": "ekaparamāṇurajasi sarvadharmadhātvanucaraṇavilambavikrameṇa mahāvīryakavacavarmaṇā kalyāṇamitropasaṃkramaṇena,",
  "S04n343:16": "sarvadiksamudraprasarānujavanena kalyāṇamitropasaṃkramaṇena,",
  "S04n343:17": "ekavālapathe aparāntakalpabodhisattvacaryāsaṃvasanena kalyāṇamitropasaṃkramaṇena,",
  "S04n343:18": "bodhisattvacaryāprāptasya praticittakṣaṇaṃ sakalasarvajñatājñānapratiṣṭhānena kalyāṇamitropasaṃkramaṇena,",
  "S04n343:19": "tryadhvaprāptasarvatathāgatavikurvitavyūhamārgākramaṇavyavasitena kalyāṇamitropasaṃkramaṇena,",
  "S04n343:20": "sarvadharmadhātunayasrotaḥprasṛtamārgākrameṇa kalyāṇamitropasaṃkramaṇena,",
  "S04n343:21": "sarvadharmadhātunayārambaṇānuccalitena sakaladharmadhātuspharaṇena kalyāṇamitropasaṃkramaṇena yena pramuditanayanajagadvirocanā rātridevatā tenopasaṃkrāntaḥ ||",
  "S04n343:22": "so'paśyat pramuditanayanajagadvirocanāṃ rātridevatāṃ bhagavataḥ parṣanmaṇḍale puṣpagarbhasiṃhāsananiṣaṇṇāṃ samantabhadraprītivipulavimalavegadhvajaṃ bodhisattvasamādhiṃ samāpannām |",
  "S04n343:23": "tasyāścāpaśyat sarvaromavivarebhyaḥ sarvasattvābhirocanāṃ sarvasattvābhirucitāṃ sarvasattvadarśanānukūlāṃ sarvasattvapriyadarśanavividhadānādipāramitācaryābhidyotanameghānniścaramāṇan yaduta sarvasattvayathāśayavijñaptisamarutadānacaryāsaṃdarśanameghān sarvasattvānugrahāvigrahāya sarvavastvanavekṣaṇatāyai sarvasattvasamaprayogāparityāgitāyai sarvasattvasamacittatāyai sarvasattvāvimānanāparityāgatāyai ādhyātmikabāhyasarvavastuparityāgitāyai mahāduṣkaraparityāgasaṃdarśanatāyai sarvaloke yathāśayasattvadānacaryāsaṃdarśanatāyai tryadhvaprāptabodhisattvācintyaduṣkaracaryāparityāganirmāṇameghānniścaritvā daśasu dikṣu sarvalokadhātuprasaraparyāpannānāṃ sarvasattvānāṃ vijñaptimāgacchato'paśyat yadutācintyabodhisattvavṛṣabhitāvikurvitapratilābhena ||",
  "S04n343:24": "sarvaromavivarebhyaḥ sarvasattvasamāpannānaupapattinirmāṇakāyameghānniścaritvā sarvalokadhātuparyāpannān sarvasattvān spharitvā abhimukhaṃ sarvavratasamādānākampyatāṃ saṃdarśayamānān sattvadhātusamaṃ nānātapovratamaṇḍalamudyotayamānān sarvasarvalokaniśrayatāṃ sarvaviṣayānavekṣatāṃsarvasaṃsārasaṃvāsavimukhatāṃ divyamānuṣasaṃpattivipattisukhasamavasaraṇatāṃ saṃdarśayamānān aśubhamaṇḍalamudyotayamānān,",
  "S04n343:25": "śubhasaṃjñāviparyāsaṃ loke vinivartayamānān,",
  "S04n343:26": "anityacalavyayapariṇāmadharmatāṃ paridīpayamānān,",
  "S04n343:27": "duḥkhānātmasarvasaṃskāradharmatāṃ saṃdarśayamānān,",
  "S04n343:28": "tathāgataviṣayasaṃvāsāvipravāsatāṃ rocayamānān,",
  "S04n343:29": "atyantatathāgataśīlapariśuddhaye sattvān samādāpayamānān,",
  "S04n343:30": "sarvasattvayathāśayarutaśīlacaryāṃ saṃdarśayamānān,",
  "S04n343:31": "sarvasattvasaṃtoṣaṇaśīlasugandhikatāṃ saṃdarśayamānān,",
  "S04n343:32": "sarvasattvān paripācayamānānapaśyat ||",
  "S04n343:33": "sarvaromavivarebhyaśca sarvasattvadhātusamāpannān nānāvarṇātmabhāvanirmāṇameghānniścaritvā sarvasattvānāṃ sarvāṅgapratyaṅgacchedādhivāsanatāṃ saṃdarśayamānān,",
  "S04n343:34": "sarvasattvakāyotpīḍanopakramaṇādhivāsanatāṃ saṃdarśayamānān,",
  "S04n343:35": "sarvasattvāsatyavacanākrośaparibhāṣaṇakutsanapaṃsanatāḍanatarjanādhivāsanatāṃ saṃdarśayamānān,",
  "S04n343:36": "sarvasattvākṣobhyatāṃ saṃdarśayamānān sarvasattvasatkārānunnāmāvanāmatāṃ saṃdarśayamānān,",
  "S04n343:37": "sarvasattvanirabhimānatāṃ saṃdarśayamānān,",
  "S04n343:38": "sarvadharmasvabhāvakṣāntyakṣayatākṣayajñānatāṃ saṃdarśayamānān,",
  "S04n343:39": "sarvasattvasarvakleśaprahāṇāya kṣānticaryāṃ saṃdarśayamānān sarvasattvānāṃ,",
  "S04n343:40": "visaṃsthitadurvarṇāśrayaśarīratāṃ vyāvartayamānān sarvasattvānāmanuttarāṃ tathāgatavarṇaviśuddhiṃ saṃvarṇayamānān sattvān paripācayamānānapaśyat ||",
  "S04n343:41": "sarvaromavivarebhyaśca sarvasattvasamānnānāvarṇasaṃsthānārohapariṇāhān nānopapattikasattvakāyanirmāṇameghānniścārya yathāśayān sattvān spharitvā sarvajñatāmahāsaṃbhāravīryaparākramatāṃ saṃdarśayamānān,",
  "S04n343:42": "sarvamārakalivikiraṇavīryatāṃ bodhyārambhākṣobhyāvivartyavīryatāṃ sarvasattvasaṃsārasāgarottāraṇavīryatāṃ sarvākṣaṇāpāyadurgativinipātapathavinivartanavīryatāmajñānaparvatavikiraṇavīryatāṃ sarvatathāgatapūjopasthānāparikhedavīryatāṃ sarvabuddhadharmacakrasaṃpratīcchanasaṃdhāraṇavīryatāṃ sarvāvaraṇaparvatanirbhedanavikiraṇavīryatāṃ sarvasattvaparipākavinayāparikhedavīryatāṃ sarvabuddhakṣetrapariśodhanavīryatāmanuttarāṃ tathāgatavīryaviśuddhiṃ saṃdarśayamānān sattvān paripācayamānānapaśyat ||",
  "S04n343:43": "sarvaromavivarebhyaśca nānāvarṇasaṃsthānān vividhātmabhāvanirmāṇameghānniścaritvā nānopāyaiḥ sattvānāṃ prītiṃ saṃjanayamānān,",
  "S04n343:44": "daurmanasyaṃ vinivartayamānān,",
  "S04n343:45": "sarvakāmaratiṃ vijugupsamānān,",
  "S04n343:46": "hrīdharmatāṃ loke prabhāvayamānān,",
  "S04n343:47": "guptendriyatāyāṃ sattvān pratiṣṭhāpayamānān,",
  "S04n343:48": "anuttarabrahmacaryaṃ saṃvarṇayamānān,",
  "S04n343:49": "sabhayaṃ kāmalokamāraviṣayaṃ saṃdarśayamānān,",
  "S04n343:50": "vigatakāmaratīnāmapi sarvalokakāmarativiṣayaṃ saṃdarśayamānān,",
  "S04n343:51": "dharmārāmaratyāṃ sattvān pratiṣṭhāpayamānān,",
  "S04n343:52": "anupūrvadhyānasamādhisamāpattisukhānyabhinirharamāṇān,",
  "S04n343:53": "sarvasattvasarvakleśanidhyapticittatāṃ saṃvarṇayamānān,",
  "S04n343:54": "sarvabodhisattvasamādhisamudravikurvaṇatāṃ saṃdarśayamānān,",
  "S04n343:55": "bodhisattvābhijñāvikurvitavṛṣabhitāṃ saṃdarśayamānān,",
  "S04n343:56": "sattvānāṃ prītiṃ saṃjanayamānān,",
  "S04n343:57": "prāmodyamutpādayamānān,",
  "S04n343:58": "daurmanasyaṃ vyāvartayamānān,",
  "S04n343:59": "cittakalyatāmāvahayamānān,",
  "S04n343:60": "cittakarmaṇyatāṃ kurvāṇān,",
  "S04n343:61": "āśayaṃ viśodhayamānān,",
  "S04n343:62": "indriyāṇyuttāpayamānān,",
  "S04n343:63": "kāyasukhaṃ saṃjanayamānān,",
  "S04n343:64": "dharmaprītivegaṃ vivardhayamānān sattvān paripācayamānānapaśyat ||",
  "S04n343:65": "sarvaromavivarebhyaśca sarvopapattisadṛśaśarīrānnānākāyameghānniścaritvā sarvakṣetragatasarvasattvābhimukhābhirucitadarśanatāyai sarvakalyāṇamitropasaṃkramaṇāparikhedatāṃ saṃdarśayamānān,",
  "S04n343:66": "sarvācāryagurukalyāṇamitropasthānaparicaryāparikhedatāṃ saṃdarśayamānān,",
  "S04n343:67": "sarvatathāgatadharmacakrapravartanasaṃpratīcchanasaṃdhāraṇāparikhedavīryatāṃ saṃdarśayamānān,",
  "S04n343:68": "sarvadharmamukhasamudrān pravicinvānān,",
  "S04n343:69": "sarvabuddhasamudrāvatāraṇanayaṃ saṃvarṇayamānān,",
  "S04n343:70": "sarvadharmalakṣaṇasvabhāvanayamabhidyotayamānān,",
  "S04n343:71": "sarvadharmān,",
  "S04n343:72": "samādhidvāraṃ saṃdarśayamānān,",
  "S04n343:73": "sarvasattvadṛṣṭiparvatanirbhedanaṃ prajñāvajraṃ saṃdarśayamānān,",
  "S04n343:74": "anekacittakṣaṇasamāyogena sarvasattvāvidyāndhakāravidhamanaprajñādityamaṇḍalodāgamaṃ saṃdarśayamānān,",
  "S04n343:75": "sarvasattvaprītisaṃjananatayā sarvajñatāyāṃ sattvān paripācayamānānapaśyat ||",
  "S04n343:76": "sarvaromavivarebhyaśca sarvajagatsamānudārācintyanānāvarṇavikalpasaṃsthān ātmabhāvanirmāṇameghānniścaritvā yathāśayādhimuktasarvasattvābhimukhasthitān nānārutamantrasaṃskāranirdeśaiḥ sarvalaukikapuṇyābhijñatāṃ saṃdarśayamānān,",
  "S04n343:77": "sarvalaukikakṛtyapracārataśca sarvatraidhātukasaṃbhavasaṃdarśanataśca sarvatraidhātukaniḥsaraṇadiksaṃvarṇanataśca sarvadṛṣṭikāntāragahananiḥsaraṇadiksaṃdarśanataśca sarvajñatāmārgaviśeṣatāṃ saṃvarṇayamānān,",
  "S04n343:78": "śrāvakapratyekabuddhabhūmipathasamatikramaṃ saṃdarśayamānān,",
  "S04n343:79": "saṃskārāsaṃskārānunayapratighānunaye'pratighānunayatāṃ saṃdarśayamānān,",
  "S04n343:80": "saṃsāranirvāṇasukhāsaṃniśritatāṃ saṃdarśayamānān,",
  "S04n343:81": "tuṣitabhavanavāsādiparaṃparāgamanāpratiprasrabdhiṃ saṃdarśayamānān,",
  "S04n343:82": "bodhimaṇḍaprasthānābhisaṃbodhāpratiprasrabdhiṃ saṃdarśayamānān,",
  "S04n343:83": "sarvajñatāyāṃ sattvān paridīpayamānānapaśyat ||",
  "S04n343:84": "sarvaromavivarebhyaśca ekaikasmādromavivarāt sarvakṣetraparamāṇurajaḥsamānātmabhāvanirmāṇameghānniścaritvā sarvasattvalokābhimukhasthitān samantabhadrabodhisattvacaryāpraṇidhānaṃ saṃvarṇayamānān,",
  "S04n343:85": "sarvadharmadhātuviśuddhiniṣṭhāpraṇidhānavaiśeṣikatāṃ saṃvarṇayamānān,",
  "S04n343:86": "praticittakṣaṇaṃ sarvalokadhātusamudrapariśuddhiṃ saṃvarṇayamānān,",
  "S04n343:87": "sarvatathāgatapūjopasthānāpratiprasrabdhiṃ saṃvarṇayamānān,",
  "S04n343:88": "praticittakṣaṇaṃ sarvadharmanayasāgarāvatārāpratiprasrabdhiṃ saṃvarṇayamānān,",
  "S04n343:89": "praticittakṣaṇaṃ tathāgatabalapraveśāpratiprasrabdhatāṃ saṃvarṇayamānān,",
  "S04n343:90": "praticittakṣaṇaṃ sarvalokadhātusamudraparamāṇurajaḥsamasarvadharmadhātunayasāgarāvataraṇāpratiprasrabdhīḥ saṃdarśayamānān,",
  "S04n343:91": "sarvakṣetreṣvaparāntādhiṣṭhānakalpasaṃvāsasarvajñatāmārgaviśuddhisaṃprakāśanāpratiprasrabdhatāṃ saṃvarṇayamānān,",
  "S04n343:92": "praticittakṣaṇaṃ tathāgatabalapraveśāpratiprasrabdhatāṃ saṃdarśayamānān,",
  "S04n343:93": "sarvatryadhvanayasāgarāvatārāpratiprasrabdhatāṃ saṃdarśayamānān,",
  "S04n343:94": "bodhisattvasarvakṣetrarddhivikurvitasaṃdarśanāpratiprasrabdhatāṃ saṃdarśayamānān,",
  "S04n343:95": "bodhisattvapraṇidhānacaryāsaṃdarśanena sarvasattvān sarvajñatāyāṃ pratiṣṭhāpayamānānapaśyat ||",
  "S04n343:96": "sarvaromavivarebhyaśca ekaikasmādromavivarāt sarvajagaccittasamān kāyanirmāṇameghānniścaritvā sarvasattvābhimukhasthitānaparyantaṃ sarvajñatāsaṃbhārabalaṃ saṃdarśayamānān,",
  "S04n343:97": "abhedyāparyādattāvināśadharmasarvajñatācittabalaṃ saṃdarśayamānān,",
  "S04n343:98": "avivartyāpratyudāvartyādhiṣṭhānāpratiprasrabdhamanuttarasarvabodhisattvacaryāsamudāgamabalaṃ saṃdarśayamānān,",
  "S04n343:99": "sarvasaṃsāradoṣānanulepabalatāṃ bodhisattvānāṃ saṃvarṇayamānān,",
  "S04n343:100": "sarvamāramaṇḍalavikiraṇabalaṃ bodhisattvānāṃ saṃdarśayamānān,",
  "S04n343:101": "sarvakleśamalānanulepakleśabalatāṃ bodhisattvānāṃ saṃdarśayamānān,",
  "S04n343:102": "sarvakarmāvaraṇaparvatavikiraṇabalaṃ bodhisattvānāṃ saṃdarśayamānān,",
  "S04n343:103": "sarvakalpasaṃvāsabodhisattvacaryāparikhedamahākaruṇābalaṃ bodhisattvānāṃ saṃdarśayamānān,",
  "S04n343:104": "sarvabuddhakṣetrasaṃprakampanasaṃkṣobhaṇasarvasattvasaṃpraharṣaṇabalaṃ bodhisattvānāṃ saṃdarśayamānān,",
  "S04n343:105": "sarvamāraparapravādigaṇapramardanabalaṃ bodhisattvānāṃ saṃdarśayamānān,",
  "S04n343:106": "mahādharmacakrapravartanajñānabalaṃ loke prabhāvayamānān,",
  "S04n343:107": "sarvasattvān sarvajñatāyāṃ paridīpayamānānapaśyat ||",
  "S04n343:108": "sarvaromavivarebhyaśca ekaikasmādromavivarāt sarvajagaccittasamādānānantavarṇakāyanirmāṇasamudremeghānniścaritvā daśadiganantasattvadhātuspharaṇān yathāśayādhimuktānāṃ sattvānāṃ bodhisattvacaryājñānavikramaṃ saṃdarśayamānān,",
  "S04n343:109": "sarvasattvadhātusamudrāvataraṇajñānaṃ saṃdarśayamānān,",
  "S04n343:110": "sarvasattvacittasamudrāvataraṇajñānaṃ saṃdarśayamānān,",
  "S04n343:111": "sarvasattvendriyasāgaraparijñājñānaṃ saṃdarśayamānān,",
  "S04n343:112": "sarvasattvacaryāsamudrāvataraṇajñānaṃ saṃdarśayamānān,",
  "S04n343:113": "sarvasattvaparipākavinayakālānatikramaṇajñānaṃ saṃdarśayamānān,",
  "S04n343:114": "sarvadharmadhātvānuravaṇajñānaṃ saṃdarśayamānān,",
  "S04n343:115": "praticittakṣaṇaṃ sarvadharmadhātujñānanayasāgaraspharaṇajñānaṃ saṃdarśayamānān,",
  "S04n343:116": "sarvalokadhātusamudrasaṃvartavivartajñānaṃ saṃdarśayamānān,",
  "S04n343:117": "sarvalokadhātupratiṣṭhānasaṃsthānavyūhavikalpajñānaṃ saṃdarśayamānān,",
  "S04n343:118": "sarvatathāgatapūjāvikurvitopasaṃkramaṇapūjopasthānadharmacakrameghasaṃpratīcchanajñānaṃ saṃdarśayamānān,",
  "S04n343:119": "evaṃ jñānapāramitācaryāsaṃdarśanena sattvānāṃ prītiṃ saṃjanayamānānapaśyat |",
  "S04n343:120": "cittaṃ prasādayamānān prāmodyamutpādayamānān harṣaṃ saṃjanayamānān daurmanasyaṃ vinivartayamānān cittaṃ viśodhayamānān cittakalyatāmāvartayamānān,",
  "S04n343:121": "indriyāṇyuttāpayamānān adhimuktibalaṃ saṃjanayamānān sarvajñatāyāmavaivartyān kurvāṇānapaśyat ||",
  "S04n343:122": "yathā ca pāramitācaryāsaṃdarśanena loke sattvān paripākaṃ vrajato'paśyat,",
  "S04n343:123": "tathā sarvabodhisattvadharmanigarjanena ye ca pramuditanayanajagadvirocanāyā rātridevatāyāḥ prathamacittotpādasaṃbhārāḥ kalyāṇamitrārāgaṇaprayogāḥ tathāgatapādamūlopasaṃkramaṇapūjopasthānaprayogāḥ kuśaladharmacaryābhiyogaprayogāḥ,",
  "S04n343:124": "ye ca dānapāramitācaryāduṣkaraparityāgāḥ,",
  "S04n343:125": "śīlapāramitāpariśodhanaprayogāḥ,",
  "S04n343:126": "mahārājyaiśvaryaparivārabhogādhipatyaparityāgābhiniṣkramaṇaprayogāḥ,",
  "S04n343:127": "ye loke duṣkaracaryāmahāvratatapomaṇḍalakṣāntinirhārāḥ,",
  "S04n343:128": "yā bodhisattvavratasamādānaprayogākampyatā,",
  "S04n343:129": "ye bodhisattvadṛḍhasamādānadharmasamudrāḥ sarvasattvadhātuduṣkṛtadurbhāṣitaduścintitādhivāsanaprayogāḥ,",
  "S04n343:130": "kāyikacaitasikapīḍādhivāasanaprayogāḥ,",
  "S04n343:131": "yā sarvakarmāvipraṇāśadharmatākṣāntiḥ sarvadharmādhimuktikṣāntiḥ sarvadharmasvabhāvanidhyānakṣāntiḥ,",
  "S04n343:132": "yat sarvajñatārambhaprayogavīryam,",
  "S04n343:133": "yat sarvabuddhadharmapariniṣpādanavīryam,",
  "S04n343:134": "yāḥ sarvavīryapāramitācaryāḥ ye dhyānapāramitāsaṃbhārāḥ dhyānapāramitābhiyogāḥ dhyānapāramitāpariniṣpattiviśuddhicaryāḥ,",
  "S04n343:135": "yāni bodhisattvasamādhipratilābhavikurvitāni,",
  "S04n343:136": "ye samādhimukhasamudrāvatārāḥ,",
  "S04n343:137": "yāni dhyānapāramitācaritāni,",
  "S04n343:138": "ye prajñāpāramitāsaṃbhārāḥ,",
  "S04n343:139": "ye bodhisattvamahāprajñādityamaṇḍalaviśodhananayāḥ,",
  "S04n343:140": "ye mahāprajñāmeghasaṃbhavāḥ,",
  "S04n343:141": "ye prajñānidhānasaṃbhārāḥ,",
  "S04n343:142": "ye mahāprajñāmahāsāgaravyavacāraṇanayaprayogāḥ,",
  "S04n343:143": "ye mahopāyakauśalyanayaprayogāḥ,",
  "S04n343:144": "ye mahopāyakauśalyapariśuddhisaṃprayuktāḥ pūrvayogāḥ,",
  "S04n343:145": "yāni bodhisattvamahāpraṇidhipāramitāśarīrāṇi,",
  "S04n343:146": "yā mahāpraṇidhipāramitāpariniṣpattayaḥ,",
  "S04n343:147": "yāni mahāpraṇidhānapāramitācaritāni,",
  "S04n343:148": "ye mahāpraṇidhānapāramitāsaṃprayuktāḥ pūrvayogāḥ,",
  "S04n343:149": "ye balapāramitāpratilābhamahāsaṃbhārāḥ,",
  "S04n343:150": "ye balapāramitāpratyayāḥ ,",
  "S04n343:151": "ye balapāramitānayamahāsāgarāḥ,",
  "S04n343:152": "ye balapāramitānirdeśāḥ,",
  "S04n343:153": "ye balapāramitāsaṃprayuktāḥ pūrvayogāḥ,",
  "S04n343:154": "ye jñānapāramitānayāḥ,",
  "S04n343:155": "ye jñānapāramitāprayogāḥ,",
  "S04n343:156": "ye jñānapāramitāviśuddhinayāḥ,",
  "S04n343:157": "yā jñānapāramitādiśaḥ,",
  "S04n343:158": "ye jñānapāramitānugamāḥ,",
  "S04n343:159": "ye jñānapāramitāprasarāḥ,",
  "S04n343:160": "yāni jñānapāramitānayasamavasaraṇāni,",
  "S04n343:161": "ye jñānapāramitāvijñaptinayāḥ,",
  "S04n343:162": "yāni jñānapāramitāprasarānusaraṇāni,",
  "S04n343:163": "yāni jñānapāramitāspharaṇāni,",
  "S04n343:164": "ye jñānapāramitāpravistarāḥ,",
  "S04n343:165": "ye jñānapāramitākāyāḥ,",
  "S04n343:166": "ye jñānapāramitāsamudranayāḥ,",
  "S04n343:167": "ye jñānapāramitāpariniṣpattisaṃprayuktāḥ pūrvayogāḥ,",
  "S04n343:168": "ye jñānapāramitācaryāprakārapravicayapraveśasaṃbhavasamudāgamāḥ,",
  "S04n343:169": "ye jñānapāramitāsamavasaraṇanayasaṃprayuktā dharmādharmasaṃgrahadharmajñānānugamāḥ karmajñānānugamāḥ kṣetrajñānānugamāḥ kalpajñānānugamāḥ tryadhvajñānānugamāḥ buddhotpādajñānānugamā buddhajñānānugamā bodhisattvajñānānugamā bodhisattvacittasaṃbhavajñānānugamā bodhisattvavyavasthānajñānānugamā bodhisattvasaṃbhavajñānānugamāḥ,",
  "S04n343:170": "bodhisattvaprasthānajñānānugamāḥ,",
  "S04n343:171": "bodhisattvapraṇidhijñānānugamāḥ,",
  "S04n343:172": "bodhisattvadharmacakrajñānānugamāḥ,",
  "S04n343:173": "bodhisattvadharmapravicayajñānānugamāḥ,",
  "S04n343:174": "bodhisattvadharmasāgaranayajñānānugamāḥ,",
  "S04n343:175": "bodhisattvadharmasamudrajñānānugamāḥ,",
  "S04n343:176": "bodhisattvadharmaparivartajñānānugamāḥ,",
  "S04n343:177": "bodhisattvadharmanidhānajñānānugamāḥ,",
  "S04n343:178": "bodhisattvadharmagatijñānānugamāḥ,",
  "S04n343:179": "ye pramuditanayanajagadvirocanāyā rātridevatāyā yāvadanantamadhyārambaṇajñānapāramitāsaṃprayuktā bodhisattvadharmāḥ,",
  "S04n343:180": "tānasyāḥ sarvaromavivarebhya ekaikaromavivaravisṛtanānāvarṇasattvakāyameghaniścaritān sattvān paripācayamānānapaśyat |",
  "S04n343:181": "yaduta akaniṣṭhasudarśanasudṛśātapobṛhacchuddhāvāsadevasadṛśakāyameghaniścaritān sattvān paripācayamānānapaśyat |",
  "S04n343:182": "evaṃ bṛhatphalapuṇyaprasavānabhrakadevasadṛśakāyameghaniścaritān sattvān paripācayamānānapaśyat |",
  "S04n343:183": "śubhakṛtsnāpramāṇaśubhaparīttaśubhadevasadṛśakāyameghaniścaritān sattvān paripācayamānāpaśyat |",
  "S04n343:184": "ābhāsvarāpramāṇābhaparīttābhadevasadṛśakāyameghaniścaritān sattvān paripācayamānānapaśyat |",
  "S04n343:185": "mahābrahmabrahmapurohitabrahmapārṣadadevasadṛśakāyameghaniścaritān sattvān paripācayamānānapaśyat |",
  "S04n343:186": "sāpsarogaṇasadevaputravaśavartidevarājasadṛśātmabhāvameghaniścaritān sattvān paripācayamānānapaśyat |",
  "S04n343:187": "sāpsarogaṇasadevaputrasunirmitadevarājasadṛśātmabhāvameghaniścaritān sattvān paripācayamānānapaśyat |",
  "S04n343:188": "sāpsarogaṇasadevaputrasaṃtuṣitadevarājasadṛśātmabhāvameghaniścaritān sattvān paripācayamānānapaśyat |",
  "S04n343:189": "sāpsarogaṇasadevaputrasuyāmadevarājasadṛśātmabhāvameghaniścaritān sattvān paripācayamānānapaśyat |",
  "S04n343:190": "sāpsarogaṇasadevaputraśakradevarājasadṛśātmabhāvameghaniścaritān sattvān paripācayamānānapaśyat |",
  "S04n343:191": "dhṛtarāṣṭragandharvarājagandharvaputragandharvakanyāsadṛśātmabhāvameghaniścaritān sattvān paripācayamānānapaśyat |",
  "S04n343:192": "virūḍhakakumbhāṇḍarājakumbhāṇḍaputrakumbhāṇḍakanyāsadṛśātmabhāvameghaniścaritān sattvān paripācayamānānapaśyat |",
  "S04n343:193": "virūpākṣanāgarājanāgaputranāgakanyāsadṛśātmabhāvameghaniścaritān sattvān paripācayamānānapaśyat |",
  "S04n343:194": "vaiśravaṇamahāyakṣarājayakṣaputrayakṣakanyāsadṛśātmabhāvameghaniścaritān sattvān paripācayamānānapaśyat |",
  "S04n343:195": "drumakinnararājakinnaraputrakinnarakanyāsadṛśātmabhāvameghaniścaritān sattvān paripācayamānānapaśyat |",
  "S04n343:196": "sumatimahoragendramahoragaputramahoragakanyāsadṛśātmabhāvameghaniścaritān sattvān paripācayamānānapaśyat |",
  "S04n343:197": "mahābalavegasthāmagaruḍendragaruḍaputragaruḍakanyāsadṛśātmabhāvameghaniścaritān sattvān paripācayamānānapaśyat |",
  "S04n343:198": "rāhvasurendrāsuraputrāsurakanyāsadṛśātmabhāvameghaniścaritān sattvān paripācayamānānapaśyat |",
  "S04n343:199": "yamadharmarājayamaputrayamakanyāsadṛśātmabhāvameghaniścaritān sattvān paripācayamānānapaśyat |",
  "S04n343:200": "sarvamanuṣyendranaranārīdārakadārikāsadṛśātmabhāvameghaniścaritān sattvān paripācayamānānapaśyat |",
  "S04n343:201": "evaṃ sarvagatiparyāpannasarvasattvasadṛśātmabhāvameghaniścaritān sattvān paripācayamānānapaśyat |",
  "S04n343:202": "sarvaśrāvakapratyekabuddharṣisadṛśātmabhāvameghaniścaritān sattvān paripācayamānānapaśyat |",
  "S04n343:203": "vāyvaptejaḥskandhadevatāsadṛśātmabhāvameghaniścaritān sattvān paripācayamānānapaśyat |",
  "S04n343:204": "sāgaranadīparvatavanaspatyauṣadhivṛkṣapṛthivīdevatāsadṛśātmabhāvameghaniścaritān sattvān paripācayamānānapaśyat |",
  "S04n343:205": "udyānanagarabodhimaṇḍarātridivasagaganadikpādagāminīśarīrakāyikadevatāsadṛśātmabhāvameghaniścaritān sattvān paripācayamānānapaśyat |",
  "S04n343:206": "evaṃ yāvadvajrapāṇisādṛśātmabhāvameghaniścaritān daśa diśaḥ spharitvā dharmadhātunayaprasareṣu sarvasattvasaṃmukhībhāvasthitān sattvān paripācayamānānapaśyat ||",
  "S04n343:207": "ye ca pramuditanayanajagadvirocanāyā rātridevatāyāḥ prathamacittotpādasaṃbhāramukhāḥ pūrvajanmasamudāgatakuśalacittaparaṃparāvyavacchedanayāḥ,",
  "S04n343:208": "yāni ca bodhicittotpādapraśaṃsāparaṃparānantaryāṇi cyutyupapattiparigrahaparaṃparānantaryāṇi ātmabhāvaparigrahaparaṃparānantaryāṇi nāmacakraparaṃparānantaryāṇi kalyāṇamitropasaṃkramaṇaparaṃparānantaryāṇi buddhotpādārāgaṇaparaṃparānantaryāṇi,",
  "S04n343:209": "dharmapadavyañjanodgrahaparaṃparānantaryāṇi bodhisattvamārgapratipatticittaparaṃparānantaryāṇi samādhipratilābhaparaṃparānantaryāṇi samādhipratilābhādbuddhadarśanaparaṃparānantaryāṇi kṣetradarśanacakṣuspharaṇaparaṃparānantaryāṇi kalpaparaṃparājñānacakrānantaryāṇi dharmadhātuprativedhajñānaparaṃparānantaryāṇi sattvadhātuvyavalokanajñānaparaṃparānantaryāṇi dharmadhātunayasāgarāvataraṇaparaṃparācyutyupapattijñānaparaṃparānantaryāṇi divyaśrotrapariśuddhipratyavekṣaṇajñānaparaṃparānantaryāṇi sarvasattvadhātucittavyavalokanasarasvatyavakrāntimukhaparaṃparānantaryāṇi prathamadivyacakṣuravakrāntimukhaparaṃparānantaryāṇi prathamadivyaśrotravijñaptiparaṃparānantaryāṇi prathamaparasattvacittajñānaparaṃparānantaryāṇi prathamātmaparasattvapūrvanivāsānusmṛtijñānaparaṃparānantaryāṇi prathamābhāvapratiṣṭhānābhisaṃskārarddhipratilābhapratyayaparaṃparānantaryāṇi maharddhivikramadikspharaṇaparaṃparānantaryāṇi bodhisattvavimokṣapratilābhaparaṃparānantaryāṇi bodhisattvavimokṣasāgarācintyanayāvatāraparaṃparānantaryāṇi bodhisattvavikurvitaparaṃparānantaryāṇi bodhisattvavikramaparaṃparānantaryāṇi bodhisattvākramaparaṃparānantaryāṇi bodhisattvasaṃjñāgataparaṃparānantaryāṇi bodhisattvamārgāvatāraparaṃparānantaryāṇi,",
  "S04n343:210": "yāvad yāni pramuditanayanajagadvirocanāyā rātridevatāyā bodhisattvasusūkṣmajñānapraveśaparaṃparānantaryāṇi,",
  "S04n343:211": "tāni asyāḥ sarvaromavivarebhyo nirmāṇakāyameghānniścaritvā sattvebhyo dharmaṃ deśayamānānapaśyat |",
  "S04n343:212": "saṃprakāśayamānān dyotayamānān saṃdarśayamānān udīrayamānān pravibhajamānān pravistaramānān gaṇayato nirdiśyamānān vijñāpayamānān upasaṃharamāṇānapaśyat ||",
  "S04n343:213": "keṣāṃcidvātamaṇḍalīsaṃkṣobhanirghoṣarutena deśayamānānapaśyat |",
  "S04n343:214": "keṣāṃcidapskandhasaṃkacchananirnādarutena,",
  "S04n343:215": "keṣāṃcijjvalanārcinigarjitarutena,",
  "S04n343:216": "keṣāṃcit sāgaragarjitanirghoṣarutena,",
  "S04n343:217": "keṣāṃcit pṛthivīsaṃkampananirnādarutena,",
  "S04n343:218": "keṣāṃcinmahāparvatarājasaṃghaṭṭanasaṃharṣaṇanirghoṣanirnādarutena,",
  "S04n343:219": "keṣāṃciddevanagarasaṃkampanamadhuranirnādanirghoṣarutena,",
  "S04n343:220": "keṣāṃciddivyavimānasaṃghaṭṭanarutena,",
  "S04n343:221": "keṣāṃciddevendrarutena,",
  "S04n343:222": "keṣāṃcinnāgendrarutena,",
  "S04n343:223": "keṣāṃcidyakṣendrarutena,",
  "S04n343:224": "keṣāṃcidgandhavendrarutena,",
  "S04n343:225": "keṣāṃcidasurendrarutena,",
  "S04n343:226": "keṣāṃcidgaruḍendrarutena,",
  "S04n343:227": "keṣāṃcinmahoragarutena,",
  "S04n343:228": "keṣāṃciddevarutena,",
  "S04n343:229": "keṣāṃcitkinnarendrarutena,",
  "S04n343:230": "keṣāṃcinmanuṣyendrarutena,",
  "S04n343:231": "keṣāṃcidbrahmendrarutena,",
  "S04n343:232": "keṣāṃcidapsaraḥsaṃgītirutena,",
  "S04n343:233": "keṣāṃciddivyatūryasaṃpravādanarutena,",
  "S04n343:234": "keṣāṃcinmaṇirājanirghoṣarutena,",
  "S04n343:235": "keṣāṃcit sarvasattvakāyanānārutaiḥ pramuditanayanajagadvirocanāyā rātridevatāyā vimokṣaviṣayaṃ sattvānāṃ prabhāvayamānānapaśyat |",
  "S04n343:236": "evaṃ bodhisattvātmabhāvameghairnānābodhisattvarutaistathāgatanirmāṇakāyameghaistathāgatarutavimātratāsvarāṅganayaiḥ pramuditanayanajagadvirocanāyā rātridevatāyā vimokṣaviṣayaṃ saprathamacittotpādasaṃbhavaniṣpattisamudāgamaṃ savimokṣavikrīḍitaṃ sarvasattvānāṃ vijñapyamānānapaśyat ||",
  "S04n343:237": "tasyā ekaikena nirmāṇarūpameghena praticittakṣaṇamanabhilāpyānabhilāpyāni daśadiśi loke buddhakṣetrāṇi viśodhyamānānapaśyat |",
  "S04n343:238": "anantamadhyān sattvasamudrān sarvāpāyaduḥkhebhyo vimocyamānānapaśyat |",
  "S04n343:239": "anantamadhyaṃ sattvadhātuṃ devamanuṣyasaṃpattau pratiṣṭhāpyamānānapaśyat |",
  "S04n343:240": "anantamadhyān sattvasamudrān saṃsārasāgarāduccālyamānānapaśyat |",
  "S04n343:241": "anantamadhyān sattvasamudrān śrāvakapratyekabuddhabhūmau pratiṣṭhāpyamānānapaśyat |",
  "S04n343:242": "praticittakṣaṇamanantamadhyān sattvasamudrān daśabhūmāvāvartamānān sudhanaḥ śreṣṭhidārakaḥ paśyati sma,",
  "S04n343:243": "śṛṇoti vyavacārayati avacarati pratividhyati nidhyāyati anugacchati anusarati anupraviśati samatayādhitiṣṭhati yaduta pramuditanayanajagadvirocanāyā rātridevatāyā acintyasamantabhadraprītivipuladhvajabodhisattvavimokṣavikurvitavṛṣabhitānubhāvena pūrvasabhāgacaritatvāttathāgatādhiṣṭhānādhiṣṭhitatvādacintyakuśalamūlaparipākena samantabhadrāyāśca bodhisattvacaryāyā bhājanībhūtatvāt ||",
  "S04n343:244": "atha khalu sudhanaḥ śreṣṭhidārako mahābodhisattvaprītivegasāgarāvabhāsapratilabdho daśadiktathāgatādhiṣṭhitaḥ pramuditanayanajagadvirocanāyā rātridevatāyāḥ purataḥ prāñjaliḥ sthitvā pramuditanayanajagadvirocanāṃ rātridevatāmābhiḥ sārūpyābhirgāthābhirabhyaṣṭauṣīt—",
  "S04n343:245": "gambhīradharmata jinānāṃ yatra suśikṣitāsyamitakalpān |",
  "S04n343:246": "daśadiśi loki anupūrvaṃ rūpa yathāśayaṃ jagu pharitvā ||1 ||",
  "S04n343:247": "jñātvā nirātmakamanāthaṃ vitatha visaṃjñinaṃ satatabhrāntam |",
  "S04n343:248": "ṛddhyā anekavidha kāyaiśvarya vidarśatva jagu vinesi ||2 ||",
  "S04n343:249": "atyantavijvara praśāntā dharmaśarīra advayaviśuddhā |",
  "S04n343:250": "dvayāniśritaṃ jagaśeṣaṃ nirmitameghagarjana vinesi ||3 ||",
  "S04n343:251": "na ca skandhaāyatanadhātau niśrayu tubhya vidyati kadācit |",
  "S04n343:252": "sarvāṅgapūrṇavararūpaiśvaryaṃ nigarjanairjagu vinesi ||4 ||",
  "S04n343:253": "adhyātmabāhiravimuktā uccalitā dvayodbhavasamudrāt |",
  "S04n343:254": "saṃsārasāgari anantān darśayase gatīṣu pratibhāsān ||5 ||",
  "S04n343:255": "na ca tubhya iñjana kadācinmanyana syandanā na ca prapañcā |",
  "S04n343:256": "loke prapañcaratabālān dharmasvabhāva darśayi vinesi ||6 ||",
  "S04n343:257": "ekāgracitta bahukalpān sarvasamādhisāgaravihāraiḥ |",
  "S04n343:258": "pūjārthamutsṛjasi romnā nirmitamegha dikṣu sugatānām ||7 ||",
  "S04n343:259": "buddhabalanayapraveśānotarasi pratikṣaṇamanantān |",
  "S04n343:260": "sarvān saṃgrahaprayogaṃ darśayase yathāsvamavatāraiḥ ||8 ||",
  "S04n343:261": "vyavalokya tvaṃ bhavasamudraṃ karmavicitritaṃ vividharūpān |",
  "S04n343:262": "dharmeṣvanāvaraṇamārgaṃ deśayatī viśodhayasi sattvān ||9 ||",
  "S04n343:263": "rūpaṃ ti lakṣaṇavicitraṃ śuddha samantabhadracaraṇena |",
  "S04n343:264": "sattvānāmāśayavaśā tvaṃ devata rūpu darśayasi loke ||10 ||",
  "S04n343:265": "atha khalu sudhanaḥ śreṣṭhidārakaḥ pramuditanayanajagadvirocanāṃ rātridevatāmābhiḥ sārūpyābhirgāthābhirabhiṣṭutya etadavocat-kiyacciraṃ saṃsthitāsi devate anuttarāyāṃ samyaksaṃbodhau?",
  "S04n343:266": "kiyaccirapratilabdhaścāyaṃ tvayā devate samantabhadraprītivipulavimalavegadhvajo bodhisattvavimokṣa iti ||",
  "S04n343:267": "atha khalu pramuditanayanajagadvirocanā rātridevatā sudhanaṃ śreṣṭhidārakaṃ gāthābhiradhyabhāṣata—",
  "S04n343:268": "smarāmi atīta bahukalpān kṣetrarajopamāstata pareṇa |",
  "S04n343:269": "kṣetraṃ maṇiprabhasukhābhaṃ tatra praśāntaghoṣu anukalpaḥ ||11 ||",
  "S04n343:270": "daśacāturdvīpanayutānāṃ koṭiśatasahasra paripūrṇam |",
  "S04n343:271": "maṇiparvatābhaparimāṇaṃ madhyama cāturdvīpa suvicitram ||12 ||",
  "S04n343:272": "daśarājadhāninayutānāṃ koṭiśataiḥ sahasraparipūrṇam |",
  "S04n343:273": "gandhadhvajā maṇiprabhāsā madhyamarājadhāni ramaṇīyā ||13 ||",
  "S04n343:274": "tasyāṃ viśāṃpatirabhūṣī pārthivacakravartirabhirūpo |",
  "S04n343:275": "dvātriṃśalakṣaṇasamaṅgī so'nuvyañjanai racitagātraḥ ||14 ||",
  "S04n343:276": "upapāduko padumagarbhe kāñcanavarṇasuprabhaśarīro |",
  "S04n343:277": "jambudhvajaṃ sakalu sarva spharati prabhāya so gaganacārī ||15 ||",
  "S04n343:278": "putrāṇa tasya paripūrṇa śūravarāṅgarūpiṇa sahasrā |",
  "S04n343:279": "koṭī amātya paripūrṇā paṇḍita dakṣa viddha medhāvī ||16 ||",
  "S04n343:280": "daśa istrikoṭi paripūrṇāḥ apsarasādṛśā ratividhijñā |",
  "S04n343:281": "tāḥ sniogdhacitta hitacittā maitramanā upasthihiṣu rājñaḥ ||17 ||",
  "S04n343:282": "so co mahāpṛthivīrājā parvatacakravālapariyantāḥ |",
  "S04n343:283": "catvāra dvīpa susamṛddhā dharmabalena āvasati sarvān ||18 ||",
  "S04n343:284": "ahu cakravartivarabhāryā brahmarutasvarā racanakāyā |",
  "S04n343:285": "vimalaprabhā kanakavarṇā spharami prabhāya yojanasahasram ||19 ||",
  "S04n343:286": "astaṃ gate dinakararaśmi svapiti nṛpe saputraparivāraiḥ |",
  "S04n343:287": "saṃgītighoṣa upaśānte śayanagatā ahu sukhaprasuptā ||20 ||",
  "S04n343:288": "rātrimadhyamaki yāme buddha utpannu bhū śirisamudraḥ |",
  "S04n343:289": "tasmin vikurvita anantā darśi jino daśaddiśi pharitvā ||21 ||",
  "S04n343:290": "tān sarvakṣetrarajatulyāno siripūjitaḥ prabhasamudrān |",
  "S04n343:291": "nānāvikurvitaśarīrān yehi pharī diśo daśa aśeṣāḥ ||22 ||",
  "S04n343:292": "pṛthivī prakampita saśailā ghoṣa nigarji te jina utpanno |",
  "S04n343:293": "devāsurā manujanāgāḥ sarvi praharṣi te jina utpannaḥ ||23 ||",
  "S04n343:294": "buddhasya nirmitasamudrā niścari sarvaromavivarebhyaḥ |",
  "S04n343:295": "te co daśaddiśi pharitvā loki yathāśaye bhaṇiṣu dharmam ||24 ||",
  "S04n343:296": "tāṃśco vikurvita anantān supini jino nidarśi mama sarvān |",
  "S04n343:297": "gambhīra garjita śruṇitvā prīti mamā abhūṣi supinānte ||25 ||",
  "S04n343:298": "daśa rātridevatasahasrā upari mama sthitā nabhatalasmin |",
  "S04n343:299": "varṇānudīryanta jinasya divyarutena māṃ bhaṇi prabodhya ||26 ||",
  "S04n343:300": "uttiṣṭha devamatibhārye eṣa jinopapanna tava rājye |",
  "S04n343:301": "kalpāna sāgaraśatebhi durlabha saṃpaśyan sukhi viśuddho ||27 ||",
  "S04n343:302": "ahu prītisaṃbhuta vibuddhā paśyami ābha nirmala viśuddhām |",
  "S04n343:303": "saṃpaśya'kṣṇa iyamābhā paśyami buddha bodhidrumarāje ||28 ||",
  "S04n343:304": "dvātriṃśalakṣaṇavicitro raśmisamudra osaritu romāt |",
  "S04n343:305": "abhyudgato yatha sumeru dakṣiṇavāmato jina samantāt ||29 ||",
  "S04n343:306": "dṛṣṭvā mama pramuditāyāścittamutpannamīdṛśa bhaveyam |",
  "S04n343:307": "praṇidhiśca me kṛtu udāro buddhavikurvitaṃ vipula dṛṣṭvā ||30 ||",
  "S04n343:308": "pratibodhitaḥ sa maya rājā istrigaṇaśca yo'sya parivāram |",
  "S04n343:309": "buddhaprabhā vipula dṛṣṭvā sarvi abhūṣi prīṇitaśarīrāḥ ||31 ||",
  "S04n343:310": "upasaṃkramī jinasakāśaṃ svāmina sārdha yānanayutebhiḥ |",
  "S04n343:311": "bahuprāṇikoṭinayutebhiḥ saṃparivāritaḥ sabalakāyaḥ ||32 ||",
  "S04n343:312": "pūjā kṛtā mayi jinasyo varṣasahasra viṃśati anūnā |",
  "S04n343:313": "niryātitā ratana sapto pṛthivī sasāgarā ca sugatasya ||33 ||",
  "S04n343:314": "sūtrāsamudra guṇameghān praṇidhisamudra saṃbhavaviyūhān |",
  "S04n343:315": "sarvāṃstathāgataprabhavān deśayate yathāśaya jagasmin ||34 ||",
  "S04n343:316": "sā rātridevata hitārthaṃ bodhayi māṃ tadā karuṇajātā |",
  "S04n343:317": "tasyāṃ mama spṛha utpannā īdṛśa bhūtva bodhayi pramattān ||35 ||",
  "S04n343:318": "etanmama praṇidhicittaṃ prathamamupapannamagravarabodhau |",
  "S04n343:319": "saṃsārasāgaragatāyā no mama niścitā bhavasamudraiḥ ||36 ||",
  "S04n343:320": "daśa buddhakoṭinayutāni ye mama pūjitā janiya śraddhām |",
  "S04n343:321": "saṃsāri devamanujeṣū viṣayaratisukhānyabhilaṣantyā ||37 ||",
  "S04n343:322": "prathamo jinaḥ śirisamudrastatsamanantaraṃ guṇapradīpaḥ |",
  "S04n343:323": "tṛtīyo jino ratanaketurbuddha caturtha bhūdgaganaprajñaḥ ||38 ||",
  "S04n343:324": "jina pañcamaḥ kusumagarbhaḥ ṣaṣṭhu jino asaṅgamaticandraḥ |",
  "S04n343:325": "jinu dharmacandraprabhurājo aṣṭamu jñānamaṇḍalaprabhāsaḥ ||39 ||",
  "S04n343:326": "racanārciparvatapradīpo navamu abhūṣi tatra dvipadenduḥ |",
  "S04n343:327": "daśamastriyadhvaprabhaghoṣaste maya pūjitā pramuditāyā ||40 ||",
  "S04n343:328": "etān daśa pramukha kṛtvā sarvi ta pūjitā naravarendrā |",
  "S04n343:329": "na ca tāva labdha maya cakṣuryeni mamottari nayasamudram ||41 ||",
  "S04n343:330": "sarvāṅgatastadanu sattvakṣetramabhūṣi sarvaratanābham |",
  "S04n343:331": "kalpaśca devaśirināmā tatra utpanna buddha śatapañca ||42 ||",
  "S04n343:332": "śaśimaṇḍalābhu prathamo'bhū dvitīyu abhūṣi bhāskarapradīpaḥ |",
  "S04n343:333": "jyotidhvajastṛtīyu buddhastasya anantaraṃ maṇisumeruḥ ||43 ||",
  "S04n343:334": "kusumārcisāgarapradīpo jvalanaśirīṣa devaśirigarbhaḥ |",
  "S04n343:335": "obhāsarāja prabhaketurdaśamu samantajñānaprabharājaḥ ||44 ||",
  "S04n343:336": "etān daśa pramukha kṛtvā sarvi ta pūjitā maya narendrāḥ |",
  "S04n343:337": "skandhālaye'bhiratayā me dharmi anālaye nilayabuddhyā ||45 ||",
  "S04n343:338": "arvāgatastadanu dharmapradīpameghaśirināmā |",
  "S04n343:339": "atra lokadhātu suvicitraḥ kalpa tadāsi brahmaprabhanāmā ||46 ||",
  "S04n343:340": "tasmin jinā aparimāṇāḥ te maya pūjitāḥ saparivārāḥ |",
  "S04n343:341": "sarveṣa teṣa sugatānāṃ dharma śruto mi gauravi janitvā ||47 ||",
  "S04n343:342": "prathamo jino ratanamerustatsamanantaraṃ guṇasamudraḥ |",
  "S04n343:343": "jinu dharmadhātusvaraketu dharmasamudragarjana caturthaḥ ||48 ||",
  "S04n343:344": "dharmadhvajo dharaṇitejā dharmabalaprabho gaganabuddhiḥ |",
  "S04n343:345": "dharmārcimeruśikharābhaḥ paścima teṣu meghaśirināmā ||49 ||",
  "S04n343:346": "etān daśa pramukha kṛtvā sarvi ta pūjitā maya narendrā |",
  "S04n343:347": "na ca meṣa dharmata vibuddhā yenima otari jinasamudrān ||50 ||",
  "S04n343:348": "tadanantaraṃ sugata āsī sūryapradīpaketuśirināmā |",
  "S04n343:349": "kṣetrā sa buddhamati nāmnā tatra abhūcca somaśirikalpaḥ ||51 ||",
  "S04n343:350": "tasminnaśītinayutānāṃ yā maya pūjitā daśabalānām |",
  "S04n343:351": "vividhairanantavipulebhiḥ pūjamukhebhirnaikarucirebhiḥ ||52 ||",
  "S04n343:352": "gandharvarāja prathamo'bhū dvitīyu abhūṣi buddhadrumarājaḥ |",
  "S04n343:353": "tṛtiyu jino guṇasumerustatsamanantaraṃ ratananetraḥ ||53 ||",
  "S04n343:354": "vairocanaprabhaviyūho dharmasamudratejaśiri buddhaḥ |",
  "S04n343:355": "lokendratejaśiribhadraḥ paścimu sarvadharmaprabharājaḥ ||54 ||",
  "S04n343:356": "etān daśa pramukha kṛtvā pūjita te mayā sugata sarve |",
  "S04n343:357": "na tu tāva labdha maya jñānaṃ saddharmasamudra yenavatareyam ||55 ||",
  "S04n343:358": "tadanantaraṃ supariśuddhaṃ vajramāṇiabhedyadṛḍhatejaḥ |",
  "S04n343:359": "kṣetraṃ samantaprabhameghaṃ naikaviyūhasaṃsthitavicitram ||56 ||",
  "S04n343:360": "yasmin viśuddha bahusattvāḥ kalyatarāḥ kileśamalakṛṣṭāḥ |",
  "S04n343:361": "kalpa praśāntamatitejāḥ buddhasahasrasaṃbhava viyūhā ||57 ||",
  "S04n343:362": "prathamo jino vajiranābhi dvitīyu abhūdasaṅgabaladhārī |",
  "S04n343:363": "jinu dharmadhātupratibhāsaḥ sarvadiśapradīpaprabharājaḥ ||58 ||",
  "S04n343:364": "jinu pañcamaḥ karuṇatejā ṣaṣṭha abhū jino vratasamudraḥ |",
  "S04n343:365": "jinu kṣāntimaṇḍalapradīpo aṣṭama dharmamaṇḍalaprabhāsaḥ ||59 ||",
  "S04n343:366": "obhāsasāgaraviyūhaḥ paścimu teṣa praśāntaprabharājaḥ |",
  "S04n343:367": "etān daśa pramukha kṛtvā sarvi ta pūjitā maya narendrā ||60 ||",
  "S04n343:368": "na ca meṣa dharmata vibuddhā gaganasamā svabhāvapariśuddhā |",
  "S04n343:369": "yatra sthihitva vicareyaṃ cārika sarvakṣetraprasareṣu ||61 ||",
  "S04n343:370": "tadanantaraṃ ca ramaṇīyaṃ gandhapradīpameghaśiri nāma |",
  "S04n343:371": "kṣetraṃ kiliṣṭapariśuddhaṃ kalpu susaṃbhavastada babhūva ||62 ||",
  "S04n343:372": "utpanna tatra jinakoṭistebhi viyūhitasta daśakalpaḥ |",
  "S04n343:373": "te nāyakā bhaṇiya dharmā so maya dhārita smṛtibalena ||63 ||",
  "S04n343:374": "prathamo jino vipulakīrti dharmasamudravegaśirirājaḥ |",
  "S04n343:375": "dharmendrarāja guṇaghoṣa dharmaśiriśca devamakuṭaśca ||64 ||",
  "S04n343:376": "jñānārcitejaśirināmā saptamu teṣa āsi dupadendraḥ |",
  "S04n343:377": "jinu aṣṭamo gaganaghoṣo navamu samantasaṃbhavapradīpaḥ ||65 ||",
  "S04n343:378": "teṣāṃ ca paścimaku buddho ūrṇaśiriprabhāsamatināmā |",
  "S04n343:379": "te sarvi pūjita narendrā mārgu na caiṣa śodhitu asaṅgaḥ ||66 ||",
  "S04n343:380": "tadanantaraṃ varaviyūhā ratnavicitrasaṃsthitaśarīrāḥ |",
  "S04n343:381": "ratanadhvajāgramatināmā paścima lokadhātu suvibhaktā ||67 ||",
  "S04n343:382": "sārocayaśca tada kalpastatra utpanna buddha śatapañca |",
  "S04n343:383": "te sarvi satkṛta svayaṃbhū eta vimokṣa samabhilaṣatyā ||68 ||",
  "S04n343:384": "guṇamaṇḍalaḥ prathamu nāmnā śāntanirghoṣa sāgaraśiriśca |",
  "S04n343:385": "ādityateja girirājo lakṣaṇameru megharutaghoṣaḥ ||69 ||",
  "S04n343:386": "dharmendrarāja guṇarājaḥ puṇyasumeru śāntaprabharājaḥ |",
  "S04n343:387": "etān daśa pramukha kṛtvā sarvi ti pūjitā maya narendrāḥ ||70 ||",
  "S04n343:388": "mārgu viśodhitu jinānāṃ yatra samosarī jina aśeṣā |",
  "S04n343:389": "na ca tāva labdha maya kṣāntiryā imamotare nayu jinānām ||71 ||",
  "S04n343:390": "tadanantaraṃ surucirābhaḥ śāntanirghoṣahāramatināmā |",
  "S04n343:391": "atra lokadhātu pariśuddho alpakileśasattvaadhivāsaḥ ||72 ||",
  "S04n343:392": "kalpaḥ sukhābhiratināmā yatra aśīti buddhanayutāsan |",
  "S04n343:393": "te sarvi pūjitā maya narendrā mārgu viśodhito jinavarāṇām ||73 ||",
  "S04n343:394": "prathamo jinaḥ kusumarāśiḥ sāgaragarbha saṃbhavagiriśca |",
  "S04n343:395": "devendracūḍa maṇigarbha kāñcanaparvato ratanarāśiḥ ||74 ||",
  "S04n343:396": "dharmadhvajo'tha vacanaśrīḥ paścimu teṣu jñānamati buddhaḥ |",
  "S04n343:397": "etān daśa pramukha kṛtvā pūjita te mayā suranarendrāḥ ||75 ||",
  "S04n343:398": "arvāgabhūttadanu asti kṣetra sunirmitadhvajapradīpam |",
  "S04n343:399": "kalpa sahasraśirināmā tatra ya buddhakoṭinayutāni ||76 ||",
  "S04n343:400": "śāntadhvajaḥ śamathaketuḥ śāntapradīpa meghaśirirājaḥ |",
  "S04n343:401": "obhāsayantaprabharājā meghavilambitaḥ suriyatejā ||77 ||",
  "S04n343:402": "dharmapradīpaśiri meruarciśiriśca devaśirigarbhaḥ |",
  "S04n343:403": "teṣāṃ ca paścimaku āsīt siṃhavinardito vidupradīpaḥ ||78 ||",
  "S04n343:404": "etān daśa pramukha kṛtvā pūjita te mayā sugatacandrā |",
  "S04n343:405": "na ca tāva labdha maya kṣāntiryā imamotare nayasamudram ||79 ||",
  "S04n343:406": "arvāgatastadanu asti kṣetra samantaābhaśirināmni |",
  "S04n343:407": "kalpo anālayaviyūhastatra ṣaḍaviṃśadbuddhanayutāni ||80 ||",
  "S04n343:408": "prathamaḥ samantaguṇameghastatsamanantaraṃ gaganacittaḥ |",
  "S04n343:409": "buddhaḥ susaṃbhavaviyūho garjitadharmasāgaranirghoṣaḥ ||81 ||",
  "S04n343:410": "jinu dharmadhātusvaraghoṣo nirmitameghasusvaraśiriśca |",
  "S04n343:411": "buddhaḥ samantadiśatejā dharmasamudrasaṃbhavarutaśca ||82 ||",
  "S04n343:412": "guṇasāgaro giripradīpo navamu abhūdathātra jinasūryaḥ |",
  "S04n343:413": "ārāgitaścaramu teṣāṃ ratanaśirīpradīpaguṇaketuḥ ||83 ||",
  "S04n343:414": "yada niṣkramī sa dupadendro ratanaśiripradīpaguṇaketuḥ |",
  "S04n343:415": "śaśivakradevi ahamāsī niṣkramamāṇu pūjiya narendram ||84 ||",
  "S04n343:416": "so me anālayaviyūha praṇidhisamudrasaṃbhavaviyūham |",
  "S04n343:417": "sūtraṃ nigarjasu narendraḥ śrutva mi dhāritaṃ smṛtibalena ||85 ||",
  "S04n343:418": "labdhā mayā vipulacakṣuḥśāntasamādhi dhāraṇibalaṃ ca |",
  "S04n343:419": "paśyāmyahaṃ jinasamudrān kṣetraparaṃparā kṣaṇakṣaṇena ||86 ||",
  "S04n343:420": "jātaṃ hi me karuṇagarbhā maitrinayaṃ samantaprabhamegham |",
  "S04n343:421": "bodhāya cittu nabhatulya buddhabalāpramāṇavipulābham ||87 ||",
  "S04n343:422": "dṛṣṭvā jagadvipariyastaṃ nityasukhaprabhāsabhiniviṣṭam |",
  "S04n343:423": "mohārthavidyatamachannaṃ kleśasamākula vitathasaṃjñi ||88 ||",
  "S04n343:424": "dṛṣṭīgatā gahanacāriṃ tṛṣṇavaśānugaṃ viṣamakarma |",
  "S04n343:425": "gatiṣū anekavidharūpāṃ karmavicitritāṃ samudayantam ||89 ||",
  "S04n343:426": "sarvagaticyutimukhebhirye upapattibhiḥ samupapannāḥ |",
  "S04n343:427": "jātījarāmaraṇapīḍāṃ kāyikacaitasikāmanubhavanti ||90 ||",
  "S04n343:428": "teṣāṃ tadā hitasukhārthaṃ cittamanuttaraṃ samupapannam |",
  "S04n343:429": "yatra saṃbhavo daśabalānāṃ yāttuka sarvakṣetraprasareṣu ||91 ||",
  "S04n343:430": "tataḥ saṃbhutaḥ praṇidhimeghaḥ sarvajagatsukhapravaṇagarbhaḥ |",
  "S04n343:431": "saṃbhārasaṃbhava anantā mārgasamudranayaanugataśca ||92 ||",
  "S04n343:432": "prasthānameghavipulābhaḥ sarvapathaprasannamukhavegaḥ |",
  "S04n343:433": "vipulāṃśca pāramitameghān muñciṣu dharmadhātuprasareṣu ||93 ||",
  "S04n343:434": "bhūmyākramo vipulavegaḥ sarvatriyadhvasāgaranayeṣu |",
  "S04n343:435": "bhūmiṣvasaṅgaticārī ekakṣaṇena sarvajinagāmī ||94 ||",
  "S04n343:436": "api cāpyahaṃ sugataputra carya samantabhadra avakrāntā |",
  "S04n343:437": "daśa dharmadhātutalabhedāsteṣa samudranayamavatarāmi ||95 ||",
  "S04n343:438": "tatkiṃ manyase kulaputra anyaḥ sa tena kālena tena samayena viśāṃpatirnāma rājābhūccakravartī buddhavaṃśānupacchedāya sthitaḥ?",
  "S04n343:439": "na khalu punaste kulaputra evaṃ draṣṭavyam |",
  "S04n343:440": "mañjuśrīḥ kumārabhūtaḥ tena kālena tena samayena viśāṃpatirnāma rājā abhūccakravartī buddhavaṃśānupacchedāya pratipannaḥ |",
  "S04n343:441": "yayā cāhaṃ rātridevatayā prabodhitā,",
  "S04n343:442": "sā samantabhadreṇa bodhisattvena nirmitā |",
  "S04n343:443": "tatkiṃ manyase kulaputra anyā sā tena kālena tena samayena bhadramatirnāma cakravartibhāryā abhūt strīratnam?",
  "S04n343:444": "na khalvevaṃ draṣṭavyam |",
  "S04n343:445": "ahaṃ sā tena kālena tena samayena bhadramatirnāma cakravartibhāryā abhūvaṃ strīratnam |",
  "S04n343:446": "sāhaṃ tayā rātridevatayā pratibodhyaṃ buddhadarśane samādāpitā |",
  "S04n343:447": "iyaccirotpāditaṃ me kulaputra anuttarāyāṃ samyaksaṃbodhau cittam |",
  "S04n343:448": "sāhaṃ tena cittotpādena buddhakṣetraparamāṇurajaḥsamān kalpān na jātu durgativinipāteṣu upapannā |",
  "S04n343:449": "satatasamitaṃ devamanuṣyagatiparāyaṇā |",
  "S04n343:450": "sarvatra ca avirahitā tathāgatadarśanenābhūvam |",
  "S04n343:451": "yāvanme bhagavato ratnaśrīpradīpaguṇaketostathāgatasyārhataḥ samyaksaṃbuddhasya sahadarśanādayaṃ samantabhadraprītivipulavimalavegadhvajo bodhisattvavimokṣaḥ pratilabdhaḥ,",
  "S04n343:452": "yasya pratilābhādahamevaṃrūpeṇa sarvasattvaparipākavinayārthena pratyupasthitā ||",
  "S04n343:453": "etamahaṃ kulaputra samantabhadraprītivipulavimalavegadhvajaṃ bodhisattvavimokṣaṃ jānāmi |",
  "S04n343:454": "kiṃ mayā śakyaṃ sarvatathāgatapādamūleṣu pratikṣaṇaṃ sarvajñatāprasthānamahāvegasāgarapratilabdhānāṃ bodhisattvānāṃ sarvaprasthānamukheṣu pratikṣaṇaṃ mahāpraṇidhānasāgarāvatārāpratiprasrabdhānāṃ praticittakṣaṇaṃ sarvapraṇidhānasāgaranayeṣu aparāntakalpacaryāmaṇḍalābhinirhārakuśalānām,",
  "S04n343:455": "ekaikasyāṃ ca caryāyāṃ sarvabuddhakṣetraparamāṇurajaḥsamakāyābhinirhārakuśalānām,",
  "S04n343:456": "ekaikena ca kāyena sarvadharmadhātunayasāgaraspharaṇanām,",
  "S04n343:457": "ekaikasmiṃśca dharmadhātunayasāgare sarvabuddhakṣetreṣu yathāśayasattvakāyavijñapticaryāsaṃdarśanakuśalānām,",
  "S04n343:458": "ekaikasmiṃśca kṣetraparamāṇurajasyanantamadhyatathāgatasamudrāvataraṇakuśalānām,",
  "S04n343:459": "ekaikasya ca tathāgatasya dharmadhātuspharaṇaparamatathāgatavikurvitāvataraṇakuśalānām,",
  "S04n343:460": "ekaikasya ca tathāgatasya dharmadhātuspharaṇaparamatathāgatavikurvitāvataraṇakuśalānām,",
  "S04n343:461": "ekaikasya ca tathāgatasya pūrvāntakalpabodhisattvacaryāsaṃbhārasaṃbhavasamudāgamāvatārakuśalānām,",
  "S04n343:462": "ekaikasya ca tathāgatasya vimaladharmacakrasaṃpratyeṣaṇasaṃdhāraṇakuśalānāṃ sarvatryadhvatathāgatavikurvitanayasāgarāvataraṇakuśalānāṃ caryāṃ jñātuṃ guṇān vā vaktum ||",
  "S04n343:463": "gaccha kulaputra,",
  "S04n343:464": "iyamihaiva tathāgataparṣanmaṇḍalasamanantaraṃ samantasattvatrāṇojaḥśrī nāma rātridevatā prativasati |",
  "S04n343:465": "tāmupasaṃkramya paripṛccha-kathaṃ bodhisattvena bodhisattvacaryāmaṇḍalamavataritavyam,",
  "S04n343:466": "kathaṃ pariśodhayitavyam ||",
  "S04n343:467": "atha khalu sudhanaḥ śreṣṭhidārakaḥ pramuditanayanajagadvirocanāyā rātridevatāyāḥ pādau śirasābhivandya pramuditanayanajagadvirocanāṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya pramuditanayanajagadvirocanāyā rātridevatāyā antikāt prakrāntaḥ ||34 ||"
}