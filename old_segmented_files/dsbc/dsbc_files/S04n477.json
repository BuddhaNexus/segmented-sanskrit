{
  "S04n477:0": "20 tathāgataddharyabhisaṃskāraparivartaḥ |",
  "S04n477:1": "atha khalu yāni tāni sāhasralokadhātuparamāṇurajaḥsamāni bodhisattvakoṭīnayutaśatasahasrāṇi pṛthivīvivarebhyo niṣkrāntāni,",
  "S04n477:2": "tāni sarvāṇi bhagavato'bhimukhamañjaliṃ pragṛhya bhagavantametadūcuḥ-vayaṃ bhagavan imaṃ dharmaparyāyaṃ tathāgatasya parinirvṛtasya sarvabuddhakṣetreṣu yāni yāni bhagavato buddhakṣetrāṇi,",
  "S04n477:3": "yatra yatra bhagavān parinirvṛto bhaviṣyati,",
  "S04n477:4": "tatra tatra saṃprakāśayiṣyāmaḥ |",
  "S04n477:5": "arthino vayaṃ bhagavan anenaikavamudāreṇa dharmaparyāyeṇa dhāraṇāya vācanāya deśanāya saṃprakāśanāya vā likhanāya ||",
  "S04n477:6": "atha khalu mañjuśrīpramukhāni bahūni bodhisattvakoṭīnayutaśatasahasrāṇi yāni asyāṃ sahāyāṃ lokadhātau vāstavyāni,",
  "S04n477:7": "bhikṣubhikṣuṇyupāsakopāsikā devanāgayakṣāgandharvāsuragarūḍakinnaramahoragamanuṣyāmanuṣyāḥ,",
  "S04n477:8": "bahavaśca gaṅgānadīvālikopamā bodhisattvā mahāsattvā bhagavantametadūcuḥ-vayamapi bhagavan imaṃ dharmaparyāyaṃ saṃprakāśayiṣyāmastathāgatasya parinirvṛtasya addaṣṭenātmabhāvena,",
  "S04n477:9": "bhagavan antarīkṣe sthitā ghoṣaṃ saṃśrāvayiṣyāmaḥ,",
  "S04n477:10": "anavaropitakuśalamūlānāṃ ca sattvānāṃ kuśalamūlānyavaropayiṣyāmaḥ ||",
  "S04n477:11": "atha khalu bhagavāṃstasyāṃ velāyāṃ teṣāṃ paurvikāṇāṃ bodhisattvānāṃ mahāsattvānāṃ gaṇināṃ mahāgaṇināṃ gaṇācāryāṇāmekaṃ pramukhaṃ viśiṣṭacāritraṃ nāma bodhisattvaṃ mahāsattvaṃ mahāgaṇinaṃ gaṇācāryamāmantrayāmāsa-sādhu sādhu viśiṣṭacāritra |",
  "S04n477:12": "evaṃ yuṣmābhiḥ karaṇīyamasya dharmaparyāyasyārthe |",
  "S04n477:13": "yūyaṃ tathāgatena paripācitāḥ ||",
  "S04n477:14": "atha khalu bhagavān śākyamunistathāgataḥ sa ca bhagavān prabhūtaratnastathāgato'rhan samyaksaṃbuddhaḥ parinirvṛtaḥ stūpamadhye |",
  "S04n477:15": "siṃhāsanopaviṣṭau dvāvapi smitaṃ prāduṣkṛrutaḥ,",
  "S04n477:16": "mukhavivarāntarābhyāṃ ca jihvendriyaṃ nirṇāmayataḥ |",
  "S04n477:17": "tābhyāṃ ca jihvendriyābhyāṃ yāvad brahmalokamanuprāpnutaḥ |",
  "S04n477:18": "tābhyāṃ ca jihvendriyābhyāṃ bahūni raśmikoṭīnayutaśatasahasrāṇi niścaranti sma |",
  "S04n477:19": "tāsu ca raśmiṣvekaikasyā raśmerbahūni bodhisattvakoṭīnayutaśatasahasrāṇi niśceruḥ |",
  "S04n477:20": "suvarṇavarṇāḥ kāyairdvātriṃśadbhirmahāpuruṣalakṣaṇaiḥ samanvāgatāḥ padmagarbhe siṃhāsane niṣaṇṇāḥ |",
  "S04n477:21": "te ca bodhisattvā digvidikṣu lokadhātuśatasahasreṣu visṛtāḥ,",
  "S04n477:22": "sarvāsu digvidikṣvantarīkṣe sthitā dharmaṃ deśayāmāsuḥ |",
  "S04n477:23": "yathaiva bhagavān śākyamunistathāgato'rhan samyaksaṃbuddho jihvendriyeṇa ṛddhiprātihāryaṃ karoti prabhūtaratnaśca tathāgato'rhan samyaksaṃbuddhaḥ tathaiva te sarve tathāgatā arhantaḥ samyaksaṃbuddhāḥ,",
  "S04n477:24": "ye te'nyalokadhātukoṭīnayutaśatasahasrebhyo'bhyāgatā ratnavṛkṣamūleṣu pṛthak pṛthak siṃhāsanopaviṣṭā jihvendriyeṇa ṛddhiprātihāryaṃ kurvanti ||",
  "S04n477:25": "atha khalu bhagavān śākyamunistathāgato'rhan samyaksaṃbuddhaḥ te ca sarve tathāgatā arhantaḥ samyaksaṃbuddhāḥ tamṛddhayabhisaṃskāraṃ paripūrṇaṃ varśaśatasahasraṃ kṛtavantaḥ |",
  "S04n477:26": "atha khalu varṣaśatasahasrasyātyayena te tathāgatā arhantaḥ samyaksaṃbuddhāstāni jihvendriyāṇi punarevopasaṃhṛtya ekasminneva kṣaṇalavamuhūrte samakālaṃ sarvairmahāsiṃhotkāsanaśabdaḥ kṛtaḥ,",
  "S04n477:27": "ekaścācchaṭāsaṃghātaśabdaḥ kṛtaḥ |",
  "S04n477:28": "tena ca mahotkāsanaśabdena mahācchaṭāsaṃghātaśabdena yāvanti daśasu dikṣu buddhakṣetrakoṭīnayutaśatasahasrāṇi,",
  "S04n477:29": "tāni sarvāṇyākampitānyabhūvan,",
  "S04n477:30": "prakampitāni saṃprakampitāni calitāni pracalitāni saṃpracalitāni vedhitāni pravedhitāni saṃpravedhitāni |",
  "S04n477:31": "teṣu ca sarveṣu buddhakṣetreṣu yāvantaḥ sarvasattvā devanāgayakṣagandharvāsuragaruḍakinnaramahoragamanuṣyāmanuṣyāḥ,",
  "S04n477:32": "te'pi sarve buddhānubhāvena tatrasthā evamimāṃ sahāṃ lokadhātuṃ paśyanti sma |",
  "S04n477:33": "tāni ca sarvatathāgatakoṭīnayutaśatasahasrāṇi ratnavṛkṣamūleṣu pṛthak pṛthak siṃhāsanopaviṣṭāni bhagavantaṃ ca śākyamuniṃ tathāgatamarhantaṃ samyaksaṃbuddhaṃ taṃ ca bhagavantaṃ prabhūtaratnaṃ tathāgatamarhantaṃ samyaksaṃbuddhaṃ parinirvṛtaṃ tasya mahāratnastūpasya madhye siṃhāsanopaviṣṭaṃ bhagavatā śākyamuninā tathāgatena sārdhaṃ niṣaṇṇāṃ tāśca tisraḥ parṣadaḥ paśyanti sma |",
  "S04n477:34": "dṛṣṭvā ca āścaryaprāptā adbhutaprāptā audbilyaprāptā abhūvan |",
  "S04n477:35": "evaṃ ca antarīkṣād ghoṣamaśrauṣuḥ-eṣa mārṣā aprameyāṇyasaṃkhyeyāni lokadhātukoṭīnayutaśatasahasrāṇyatikramya sahā nāma lokadhātuḥ |",
  "S04n477:36": "tasyāṃ śākyamunirnāma tathāgato'rhan samyaksaṃbuddhāḥ |",
  "S04n477:37": "sa etarhi saddharmapuṇḍarīkaṃ nāma dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ bodhisattvānāṃ mahāsattvānāṃ saṃprakāśayati |",
  "S04n477:38": "taṃ yūyamadhyāśayena anumodadhvam,",
  "S04n477:39": "taṃ ca bhagavantaṃ śākyamuniṃ tathāgatamarhantaṃ samyaksaṃbuddhaṃ taṃ ca bhagavantaṃ prabhūtaratnaṃ tathāgatamarhantaṃ samyaksaṃbuddhaṃ namaskurudhvam ||",
  "S04n477:40": "atha khalu te sarvasattvā imamevaṃrūpamantarīkṣānnirghoṣaṃ śrutvā tatrasthā eva namo bhagavate śākyamunaye tathāgatāyārhate samyaksaṃbuddhāyeti vācaṃ bhāṣante sma añjaliṃ pragṛhya |",
  "S04n477:41": "vividhāśca puṣpadhūpagandhamālyavilepanacūrṇacīvaracchatradhvajapatākāvaijayantyo yeneyaṃ sahā lokadhātustena kṣipanti sma,",
  "S04n477:42": "nānavidhāni cābharaṇāni pindhāṇi hārārdhahāramaṇiratnānyapi kṣipanti sma,",
  "S04n477:43": "bhagavataḥ śākyamuneḥ prabhūtaratnasya ca tathāgatasya pūjākarmaṇe,",
  "S04n477:44": "asya ca saddharmapuṇḍarīkasya dharmaparyāyasya |",
  "S04n477:45": "tāśca puṣpadhūpagandhamālyavilepanacūrṇacīvaracchatradhvajapatākāvaijayantyastāni ca hārārdhahāramaṇiratnāni kṣiptāni imāṃ sahāṃ lokadhātumāgacchanti sma |",
  "S04n477:46": "taiśca puṣpadhūpagandhamālyavilepanacūrṇacīvaracchatradhvajapatākāvaijayantīrāśibhirhārārdhahārairmaṇiratnaiśca asyāṃ sahāyāṃ lokadhātau sārdhaṃ tairanyarlokadhātukoṭīnayutaśatasahasrairekībhūtairye teṣu tathāgatāḥ saṃniṣaṇṇāḥ,",
  "S04n477:47": "teṣu sarveṣu vaihāyase'ntarīkṣe samantānmahāpuṣpavitānaṃ parisaṃsthitamabhūt ||",
  "S04n477:48": "atha khalu bhagavāṃstān viśiṣṭacāritrapramukhān bodhisattvān mahāsattvānāmantrayāmāsa-acintyaprabhāvāḥ kulaputrāstathāgatā arhantaḥ samyaksaṃbuddhāḥ |",
  "S04n477:49": "bahūnyapyahaṃ kulaputrāḥ kalpakoṭīnayutaśatasahasrāṇi asya dharmaparyāyasya parīndanārthaṃ nānādharmapramukhairbahūnānuśaṃsān bhāṣeyam |",
  "S04n477:50": "na cāhaṃ guṇānāṃ pāraṃ gaccheyamasya dharmaparyāyasya bhāṣamāṇaḥ |",
  "S04n477:51": "saṃkṣepeṇa kulaputrāḥ sarvabuddhavṛṣabhitā sarvabuddharahasyaṃ sarvabuddhagambhīrasthānaṃ mayā asmin dharmaparyāye deśitam |",
  "S04n477:52": "tasmāttarhi kulaputrā yuṣmābhistathāgatasya parinirvṛtasya satkṛtya ayaṃ dharmaparyāyo dhārayitavyo deśayitavyo likhitavyo vācayitavyaḥ prakāśayitavyo bhāvayitavyaḥ pūjayitavyaḥ |",
  "S04n477:53": "yasmiṃśca kulaputrāḥ pṛthivīpradeśe ayaṃ dharmaparyāyo vācyeta vā prakāśyeta vā deśyeta vā likhyeta vā cintyeta vā bhāṣyeta vā svādhyāyeta vā pustakagato vā tiṣṭhat ārāme vā vihāre vā gṛhe vā vane vā nagare vā vṛkṣamūle vā prāsāde vā layane vā guhāyāṃ vā,",
  "S04n477:54": "tasmin pṛthivīpradeśe tathāgatamudiśya caityaṃ kartavyam |",
  "S04n477:55": "tatkasya hetoḥ?",
  "S04n477:56": "sarvatathāgatānāṃ hi sa pṛthivīpradeśo bodhimaṇḍo veditavyaḥ |",
  "S04n477:57": "tasmiṃśca pṛthivīpradeśe sarvatathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbuddhā iti veditavyam |",
  "S04n477:58": "tasmiṃśca pṛthivīpradeśe sarvatathāgatairdharmacakraṃ pravartitam,",
  "S04n477:59": "tasmiṃścapṛthivīpradeśe sarvatathāgatāḥ parinirvṛtā iti veditavyam ||",
  "S04n477:60": "atha khalu bhagavāṃstasyāṃ velāyāmimā gāthā abhāṣata—",
  "S04n477:61": "acintiyā lokahitāna dharmatā",
  "S04n477:62": "abhijñajñānasmi pratiṣṭhitānām |",
  "S04n477:63": "ye ṛddhi darśenti anantacakṣuṣaḥ",
  "S04n477:64": "prāmodyahetoriha sarvadehinām ||1 ||",
  "S04n477:65": "jihvendriyaṃ prāpiya brahmalokaṃ",
  "S04n477:66": "raśmīsahasrāṇi pramuñcamānāḥ |",
  "S04n477:67": "āścaryabhūtā iha ṛddhidarśitāḥ",
  "S04n477:68": "te sarvi ye prasthita agrabodhau ||2 ||",
  "S04n477:69": "utkāsitaṃ cāpi karonti buddhā",
  "S04n477:70": "ekācchaṭā ye ca karonti śabdam |",
  "S04n477:71": "te vijñapentī imu sarvalokaṃ",
  "S04n477:72": "daśo diśāyāṃ ima lokadhātum ||3 ||",
  "S04n477:73": "etāni cānyāni ca prātihāryā",
  "S04n477:74": "guṇānnidarśenti hitānukampakāḥ |",
  "S04n477:75": "kathaṃ nu te harṣita tasmi kāle",
  "S04n477:76": "dhāreyu sūtraṃ sugatasya nirvṛte ||4 ||",
  "S04n477:77": "bahū pi kalpāna sahasrakoṭyo",
  "S04n477:78": "vadeya varṇaṃ sugatātmajānām |",
  "S04n477:79": "ye dhārayiṣyantima sūtramagraṃ",
  "S04n477:80": "parinirvṛte lokavināyakasmin ||5 ||",
  "S04n477:81": "na teṣa paryanta bhavedguṇānāṃ",
  "S04n477:82": "ākāśadhātau hi yathā diśāsu |",
  "S04n477:83": "acintiyā teṣā guṇā bhavanti",
  "S04n477:84": "ye sūtra dhārenti idaṃ śubhaṃ sadā ||6 ||",
  "S04n477:85": "dṛṣṭo ahaṃ sarva ime ca nāyakā",
  "S04n477:86": "ayaṃ ca yo nirvṛtu lokanāyakaḥ |",
  "S04n477:87": "ime ca sarve bahubodhisattvāḥ",
  "S04n477:88": "parṣāśca catvāri anena dṛṣṭāḥ ||7 ||",
  "S04n477:89": "ahaṃ ca ārāgitu tenihādya",
  "S04n477:90": "ime ca ārāgita sarvi nāyakāḥ |",
  "S04n477:91": "ayaṃ ca yo nirvṛtako jinendro",
  "S04n477:92": "ye cāpi anye daśasū diśāsu ||8 ||",
  "S04n477:93": "anāgatātīta tathā ca buddhāḥ",
  "S04n477:94": "tiṣṭhanti ye cāpi daśasu ddiśāsu |",
  "S04n477:95": "te sarvi dṛṣṭāśca supūjitāśca",
  "S04n477:96": "bhaveyu yo dhārayi sūtrametat ||9 ||",
  "S04n477:97": "rahasyajñānaṃ puruṣottamānāṃ",
  "S04n477:98": "yaṃ bodhimaṇḍasmi vicintitāsīt |",
  "S04n477:99": "anucintayetso pi tu kṣiprameva",
  "S04n477:100": "yo dhārayet sūtrimu bhūtadharmam ||10 ||",
  "S04n477:101": "pratibhānu tasyāpi bhavedanantaṃ",
  "S04n477:102": "yathāpi vāyurna kahiṃci sajjati |",
  "S04n477:103": "dharme'pi cārthe ca nirukti jānati",
  "S04n477:104": "yo dhārayet sutramidaṃ viśiṣṭam |11 ||",
  "S04n477:105": "anusaṃdhisūtrāṇa sadā prajānati",
  "S04n477:106": "saṃdhāya yaṃ bhāṣitu nāyakehi |",
  "S04n477:107": "parinirvṛtasyāpi vināyakasya",
  "S04n477:108": "sūtrāṇa so jānati bhutamartham ||12 ||",
  "S04n477:109": "candropamaḥ sūryasamaḥ sa bhāti",
  "S04n477:110": "ālokapradyotakaraḥ sa bhoti |",
  "S04n477:111": "vicarantu so medini tena tena",
  "S04n477:112": "samādapetī bahubodhisattvān ||13 ||",
  "S04n477:113": "tasmāddhi ye paṇḍita bodhisattvāḥ",
  "S04n477:114": "śrutvānimānīddaśa ānuśaṃsān |",
  "S04n477:115": "dhāreyu sūtraṃ mama nirvṛtasya",
  "S04n477:116": "na teṣa bodhāya bhaveta saṃśayaḥ ||14 ||",
  "S04n477:117": "iti śrīsaddharmapuṇḍarīke dharmaparyāye tathāgataddharyabhisaṃskāraparivarto nāma viṃśatitamaḥ ||"
}