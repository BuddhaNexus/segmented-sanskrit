{
  "SA15n1243:0": "haribhadrasūrikṛtā",
  "SA15n1243:1": "nyāyapraveśapravṛttiḥ |",
  "SA15n1243:2": "śrīsarvajñāya namaḥ ||",
  "SA15n1243:3": "samyagjñānasya vaktāraṃ praṇipatya jineśvaram |",
  "SA15n1243:4": "nyāyapraveśakavyākhyāṃ sphuṭārthāṃ racayāmyaham ||",
  "SA15n1243:5": "racitāmapi satprajñairvistareṇa samāsataḥ |",
  "SA15n1243:6": "asatprajño'pi saṃkṣiptaruciḥ sattvānukampayā ||",
  "SA15n1243:7": "tatra ca-",
  "SA15n1243:8": "sādhanaṃ dūṣaṇaṃ caiva sābhāsaṃ parasaṃvide |",
  "SA15n1243:9": "pratyakṣamanumānaṃ ca sābhāsaṃ tvātmasaṃvide ||",
  "SA15n1243:10": "ityādāveva ślokaḥ |",
  "SA15n1243:11": "āhāsya kimādāvupanyāsa iti |",
  "SA15n1243:12": "ucyate |",
  "SA15n1243:13": "iha prekṣāpūrvakāriṇaḥ prayojanādiśūnye na kvacitpravartanta ityato'dhikṛtaśāstrasya prayojanādipradarśanena prekṣāvatāṃ pravṛttyarthamiti |",
  "SA15n1243:14": "śāstrārthakathanakālopasthitaparasaṃbhāvyamānānupanyāsahetunirākaraṇārthaṃ ca nyāyapraveśakākhyaṃ śāstramārabhyate ityukte saṃbhavatyevaṃvādī paraḥ- nārabdhavyamidaṃ prayojanarahitatvāt unmattakavākyavat |",
  "SA15n1243:15": "tathā nirabhidheyatvāt kākadantaparīkṣāvat |",
  "SA15n1243:16": "tathā asaṃbaddhatvāt daśa dāḍimāni ṣaḍapūpāḥ kuṇḍamajājinaṃ palalapiṇḍaṃ sara kīṭiketyādivākyavat |",
  "SA15n1243:17": "tadamīṣāṃ hetūnāmasiddhatodbhāvayiṣayā prayojanādipratipādanārthamādau ślokopanyāsa |",
  "SA15n1243:18": "ayaṃ cābhidheyaprayojane eva darśayati sākṣāt saṃbandhaṃ tu sāmarthyena |",
  "SA15n1243:19": "yathā caitadevaṃ tathā sukhapratipattyarthamevameva leśato vyākhyāya darśayiṣyāmaḥ ||",
  "SA15n1243:20": "vyākhyā ca padavākyasaṃgateti | uktaṃ ca-",
  "SA15n1243:21": "śāsraprakaraṇādīnāṃ yathārthāvagamaḥ kutaḥ |",
  "SA15n1243:22": "vyākhyāṃ vihāya tattvajñaiḥ sā coktā padavākyayoḥ ||",
  "SA15n1243:23": "tatrāpi padasamudāyātmakatvādvākyasyādau padārthagamanikā nyāyyā |",
  "SA15n1243:24": "sā ca padavibhāgapūrvetyataḥ padavibhāgaḥ |",
  "SA15n1243:25": "sādhanam dūṣaṇam ca eva sābhāsam parasaṃvide pratyakṣam anumānam ca sābhāsam tu ātmasaṃvide iti padāni ||",
  "SA15n1243:26": "adhunā padārtha ucyate |",
  "SA15n1243:27": "sādhyate aneneti siddhirvā sādhayatīti vā sādhanam |",
  "SA15n1243:28": "tacca pakṣādivacanajātam |",
  "SA15n1243:29": "vakṣyati ca |",
  "SA15n1243:30": "pakṣādivacanāni sādhanam |",
  "SA15n1243:31": "viṣayaścāsya dharmaviśiṣṭo dharmī |",
  "SA15n1243:32": "tathā dūṣyate'nena dūṣayatīti vā dūṣaṇam |",
  "SA15n1243:33": "tacca sādhanadoṣodbhāvanaṃ vacanajātameva |",
  "SA15n1243:34": "vakṣyati ca sādhanadoṣodbhāvanāni dūṣaṇāni |",
  "SA15n1243:35": "viṣayaścāsya sādhanābhāsaḥ na samyaksādhanam |",
  "SA15n1243:36": "tasya duṣayitumaśakyatvāt |",
  "SA15n1243:37": "nanu vakṣyati sādhanadoṣodbhāvanāni dūṣaṇānīti tadetatkatham | ucyate |",
  "SA15n1243:38": "sādhanābhāsa eva kiṃcitsāmyena sādhanopacārādadoṣaḥ ityetacca tatraiva nirloṭhayiṣyāmaḥ |",
  "SA15n1243:39": "caśabdaḥ samuccaye |",
  "SA15n1243:40": "evakāro'vadhāraṇe |",
  "SA15n1243:41": "sa cānyayogavyavacchedārtha ityetaddarśayiṣyāmaḥ |",
  "SA15n1243:42": "tathā ābhāsanamābhāsaḥ |",
  "SA15n1243:43": "saha ābhāsena vartate sābhāsam |",
  "SA15n1243:44": "sābhāsaśabdaḥ pratyekamabhisaṃbadhyate |",
  "SA15n1243:45": "sādhanaṃ sābhāsaṃ dūṣaṇaṃ sābhāsam |",
  "SA15n1243:46": "tatra sādhanābhāsaṃ pakṣābhāsādi |",
  "SA15n1243:47": "vakṣyati ca |",
  "SA15n1243:48": "sādhayitumiṣṭo'pi pratyakṣādiviruddhaḥ pakṣābhāsa ityādi |",
  "SA15n1243:49": "dūṣaṇābhāsaṃ cābhūtasādhanadoṣodbhāvanāni |",
  "SA15n1243:50": "vakṣyati ca abhūtasādhanadoṣodbhāvanāni dūṣaṇābhāsānīti ||",
  "SA15n1243:51": "parasaṃvide ityatra pare prāśnikāḥ saṃvedanaṃ saṃvid avabodha ityarthaḥ |",
  "SA15n1243:52": "pareṣāṃ saṃvit parasaṃvit tasyai parasaṃvide parāvabodhāya |",
  "SA15n1243:53": "iyaṃ tādarthye caturthī |",
  "SA15n1243:54": "yathā yūpāya dāruḥ |",
  "SA15n1243:55": "iti padārthaḥ ||",
  "SA15n1243:56": "vākyarthastvayam |",
  "SA15n1243:57": "sādhanadūṣaṇe eva sābhāse parasaṃvide parāvabodhāya na pratyakṣānumāne |",
  "SA15n1243:58": "parasaṃvitphalatvāttayoḥ |",
  "SA15n1243:59": "yathā pārtha eva dhanurdharaḥ pārthe dhanurdhārayati sati ko'nyo dhanurdhārayati iti ||",
  "SA15n1243:60": "pratyakṣam ityatra akṣamindriyaṃ tataśca pratigatamakṣaṃ pratyakṣaṃ kāryatvenendriyaṃ prati gatamityarthaḥ |",
  "SA15n1243:61": "idaṃ ca vakṣyati pratyakṣaṃ kalpanāpoḍham ityādi |",
  "SA15n1243:62": "tathā mīyate aneneti mānaṃ paricchedyata ityarthaḥ |",
  "SA15n1243:63": "anuśabdaḥ paścādarthe |",
  "SA15n1243:64": "paścānmānaṃ anumānam |",
  "SA15n1243:65": "pakṣadharmagrahaṇasaṃbandhasmaraṇapūrvakamityarthaḥ |",
  "SA15n1243:66": "vakṣyati ca trirūpālliṅgālliṅgini jñānamanumānam |",
  "SA15n1243:67": "caśabdaḥ pūrvavat |",
  "SA15n1243:68": "sābhāsam ityādi |",
  "SA15n1243:69": "vakṣyati ca kalpanājñānamarthāntare pratyakṣābhāsam ityādi |",
  "SA15n1243:70": "tathā hetvābhāsapūrvakaṃ jñānamanumānābhāsam ityādi ca |",
  "SA15n1243:71": "tu śabdastvevakārārthaḥ |",
  "SA15n1243:72": "sa cāvadhāraṇa iti darśayiṣyāmaḥ ||",
  "SA15n1243:73": "ātmasaṃvide iti |",
  "SA15n1243:74": "atatītyātmā jīvaḥ |",
  "SA15n1243:75": "saṃvedanaṃ saṃvit |",
  "SA15n1243:76": "ātmanaḥ saṃvit ātmasaṃvit |",
  "SA15n1243:77": "tasyai ātmasaṃvide ātmāvabodhāya |",
  "SA15n1243:78": "ātmā ceha cittacaittasaṃtānarūpaḥ parigṛhyate na tu paraparikalpito nittyatvādidharmā |",
  "SA15n1243:79": "tatpratipādakapramāṇābhāvāt |",
  "SA15n1243:80": "iti padārthaḥ ||",
  "SA15n1243:81": "vākyārthastvayam |",
  "SA15n1243:82": "pratyakṣānumāne eva sābhāse ātmasaṃvide ātmāvabodhāya na sādhanadūṣaṇe ātmasaṃvitphalatvāt tayoḥ |",
  "SA15n1243:83": "āha nanu sādhanamapi vastuto'numānameva tataścānumānamityādyukte sādhanābhidhānaṃ na yujyate asminvā prāgukte anumānābhidhānamiti |",
  "SA15n1243:84": "naiṣa doṣaḥ |",
  "SA15n1243:85": "svārthaparārthabhedanābhidhānāt |",
  "SA15n1243:86": "tatra sādhanaṃ parārthamanumānamidaṃ punaḥ svārtham |",
  "SA15n1243:87": "aparastvāha |",
  "SA15n1243:88": "ādau sādhanadūṣaṇābhidhānamayuktaṃ pratyakṣānumānapuraḥsarattvāttatprayogasya |",
  "SA15n1243:89": "ucyate |",
  "SA15n1243:90": "satyapi tatpuraḥsaratve śāstrārambhasya parasaṃvitpradhānatvātsādhanadūṣaṇayorapi tatphalatvātpratyāsatterādāvupanyāsaḥ |",
  "SA15n1243:91": "parārthanibandhanaḥ svārtha iti nyāyapradarśanārthamanye ||",
  "SA15n1243:92": "kṛtaṃ prasaṅgena |",
  "SA15n1243:93": "prakṛtaṃ prastumaḥ ||",
  "SA15n1243:94": "iha ca sādhanādayo'ṣṭau padārthāḥ abhidheyatayā uktāḥ |",
  "SA15n1243:95": "parasaṃvittyātmasaṃvittyoratra prayojanatvena saṃbandhaśca sāmarthyagamya eva |",
  "SA15n1243:96": "sa ca kāryakāraṇalakṣaṇaḥ |",
  "SA15n1243:97": "kāraṇaṃ vacanarūpāpannaprakaraṇameva |",
  "SA15n1243:98": "kāryaṃ tu prakaraṇārthaparijñānam |",
  "SA15n1243:99": "tathāhīdamasya kāryamiti saṃbandhalakṣaṇā ṣaṣṭhī |",
  "SA15n1243:100": "āha-yadyevaṃ parasaṃvittyātmasaṃvittyoḥ prakaraṇārthaparijñānena vyavahitatvādaprayojanatvamiti | na |",
  "SA15n1243:102": "vyavahitasyaiva vivakṣitatvāt |",
  "SA15n1243:103": "kimarthaṃ vyavahitameva vivakṣitamiti |",
  "SA15n1243:104": "ucyate |",
  "SA15n1243:105": "uttarottaraprayojanānāṃ prādhānyakhyāpanārtham |",
  "SA15n1243:106": "tathā cehānuttaraprayojanaṃ paramagatiprāptireva |",
  "SA15n1243:107": "tathā coktam |",
  "SA15n1243:108": "samyaṅnyāyaparijñānāddheyopādeyavedinaḥ |",
  "SA15n1243:109": "upādeyamupādāya gacchanti paramāṃ gatim ||",
  "SA15n1243:110": "āha-yadyevamihānuttaramevedaṃ kasmānnopanyastamiti |",
  "SA15n1243:111": "ucyate |",
  "SA15n1243:112": "avyutpannaṃ vineyagaṇamadhikṛtya tatprathamatayaiva tasyāprayojakatvāt ||",
  "SA15n1243:113": "aparastvāha |",
  "SA15n1243:114": "idamiha śrotaṇāṃ prayojanamuktaṃ kartustarhi kiṃ prayojanamiti vācyam |",
  "SA15n1243:115": "ucyate |",
  "SA15n1243:116": "tasyāpyanantaraparabhedabhinnamidameva |",
  "SA15n1243:117": "anantaraṃ tāvatsattvānugrahaḥ |",
  "SA15n1243:118": "paraṃparaṃ tu paramagatiprāptireva |",
  "SA15n1243:119": "tathā coktam |",
  "SA15n1243:120": "samyaṅnyāyopadeśena yaḥ sattvānāmanugraham |",
  "SA15n1243:121": "karoti nyāyabāhyānāṃ sa prāpnotyacirācchivam ||",
  "SA15n1243:122": "alaṃ vistareṇa ||",
  "SA15n1243:123": "iti śāstrasaṃgrahaḥ |",
  "SA15n1243:124": "itiśabdaḥ parisamāptivācakaḥ |",
  "SA15n1243:125": "etāvāneva |",
  "SA15n1243:126": "śiṣyate'nena tattvamiti śāstramadhikṛtameva; arya(rthya)",
  "SA15n1243:127": "ta ityarthaḥ |",
  "SA15n1243:128": "śāstrasyārthaḥ śāstrārthaḥ |",
  "SA15n1243:129": "tasya sagrahaḥ śāstrārthasaṃgrahaḥ |",
  "SA15n1243:130": "saṃgrahaṇaṃ saṃgrahaḥ |",
  "SA15n1243:131": "etāvānevādhikṛtaśāstrārthasaṃkṣepa ityarthaḥ |",
  "SA15n1243:132": "śāstrato cāsyālpagranthasyāpi viśvavyāpakanyāyānuśāsanāditi vṛddhavādaḥ ||",
  "SA15n1243:133": "tatra yathoddeśastathā nirdeśa iti kṛtvā sādhanasvarūpāvadhāraṇāyāha ||",
  "SA15n1243:134": "tatra pakṣādivacanāni sādhanam |",
  "SA15n1243:135": "tatraśabdo nirdhāraṇārthaḥ |",
  "SA15n1243:136": "tatra teṣu sādhanādiṣu sādhanaṃ tāvannirdhāryate iti |",
  "SA15n1243:137": "nirdhāraṇaṃ ca jātiguṇakriyānimittamiti |",
  "SA15n1243:138": "atra guṇanimittaṃ sādhanatvena guṇena nirdhāryate iti |",
  "SA15n1243:139": "gomaṇḍalādiva gauḥ kṣīrasaṃpannatvena guṇena ||",
  "SA15n1243:140": "pacyate iti pakṣaḥ |",
  "SA15n1243:141": "paca vyaktīkaraṇe |",
  "SA15n1243:142": "pacyate vyaktīkriyate yo'rthaḥ sa pakṣaḥ |",
  "SA15n1243:143": "sādhya ityarthaḥ |",
  "SA15n1243:144": "sa ca dharmaviśiṣṭo dharmī |",
  "SA15n1243:145": "pakṣa ādiryeṣāṃ te pakṣādayaḥ |",
  "SA15n1243:146": "ayaṃ bahubrīhiḥ samāsaḥ |",
  "SA15n1243:147": "ayaṃ ca tadguṇasaṃvijñānaśca bhavati |",
  "SA15n1243:148": "tatra tadguṇasaṃvijñāno yathā lambakarṇa ityādi |",
  "SA15n1243:149": "lambau karṇau yasyāsau lambakarṇaḥ |",
  "SA15n1243:150": "lambakarṇatvaṃ ca tasyaiva guṇa ityarthaḥ |",
  "SA15n1243:151": "atadguṇasaṃvijñāno yathā parvatādikaṃ kṣetramityādi |",
  "SA15n1243:152": "parvata ādiryasya tatparvatādikaṃ kṣetram |",
  "SA15n1243:153": "na parvataḥ kṣetraguṇaḥ |",
  "SA15n1243:154": "kiṃ tarhi |",
  "SA15n1243:155": "upalakṣaṇamātramiti bhāvanā |",
  "SA15n1243:156": "ayamiha tadguṇasaṃvijñāno bahuvrīhirveditavyaḥ |",
  "SA15n1243:157": "yathā parvatādikaṃ kṣetraṃ nadyādikaṃ vanamiti |",
  "SA15n1243:158": "na punaryathā lambakarṇaḥ brāhmaṇādayo varṇā iti |",
  "SA15n1243:159": "pakṣādivacanāni sādhanamityādiśabda upalakṣaṇārthaḥ |",
  "SA15n1243:160": "asya cāyamarthaḥ |",
  "SA15n1243:161": "ādīyate'smādityādiḥ yathā parvatādikaṃ kṣetramityādau |",
  "SA15n1243:162": "na punarādīyate ityādiḥ yathā brāhmaṇādayo varṇā ityadāviti |",
  "SA15n1243:163": "tataḥ susthitamidaṃ pakṣaḥ ādiryeṣāṃ te pakṣādayaḥ ||",
  "SA15n1243:164": "te ca pakṣopalakṣitā hetudṛṣṭāntāḥ |",
  "SA15n1243:165": "teṣāṃ vacanānyuktayaḥ ||",
  "SA15n1243:166": "kiṃ sādhanamiti |",
  "SA15n1243:167": "iha ca yadā sādhyate'neneti sādhanaṃ karaṇābhidhānārthaḥ sādhanaśabdastadā pakṣopalakṣitāni hetutvādivacanāni sādhanam |",
  "SA15n1243:168": "yatastaiḥ karaṇabhūtairvivakṣito'rthaḥ parasaṃtāne pratipādyate |",
  "SA15n1243:169": "yadā punarbhāvasādhanaḥ siddhiḥ sādhanamiti tadā pakṣādivacanajanyaṃ pratipādyagataṃ jñānameva sādhanam |",
  "SA15n1243:170": "tatphalatvātpakṣādivacanānām |",
  "SA15n1243:171": "kārye kāraṇopacārāt |",
  "SA15n1243:172": "yathedaṃ me śarīraṃ paurāṇāṃ karmeti |",
  "SA15n1243:173": "yadā tu kartṛsādhanaḥ sādhayatīti sādhanaṃ tadā pakṣādivacanānyeva kartṛtvena vivakṣyante pratipādyasaṃtāne jñānotpādakatvāt iti |",
  "SA15n1243:174": "tadevaṃ pakṣādivacanāni sādhanam |",
  "SA15n1243:175": "tadyathā vṛkṣā vanaṃ hastyādayaḥ senā |",
  "SA15n1243:176": "āha |",
  "SA15n1243:177": "ekavacananirdeśaḥ kimarthamucyate |",
  "SA15n1243:178": "samuditānāmeva pakṣādivacanānāṃ sādhanatvakhyāpanārtham |",
  "SA15n1243:179": "uktaṃ ca diṅnāgācāryeṇa sādhanamiti caikavacananirdeśaḥ samastasādhanatvakhyāpanārthaḥ |",
  "SA15n1243:180": "ityalaṃ vistareṇa ||",
  "SA15n1243:181": "evaṃ tāvatsāmānyena sādhanamuktam |",
  "SA15n1243:182": "idaṃ ca na jñāyate kiṃ kārakamuta vyañjakam |",
  "SA15n1243:183": "sādhanasya dvaividhyadarśanāt |",
  "SA15n1243:184": "tatra kārakaṃ vījādyaṅkurādeḥ |",
  "SA15n1243:185": "vyañjakaṃ pradīpādi tamasi ghaṭādīnām |",
  "SA15n1243:186": "ato vyañjakatvapratipādanāyāha |",
  "SA15n1243:187": "pakṣahetudṛṣṭāntavacanairhi prāśnikānāmapratīto'rthaḥ pratipādyate iti ||",
  "SA15n1243:188": "asya gamanikā |",
  "SA15n1243:189": "pacyate iti pakṣaḥ |",
  "SA15n1243:190": "hinotīti hetuḥ |",
  "SA15n1243:191": "hi gatau |",
  "SA15n1243:192": "sarve gatyarthāḥ jñānārthāḥ |",
  "SA15n1243:193": "tathā dṛṣṭamarthamantaṃ nayatīti dṛṣṭāntaḥ |",
  "SA15n1243:194": "sa ca dvidhā sādharmyevaidharmyabhedāt |",
  "SA15n1243:195": "tataścaivaṃ samāsaḥ |",
  "SA15n1243:196": "dṛṣṭāntaśca dṛṣṭāntaśca dṛṣṭāntau |",
  "SA15n1243:197": "hetuśca dṛṣṭāntau ca hetudṛṣṭāntāḥ |",
  "SA15n1243:198": "pakṣasya hetudṛṣṭāntāḥ pakṣahetudṛṣṭāntāḥ |",
  "SA15n1243:199": "teṣāṃ vacanāni pakṣahetudṛṣṭāntavacanāni |",
  "SA15n1243:200": "taiḥ pakṣahetudṛṣṭāntavacanaiḥ |",
  "SA15n1243:201": "hiśabdo yasmādarthe |",
  "SA15n1243:202": "praśneniyuktāḥ prāśnikā vidvāṃsaḥ |",
  "SA15n1243:203": "svasamayaparasamayavedinaḥ | uktaṃ ca-",
  "SA15n1243:204": "svasamayaparasamayajñāḥ kulajāḥ pakṣadvayasthitāḥ kṣamiṇaḥ |",
  "SA15n1243:205": "vādapatheṣvabhiyuktāstulāsamāḥ prāśnikāḥ proktāḥ ||",
  "SA15n1243:206": "teṣāṃ prāśnikānāmapratīto'navagato'navabuddho'rthaḥ pratipādyate |",
  "SA15n1243:207": "āha |",
  "SA15n1243:208": "ye yathoktāḥ prāśnikāḥ kathaṃ teṣāṃ kaścidapratīto'rtha iti |",
  "SA15n1243:209": "ucyate |",
  "SA15n1243:210": "na tatparijñānamaṅgīkṛtyāpratītaḥ |",
  "SA15n1243:211": "kiṃtu vādiprativādipakṣaparigrahasamarthanāsahastadantargata ityato'pratīto'rthaḥ pratipādyate |",
  "SA15n1243:212": "nanu cātra cāturthyā kriyayā ceti vaktavyalakṣaṇayā bhavitavyaṃ tatkimartha ṣaṣṭhyatrocyate |",
  "SA15n1243:213": "kārakāṇāmavivakṣā śeṣa iti śeṣalakṣaṇā ṣaṣṭhī |",
  "SA15n1243:214": "keṣāṃ pratipādyate |",
  "SA15n1243:215": "sāmarthyādyeṣāmapratītaḥ anyeṣāmaśrutatvātteṣāmeva pratipādyate |",
  "SA15n1243:216": "itiśabdastasmādarthe |",
  "SA15n1243:217": "yasmādevaṃ tasmādvyañjakamidaṃ sādhanamapratītārthapratipādakatvāt pradīpavat |",
  "SA15n1243:218": "vyatireke bījādi ||",
  "SA15n1243:219": "tatra pakṣādivacanāni sādhanam ityuiktam ||",
  "SA15n1243:220": "adhunā yathoddeśaṃ nirdeśa itinyāyamāśritya pakṣalakṣaṇapratipādanāyāha |",
  "SA15n1243:221": "tatra pakṣaḥ prasiddho dharmī |",
  "SA15n1243:222": "asya gamanikā |",
  "SA15n1243:223": "tatraśabdo nirdhāraṇārthaḥ |",
  "SA15n1243:224": "nirdhāraṇaṃ ca prasiddhadharmitvādiguṇato'vaseyamiti |",
  "SA15n1243:225": "pakṣa iti lakṣyanirdeśaḥ |",
  "SA15n1243:226": "dharmīti |",
  "SA15n1243:227": "dharmāḥ kṛtakatvādayaste'sya vidyante iti dharmī śabdādiḥ |",
  "SA15n1243:228": "kathaṃ prasiddha ityata āha |",
  "SA15n1243:229": "prasiddhaviśeṣaṇaviśiṣṭatayā svayaṃ sādhyatvenepsitaḥ |",
  "SA15n1243:230": "tatra prasiddhaṃ vādiprativādibhyāṃ pramāṇabalena pratipannam |",
  "SA15n1243:231": "viśiṣyate'neneti viśeṣaṇam |",
  "SA15n1243:232": "tena viśiṣṭaḥ prasiddhaviśeṣaṇaviśiṣṭaḥ |",
  "SA15n1243:233": "tadbhāvaḥ prasiddhaviśeṣaṇaviśiṣṭatatā |",
  "SA15n1243:234": "tayā prasiddhaviśeṣaṇaviśiṣṭatayā hetubhūtayā prasiddhaḥ |",
  "SA15n1243:235": "atrāha |",
  "SA15n1243:236": "iha dharmiṇastāvatprasiddhatā yuktā viśeṣaṇasya tvanityatvāderna yujyate |",
  "SA15n1243:237": "sādhyatvāt |",
  "SA15n1243:238": "anyathā vivādābhāvena sādhanaprayogānupapatteḥ |",
  "SA15n1243:239": "naitadevam |",
  "SA15n1243:240": "samyagarthānavabodhāt |",
  "SA15n1243:241": "iha prasiddhatā viśeṣaṇasya na tasminneva dharmiṇi samāśrīyate kiṃtu dharmyantare ghaṭādau |",
  "SA15n1243:242": "tataśca yathoktadoṣānupapattiḥ |",
  "SA15n1243:243": "tathā svayamityanenābhyupagamasiddhāntaparigrahaḥ ||",
  "SA15n1243:244": "sādhyatvenepsita iti |",
  "SA15n1243:245": "sādhanīyaḥ sādhayitavyaḥ sādhanamarhatīti vā sādhyaḥ |",
  "SA15n1243:246": "tasya bhāvaḥ sādhyatvama |",
  "SA15n1243:247": "tena sādhyatvena |",
  "SA15n1243:248": "īpsitaḥ abhimataḥ iṣṭa icchāyā vyāpta ityarthaḥ |",
  "SA15n1243:249": "iha ca viśeṣaṇasya vyavacchedakatvātprasiddho dharmītyanenāprasiddhaviśeṣaṇasya pakṣābhāsasya vyavacchedo draṣṭavyaḥ |",
  "SA15n1243:250": "prasiddhaviśepaṇaviśiṣṭayetyanena tvaprasiddhaviśeṣaṇasya ubhayena cāprasiddhobhayasya svayamityanena cābhyupagamasiddhāntaparigraheṇa sarvatantrapratitantrādhikaraṇasiddhāntānāṃ vyavacchedo draṣṭavyaḥ |",
  "SA15n1243:251": "iha tu śastranirapekṣavādinorlokaprasiddhayordharmadharmiṇoḥ parigrahavacanamabhyupagamasiddhāntastaṃ svayamityanenāha |",
  "SA15n1243:252": "tataścayadapi svayamiti vādinā yastadā sādhanamāha |",
  "SA15n1243:253": "etena yadyapi kvacicchāstre sthtiaḥ sādhanamāha tacchāstrakāreṇa tasmindharmiṇyanekadharmābhyupagame'pi yastadā'nena vādinā dharmaḥ sādhayitumiṣṭaḥ sa eva sādhyo netara ityuktaṃ bhavatīti yaduktaṃ vādimukhyena tadapi saṃgatameva |",
  "SA15n1243:254": "sādhyatveneti sādhyatvenaiva na sādhanatvenāpi |",
  "SA15n1243:255": "anena ca sādhyahetudṛṣṭāntābhāsānāṃ pakṣatvavyudāsaḥ |",
  "SA15n1243:256": "īpsita ityanena ca noktamātrasyaivetyuktaṃ bhavati |",
  "SA15n1243:257": "icchayā'pi vyāptaḥ pakṣaḥ |",
  "SA15n1243:258": "ityetacca parārthāścakṣurādaya ityatra darśayiṣyāmaḥ |",
  "SA15n1243:259": "ityanena dharmaviśiṣṭo dharmī pakṣa ityāveditaṃ bhavati |",
  "SA15n1243:260": "tataśca na dharmamātraṃ na dharmī kevalaḥ na svatantramubhayaṃ na ca tayoḥ saṃbandhaḥ kiṃtu dharmadharmiṇorviśeṣaṇaviśeṣyabhāva iti bhāvārthaḥ ||",
  "SA15n1243:261": "iha coktalakṣaṇayoge satyapyaśrāvaṇaḥ śabda ityevamādīnāmapi pratyakṣāviruddhānāṃ pakṣatvaprāptyātivyāptirnāma lakṣaṇadoṣaḥ prāpnotītyastannivṛttyarthamāha |",
  "SA15n1243:262": "pratyakṣādyaviruddha iti vākyaśeṣaḥ |",
  "SA15n1243:263": "pratyakṣādibhiraviruddhaḥ |",
  "SA15n1243:264": "ādiśabdādanuktānumānādiparigrahaḥ |",
  "SA15n1243:265": "ityayaṃ vākyaśeṣo vākyādhyāhāro draṣṭavya iti |",
  "SA15n1243:266": "udāharaṇopadarśanāyāha tadyathā |",
  "SA15n1243:267": "anityaḥ śabdo nityo veti |",
  "SA15n1243:268": "tadyathetyudāharaṇopanyāsārtham |",
  "SA15n1243:269": "tatra bauddhāderanityaḥ śabdo vaiyākaraṇādernitya iti |",
  "SA15n1243:270": "ukta sodāharaṇaḥ pakṣaḥ |",
  "SA15n1243:271": "sāṃprataṃ hetumabhidhitsurāha hetustrirūpaḥ |",
  "SA15n1243:272": "tatra hinoti gamayati jijñāsitadharmaviśiṣṭānarthāniti hetuḥ |",
  "SA15n1243:273": "sa ca trirūpaḥ |",
  "SA15n1243:274": "trīṇi rūpāṇi yasyāsau trirūpaḥ trisvabhāva ityarthaḥ |",
  "SA15n1243:275": "ekasya vastuno nānātvamapaśyan pṛcchaka āha kiṃ punastrirūpyam |",
  "SA15n1243:276": "kimiti paripraśne |",
  "SA15n1243:277": "punariti vitarke |",
  "SA15n1243:278": "trirūpasya bhāvastrairūpyam |",
  "SA15n1243:279": "evaṃ pṛcchakena pṛṣṭaḥ sannāhācāryaḥ pakṣadharmatvaṃ sapakṣe sattvaṃ vipakṣe cāsattvameva |",
  "SA15n1243:280": "asya gamanikā |",
  "SA15n1243:281": "uktalakṣaṇaḥ pakṣatasya dharmaḥ pakṣadharmastadbhāvaḥ pakṣadharmatvam |",
  "SA15n1243:282": "pakṣaśabdena cātra kevalo dharmyeva'bhidhīyate |",
  "SA15n1243:283": "avayave samudāyopacārāt |",
  "SA15n1243:284": "idamekaṃ rūpam |",
  "SA15n1243:285": "tathā sapakṣe sattvam |",
  "SA15n1243:286": "sapakṣo vakṣyamāṇalakṣaṇaḥ |",
  "SA15n1243:287": "tasminsattvamastitvaṃ sāmānyena bhāva ityarthaḥ |",
  "SA15n1243:288": "idaṃ dvitīyaṃ rūpam |",
  "SA15n1243:289": "tathā vipakṣe cāsattvamiti tṛtīyaṃ rūpam |",
  "SA15n1243:290": "vipakṣo vakṣyamāṇalakṣaṇastasminpunarasattvamevāvidyamānataiva |",
  "SA15n1243:291": "caśabdaḥ punaḥśabdārthaḥ |",
  "SA15n1243:292": "sa ca viśeṣārtha iti darśitameva |",
  "SA15n1243:293": "āha ihaivāvadhāraṇe'bhidhānaṃ kimartham |",
  "SA15n1243:294": "ucyate |",
  "SA15n1243:295": "atraivaikāntāsattvapratipādanārtham |",
  "SA15n1243:296": "sapakṣe tvekadeśe'pi sattvamaduṣṭameveti |",
  "SA15n1243:297": "tathā ca satyekāntato vipakṣavyāvṛttāḥ sapakṣaikadeśavyāpino'pi prayatnānantarīyakatvādayaḥ samyagghetava evetyāveditaṃ bhavati ||",
  "SA15n1243:298": "sapakṣe sattvamityādi yaduktaṃ tatra sapakṣavipakṣayoḥ svarūpamajānāno vineyaḥ pṛcchati |",
  "SA15n1243:299": "kaḥ punaḥ sapakṣaḥ ko vā vipakṣa iti |",
  "SA15n1243:300": "ayaṃ tu praśno nigadasiddha eva |",
  "SA15n1243:301": "nirvacanaṃ tvidaṃ sādhyadharmetyādi |",
  "SA15n1243:302": "asya gamanikā |",
  "SA15n1243:303": "ihopacāravṛttyā dharme sādhyatvamadhikṛtyocyate |",
  "SA15n1243:304": "sādhyaścāsau dharmaśca sādhyadharmaḥ |",
  "SA15n1243:305": "anityatvādiḥ |",
  "SA15n1243:306": "samānaḥ sadṛśastasya bhāvaḥ sāmānyaṃ tulyatā |",
  "SA15n1243:307": "sādhyadharmasya sādhyadharmeṇa vā sāmānyaṃ sādhyadharmasāmānyam |",
  "SA15n1243:308": "tena samāno'rthaḥ sapakṣa iti |",
  "SA15n1243:309": "samaṃ tulyaṃ mānamasyeti samānaḥ |",
  "SA15n1243:310": "tulyamānaparicchedya iti bhāvanā |",
  "SA15n1243:311": "artho ghaṭādiḥ |",
  "SA15n1243:312": "na tu vacanamātram |",
  "SA15n1243:313": "samānaḥ pakṣaṃ sapakṣa iti |",
  "SA15n1243:314": "athavā upacāravṛttyā dharmiṇi sādhyatvamadhikriyate |",
  "SA15n1243:315": "tataśca | sādhyasya dharmaḥ sādhyadharmaḥ |",
  "SA15n1243:316": "śeṣaṃ pūrvavat |",
  "SA15n1243:317": "anupacaritaṃ tu sādhyam |",
  "SA15n1243:318": "dharmaviśiṣṭo dharmīti bhāvārthaḥ ||",
  "SA15n1243:319": "sāṃprataṃ sapakṣasyaiva udāharaṇamupadarśayannāha |",
  "SA15n1243:320": "tadyathā anitye śabde sādhye ityādi |",
  "SA15n1243:321": "tadyathetyudāharaṇopanyāsārthaḥ |",
  "SA15n1243:322": "anitye śabde sādhye kim ? |",
  "SA15n1243:323": "ghaṭādiranityaḥ padārthasaṃghātaḥ sapakṣaḥ |",
  "SA15n1243:324": "sādhyānityātvasamānatvāt ||",
  "SA15n1243:325": "adhunā vipalakṣaṇapratipādanāyāha |",
  "SA15n1243:326": "vipakṣo yatra sādhyaṃ nāsti |",
  "SA15n1243:327": "visadṛśaḥ pakṣo vipakṣaḥ |",
  "SA15n1243:328": "sa kīdṛgiti svarūpato darśayati |",
  "SA15n1243:329": "yatra yasminnarthe |",
  "SA15n1243:330": "sādhanīyaṃ sādhyam |",
  "SA15n1243:331": "nāsti na vidyate |",
  "SA15n1243:332": "iha ca sādhyapratibandhatvāt sādhanasya tadapi nāstīti gamyate |",
  "SA15n1243:333": "udāharaṇaṃ darśayati |",
  "SA15n1243:334": "yathā yannityamityādi |",
  "SA15n1243:335": "tatra yannityamiti kimuktaṃ bhavati ? |",
  "SA15n1243:336": "yadanityaṃ na bhavati tadakṛtakaṃ dṛṣṭamiti |",
  "SA15n1243:337": "tatkṛtakamapi na dṛṣṭam yathākāśamiti |",
  "SA15n1243:338": "tatra hi sādhyabhāvāt sādhanābhāvaḥ |",
  "SA15n1243:339": "sāṃprataṃ vicitratvādavadhāraṇavidheḥ vipakṣadharmatvādiṣu tamupadarśayannāha |",
  "SA15n1243:340": "tatra kṛtakatvamityādi |",
  "SA15n1243:341": "tatreti pūrvavat |",
  "SA15n1243:342": "kṛtakatvaṃ prayatnānantarīyakatvaṃ vā anityādau heturiti yogaḥ |",
  "SA15n1243:343": "tatra kriyate iti kṛtakaḥ |",
  "SA15n1243:344": "apekṣitaparavyāpāro hi bhāvaḥ svabhāvaniṣpattau kṛtaka iti |",
  "SA15n1243:345": "tadbhāvaḥ kṛtakatvam |",
  "SA15n1243:346": "prayatnāntarīyakatvaṃ vā iti |",
  "SA15n1243:347": "prayatnaścetanāvato vyāpāraḥ |",
  "SA15n1243:348": "tasya prayatnānantaraṃ tatra bhāvo jāta iti vā prayatnānantarīyaḥ |",
  "SA15n1243:349": "sa eva prayatnānantarīyakaḥ |",
  "SA15n1243:350": "tadbhāvaḥ prayatnānantarīyakatvam |",
  "SA15n1243:351": "vāśabdaḥ caśabdārthaḥ |",
  "SA15n1243:352": "sa ca samuccaye |",
  "SA15n1243:353": "dvitīyahetvabhidhānaṃ vipakṣavyāvṛttaḥ |",
  "SA15n1243:354": "sapakṣaikadeśavṛttirapi samyaggheturyathā |",
  "SA15n1243:355": "yameveti darśanārthatvādaduṣṭamiti |",
  "SA15n1243:356": "ayaṃ ca hetuḥ kiṃ pakṣadharma eva na tu pakṣasyaiva dharmaḥ |",
  "SA15n1243:357": "ayogavyavacchedamātraphalatvādavadhāraṇasya |",
  "SA15n1243:358": "yathā caitro dhanurdhara eva |",
  "SA15n1243:359": "anena cāsiddhānāṃ caturṇāmasādhāraṇasya ca vyāvṛttiḥ |",
  "SA15n1243:360": "tathā saphala evāstvanyayogavyavacchedaḥ yathā pārtha eva dhanurdharaḥ |",
  "SA15n1243:361": "anena tu sādhāraṇādīnāṃ navānāmapi hetvābhāsānāṃ vyāvṛttiḥ |",
  "SA15n1243:362": "āha |",
  "SA15n1243:363": "yadi sapakṣa evāsti tataśca tadvyatirekeṇānyatra pakṣe'pyabhāvāt dharmatvānupapattiḥ |",
  "SA15n1243:364": "na anavadhṛtāvadhāraṇāt |",
  "SA15n1243:365": "pakṣadharmatvasyāvadhāritvāt |",
  "SA15n1243:366": "āha |",
  "SA15n1243:367": "yadyevaṃ vipakṣe nāsti eveti tṛtīyamavadhāraṇaṃ kimartham ? |",
  "SA15n1243:368": "ucyate |",
  "SA15n1243:369": "prayogopadarśanārtham |",
  "SA15n1243:370": "uktaṃ ca |",
  "SA15n1243:371": "anvayavyatirekayorekamapi rūpamuktaṃ kathaṃ nu nāma dvitīyasyākṣepakaṃ syāditi |",
  "SA15n1243:372": "prabhūtamatra vaktavyaṃ tattu nocyate |",
  "SA15n1243:373": "granthavistarabhayāt |",
  "SA15n1243:374": "gamanikāmātnametat |",
  "SA15n1243:375": "anityādau heturityatrādigrahaṇāt duḥkhādiparigrahaḥ |",
  "SA15n1243:376": "ityukto hetuḥ ||",
  "SA15n1243:377": "sāṃprataṃ dṛṣṭāntamabhidhitsurāha |",
  "SA15n1243:378": "dṛṣṭānta ityādi |",
  "SA15n1243:379": "dṛṣṭaṃ tatrārthaṃ antaṃ nayatīti dṛṣṭāntaḥ |",
  "SA15n1243:380": "pramāṇopalabdhameva vipratipattau saṃvedananiṣṭhāṃ nayatītyarthaḥ |",
  "SA15n1243:381": "sa ca dvividhaḥ |",
  "SA15n1243:382": "dve vidhe yasya sa dvividhastadeva dvaividhyam |",
  "SA15n1243:383": "darśayati sādharmyeṇa vaidharmyeṇa ca |",
  "SA15n1243:384": "samāno dharmo yasyāsau sadharmā sadharmaṇo bhāvaḥ sādharmyaṃ tena |",
  "SA15n1243:385": "visadṛśo dharmo yasyāsau vidharmā vidharmaṇo bhāvaḥ vaidharmyaṃ tena |",
  "SA15n1243:386": "caśabdaḥ samuccaye |",
  "SA15n1243:387": "tatra sādharmyeṇa tāvaditi |",
  "SA15n1243:388": "tāvacchabdaḥ kramārthaḥ |",
  "SA15n1243:389": "yatreti |",
  "SA15n1243:390": "abhidheyahetoruktalakṣaṇasya sapakṣa evāstitvaṃ khyāpyate |",
  "SA15n1243:391": "sapakṣa uktalakṣaṇastasmiṃścāstitvaṃ vidyamānatvaṃ khyāpyate pratipādyate vacanena |",
  "SA15n1243:392": "taccedam |",
  "SA15n1243:393": "yatkṛtakaṃ tadanityaṃ yathā ghaṭādiḥ iti sugamam |",
  "SA15n1243:394": "anena sādhanadṛṣṭāntābhāsaḥ |",
  "SA15n1243:395": "vaidharmyeṇāpi |",
  "SA15n1243:396": "yatra sādhyābhāve hetorabhāva eva kathyate |",
  "SA15n1243:397": "yatretyabhidheye |",
  "SA15n1243:398": "sādhyaṃ anityatvādi tasyābhāve hetoḥ kṛtakatvādeḥ |",
  "SA15n1243:399": "kim ? |",
  "SA15n1243:400": "abhāva eva kathyate pratipādyate vacanena |",
  "SA15n1243:401": "taccedamudāharaṇaṃ darśayati |",
  "SA15n1243:402": "yannityaṃ tadakṛtakaṃ dṛṣṭaṃ yathākāśamiti sugamam |",
  "SA15n1243:403": "āha |",
  "SA15n1243:404": "na saugatānāṃ nityaṃ nāma kiṃcidasti |",
  "SA15n1243:405": "tadabhāvāt kathaṃ vaidharmyadṛṣṭānta ityucyate ? |",
  "SA15n1243:406": "nityaśabdenātranityatvasyābhāva ucyate |",
  "SA15n1243:407": "atreti prayoge dṛṣṭāntavākye vā |",
  "SA15n1243:408": "kiṃ nityaśabdena anityasvasyābhāva ucyate ? |",
  "SA15n1243:409": "anityo na bhavatīti nityaḥ |",
  "SA15n1243:410": "akṛtakaśabdenāpi kṛtakatvasyābhāvaḥ ucyate |",
  "SA15n1243:411": "iti ca vartate |",
  "SA15n1243:412": "kṛtakau na bhavatītyakṛtakaḥ |",
  "SA15n1243:413": "na tu vastu sannityamakṛtakaṃ vāsti |",
  "SA15n1243:414": "atraivodāharaṇamāha |",
  "SA15n1243:415": "yathā bhāvābhāvo'bhāvaḥ |",
  "SA15n1243:416": "yathetyaupamye |",
  "SA15n1243:417": "bhāvaḥ sattā tasyābhāvo bhāvābhāvaḥ |",
  "SA15n1243:418": "asāvabhāva ucyate |",
  "SA15n1243:419": "na tu bhāvādanyo'bhāvo nāma vastusvarūpo'sti evaṃ nityaśabdenātretyādi dārṣṭāntike'pi bhāvitameva ||",
  "SA15n1243:420": "uktāḥ pakṣādayaḥ ||",
  "SA15n1243:421": "saha pakṣeṇa viṣayabhūtena hetudṛṣṭāntā ityarthaḥ |",
  "SA15n1243:422": "eṣāṃ vacanāni |",
  "SA15n1243:423": "eṣāmiti pakṣopalakṣitānāṃ hetudṛṣṭāntānām |",
  "SA15n1243:424": "vacanāni ye vācakāḥ śabdāḥ |",
  "SA15n1243:425": "kim ? |",
  "SA15n1243:426": "parapratyāyanakāle prāsnikapratyāyanakāle sādhanam |",
  "SA15n1243:427": "yathā prayogato darśayati |",
  "SA15n1243:428": "yathā anityaḥ śabdaḥ iti pakṣavacanam |",
  "SA15n1243:429": "kṛtakatvāditi pakṣadharmavacanam |",
  "SA15n1243:430": "yat kṛtakaṃ tadanityaṃ dṛṣṭaṃ yathā ghaṭādiriti sapakṣānugamavacanam |",
  "SA15n1243:431": "yannityaṃ tadakṛtakaṃ dṛṣṭaṃ yathākāśamiti vyatirekavacanam |",
  "SA15n1243:432": "iti nigadasiddham |",
  "SA15n1243:433": "yāvat etānyeva trayo'vayavā ityucyante |",
  "SA15n1243:434": "etānyeva pakṣahetudṛṣṭāntānāṃ vacanāni |",
  "SA15n1243:435": "traya iti saṃkhyā |",
  "SA15n1243:436": "avayavā ityucyante |",
  "SA15n1243:437": "pūrvācāryāṇāṃ saṃjñāntarametat |",
  "SA15n1243:438": "yathoktaṃ sādhanamavayavāḥ ||",
  "SA15n1243:439": "uktaṃ sādhanam |",
  "SA15n1243:440": "adhunā tadābhāsa ucyate |",
  "SA15n1243:441": "tatrāpi pakṣādivacanāni sādhanamiti pakṣasyopalakṣaṇatvātprathamaṃ pakṣa uktaḥ |",
  "SA15n1243:442": "ihāpi pakṣābhāsa evocyate sādhayitumityadi |",
  "SA15n1243:443": "sādhayitumiṣṭo'pi pakṣādiviruddhaḥ pakṣābhāsaḥ |",
  "SA15n1243:444": "sisādhayiṣayā vāñchitaḥ apiśabdātprasiddho dharmītyādi tadanyalakṣaṇayukto'pi |",
  "SA15n1243:445": "kim ? |",
  "SA15n1243:446": "pratyakṣādiviruddhaḥ |",
  "SA15n1243:447": "virudhyate sa viruddhaḥ |",
  "SA15n1243:448": "pratyakṣādayo vakṣyamāṇalakṣaṇāstairviruddho nirākṛtaḥ pratyakṣādiviruddhaḥ |",
  "SA15n1243:449": "kim ? |",
  "SA15n1243:450": "pakṣābhāsaḥ |",
  "SA15n1243:451": "tasyātroktalakṣaṇaḥ pakṣaḥ ābhāsanamābhāsaḥ ākāramātram |",
  "SA15n1243:452": "pakṣasyevābhāso yasyāsau pakṣābhāsaḥ pakṣākāramātram |",
  "SA15n1243:453": "na tu samyak pakṣa ityarthaḥ |",
  "SA15n1243:454": "tadyathetyudāharaṇopanyāsārthaḥ |",
  "SA15n1243:455": "pratyakṣaviruddha ityādi |",
  "SA15n1243:456": "pratyakṣaṃ vakṣyamāṇalakṣaṇam |",
  "SA15n1243:457": "iha punaḥ pratyakṣaśabdena tatparicchinno dharmaḥ parigṛhyate śālikuḍavanyāyāt |",
  "SA15n1243:458": "tataśca prasiddharmadharmaśabdalopāt pratyakṣaprasiddhadharmaviruddhaḥ pratyakṣaviruddhaḥ |",
  "SA15n1243:459": "evamanumānaviruddhaḥ āgamalokasvavacanaviruddhāśceti bhāvanīyamiti |",
  "SA15n1243:460": "aprasiddhiviśeṣaṇādiśabdārthamudāharaṇanirupaṇāyāmeva vakṣyāmaḥ |",
  "SA15n1243:461": "sāṃpratamudāharaṇāni darśayati |",
  "SA15n1243:462": "tatra pratyakṣaviruddhaḥ ityuddeśaḥ |",
  "SA15n1243:463": "yathā aśrāvaṇaḥ śabdaḥ ityudāharaṇam |",
  "SA15n1243:464": "atra śabdo dharmī |",
  "SA15n1243:465": "aśrāvaṇatvaṃ sādhyadharmaḥ |",
  "SA15n1243:466": "ayaṃ ca sādhyamānastatraiva dharmiṇi pratyakṣaprasiddhena śrāvaṇatvena virudhyate iti pratyakṣaviruddhaḥ |",
  "SA15n1243:467": "āha |",
  "SA15n1243:468": "śrāvaṇatvaṃ sāmānyalakṣaṇatvātpratyakṣagamyameva na bhavati kathaṃ pratyakṣaprasiddhadharmaviruddhaḥ ? iti |",
  "SA15n1243:469": "atrocyate |",
  "SA15n1243:470": "bhāvapratyayena svarūpamātrābhidhānātsāmānyalakṣaṇatvānupapatteradoṣa iti |",
  "SA15n1243:471": "atra ca bahu vaktavyaṃ tattu nocyate |",
  "SA15n1243:472": "akṣaragamanikāmāphalatvātprayāsasya ||",
  "SA15n1243:473": "anumānaviruddho yathā |",
  "SA15n1243:474": "nityo ghaṭa iti |",
  "SA15n1243:475": "atra ghaṭo dharmī |",
  "SA15n1243:476": "nityatvaṃ sādhyadharmaḥ |",
  "SA15n1243:477": "sa cānumānaprasiddhenānityatvena tatraiva dharmiṇi bādhyate |",
  "SA15n1243:478": "anumānaṃ cedam |",
  "SA15n1243:479": "anityo ghaṭaḥ kāraṇādhīnātmalābhatvāt pradipavat ||",
  "SA15n1243:480": "āgamaviruddho yathā |",
  "SA15n1243:481": "vaiśeṣikasya nityaḥ śabda iti sādhayataḥ |",
  "SA15n1243:482": "vaiśeṣiko'hamityevaṃ pakṣaparigrahaṃ kṛtvā yadā śabdasya nityatvaṃ pratijānite tadāgamavirūddhaḥ |",
  "SA15n1243:483": "yatastasyāgame śabdasyānityatvaṃ prasiddham |",
  "SA15n1243:484": "uktaṃ ca buddhimatpūrvā vākyakṛtirvede tadvacanādāmnāyasya prāmāṇyamityādi ||",
  "SA15n1243:485": "lokaviruddho yathā |",
  "SA15n1243:486": "śuci naraśiraḥkapālaṃ prāṇyaṅgatvāt śaṅkhaśuktivat iti |",
  "SA15n1243:487": "atra naraśiraḥkapālaṃ dharmitvenopādayite |",
  "SA15n1243:488": "śucitvaṃ sādhyadharmaḥ |",
  "SA15n1243:489": "sa ca sādhyamānastatraiva dharmiṇi lokaprasiddhaśucitvena nirākriyata iti |",
  "SA15n1243:490": "āha |",
  "SA15n1243:491": "iha hetudṛṣṭāntopādānaṃ kimarthamucyate ? |",
  "SA15n1243:492": "lokasthiterbalīyastvakhyāpanārtham |",
  "SA15n1243:493": "nānumānenāpi lokaprasiddhirbādhyata ityarthaḥ ||",
  "SA15n1243:494": "svavacanaviruddho yathā |",
  "SA15n1243:495": "mātā me vandhyā iti |",
  "SA15n1243:496": "iha ca mātā sādhyadharmitvenopāttā |",
  "SA15n1243:497": "vandhyeti ca sādhyadharmaḥ |",
  "SA15n1243:498": "sa ca sādhyamānastatraiva dharmiṇi svavacanaprasiddhena mātṛtvena viruddhyate |",
  "SA15n1243:499": "virodhaśca mātṛśabdena prasavadharmiṇī vanitocyate vandhyāśabdena tadviparītā |",
  "SA15n1243:500": "tataśca yadi mātā kathaṃ vandhyā ?",
  "SA15n1243:501": "vandhyā cetkathaṃ māteti ? ||",
  "SA15n1243:502": "tathā aprasiddhaviśeṣaṇo yathā |",
  "SA15n1243:503": "bauddhasya sāṃkhyaṃ prati vināśī śabde iti |",
  "SA15n1243:504": "na prasiddhamaprasiddham |",
  "SA15n1243:505": "viśiṣyate aneneti viśeṣaṇaṃ sādhyadharmalakṣaṇam |",
  "SA15n1243:506": "tataścāprasiddhaṃ viśeṣaṇaṃ yasmin sa tathāvidhaḥ |",
  "SA15n1243:507": "evaṃ śeṣepyakṣaragamanikā kāryeti |",
  "SA15n1243:508": "atra ca śabda iti nirdeśaḥ |",
  "SA15n1243:509": "vināśīti sādhyadharmaḥ |",
  "SA15n1243:510": "ayaṃ ca bauddhasya sāṃkhyaṃ prati aprasiddhiviśeṣaṇaḥ |",
  "SA15n1243:511": "na hi tasya siddhānte kiṃcidvinaśvaramasti |",
  "SA15n1243:512": "yata uktam-tadetatrailokyaṃ vyakterapaiti nityatvapratiṣedhāt |",
  "SA15n1243:513": "apetamapyasti vināśapratiṣedhādityādi [yāgasūtra-3,",
  "SA15n1243:514": "13 vyāsabhāṣya] |",
  "SA15n1243:515": "āha |",
  "SA15n1243:516": "yadyevaṃ na kaścitpakṣābhāso nāmāsti |",
  "SA15n1243:517": "tathāhi-vipratipattau iṣṭārthasiddhye'numānaprayogaḥ |",
  "SA15n1243:518": "vipratipattireva caitaddoṣakartrīti kṛto'numānam |",
  "SA15n1243:519": "atrocyate |",
  "SA15n1243:520": "na vipratipattimātraṃ taddoṣakartṛ yuktiviruddhatvāt |",
  "SA15n1243:521": "tathāhi-upapattibhirdṛṣṭāntasādhane kṛte'numānaprayogaḥ iṣṭārthasiddhaye bhavati |",
  "SA15n1243:522": "nānyathā |",
  "SA15n1243:523": "punaḥ sādhanāpekṣatvāt |",
  "SA15n1243:524": "ato dṛṣṭāntaṃ prasādhya prayogaḥ kartavya iti |",
  "SA15n1243:525": "aprasādhite tu pakṣābhāsaḥ |",
  "SA15n1243:526": "iti kṛta prasaṅgena ||",
  "SA15n1243:527": "tathā aprasiddhaviśeṣyo yathā sāṃkhyasya bauddhaṃ prati cetana ātmeti |",
  "SA15n1243:528": "tatra viśeṣyo dharmītyanarthāntaram |",
  "SA15n1243:529": "iha cātmā dharmī |",
  "SA15n1243:530": "cetanatvaṃ sādhyadharmaḥ |",
  "SA15n1243:531": "iti pakṣaḥ sāṃkhyasya bauddhaṃ prati aprasiddhaviśeṣyaḥ |",
  "SA15n1243:532": "ātmano'prasiddhatvāt |",
  "SA15n1243:533": "sarve dharmā nirātmāna ityabhyupagamāt |",
  "SA15n1243:534": "ākṣepaparihārau pūrvavat ||",
  "SA15n1243:535": "tathā aprasiddhobhayo yathā |",
  "SA15n1243:536": "vaiśeṣikasya bauddhaṃ prati sukhādisamavāyikāraṇamātmā iti |",
  "SA15n1243:537": "ubhayaṃ dharmadharmiṇau |",
  "SA15n1243:538": "tatrātmā dharmī |",
  "SA15n1243:539": "sukhādisamavāyikāraṇatvaṃ sādhyadharmaḥ |",
  "SA15n1243:540": "vaiśeṣikasya hi kāraṇatrayātkāryaṃ bhavati |",
  "SA15n1243:541": "tadyathā-samavāyikāraṇāt asamavāyikāraṇāt nimittakāraṇācca |",
  "SA15n1243:542": "tathāhi-tantavaḥ paṭasya samacāyikāraṇaṃ tantusaṃyogo'samavāyikāraṇaṃ turīvemādayastu nimittakāraṇam |",
  "SA15n1243:543": "itthamātmā sukhaduḥkhecchādīnāṃ samavāyikāraṇam |",
  "SA15n1243:544": "ātmamanaḥsaṃyogo'samavāyikāraṇam |",
  "SA15n1243:545": "srakcandanādayo nimittakāraṇam |",
  "SA15n1243:546": "ityevaṃ vaiśeṣikasya bauddhaṃ prati aprasiddhobhayaḥ |",
  "SA15n1243:547": "na tasyātmā viśeṣyaḥ siddho nāpi samavāyikāraṇaṃ viśeṣaṇam |",
  "SA15n1243:548": "sāmagryā eva janakatvābhyupagamāt |",
  "SA15n1243:549": "ākṣepaparihārau pūrvavat ||",
  "SA15n1243:550": "tathā prasiddhasaṃbandho yathā śrāvaṇaḥ śabda iti |",
  "SA15n1243:551": "prasiddho vādiprativādinoravipratipattyā sthitaḥ saṃbandho dharmadharmilakṣaṇo yasmin sa tathāvidhaḥ |",
  "SA15n1243:552": "iha śabdo dharmī śrāvaṇatvaṃ sādhyadharmaḥ |",
  "SA15n1243:553": "ubhayaṃ caitat vādiprativādinoḥ prasiddham |",
  "SA15n1243:554": "eṣāṃ vacanāni ityādi |",
  "SA15n1243:555": "eṣāmiti navānāmapi paramārśaḥ |",
  "SA15n1243:556": "vacanāni |",
  "SA15n1243:557": "pratijñādoṣā iti saṃbandhaḥ kāraṇamāha |",
  "SA15n1243:558": "dharmasvarūpanirākaraṇamukhena pañcānāmādyānām |",
  "SA15n1243:559": "svaṃ ca tadrūpaṃ ca svarūpamityarthaḥ |",
  "SA15n1243:560": "nirākriyate'neneti nirākarotīti vā nirākaraṇam |",
  "SA15n1243:561": "pratiṣedhanamityarthaḥ |",
  "SA15n1243:562": "dharmasvarūpasya nirākaraṇaṃ tattathā mukhamiva mukhaṃ dvāramiti bhāvaḥ |",
  "SA15n1243:563": "dharmasvarūpanirākaraṇameva mukhaṃ tena dharmasvarūpanirākaraṇamukhena dharmayāthātmyapratiṣedhadvāreṇetyarthaḥ |",
  "SA15n1243:564": "pratiṣidhyate cāśrāvaṇaḥ śabdaḥ |",
  "SA15n1243:565": "ityevamādiṣu pañcasu pratyakṣādiprasiddhaṃ dharmayāthātmyamiti bhāvanā |",
  "SA15n1243:566": "tathā pratipādanāsaṃbhavatastrayāṇām |",
  "SA15n1243:567": "tatra pratipādyate'nena pratipādayatīti vā pratipādanam |",
  "SA15n1243:568": "paramapratyāyanamiti hṛdayam |",
  "SA15n1243:569": "tasyāsaṃbhavaḥ pratipādanāsaṃbhavaḥ tasmāt pratipādanāsaṃbhavataḥ |",
  "SA15n1243:570": "na ca dṛṣṭāntādyapratipattau pratipādanaṃ saṃbhavati |",
  "SA15n1243:571": "tathā sādhanavaiphalyataścaikasya |",
  "SA15n1243:572": "viphalasya bhāvo vaiphalyaṃ sādhanasya vaiphalyaṃ sādhanavaiphalyaṃ tasmātsādhanavaiphalyataḥ |",
  "SA15n1243:573": "ca samuccaye |",
  "SA15n1243:574": "tataśca eṣāṃ vacanāni |",
  "SA15n1243:575": "pratijñādoṣāḥ |",
  "SA15n1243:576": "pratijñāpakṣa ityanarthāntaram |",
  "SA15n1243:577": "doṣābhāsa iti ca tulyam |",
  "SA15n1243:578": "ityabhihitāḥ pakṣābhāsāḥ ||",
  "SA15n1243:579": "sāṃprataṃ hetvābhāsānabhidhitsurāha |",
  "SA15n1243:580": "asiddhānaikāntikaviruddhā hetvābhāsāḥ |",
  "SA15n1243:581": "asiddhaśca anaikāntikaśca viruddhaśca asiddhānaikāntikaviruddhāḥ |",
  "SA15n1243:582": "hetuvadābhāsante iti hetvābhāsāḥ |",
  "SA15n1243:583": "yathoddeśaṃ nirdeśa iti nyāyamaṅgīkṛtyāsiddhapratipipādayiṣayāha |",
  "SA15n1243:584": "tatrāsiddhaścatuḥprakāraḥ |",
  "SA15n1243:585": "tatra eṣu asiddhādiṣu |",
  "SA15n1243:586": "asiddhaḥ sidhyati sa siddhaḥ pratītaḥ na siddhaḥ asiddhaḥ apratītaḥ |",
  "SA15n1243:587": "catuḥprakāraścaturbhedaḥ |",
  "SA15n1243:588": "prakārāndarśayati |",
  "SA15n1243:589": "tadyathā |",
  "SA15n1243:590": "ubhayāsiddha ityādi |",
  "SA15n1243:591": "tadyatheti pūrvavat |",
  "SA15n1243:592": "ubhayorvādiprativādinoḥ asiddha ubhayāsiddhaḥ ||",
  "SA15n1243:593": "anyatarasya vādinaḥ prativādino vā asiddha anyatarāsiddhaḥ ||",
  "SA15n1243:594": "saṃdihyate sa saṃdigdhaḥ |",
  "SA15n1243:595": "saṃdigdhatvādevāsiddhaḥ saṃdigdhasiddhaḥ ||",
  "SA15n1243:596": "āśrayo dharmī so'siddho yasyāsau āśrayāsiddhaḥ |",
  "SA15n1243:597": "ca samuccaye |",
  "SA15n1243:598": "itiśabdaḥ parisamāptyarthaḥ ||",
  "SA15n1243:599": "idānīmudāharaṇānyāha |",
  "SA15n1243:600": "tatra śabdānityatve ityādi |",
  "SA15n1243:601": "tatreti pūrvavat |",
  "SA15n1243:602": "śabdānityatve sādhye anityaḥ śabdaḥ ityetasmin cākṣuṣatvāditi |",
  "SA15n1243:603": "cakṣurindriyagrāhyaścākṣuṣastadbhāvaścākṣuṣatvam |",
  "SA15n1243:604": "tasmādityayaṃ heturubhayāsiddhaḥ |",
  "SA15n1243:605": "tathāhi-cākṣuṣatvaṃ na vādinaḥ prasiddhaṃ nāpi prativādinaḥ |",
  "SA15n1243:606": "śrotrendriyagrāhyatvācchabdasya ||",
  "SA15n1243:607": "kṛtakatvāditi śabdābhivyaktivādinaṃ prati anyatarāsiddhaḥ |",
  "SA15n1243:608": "śabdanityatve sādhye iti |",
  "SA15n1243:609": "vartate kṛtakatvādityayaṃ hetuḥ śabdābhivyaktivādinaṃ mīmāṃsakaṃ kāpilaṃ vā pratyanyatarāsiddhaḥ |",
  "SA15n1243:610": "tathāhi-na tasya tālvoṣṭhapuṭādibhiḥ kriyate śabdaḥ kiṃtvabhivyajyata iti ||",
  "SA15n1243:611": "tathā bāṣpādibhāvenetyādi |",
  "SA15n1243:612": "bāṣpo jalādiprabhavaḥ sa ādiryasya reṇuvartyādeḥ sa bāṣpādistasya bhāvaḥ sattā tena bāṣpādibhāvena |",
  "SA15n1243:613": "saṃdihyamānaḥ kimayaṃ dhūma uta bāṣpa uta reṇuvartiriti saṃdehamāpadyamānaḥ |",
  "SA15n1243:614": "bhūtasaṃghātaḥ sūkṣmaḥ kṣityādisamūhaḥ |",
  "SA15n1243:615": "kim ? |",
  "SA15n1243:616": "agneḥ siddhiragnisiddhistasyāmagnisiddhau |",
  "SA15n1243:617": "agniratra thūmāditi upadiśyamānaḥ procyamānaḥ saṃdigdhāsiddhaḥ |",
  "SA15n1243:618": "niścito hi dhūmo dhūmatvena hutavahaṃ gamayati nāniścita iti |",
  "SA15n1243:619": "tathā dravyamākāśamityādi |",
  "SA15n1243:620": "ākāśa iti dharminirdeśaḥ |",
  "SA15n1243:621": "dravyamiti sādhyo dharmaḥ |",
  "SA15n1243:622": "guṇāścāsya ṣaṭ |",
  "SA15n1243:623": "tadyathā |",
  "SA15n1243:624": "saṃkhyā parimāṇaṃ pṛthaktvaṃ saṃyogo vibhāgaḥ śabdeśceti ||",
  "SA15n1243:625": "tatra guṇānāmāśrayaḥ guṇāśrayastadbhāvastattvaṃ tasmāt guṇāśrayatvāditi |",
  "SA15n1243:626": "ayaṃ heturākāśāsattvavādinaṃ bauddhaṃ pratyāśrayāsiddhaḥ |",
  "SA15n1243:627": "dharmiṇa evāsiddhatvāt |",
  "SA15n1243:628": "tathā ca tasyāyaṃ siddhāntaḥ |",
  "SA15n1243:629": "pañca imāni bhikṣavaḥ saṃjñāmātraṃ saṃvṛtimātraṃ pratijñāmātraṃ vyavahāramātraṃ kalpanāmātram |",
  "SA15n1243:630": "katamāni pañca |",
  "SA15n1243:631": "atītaḥ addhā anāgataḥ addhā pratisaṃkhyānirodhaḥ ākāśaṃ pugdala iti |",
  "SA15n1243:632": "nanu cānyo'pyasti asiddhaḥ sa ca dvidhā |",
  "SA15n1243:633": "pratijñārthaikadeśāsiddhaḥ |",
  "SA15n1243:634": "yathā anityaḥ śabdo'nityatvāt |",
  "SA15n1243:635": "avyāpakāsiddhaśceti |",
  "SA15n1243:636": "yathā sacetanāstaravaḥ svāpāt |",
  "SA15n1243:637": "sa kasmānnoktaḥ |",
  "SA15n1243:638": "ācārya āha |",
  "SA15n1243:639": "antarbhāvāt |",
  "SA15n1243:640": "kva punarantarbhāva iti cait ubhayāsiddhe |",
  "SA15n1243:641": "tasmādadoṣaḥ |",
  "SA15n1243:642": "āha |",
  "SA15n1243:643": "yadyevamasiddhabhedadvayamevāstu ubhayāsiddho'nyatarāsiddhaśceti |",
  "SA15n1243:644": "śeṣadvayasyātraivāntarbhāvāt |",
  "SA15n1243:645": "tathā cānyairapyuktam-",
  "SA15n1243:646": "asiddhabhedau dvāveva dvayoranyatarasya vā ||",
  "SA15n1243:647": "ityādi | naitadevam |",
  "SA15n1243:648": "dharmyasiddhihetusaṃdehopādhidvāreṇa bhedaviśeṣasya siddheḥ |",
  "SA15n1243:649": "vineyavyutpattiphalatvācca śastrārambhasya |",
  "SA15n1243:650": "paryāptaṃ vistareṇokto'siddhaḥ ||",
  "SA15n1243:651": "sāṃpratam anaikāntikaḥ ucyate |",
  "SA15n1243:652": "sa ca ṣaṭprakāraḥ ṣaḍvidhaḥ |",
  "SA15n1243:653": "ekānte bhava aikāntikaḥ |",
  "SA15n1243:654": "na aikāntikau'naikāntikaḥ |",
  "SA15n1243:655": "ṣaṭ prakārā asyeti ṣaṭprakāraḥ ṣaḍ vidhaityarthaḥ ||",
  "SA15n1243:656": "bhedānevāha |",
  "SA15n1243:657": "sādhāraṇa ityādi |",
  "SA15n1243:658": "anvartham |",
  "SA15n1243:659": "ityudāharaṇameva vakṣyāmaḥ |",
  "SA15n1243:660": "tatra sādhāraṇaḥ prabheyatvānnitya iti |",
  "SA15n1243:661": "tatreti pūrvavat |",
  "SA15n1243:662": "dvayorbahūnāṃ vā yaḥ sāmānyaḥ sa sādhāraṇaḥ |",
  "SA15n1243:663": "pramīyate iti prameyo jñeya ityarthaḥ tadbhāvaḥ prameyatvaṃ tasmātprameyatvāt pramāṇaparicchedyatvāt |",
  "SA15n1243:664": "nitya ityatra śabdākhyo dharmī gamyate |",
  "SA15n1243:665": "idaṃ ca sapakṣetarākāśaghaṭādibhāvena sādhāraṇatvāt saṃśayanimittamiti |",
  "SA15n1243:666": "āha ca |",
  "SA15n1243:667": "taddhi nityānityetyādi |",
  "SA15n1243:668": "tat prameyatvaṃ dharmaḥ |",
  "SA15n1243:669": "hi rūpapradarśane |",
  "SA15n1243:670": "nityaścānityaśca nityānityau nityānityau ca tau pakṣau ca nityānityapakṣau |",
  "SA15n1243:671": "tayornityānityapakṣayorityarthaḥ |",
  "SA15n1243:672": "kim ? |",
  "SA15n1243:673": "sādhāraṇatvāt tulyavṛttitvādanaikāntikam |",
  "SA15n1243:674": "prayoga eva darśayati |",
  "SA15n1243:675": "kiṃ ghaṭavat prameyatvādanityaḥ śabdaḥ āhosvidākāśavat prameyatvānnitya iti prakaṭārthaṃ darśayati |",
  "SA15n1243:676": "aho nāyaṃ saṃśayahetuḥ |",
  "SA15n1243:677": "etatprayogamantareṇa prāgeva saṃśayasya bhāvāt |",
  "SA15n1243:678": "tadbhāvabhāvitvānupapatteḥ | uktaṃ ca |",
  "SA15n1243:679": "anaikāntikabhedāśca naiva saṃśītikāraṇam |",
  "SA15n1243:680": "saṃdehe sati hetūkte sadbhāvasyāviśeṣataḥ ||",
  "SA15n1243:681": "ityādi | naitadevam |",
  "SA15n1243:682": "saṃśayasyāvivakṣitatvāt |",
  "SA15n1243:683": "tamantareṇāpi prayogopapatteśca |",
  "SA15n1243:684": "kriyate ca viparyastamatiprabhṛtipratipattyarthamapi prayogaḥ |",
  "SA15n1243:685": "tatrāpi saṃśayahetutvādanaikāntikāmiti ||",
  "SA15n1243:686": "asādhāraṇaḥ śrāvaṇatvānnitya ityādi |",
  "SA15n1243:687": "sādhāraṇavilakṣaṇaḥ asādhāraṇaḥ asāmānyaḥ pakṣadharmaḥ san sapakṣavipakṣābhyāṃ vyāvṛtta ityarthaḥ |",
  "SA15n1243:688": "udāharaṇamāha |",
  "SA15n1243:689": "śrāvaṇatvānnitya iti |",
  "SA15n1243:690": "śravaṇendriyagrāhyaḥ śrāvaṇastadbhāvaḥ śrāvaṇatvaṃ tasmāt |",
  "SA15n1243:691": "nityaḥ avināśī |",
  "SA15n1243:692": "śabda iti gamyate |",
  "SA15n1243:693": "tatredaṃ śrāvaṇatvaṃ svadharmiṇaṃ vihāya na sapakṣe ākāśādau nāpi vipakṣe ghaṭādau vartata iti saṃśayanimittam |",
  "SA15n1243:694": "ata evāha |",
  "SA15n1243:695": "taddhītyādi |",
  "SA15n1243:696": "tat śrāvaṇatvam |",
  "SA15n1243:697": "hi rūpapradarśane nityānityapakṣābhyāṃ vyāvṛttatvāt |",
  "SA15n1243:698": "saṃśayaheturiti yogaḥ |",
  "SA15n1243:699": "anyatra vartiṣyata itīdamapi nirākurvannāha |",
  "SA15n1243:700": "nityānityavinirmuktasya cānyasya cāsaṃbhavāt |",
  "SA15n1243:701": "yadasti tena nityena vā bhavitavyamanityena vā nānyathā |",
  "SA15n1243:702": "virodhādatiprasaṃgācca |",
  "SA15n1243:703": "ataḥ saṃśayahetuḥ saṃśayakāraṇam |",
  "SA15n1243:704": "kathamityāha |",
  "SA15n1243:705": "kiṃbhūtasyetyādi |",
  "SA15n1243:706": "kiṃprakārasya kiṃ nityasyāhosvidanityasyāsyeti |",
  "SA15n1243:707": "prastutasya śabdasya śrāvaṇatvamityetaduktaṃ bhavati |",
  "SA15n1243:708": "yadi tadanyatra nitye vā'nitye vopalabdhaṃ bhavati tatastabdalenetaratrāpi niścayo yujyate nānyathā |",
  "SA15n1243:709": "viparyakalpanāyā apyanyanivāritaprasaratvāt |",
  "SA15n1243:710": "ityatra bahu vaktavyam |",
  "SA15n1243:711": "alaṃ prasaṅgena |",
  "SA15n1243:712": "ākṣepaparihārau pūrvavat |",
  "SA15n1243:713": "evaṃ śeṣeṣvapi bhāvanīyamiti ||",
  "SA15n1243:714": "sapakṣaikadeśavṛttirityādi |",
  "SA15n1243:715": "samānaḥ pakṣaḥ sapakṣaḥ tasyaikadeśaḥ sapakṣaikadeśaḥ tasminvṛttirasyeti sapakṣaikadeśavṛttiḥ |",
  "SA15n1243:716": "tathā visadṛśaḥ pakṣo vipakṣastaṃ vyāptuṃ śīlamasyeti vipakṣavyāpī |",
  "SA15n1243:717": "udāharaṇamāha |",
  "SA15n1243:718": "yathā |",
  "SA15n1243:719": "aprayatnānantarīyakaḥ śabdo nityatvāditi |",
  "SA15n1243:720": "śabdo dharmī |",
  "SA15n1243:721": "aprayatnānantarīyakatvaṃ sādhyo dharmaḥ |",
  "SA15n1243:722": "anityatvāditi hetuḥ |",
  "SA15n1243:723": "tatra aprayatnānantarīyakaḥ pakṣaḥ |",
  "SA15n1243:724": "aprayatnānantarīyako'rthaḥ |",
  "SA15n1243:725": "asya sādhyavidyudākāśādipadārthasaṃghātaḥ kim ? |",
  "SA15n1243:726": "sapakṣaḥ |",
  "SA15n1243:727": "tatraikadeśe vidyudādau vartate'nityatvaṃ nākāśādau |",
  "SA15n1243:728": "nityatvāttasya |",
  "SA15n1243:729": "tathā aprayatnānantarīyakaḥ pakṣo'sya ghaṭādirvipakṣaḥ |",
  "SA15n1243:730": "tatra sarvatra ghaṭādau vidyate'nityatvam |",
  "SA15n1243:731": "prayatnāntarīyakasyānityatvāt |",
  "SA15n1243:732": "yasmādevaṃ tasmādetadapi anityatvaṃ vidyudghatasādharmyeṇa vidyudghatulyatayā'nikāntikam |",
  "SA15n1243:733": "bhāvanikāmāha |",
  "SA15n1243:734": "kiṃ ghaṭavat anityatvāt prayatnānantarīyakaḥ |",
  "SA15n1243:735": "śabdaḥ āhosvidvidyudādivadanityatvādaprayatnānantarīyaka iti |",
  "SA15n1243:736": "prakaṭārtham ||",
  "SA15n1243:737": "vipakṣaikadeśavṛtiḥ sapakṣavyāpī |",
  "SA15n1243:738": "samāsaḥ sukara eva |",
  "SA15n1243:739": "udāharaṇamāha |",
  "SA15n1243:740": "yathā prayatnānantarīyakaḥ śabdo'nityatvāt |",
  "SA15n1243:741": "prayatnānantarīyakaḥ pakṣo'sya ghaṭādiḥ sapakṣaḥ |",
  "SA15n1243:742": "tatra sarvatra ghaṭādau vidyate'nityatvam |",
  "SA15n1243:743": "prayatnānantarīyakaḥ pakṣo'sya vidyudākāśādirvipakṣaḥ |",
  "SA15n1243:744": "tatraikadeśe vidyudādau vidyate'nityatvam |",
  "SA15n1243:745": "nākāśādau |",
  "SA15n1243:746": "tasmādetadapi vidyudghaṭasādharmyeṇa pūrvavadanaikāntikam iti sūtrārthaḥ |",
  "SA15n1243:747": "uktavaiparītyena svadhiyā bhāvanīyamiti ||",
  "SA15n1243:748": "ubhayapakṣaikadeśavṛttiḥ |",
  "SA15n1243:749": "ubhayapakṣayoḥ sapakṣavipakṣayorekadeśavṛttirasyeti ubhayapakṣaikadeśavṛttiḥ |",
  "SA15n1243:750": "udāharaṇamāha |",
  "SA15n1243:751": "yathā nityaḥ śabdo'mūrtatvāditi ||",
  "SA15n1243:752": "nityaḥ pakṣo'syākāśaparamāṇvādiḥ sapakṣaḥ |",
  "SA15n1243:753": "tatraikadeśa ākāśārdo vidyate'mūrtatvaṃ na paramāṇvādau |",
  "SA15n1243:754": "anityaḥ pakṣo'sya ghaṭasukhādirvipakṣaḥ |",
  "SA15n1243:755": "tatraikadeśe sukhādau vidyate'mūrtatvaṃ na ghaṭādau |",
  "SA15n1243:756": "tasmādetadapi sukhākāśasādharmyeṇānaikāntikam |",
  "SA15n1243:757": "etadapi sūtraṃ nigadasiddham |",
  "SA15n1243:758": "tathā viruddhāvyabhicārī |",
  "SA15n1243:759": "adhikṛtahetvanumeyaviruddhārthasādhako viruddhaḥ |",
  "SA15n1243:760": "viruddhaṃ na vyabhicaratīti viruddhāvyabhicārī |",
  "SA15n1243:761": "upanyastaḥ san tathāvidhārthānirākṛteḥ pratiyoginaṃ na vyabhicaratīti bhāvaḥ |",
  "SA15n1243:762": "tataścānena pratiyogisādhyamapākṛtya hetuprayogaḥ kartavya ityetadāha |",
  "SA15n1243:763": "anye tu viruddhaścāsāvavyabhicārī ca viruddhāvyabhicārīti vyācakṣate |",
  "SA15n1243:764": "idaṃ punarayuktameva |",
  "SA15n1243:765": "virodhādanekāntavādāpatteśca |",
  "SA15n1243:766": "udāharaṇamāha |",
  "SA15n1243:767": "yathā'nityaḥ śabdaḥ kṛtakatvād ghaṭavat |",
  "SA15n1243:768": "nityaḥ śabdaḥ śrāvaṇatvāt śabdatvavat |",
  "SA15n1243:769": "ubhayoḥ saṃśayahetutvāt dvāvapyetāveko'naikāntikaḥ samuditāveva |",
  "SA15n1243:770": "anityaḥ śabdaḥ kṛtakatvādghaṭavaditi vaiśeṣikeṇokte mīmāṃsaka āha |",
  "SA15n1243:771": "nityaḥ śabdaḥ śrāvaṇatvāt śabdatvavat |",
  "SA15n1243:772": "śabdatvaṃ hi nāma veṇuvīṇāmṛdaṅgapaṇavādibhedabhinneṣu sarvaśabdeṣu śabda ityabhinnābhidhānapratyayanibandhanaṃ sāmānyaviśeṣasaṃjñitaṃ nityamiti |",
  "SA15n1243:773": "ubhayoḥ saṃśayahetutvāditi |",
  "SA15n1243:774": "ekatra dharmiṇi ubhayoḥ kṛtakatvaśrāvaṇatvayoḥ saṃśayahetutvāt saṃdehahetutvā |",
  "SA15n1243:775": "tathā caikatra dharmiṇi kṛtakatvaśrāvaṇatvākhyau hetu saṃdehaṃ kurutaḥ kiṃ kṛtakatvādghaṭavadanityaḥ āhosvicchrāvaṇatvācchabdatvavannityaḥ iti |",
  "SA15n1243:776": "evaṃ saṃdehahetutve pratipādite paraścodayati kiṃ samastayoḥ saṃdehahetutvam uta vyastayoḥ |",
  "SA15n1243:777": "yadi samastayoḥ saṃdehahetutvaṃ tadā'sādhāraṇānna bhidyate |",
  "SA15n1243:778": "śrāvaṇatvaṃ cāsādhāraṇatvenoktam |",
  "SA15n1243:779": "atha vyastayostadapi na |",
  "SA15n1243:780": "vyastayoḥ samyagdhetutvāt |",
  "SA15n1243:781": "atrocyate |",
  "SA15n1243:782": "samastayoreva saṃdehahetutvam |",
  "SA15n1243:783": "nanūktam asādhāraṇānna bhidyate |",
  "SA15n1243:784": "tanna |",
  "SA15n1243:785": "yato bhidyata eva |",
  "SA15n1243:786": "parasparasāpekṣo viruddhāvyabhicārī ceti |",
  "SA15n1243:787": "ekakaḥ asahāyo'sādhāraṇaḥ |",
  "SA15n1243:788": "sa cānenāṃśenā''cāryeṇa bhinna upātta iti tasmādadoṣaḥ |",
  "SA15n1243:789": "uktaṃ ca mūlagranthe dvāvapyetāveko'naikāntikaḥ samuditāveva |",
  "SA15n1243:790": "anudbhāvite tu tadabhāva iti |",
  "SA15n1243:791": "atra bahu vaktavyam |",
  "SA15n1243:792": "tattu nocyate |",
  "SA15n1243:793": "saṃkṣeparucisattvānugrahārtho'yamārambhaḥ |",
  "SA15n1243:794": "ityukto'naikāntikaḥ ||",
  "SA15n1243:795": "sāṃprataṃ viruddhamāhaḥ viruddhaścatuḥprakāra ityādi |",
  "SA15n1243:796": "virudhyate sa viruddhaḥ |",
  "SA15n1243:797": "tathā hyayaṃ dharmasvarūpādiviparītasādhanārddharmeṇa dharmiṇā vā virudhyata eveti catuḥprakāraścaturbhedaḥ |",
  "SA15n1243:798": "tadyathā |",
  "SA15n1243:799": "dharmasvarūpaviparītasādhana ityādi |",
  "SA15n1243:800": "tadyatheti bhedopanyāsārthaḥ |",
  "SA15n1243:801": "śabdārthamudāharaṇādhikāra eva vakṣyāmaḥ |",
  "SA15n1243:802": "tatra dharmetyādi |",
  "SA15n1243:803": "tatra dharmasvarūpaviparītasādhano yathā nityeti pūrvavat |",
  "SA15n1243:804": "dharmaḥ paryāya ityanarthāntaram |",
  "SA15n1243:805": "tasya svarūpamasādhāraṇāmātmalakṣaṇa dharmasvarūpaṃ tasya viparītasādhana iti samāsaḥ |",
  "SA15n1243:806": "evaṃ śeṣeṣvapi draṣṭavyamiti |",
  "SA15n1243:807": "adhunodāharaṇamāha |",
  "SA15n1243:808": "yathā nitya śabdaḥ kṛtakatvāt prayatnānantarīyakatvādvā ityayaṃ heturvipakṣa eva bhāvadviruddhaḥ |",
  "SA15n1243:809": "atra dharmasvarūpanityatvam |",
  "SA15n1243:810": "ayaṃ ca hetuviparītamanityatvaṃ sādhayati |",
  "SA15n1243:811": "tenaivāvinābhūtatvāt |",
  "SA15n1243:812": "tathā cāha |",
  "SA15n1243:813": "vipakṣa eva bhāvādviruddhaḥ |",
  "SA15n1243:814": "āha ayamapakṣadharmatvādasiddhānna viśiṣyate kathaṃ viruddha iti ? |",
  "SA15n1243:815": "atrocyate |",
  "SA15n1243:816": "nāvaśyaṃ pakṣadharma eva viruddhatā anyathāpyācāryapravṛtteḥ |",
  "SA15n1243:817": "adhikṛtayogajñāpakāt |",
  "SA15n1243:818": "na cāyamasiddhānna viśiṣyate iti |",
  "SA15n1243:819": "viparyayasādhakatvenāsiddheḥ |",
  "SA15n1243:820": "etatpradhānatvāccopanyāsasya |",
  "SA15n1243:821": "anyathā'naikāntikasyāpyasiddhatvaprasaṅgaḥ |",
  "SA15n1243:822": "nityatvādisādhanatvena prameyatvādīnāmapi asiddhatvāt |",
  "SA15n1243:823": "ityalaṃ prasaṅgena |",
  "SA15n1243:824": "gamanikāmātrametat |",
  "SA15n1243:825": "dharmaviśeṣaviparītasādhana ityasyodāharaṇaṃ yathā parārthāścakṣurādayaḥ saṃghātatvāt śayanāsanādyaṅgavat iti |",
  "SA15n1243:826": "kaḥ punarevamāha? |",
  "SA15n1243:827": "sāṃkhyo bauddhaṃ prati |",
  "SA15n1243:828": "iha cakṣurādayo dharmiṇaḥ |",
  "SA15n1243:829": "ādiśabdāt śeṣendiyamahadahaṃṅkārādiparigrahaḥ |",
  "SA15n1243:830": "pārārthyaṃ sādhyadharma |",
  "SA15n1243:831": "asya ca viśeṣo'saṃhataparārthatvamiṣṭam |",
  "SA15n1243:832": "anyathā siddhasādhyatāpattyā prayogavaikalyaprasaṅgaḥ |",
  "SA15n1243:833": "saṃghātatvāditi hetuḥ |",
  "SA15n1243:834": "tatra dvayorbahūnāṃ vā melakaḥ saṃghātastasya bhāvaḥ saṃghātatvaṃ tasmātsaṃghātatvāt |",
  "SA15n1243:835": "śayanāsanādyaṅgavaditi dṛṣṭāntaḥ |",
  "SA15n1243:836": "śayanaṃ palyaṅkādi |",
  "SA15n1243:837": "āsanamāsandakādi |",
  "SA15n1243:838": "tadaṅgāni pratītānyeva |",
  "SA15n1243:839": "yathaitadaṅgāni saṃghātatvāddevadattādiparārthāni vartante evaṃ cakṣurādayo'pīti bhāvārthaḥ |",
  "SA15n1243:840": "adhunā viruddhamāha |",
  "SA15n1243:841": "ayamityādi |",
  "SA15n1243:842": "ayaṃ hetuḥ saṃghātatvalakṣano yathā yena prakāreṇa pārārthyaṃ parārthabhāvaṃ cakṣurādīnāṃ sādhayati tathā tenaiva prakāreṇa saṃhatatvamapi sāvayavatvamapi parasyātmanaḥ sādhayati |",
  "SA15n1243:843": "tenāpyavinābhūtatvāt |",
  "SA15n1243:844": "tathā cāha |",
  "SA15n1243:845": "ubhayatrāvyabhicārāt |",
  "SA15n1243:846": "ubhayatreti parārthe saṃhatatve ca avyabhicārād gamakatvādityarthaḥ |",
  "SA15n1243:847": "tathā caivamapi vaktuṃ śakyata eva saṃhataparārthāścakṣurādayaḥ saṃghātatvāt śayanāsanādyaṅgavaditi |",
  "SA15n1243:848": "śayanāsaṇādyaṅgāni hi saṃhatasya karacaraṇorugrīvādimata evārthaṃ kurvanti nānyasya |",
  "SA15n1243:849": "tathopalabdheriti |",
  "SA15n1243:850": "āha vipakṣa eva bhāvādviruddha iti sāmānyaṃ viruddhalakṣaṇaṃ tatkathamihopapadyate ? iti |",
  "SA15n1243:851": "ucyate |",
  "SA15n1243:852": "asaṃhataparavipakṣo hi saṃhata iti tatraiva vṛttidarśanāt |",
  "SA15n1243:853": "kiṃ nopapadyate ? |",
  "SA15n1243:854": "ākṣepaparihārau pūrvavat ||",
  "SA15n1243:855": "dharmisvarūpaviparītetyādi |",
  "SA15n1243:856": "dharmā asya vidyante iti dharmī |",
  "SA15n1243:857": "udāharaṇaṃ tu yathā na dravyamityādi |",
  "SA15n1243:858": "kaḥ punarevamāha ? |",
  "SA15n1243:859": "vaiśeṣiko bauddhānprati |",
  "SA15n1243:860": "kena punaḥ saṃbandhena ? iti |",
  "SA15n1243:861": "ucyate |",
  "SA15n1243:862": "tasya siddhānto dravyaguṇakarmasāmānyaviśeṣasamavāyāḥ ṣaṭpadārthāḥ |",
  "SA15n1243:863": "tataḥ pṛthvyāpastejovāyurākāśaṃ kālo digātmā mana iti dravyāṇi |",
  "SA15n1243:864": "guṇāścaturviśatiḥ |",
  "SA15n1243:865": "rūparasagandhasparśasaṃkhyāparimāṇāni pṛthaktvaṃ saṃyogavibhāgau paratvāparatve buddhiḥ sukhaduḥkhecchādveṣāḥ prayatnaśceti sūtroktāḥ |",
  "SA15n1243:866": "caśabdāt dravatvaṃ gurutvaṃ saṃskāraḥ sneho dharmādharmau śabdaśceti |",
  "SA15n1243:867": "evaṃ caturviśati rguṇāḥ |",
  "SA15n1243:868": "pañca karmāṇi |",
  "SA15n1243:869": "tadyathā utkṣepaṇamavakṣepaṇamākuñcanaṃ prasāraṇaṃ gamanamiti karmāṇi |",
  "SA15n1243:870": "gamanagrahaṇābhdramaṇarecanaspandanādyavarodhaḥ |",
  "SA15n1243:871": "sāmānyaṃ dvividhaṃ paramaparaṃ ceti |",
  "SA15n1243:872": "tatra paraṃ sattā bhāvo mahāsāmānyamiti cocyate |",
  "SA15n1243:873": "aparaṃ dravyatvādi |",
  "SA15n1243:874": "tatra sattā dravyaguṇakarmabhyo'rthāntaram |",
  "SA15n1243:875": "kathāpunaryuktyā ? ityatrāha |",
  "SA15n1243:876": "na dravyaṃ bhāvaḥ ekadravyavattvāditi hetuḥ |",
  "SA15n1243:877": "sāmānyaviśeṣavaditi dṛṣṭāntaḥ |",
  "SA15n1243:878": "adhunā bhāvārtha ucyate |",
  "SA15n1243:879": "na dravyaṃ bhāvaḥ |",
  "SA15n1243:880": "dravyādanya ityarthaḥ |",
  "SA15n1243:881": "ekadravyavattvādityatra ekaṃ ca taddravyaṃ ca ekadravyamasyāstīti āśrayabhūtamiti ekadravyavān |",
  "SA15n1243:882": "samānādhikaraṇābdahuvrīhiḥ kadācitkarmadhārayaḥ sarvadhanādyartha iti vacanāt |",
  "SA15n1243:883": "tadbhāvastattvaṃ tasmādekadravyavattvāt |",
  "SA15n1243:884": "ekasmindravye vartamānatvādityarthaḥ |",
  "SA15n1243:885": "vaiśeṣikasya hi adravyaṃ dravyaṃ anekadravyaṃ ca dravyam |",
  "SA15n1243:886": "tatrādravyaṃ dravyamākāśakāladigātmanaḥ paramāṇavaḥ |",
  "SA15n1243:887": "anekadravyaṃ tu dvayaṇukādiskandhāḥ |",
  "SA15n1243:888": "ekadravyaṃ tu dravyameva nāsti |",
  "SA15n1243:889": "ekadravyavāṃśca bhāvaḥ |",
  "SA15n1243:890": "ityato dravyalakṣaṇavilakṣaṇatvāt na dravyaṃ bhāva iti |",
  "SA15n1243:891": "dṛṣṭāntaḥ sāmānyaviśeṣaḥ |",
  "SA15n1243:892": "sa ca dravyatvaguṇatvakarmatvalakṣaṇaḥ |",
  "SA15n1243:893": "dravyatvaṃ hi navasu dravyeṣu vartamānatvātsāmānyaṃ guṇakarmabhyo vyāvartamānatvādviśeṣaḥ |",
  "SA15n1243:894": "evaṃ guṇatvakarmatvayorapi bhāvanā kāryeti |",
  "SA15n1243:895": "tataśca sāmānyaṃ ca tadviśeṣaśca sa iti sāmānyaviśeṣastena tulyaṃ vartata iti sāmānyaviśeṣavat |",
  "SA15n1243:896": "dravyatvavadityarthaḥ |",
  "SA15n1243:897": "tataścaitadukte bhavati |",
  "SA15n1243:898": "yathā navasu dravyeṣu pratyekaṃ vartamānaṃ dravyaṃ na bhavati kiṃtu sāmānyaviśeṣalakṣaṇaṃ dravyatvameva evaṃ bhāvo'pītyabhiprāyaḥ |",
  "SA15n1243:899": "āha yadi nāma dravyaṃ na bhavati tathā'pi guṇobhaviṣyati karma ca ityetadapi nirācikīrṣurāha |",
  "SA15n1243:900": "guṇakarmasu ca bhāvāt |",
  "SA15n1243:901": "tataśca na guṇo bhāvaḥ guṇeṣu bhāvād guṇatvavat |",
  "SA15n1243:902": "yadi ca bhāvo guṇaḥ syānna tarhi guṇeṣu varteta nirguṇatvād guṇānām |",
  "SA15n1243:903": "vartate ca guṇeṣu bhāvaḥ |",
  "SA15n1243:904": "san guṇa iti pratīteḥ |",
  "SA15n1243:905": "tathā na karma bhāvaḥ karmasu bhāvātkarmatvavat |",
  "SA15n1243:906": "yadi ca bhāvaḥ karma syāt na tarhi karmasu varteta niṣkarmakatvātkarmaṇām |",
  "SA15n1243:907": "vartate ca karmasu bhāvaḥ |",
  "SA15n1243:908": "satkarmeti pratīteḥ |",
  "SA15n1243:909": "vyatyayopanyāsastu pratijñāhetvorvicitranyāyapradarśanārtham |",
  "SA15n1243:910": "ityevaṃ vaiśeṣikeṇokte bauddha āha |",
  "SA15n1243:911": "ayaṃ ca hetustriprakāro'pi yathā dravyādipratiṣedhaṃ sādhayati tathā bhāvasya dharmiṇo'bhāvatvamapi sādhayati |",
  "SA15n1243:912": "tenāpyavinābhūtatvāt |",
  "SA15n1243:913": "tathā cāha |",
  "SA15n1243:914": "ubhayatrāvyabhicārāt |",
  "SA15n1243:915": "ubhayatra dravyādipratiṣedhe bhāvābhāve ca gamakatvāt |",
  "SA15n1243:916": "tathā ca |",
  "SA15n1243:917": "yatathaidbaktuṃ śakyate na dravyaṃ bhāvaḥ ekadravyatvāt dravyatvavat evamidamapi śakyate bhāvo bhāva eva na bhavati ekadravyatvāt dravyatvavat |",
  "SA15n1243:918": "na ca dravyatvaṃ bhāvaḥ sāmānyaviśeṣatvāt |",
  "SA15n1243:919": "evaṃ na guṇaḥ guṇeṣu bhāvāt guṇatvavat |",
  "SA15n1243:920": "atrāpi bhāvo bhāva eva na bhavati guṇeṣu bhāvāt guṇatvavat |",
  "SA15n1243:921": "na ca guṇatvaṃ bhāvaḥ sāmānyaviśeṣatvādeva |",
  "SA15n1243:922": "evaṃ na karma bhāvaḥ karmasu bhāvāt karmatvavat atrāpi bhāvo bhāva eva na bhavati karmasu bhāvāt karmatvavat |",
  "SA15n1243:923": "na ca karmatvaṃ bhāvaḥ sāmānyaviśeṣatvāt |",
  "SA15n1243:924": "sāmānyaviruddhalakṣaṇayojanā tu bhāvavipakṣatvātsāmānyaviśeṣasya sukaraiva |",
  "SA15n1243:925": "āha ayamasiddhānna viśiṣyate iti kathaṃ viruddhaḥ ? |",
  "SA15n1243:926": "tathāhi |",
  "SA15n1243:927": "na bhāvo nāma dravyādivyatiriktaḥ kaścidasti saugatānām |",
  "SA15n1243:928": "tadabhāvāccaśrayāsiddha eva heturiti |",
  "SA15n1243:929": "atrocyate satyametat |",
  "SA15n1243:930": "kiṃtu paraprasiddho'pi vipakṣamātravyāpī viruddha iti nidarśanārthatvāt |",
  "SA15n1243:931": "ekasminnapi cānekadoṣajātyupanipātanāt tadbhedadarśanārthatvānna doṣa iti |",
  "SA15n1243:932": "āha evamaviruddhabhāvaḥ sarvatra viśeṣaviruddhabhāvāditi | na |",
  "SA15n1243:934": "virodhino'dhikṛtahetvanvitadṛṣṭāntabalenaiva nivṛteḥ |",
  "SA15n1243:935": "tathāpyanityaḥ śabdaḥ pākyatvādghatavat pākyaḥ śabda iti viruddhapreraṇāyāṃ kṛtakatvānvitāpākyapaṭādidṛṣṭāntāntarasāmarthyāttannivṛttyā na viruddhatā |",
  "SA15n1243:936": "anivṛttau cābhyupagamyata eva |",
  "SA15n1243:937": "aśakyā ceha tannivṛttirekadravyavatvasya tadvyatirekeṇānyatrāvṛtteriti |",
  "SA15n1243:938": "atra bahu vaktavyam |",
  "SA15n1243:939": "alaṃ prasaṅgena ||",
  "SA15n1243:940": "dharmiviśeṣaviparītasādhano yathā |",
  "SA15n1243:941": "dharmī bhāva eva tadviśeṣaḥ satpratyayakartṛtvam |",
  "SA15n1243:942": "yata uktaṃ saditi yato dravyaguṇakarmasu sā sattā |",
  "SA15n1243:943": "tadviparītasādhano yathā |",
  "SA15n1243:944": "ayameva heturekadravyavattvākhyaḥ asminneva pūrvapakṣe na dravyaṃ bhāva ityādilakṣaṇe asyaiva dharmiṇo bhāvākhyasya yo viśeṣo dharmaḥ satpratyayakartṛtvaṃ nāma tadviparitamasatpratyayakartṛtvamapi sādhayati |",
  "SA15n1243:945": "tenāpi vyāpyatvāt |",
  "SA15n1243:946": "tathā hyetadapi vaktuṃ śakyata eva bhāvaḥ satpratyayakartā na bhavati ekadravyavattvādravyatvat |",
  "SA15n1243:947": "na ca dravyatvaṃ satpratyayakartṛ dravyapratyayakartṛtvāt |",
  "SA15n1243:948": "evaṃ guṇakarmabhāvahetvorapi vācyam |",
  "SA15n1243:949": "ata evamuktam-ubhayatrāvyabhicārāditi |",
  "SA15n1243:950": "bhāvitārthameva |",
  "SA15n1243:951": "ākṣepaparihārau pūrvavat ||",
  "SA15n1243:952": "uktā hetvābhāsāḥ |",
  "SA15n1243:953": "sāṃprataṃ dṛṣṭāntābhāsānāmavasaraḥ |",
  "SA15n1243:954": "te ucyante |",
  "SA15n1243:955": "tatra yathā dṛṣṭānto dvividhaḥ evaṃ mūlabhedavyapekṣayā tadābhāso'pi tathā |",
  "SA15n1243:956": "āha |",
  "SA15n1243:957": "dṛṣṭāntābhaso dvividhaḥ |",
  "SA15n1243:958": "sādharmyeṇa vaidharmyeṇa ca |",
  "SA15n1243:959": "dṛṣṭānta uktalakṣaṇaḥ |",
  "SA15n1243:960": "dṛṣṭāntavadābhāsa iti dṛṣṭāntābhāsaḥ |",
  "SA15n1243:961": "dṛṣṭāntapratirūpaka ityarthaḥ |",
  "SA15n1243:962": "tatra sādharmyeṇa tāvaddṛṣṭāntābhāsaḥ pañcaprakāraḥ pañcabhedaḥ tadyathā |",
  "SA15n1243:963": "sādhanadharmāsiddha ityādi |",
  "SA15n1243:964": "tadyatheti bhedopadarśanārthaḥ |",
  "SA15n1243:965": "sādhanadharmo heturasiddho nāstītyucyate |",
  "SA15n1243:966": "tataśca sādhanadharmo'siddho'smin so'yaṃ sādhanadharmāsiddhaḥ |",
  "SA15n1243:967": "na tu bahubrīhau niṣṭhāntaṃ pūrvaṃ nipatatīti kṛtvā'siddhasādhanadharmā iti |",
  "SA15n1243:968": "na vā'hitāgnyādiṣu vacanāt |",
  "SA15n1243:969": "āhitāgnyādeścākṛtigaṇatvādvikalpavṛtteriti |",
  "SA15n1243:970": "anye tu sādhanadharmeṇa rahitatvādasiddhaḥ sādhanadharmāsiddhaḥ iti vyācakṣate |",
  "SA15n1243:971": "na caitadatiśobhanam |",
  "SA15n1243:972": "evaṃ sādhyobhayadharmāsiddhayorapi bhāvanīyam |",
  "SA15n1243:973": "anvayādiśabdārthaṃ tūdāharaṇādhikāre vakṣyāmaḥ |",
  "SA15n1243:974": "sa cāvasaraḥ prāpta eveti yathākramaṃ nirdiśyate |",
  "SA15n1243:975": "tatra sādhanadharmāsiddho yathā |",
  "SA15n1243:976": "nityaḥ śabdo'mūrtatvāt |",
  "SA15n1243:977": "yathetyudāharaṇopanyasārthaḥ |",
  "SA15n1243:978": "nityaḥ śabda iti pratijñā pakṣaḥ |",
  "SA15n1243:979": "amūrtatvāditi hetuḥ |",
  "SA15n1243:980": "anvayamāha |",
  "SA15n1243:981": "yadamūrtaṃ vastu tannityaṃ dṛṣṭaṃ yathā paramāṇuriti sādharmyadṛṣṭāntatvam |",
  "SA15n1243:982": "etadābhāsānāmeva prakrāntatvāt |",
  "SA15n1243:983": "nārtho vaidharmyeṇeti na pradarśitaḥ |",
  "SA15n1243:984": "ayaṃ ca sādhyasādhanadharmānugata iṣyate |",
  "SA15n1243:985": "iha tu sādhyadharmo'sti na sādhanadharmaḥ |",
  "SA15n1243:986": "tathā cāha |",
  "SA15n1243:987": "paramāṇau hi sādhyaṃ nityatvamasti |",
  "SA15n1243:988": "antyakāraṇatvena nityatvāt |",
  "SA15n1243:989": "sādhanadharmo'mūrtatvaṃ nāsti |",
  "SA15n1243:990": "kutaḥ |",
  "SA15n1243:991": "mūrtatvāt paramāṇunām |",
  "SA15n1243:992": "mūrtatvaṃ ca mūrtimatkāryaghaṭādyupalabdheḥ siddhamiti ||",
  "SA15n1243:993": "sādhyadharmāsiddho yathā |",
  "SA15n1243:994": "nityaḥ śabdo'mūrtatvād buddhivaditi |",
  "SA15n1243:995": "yadamūrtaṃ vastu tannityaṃ dṛṣṭaṃ yathā buddhiḥ |",
  "SA15n1243:996": "buddhau hi sādhanadharmo'mūrtatvasti sādhyadharmo nityatvaṃ nāsti anityatvādbuddhoriti sūtraprayogaḥ sugama eva |",
  "SA15n1243:997": "vyāptiṃ darśayati |",
  "SA15n1243:998": "yadamūrtaṃ vastu tannityaṃ dṛṣṭaṃ yathā buddhiḥ |",
  "SA15n1243:999": "āha kathamayaṃ sādhyadharmāsiddha ? iti |",
  "SA15n1243:1000": "atrāha |",
  "SA15n1243:1001": "buddhau hi sādhanadharmo'mūrtatvamasti |",
  "SA15n1243:1002": "tadamūrtatvapratīteḥ |",
  "SA15n1243:1003": "sādhyadharmo nityatvaṃ nāsti |",
  "SA15n1243:1004": "kutaḥ ? |",
  "SA15n1243:1005": "anityatvādbuddheriti ||",
  "SA15n1243:1006": "ubhayāsiddho dvividhaḥ |",
  "SA15n1243:1007": "katham ? ityatrāha |",
  "SA15n1243:1008": "sannasaṃśceti |",
  "SA15n1243:1009": "sanniti vidyamānobhayāsiddhaḥ |",
  "SA15n1243:1010": "tataśca asanniti avidyamānobhayāsiddhaḥ |",
  "SA15n1243:1011": "prayogo maula eva draṣṭavyaḥ |",
  "SA15n1243:1012": "yata āha |",
  "SA15n1243:1013": "tatra ghaṭavadīti vidyamānobhayāsiddhaḥ |",
  "SA15n1243:1014": "tataśca nityaḥ śabdo'mūrtatvādghaṭavadityatra na sādhyadharmo nityatvalakṣaṇaḥ nāpi sādhanadharmo'mūrtatvalakṣaṇo'sti anityatvānmūrtatvādghaṭasyeti |",
  "SA15n1243:1015": "tathā'ākāśavadityavidyamānobhayāsiddhaḥ |",
  "SA15n1243:1016": "tataśca nityaḥ śabdo'mūrtatvādākāśavaditi |",
  "SA15n1243:1017": "nanvayamubhayasabhdāvātkathamubhayāsiddha ityāśaṅkayāha |",
  "SA15n1243:1018": "tadasattvavādinaṃ prati |",
  "SA15n1243:1019": "ākāśāsattvavādinaṃ bauddhaṃ prati |",
  "SA15n1243:1020": "sāṃkhyasyetyarthaḥ |",
  "SA15n1243:1021": "sati hi tasminnityatvādidharmacintā nānyatheti ||",
  "SA15n1243:1022": "ananvaya ityādi |",
  "SA15n1243:1023": "avidyamāno'nvayo'nanvayaḥ |",
  "SA15n1243:1024": "apradarśitānvaya ityarthaḥ |",
  "SA15n1243:1025": "anvayo'nugamo vyāptiriti anarthāntaram |",
  "SA15n1243:1026": "lakṣaṇamāha |",
  "SA15n1243:1027": "yatretyādi |",
  "SA15n1243:1028": "yatretyabhidheyamāha |",
  "SA15n1243:1029": "vinānvayena vinā vyāptidarśanena sādhyasādhanayoḥ sādhyahetvorityarthaḥ |",
  "SA15n1243:1030": "sahabhāva ekavṛttimātram |",
  "SA15n1243:1031": "pradarśyate kathyate ākhyāyate |",
  "SA15n1243:1032": "na vīpsayā sādhyānugateṣu heturiti |",
  "SA15n1243:1033": "udāharaṇamāha |",
  "SA15n1243:1034": "yathā ghaṭe kṛtakatvamanityaṃ ca dṛṣṭamiti |",
  "SA15n1243:1035": "ghaṭaḥ kṛtakatvānityatvayorāśraya iti |",
  "SA15n1243:1036": "evaṃ sati āśrayāśrayibhāvamātrābhidhānādanyatra vyabhicārasaṃbhavādiṣṭārthasādhakatvānupapattiḥ |",
  "SA15n1243:1037": "viparītānvaya ityādi |",
  "SA15n1243:1038": "viparīto viparyayavṛttiranvayo'nugamo yasmin tathāvidhaḥ |",
  "SA15n1243:1039": "udāharaṇamāha |",
  "SA15n1243:1040": "yatkṛtakaṃ tadanityaṃ dṛṣṭamiti vaktavye yadanityaṃ tatkṛtakaṃ dṛṣṭamiti bravīti |",
  "SA15n1243:1041": "evaṃ prāksādhanadharmamanuccārya sādhyadharmamuccārayati |",
  "SA15n1243:1042": "āha |",
  "SA15n1243:1043": "evamapi ko doṣaḥ ? iti |",
  "SA15n1243:1044": "ucyate |",
  "SA15n1243:1045": "nyāyamudrāvyatikramaḥ |",
  "SA15n1243:1046": "anyatra vyāptivyabhicārāt |",
  "SA15n1243:1047": "yathā hyanityaḥ śabdaḥ prayatnāntarīyakatvādiyatra yadyadanityaṃ tattatprayatnāntarīyakam |",
  "SA15n1243:1048": "anityānāmapi vidyudādīnāmaprayatnānantarīyakatvāt |",
  "SA15n1243:1049": "ityalaṃ prasaṅgena |",
  "SA15n1243:1050": "ayaṃ sādharmyadṛṣṭāntābhāsaḥ samāptaḥ ||",
  "SA15n1243:1051": "vaidharmyeṇāpi |",
  "SA15n1243:1052": "na kevalaṃ sādharmyeṇaiva |",
  "SA15n1243:1053": "kim ? |",
  "SA15n1243:1054": "dṛṣṭāntābhāsaḥ |",
  "SA15n1243:1055": "prāṅnirūpitaśabdārthaḥ |",
  "SA15n1243:1056": "pañcaprakāraḥ |",
  "SA15n1243:1057": "tadyathā sādhyāvyāvṛtta ityādi |",
  "SA15n1243:1058": "tatra sādhyaṃ pratītaṃ tadavyāvṛttasmāditi sādhyāvyāvṛttaḥ |",
  "SA15n1243:1059": "ākṣepaparihārau pūrvavat |",
  "SA15n1243:1060": "evaṃ sādhanobhayāvyāvṛttayorapi vaktavyam |",
  "SA15n1243:1061": "avyatirekādiśabdārthaṃ tūdāharaṇādhikāra eva vakṣyāmaḥ |",
  "SA15n1243:1062": "sa cāvasaraḥ prāpta eva ||",
  "SA15n1243:1063": "tatra sādhyāvyāvṛttaḥ yathā nityaḥ śabdo'mūrtatvātparamāṇuvat |",
  "SA15n1243:1064": "yathetyudāharaṇopanyāsārthaḥ |",
  "SA15n1243:1065": "nityaḥ śabda iti pratijñā |",
  "SA15n1243:1066": "amūrtatvāditi hetuḥ |",
  "SA15n1243:1067": "vaidharmyadṛṣṭāntābhāsasya prakrāntatvātsādharmyadṛṣṭānto noktaḥ |",
  "SA15n1243:1068": "abhyūhyaścākāśādiḥ |",
  "SA15n1243:1069": "vaidharmyadṛṣṭāntastu paramāṇuḥ |",
  "SA15n1243:1070": "ayaṃ ca sādhyasādhanobhayadharmavikalaḥ samyagiṣyate |",
  "SA15n1243:1071": "yata uktam |",
  "SA15n1243:1072": "sādhyābhāve hetorabhāva eva kathyate ityādi |",
  "SA15n1243:1073": "na cāyaṃ tathetyāha ca |",
  "SA15n1243:1074": "paramāṇorhi sakāśāt |",
  "SA15n1243:1075": "sādhanadharmo hetuḥ |",
  "SA15n1243:1076": "tameva darśayati amūrtatvamiti |",
  "SA15n1243:1077": "vyāvṛttaṃ nivṛttam |",
  "SA15n1243:1078": "kutaḥ ? |",
  "SA15n1243:1079": "mūrtatvātparamāṇunām |",
  "SA15n1243:1080": "sādhyadharmo nityatvaṃ tanna vyāvṛttam |",
  "SA15n1243:1081": "kutaḥ ? |",
  "SA15n1243:1082": "nityatvātparamāṇūnām |",
  "SA15n1243:1083": "āha |",
  "SA15n1243:1084": "sādharmyadṛṣṭāntābhāseṣvādau sādhanadharmāsiddha uktaḥ iha sādhyāvyāvṛtta iti kimarthamucyate? |",
  "SA15n1243:1085": "tasyānvayapradhānatvāt |",
  "SA15n1243:1086": "anvayasya ca sādhanadharmapuraḥsarasādhyadharmoccāraṇarūpatvāt |",
  "SA15n1243:1087": "vyatirekastu ubhayavyāvṛttirūpaḥ sādhyābhāve ca hetorabhāva iti |",
  "SA15n1243:1088": "ataḥ sādhyāvyāvṛttaḥ ||",
  "SA15n1243:1089": "tathā sādhanāvyāvṛttaḥ karmavat |",
  "SA15n1243:1090": "prayogaḥ pūrvavadeva |",
  "SA15n1243:1091": "vaidharmyadṛṣṭāntastu karma |",
  "SA15n1243:1092": "tacca utkṣepaṇādi gṛhyate |",
  "SA15n1243:1093": "tatra karmaṇaḥ sādhyaṃ nityatvaṃ vyāvṛttam |",
  "SA15n1243:1094": "anityatvātkarmaṇaḥ |",
  "SA15n1243:1095": "sādhanadharmo hetuḥ |",
  "SA15n1243:1096": "tameva darśayati amūrtatvamiti |",
  "SA15n1243:1097": "tanna vyāvṛttam |",
  "SA15n1243:1098": "amūrtatvātkarmaṇa iti ||",
  "SA15n1243:1099": "ubhayāvyāvṛttaḥākāśavaditi |",
  "SA15n1243:1100": "nityatvasādhakaḥ prayogaḥ paramāṇvādisādharmyadṛṣṭāntayuktaḥ pūrvavat |",
  "SA15n1243:1101": "vaidharmyadṛṣṭāntastvākāśamiti |",
  "SA15n1243:1102": "tato hi ākāśāt |",
  "SA15n1243:1103": "na nityatvaṃ vyāvṛttaṃ nāpyamūrtatvam |",
  "SA15n1243:1104": "kutaḥ? |",
  "SA15n1243:1105": "nityatvādamūrtatvādākāśasyeti ||",
  "SA15n1243:1106": "avyatireka ityādi |",
  "SA15n1243:1107": "avidyamānavyātirekaḥ avyatirekaḥ anidarśitavyatireka ityarthaḥ |",
  "SA15n1243:1108": "lakṣaṇamāha |",
  "SA15n1243:1109": "yatra vinā sādhyasādhananivṛttyā tadvipakṣabhāvo nidarśyate |",
  "SA15n1243:1110": "yatretyabhidheyamāha |",
  "SA15n1243:1111": "vinā sādhyasādhananivṛttyā prastutaprayoge yadanityaṃ tanmūrtaṃ dṛṣṭamityādilakṣaṇayā |",
  "SA15n1243:1112": "tadvipakṣabhāvaḥ sādhyasādhanavipakṣabhāvamātram |",
  "SA15n1243:1113": "nidarśyate pratipādyate iti yāvat |",
  "SA15n1243:1114": "dṛṣṭāntamāha |",
  "SA15n1243:1115": "yathā ghaṭe'nityatvaṃ ca murtatvaṃ ca dṛṣṭamiti |",
  "SA15n1243:1116": "itthaṃ hyekatrābhidheyamātrābhidhānādvaidharmyāpratipādanādarthāpattyāpi gamyate",
  "SA15n1243:1117": "pratipattigauravādiṣṭārthasādhakatvamiti ||",
  "SA15n1243:1118": "viparitavyatireka ityādi |",
  "SA15n1243:1119": "viparīto viparyasto vyatireka uktalakṣaṇo yasmin sa tathāvidhaḥ |",
  "SA15n1243:1120": "tameva darśayati |",
  "SA15n1243:1121": "yadanityamityādi |",
  "SA15n1243:1122": "prastutaprayoga eva tathāvidhasādharmyadṛṣṭāntayukte vyatirekamupadeśayan yadanityaṃ tanmūrtaṃ dṛṣṭa miti vaktavye yanmūrta tadanityaṃ dṛṣṭamiti bravīti |",
  "SA15n1243:1123": "āha |",
  "SA15n1243:1124": "evamapi ko doṣaḥ ? iti |",
  "SA15n1243:1125": "ucyate |",
  "SA15n1243:1126": "anyatra vyabhicāraḥ |",
  "SA15n1243:1127": "tathā hyanityaḥ śabdaḥ prayatnānantarīyakatvādityatra yadaprayatnānantarīyakaṃ tannityamiti |",
  "SA15n1243:1128": "vyatireko vidyutā vyabhicāraḥ ||",
  "SA15n1243:1129": "nigamayannāha |",
  "SA15n1243:1130": "eṣāmityādi |",
  "SA15n1243:1131": "yathoktarūpāṇāṃ pakṣahetudṛṣṭāntābhāsānāṃ vacanāni |",
  "SA15n1243:1132": "kiṃ na sādhanam ? |",
  "SA15n1243:1133": "ābhāsatvādeva |",
  "SA15n1243:1134": "kiṃ tarhi ? |",
  "SA15n1243:1135": "sādhanābhāsamiti ||",
  "SA15n1243:1136": "uktaṃ sādhanābhāsam ||",
  "SA15n1243:1137": "adhunā dūṣaṇasyāvasaraḥ |",
  "SA15n1243:1138": "taccātikramya bahutaravaktavyatvātpratyakṣānumāne tāvadāha |",
  "SA15n1243:1139": "ātmapratyāyanārthaṃ punaḥ pratyakṣamanumānaṃ ca dve eva pramāṇe |",
  "SA15n1243:1140": "pratyakṣaṃ vakṣyamāṇalakṣaṇaṃ anumānaṃ ca |",
  "SA15n1243:1141": "asamāsakaraṇaṃ vibhinnaviṣayajñāpanārtham |",
  "SA15n1243:1142": "svalakṣaṇaviṣayameva pratyakṣam |",
  "SA15n1243:1143": "sāmānyalakṣaṇaviṣayamevānumānam |",
  "SA15n1243:1144": "ca samuccaye |",
  "SA15n1243:1145": "dve eva pramāṇe ityanena saṃkhyāniyamamāha |",
  "SA15n1243:1146": "tathāhi bauddhānāṃ dve eva pramāṇe pratyakṣānumāne |",
  "SA15n1243:1147": "śeṣapramāṇānāmatraivāntarbhāvāt |",
  "SA15n1243:1148": "antarbhāvaśca pramāṇasamuccayādiṣu carcitatvānneha pratanyate |",
  "SA15n1243:1149": "adhunā pratyakṣaṇirūpaṇāyāha |",
  "SA15n1243:1150": "tatra pratyakṣamityādi |",
  "SA15n1243:1151": "tatreti nirdhāraṇārthaḥ |",
  "SA15n1243:1152": "pratyakṣamiti lakṣyanirdeśaḥ |",
  "SA15n1243:1153": "kalpanāpoḍhamiti lakṣaṇam |",
  "SA15n1243:1154": "ayaṃ lakṣyalakṣaṇapravibhāgaḥ |",
  "SA15n1243:1155": "tatra pratigatamakṣaṃ pratyakṣam |",
  "SA15n1243:1156": "kalpanāpoḍhamiti |",
  "SA15n1243:1157": "kalpanā vakṣyamāṇalakṣaṇā sā apoḍhā apetā yasmāt tat kalpanāpoḍham |",
  "SA15n1243:1158": "samāsākṣepaparihārau pūrvavat |",
  "SA15n1243:1159": "kalpanayā'poḍhaṃ kalpanāyā vā'poḍhaṃ kalpanāpoḍham |",
  "SA15n1243:1160": "yat iti tatsvarūpanirdeśaḥ |",
  "SA15n1243:1161": "evaṃbhūtaṃ cārthe svalakṣaṇamapi bhavati |",
  "SA15n1243:1162": "āha |",
  "SA15n1243:1163": "jñānaṃ saṃvedanam |",
  "SA15n1243:1164": "tacca nirviṣayamapi bhavati ata āha arthe viṣaye |",
  "SA15n1243:1165": "sa ca dvidhā svalakṣaṇasāmānyalakṣaṇabhedāt |",
  "SA15n1243:1166": "ata āha |",
  "SA15n1243:1167": "rūpādau svalakṣaṇe ityarthaḥ |",
  "SA15n1243:1168": "iha yaduktaṃ kalpanāpoḍhamiti tatsvarūpābhidhānata eva vyācaṣṭe nāmajātyādikalpanārahitam |",
  "SA15n1243:1169": "tadakṣamakṣaṃ prati vartate iti pratyakṣam |",
  "SA15n1243:1170": "tatra nāmakalpanā yathā ḍitthā iti |",
  "SA15n1243:1171": "jātikalpanā yathā gauriti |",
  "SA15n1243:1172": "ādiśabdena guṇakriyādravyaparigrahaḥ |",
  "SA15n1243:1173": "tatra guṇakalpanā śukla iti |",
  "SA15n1243:1174": "kriyākalpanā pācaka iti |",
  "SA15n1243:1175": "dravyakalpanā daṇḍīti |",
  "SA15n1243:1176": "ābhiḥ kalpanābhī rahitaṃ śabdarahitam |",
  "SA15n1243:1177": "svalakṣaṇahetutvāt |",
  "SA15n1243:1178": "uktaṃ ca |",
  "SA15n1243:1179": "na hyarthe śabdāḥ anti tadātmāno vā yena tasminpratibhāsamāne te'pi pratibhāserannityādi |",
  "SA15n1243:1180": "tadakṣamityādi |",
  "SA15n1243:1181": "tadityanena yannirdiṣṭasya parāmarśaḥ |",
  "SA15n1243:1182": "akṣāṇīndriyāṇi |",
  "SA15n1243:1183": "tataścākṣamakṣaṃ pratīndriyamindriyaṃ prativartata iti pratyakṣam |",
  "SA15n1243:1184": "āha |",
  "SA15n1243:1185": "yathendriyasāmarthyājjñānamutpadyate tathā viṣayasāmarthyādapi tatkasmādindriyeṇaiva vyapadeśo na viṣayeṇeti ? |",
  "SA15n1243:1186": "atrocyate |",
  "SA15n1243:1187": "asādhāraṇatvādindriyasya sādharaṇatvāccārthasyeti |",
  "SA15n1243:1188": "tathā hi |",
  "SA15n1243:1189": "indriyamindriyavijñānasyaiva heturityasādharaṇam |",
  "SA15n1243:1190": "arthastu manovijñānasyāpīti sādhāraṇaḥ |",
  "SA15n1243:1191": "asādhāraṇena ca loke vyapadeśapravṛttiryathā bherīśabdo yavāṅkura iti |",
  "SA15n1243:1192": "uktaṃ ca bhadantena |",
  "SA15n1243:1193": "asādhāraṇahetutvādakṣaistadyapariśyate ityādi |",
  "SA15n1243:1194": "āha |",
  "SA15n1243:1195": "manovijñānādyapi pratyakṣamityuktaṃ na ca tadanena saṃgṛhītamiti kathaṃ vyāpitā lakṣaṇasya |",
  "SA15n1243:1196": "ucyate |",
  "SA15n1243:1197": "kalpanāpoḍhaṃ yattajjñānarthe rūpādau ityanenārthasākṣātkāritvagrahaṇānmanovijñānaderapi tadavyabhicārātsaṃgṛhītameva tanmānasam |",
  "SA15n1243:1198": "laukikaṃ tu pratyakṣamadhikṛtyāvyayībhāvaḥ |",
  "SA15n1243:1199": "iti kṛtaṃ prasaṅgeṇa |",
  "SA15n1243:1200": "gamanikāmātrametat ||",
  "SA15n1243:1201": "anumānamityādi |",
  "SA15n1243:1202": "anumitiramumānam |",
  "SA15n1243:1203": "tacca liṅgādarthadarśanamāliṅgaṃ punastrirūpamuktam |",
  "SA15n1243:1204": "pakṣadharmatvādi |",
  "SA15n1243:1205": "tasmātrirūpālliṅgādyadanumeye'rthe dharmaviśiṣṭe dharmiṇi jñānamutpadyate kiṃviśiṣṭam ?",
  "SA15n1243:1206": "agniratra dhūmāt anityaḥ śabdaḥ kṛtakatvāt tadanumānamiti |",
  "SA15n1243:1207": "udāharaṇadvayaṃ tu vastusādhanakāryasvabhāvākhyahetudvayakhyāpanārtham |",
  "SA15n1243:1208": "adhunā phalamāha |",
  "SA15n1243:1209": "ubhayatretyādi |",
  "SA15n1243:1210": "ubhatra pratyekṣe'numāne ca |",
  "SA15n1243:1211": "tadeva jñānaṃ pratyakṣanumānalakṣaṇam |",
  "SA15n1243:1212": "phalaṃ kāryam |",
  "SA15n1243:1213": "kutaḥ ? |",
  "SA15n1243:1214": "adhigamarūpatvāt |",
  "SA15n1243:1215": "adhigamaḥ paricchedastadrūpatvāt |",
  "SA15n1243:1216": "tathāhi paricchedarūpameva jñānamutpadyate |",
  "SA15n1243:1217": "na ca paricchedādṛte anyajjñānaṃ phalam |",
  "SA15n1243:1218": "bhinnādhikaraṇatvāt |",
  "SA15n1243:1219": "ityatra bahu vaktavyam alaṃ prasaṅgena |",
  "SA15n1243:1220": "sarvathā na pratyakṣānumānābhyāmanyadvibhinnaṃ phalamastīti |",
  "SA15n1243:1221": "āha |",
  "SA15n1243:1222": "yadyevaṃ pramāṇābhāvaprasaṅgaḥ |",
  "SA15n1243:1223": "tabhdāvābhimatayoḥ pratyakṣānumānayoḥ phalatvāt |",
  "SA15n1243:1224": "pramāṇābhāve ca tatphalasyāpyabhāvaḥ iti |",
  "SA15n1243:1225": "tatra pramāṇābhāvanirācikīrṣayā''ha |",
  "SA15n1243:1226": "savyāpāravatkhyāteḥ pramāṇatvamiti saha vyāpāreṇa viṣayagrahaṇalakṣaṇena vartate iti savyāpāram |",
  "SA15n1243:1227": "pramāṇamiti gamyate |",
  "SA15n1243:1228": "savyāpāramasyā vidyata iti savyāpāravatī |",
  "SA15n1243:1229": "khyātiriti gamyate |",
  "SA15n1243:1230": "savyāpāravatī cāsau khyātiśca savyāpāravatkhyātiḥ pratītiḥ |",
  "SA15n1243:1231": "tasyāḥ savyāpāravattyāḥ khyāteḥ pramāṇatvamiti |",
  "SA15n1243:1232": "etaduktaṃ bhavati |",
  "SA15n1243:1233": "viṣayākāraṃ jñānamutpadyamānaṃ viṣayaṃ gṛṇhadevotpadyate iti pratīteḥ grāhakākārasya pramāṇateti |",
  "SA15n1243:1234": "anye tu saṃścāsau vyāpāraḥ sadvyāpāraḥ pramāṇavyavasthākāritvātsannityucyate |",
  "SA15n1243:1235": "so'syā vidyata iti sadyāpāravatī śeṣaṃ pūrvavat vyācakṣate |",
  "SA15n1243:1236": "ityukte pratyakṣānumāne ||",
  "SA15n1243:1237": "adhunā pratyekṣābhāsamāha |",
  "SA15n1243:1238": "kalpanājñānamarthāntare pratyakṣābhāsam |",
  "SA15n1243:1239": "etadeva grahaṇavākyaṃ vyācikhyāsurāha |",
  "SA15n1243:1240": "yajjñānaṃ ghaṭaḥ paṭa iti vā vikalpayataḥ śabdāropitamutpadyate |",
  "SA15n1243:1241": "arthāntare sāmānyalakṣaṇe |",
  "SA15n1243:1242": "tadarthasvalakṣaṇāviṣayatvāt |",
  "SA15n1243:1243": "sāmānyalakṣaṇaviṣayatvādityarthaḥ |",
  "SA15n1243:1244": "uktaṃ pratyakṣābhāsam ||",
  "SA15n1243:1245": "sāṃpratamanumānābhāsamāha |",
  "SA15n1243:1246": "hetvābhāsapūrvakaṃ hetvābhāsanimittaṃ jñānamanumānābhāsam |",
  "SA15n1243:1247": "vyabhicārāt |",
  "SA15n1243:1248": "etadeva vyācaṣṭe |",
  "SA15n1243:1249": "hetvābhāso hi bahuprakāra uktaḥ asti vādibhedena |",
  "SA15n1243:1250": "tasmāt hetvābhāsāt yadanumeye'rthe dharmaviśiṣṭe dharmiṇi jñānam avyutpannasya asiddhādisvarūpānabhijñasya bhavati tadanumānābhāsam |",
  "SA15n1243:1251": "ityuktaṃ pratyakṣādicatuṣṭayam ||",
  "SA15n1243:1252": "idānīmuktaśeṣaṃ duṣaṇamabhidhātukāma āha |",
  "SA15n1243:1253": "sādhanadoṣodbhāvanāni dūṣaṇāni |",
  "SA15n1243:1254": "pramāṇadoṣaprakaṭanānītyarthaḥ |",
  "SA15n1243:1255": "bahuvacananirdeśaḥ pratyekamapi pratijñādidoṣāṇāṃ dūṣaṇatvāt |",
  "SA15n1243:1256": "etānyeva daśayīrta |",
  "SA15n1243:1257": "sādhanadoṣo nyūnatvam |",
  "SA15n1243:1258": "sāmānyena viśeṣamāha |",
  "SA15n1243:1259": "pakṣadoṣaḥ pratyakṣadiviruddhatvam |",
  "SA15n1243:1260": "pratyakṣādiviruddhā pratijñetyevamādi |",
  "SA15n1243:1261": "hetudoṣaḥ asiddhānaikāntikaviruddhatvam |",
  "SA15n1243:1262": "asiddho heturityevamādi |",
  "SA15n1243:1263": "evaṃ dṛṣṭāntadoṣāḥ sādhanadharmādyasiddhatvam |",
  "SA15n1243:1264": "tasyodbhāvanamiti |",
  "SA15n1243:1265": "tasya pratyakṣaviruddhahetvādeḥ prakāśanaṃ prāśnikapratyāyanaṃ na tubhdāvanamātrameva |",
  "SA15n1243:1266": "dūṣaṇamiti sāmānyena dūṣaṇajātyanatikramādekavacanamiti |",
  "SA15n1243:1267": "uktaṃ dūṣaṇam ||",
  "SA15n1243:1268": "adhunā dūṣāṇābhāsamāha |",
  "SA15n1243:1269": "abhūtasādhanadoṣodbhāvanāni dūṣaṇābhāsāni |",
  "SA15n1243:1270": "abhūtamavidyamānameva tadyataḥ sādhanadoṣaṃ sāmānyanodbhāvayanti prakāśayanti yāni tāni jātidūṣaṇābhāsāni |",
  "SA15n1243:1271": "etadeva darśayati |",
  "SA15n1243:1272": "saṃpūrṇe sādhane avayave nyūnatvavacanam |",
  "SA15n1243:1273": "nyūnamidamityevaṃbhūtam |",
  "SA15n1243:1274": "aduṣṭapakṣe pakṣa doṣavacanam ityādi nigadasiddham |",
  "SA15n1243:1275": "yāvad etāni duṣaṇābhāsāni kim ? |",
  "SA15n1243:1276": "ityata āha |",
  "SA15n1243:1277": "nahyebhiḥ parapakṣo dūṣyate |",
  "SA15n1243:1278": "kutaḥ ? |",
  "SA15n1243:1279": "niravadyatvātparapakṣasya |",
  "SA15n1243:1280": "ityuparamyate śāstrakaraṇāt ||",
  "SA15n1243:1281": "śāstraparisamāptau tatsvarūpapratipādanāyaivāha |",
  "SA15n1243:1282": "padārthamātramityādi |",
  "SA15n1243:1283": "padārthamātramiti sādhanādipadoddeśamātrama |",
  "SA15n1243:1284": "ākhyātaṃ kathitam |",
  "SA15n1243:1285": "ādau prathamam |",
  "SA15n1243:1286": "diṅmātrasiddhaye nyāyadiṅmātrasiddhayartham |",
  "SA15n1243:1287": "yātra yuktiranvayavyatirekalakṣaṇā |",
  "SA15n1243:1288": "ayuktirvā asiddhādibhedā |",
  "SA15n1243:1289": "sānyatra pramāṇasamuccayādau |",
  "SA15n1243:1290": "suvicāritā prapañcena nirūpitetyarthaḥ ||",
  "SA15n1243:1291": "nyāyapraveśakaṃ yadyākhyāyāvāptamiha mayā puṇyam |",
  "SA15n1243:1292": "nyāyādigamasukhadaṃ saṃlabhatā bhavyo janastena ||",
  "SA15n1243:1293": "samāptā ceyaṃ śiṣyahitā nāma nyāyapraveśakaṭīkā ||",
  "SA15n1243:1294": "kṛtiriyaṃ haribhadrasūreḥ ||"
}