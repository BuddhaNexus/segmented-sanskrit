{
  "S04n434:0": "20 bodhimaṇḍavyūhaparivarto viṃśatitamaḥ |",
  "S04n434:1": "iti hi bhikṣavo bodhisattvasya bodhimaṇḍaniṣaṇṇasyaṃ pūrvasyāṃ diśi ṣaṭ kāmāvacarā devāḥ sthitā abhūvan - mā bodhisattvasya kaścidantarāyaṃ kārṣīditi |",
  "S04n434:2": "evaṃ dakṣiṇapaścimottarā diśo devaiḥ parigṛhītā abhūvan ||",
  "S04n434:3": "iti hi bhikṣavo bodhisattvo bodhimaṇḍaniṣaṇṇastasyāṃ velāyāṃ bodhisattvasaṃcodanīṃ nāma raśmiṃ prāmuñcat,",
  "S04n434:4": "yayā raśmyā samantāddaśasu dikṣvaprameyāsaṃkhyeyāni dharmadhātuparamāṇyākāśadhātuparyavasānāni sarvabuddhakṣetrāṇyavabhāsitānyabhūvan ||",
  "S04n434:5": "atha khalu pūrvasyāṃ diśi vimalāyāṃ lokadhātau vimalaprabhāsasya tathāgatasya buddhakṣetrāllalitavyūho nāma bodhisattvo mahāsattvastayā prabhayā saṃcoditaḥ san gaṇanāsamatikrāntaiśca bodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:6": "upasaṃkramya ca tasyāṃ velāyāṃ bodhisattvasya pūjākarmaṇe tathārūpamṛddhyabhisaṃskāramabhisamakarod yenaddharyabhisaṃskāreṇābhisaṃskṛtena daśasu dikṣvākāśadhātuparyavasānāni sarvabuddhakṣetrāṇyekaṃ maṇḍalamātramādarśayati sma śuddhasya nīlavaiḍūryasya |",
  "S04n434:7": "pañcagatyupapannānāṃ sarvasattvānāṃ purato bodhimaṇḍe niṣaṇṇaṃ bodhisattvamupadarśayati sma |",
  "S04n434:8": "te ca sattvāḥ parasparamekāṅgulikābhirbodhisattvamupadarśayanti sma-ko'yamevaṃrūpaḥ sattvo lalitaḥ,",
  "S04n434:9": "ko'yamevaṃrūpaḥ sattvo virājata iti |",
  "S04n434:10": "teṣāṃ ca sattvānāṃ purato bodhisattvo bodhisattvānnirmimīte sma |",
  "S04n434:11": "tatra te bodhisattvavigrahā imā gāthā abhāṣanta—",
  "S04n434:12": "yasyā kiṃcana rāgadoṣakaluṣā sā vāsanā uddhṛtā",
  "S04n434:13": "yasyā kāyaprabhākṛtā daśadiśe sarve prabhā niṣprabhāḥ |",
  "S04n434:14": "yasyā puṇyasamādhijñānanicayaḥ kalpaughasaṃvardhiṃtaḥ",
  "S04n434:15": "so'yaṃ śākyamunirmahāmunivaraḥ sarvā diśo bhrājate ||1 ||iti ||",
  "S04n434:16": "atha khalu bhikṣavo dakṣiṇasyāṃ diśi ratnavyūhāyā lokadhāto ratnārciṣastathāgatasya buddhakṣetrādratnacchatrakūṭasaṃdarśano nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:17": "upasaṃkramya bodhisattvasya pūjākarmaṇe ekaratnachatreṇa taṃ sarvāvantaṃ maṇḍalamātraṃ saṃchādayati sma |",
  "S04n434:18": "tatra śakrabrahmalokapālāḥ parasparametadavocan-kasyedaṃ phalam,",
  "S04n434:19": "kenāyamevaṃrūpo ratnachatravyūhaḥ saṃdṛśyata iti |",
  "S04n434:20": "atha tasmādratnachatrādiyaṃ gāthā niścarati sma—",
  "S04n434:21": "yena cchatrasahasrakoṭinayutā gandhāna ratnāna ca",
  "S04n434:22": "dattā apratimeṣu maitramanasā tiṣṭhanti ke nirvṛte |",
  "S04n434:23": "so eṣo varalakṣaṇo hitakaro nārāyaṇasthāmavān",
  "S04n434:24": "bodhermūlamupāgato guṇadharastasyaiṣa pūjā kṛtā ||2 ||iti ||",
  "S04n434:25": "atha khalu paścimāyā diśaścampakavarṇāyā lokadhātoḥ puṣpāvalivanarājikusumitābhijñasya tathāgatasya buddhakṣetrādindrajālī nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopajagāma |",
  "S04n434:26": "upetya ca bodhisattvasya pūjākarmaṇe sarvāvantaṃ maṇḍalamātramekaratnajālena saṃchādayati sma |",
  "S04n434:27": "tatra daśasu dikṣu devanāgayakṣagandharvāḥ parasparamevamāhuḥ-kasyāyamevaṃrūpo prabhāvyūha iti |",
  "S04n434:28": "atha tasmādratnajālādiyaṃ gāthā niścarati sma—",
  "S04n434:29": "ratnākaro ratanaketu ratistriloke",
  "S04n434:30": "ratnottamo ratanakīrti rataḥ sudharme |",
  "S04n434:31": "ratnāni trīṇi na ca chetsyati vīryaprāptaḥ",
  "S04n434:32": "so bodhi prāpsyati varāmiya tasya pūjā ||3 ||iti ||",
  "S04n434:33": "atha khalūttarasyāṃ diśi sūryāvartāyā lokadhātoścandrasūryajihmīkaraprabhasya tathāgatasya buddhakṣetrādvyūharājo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛtaḥ yena bodhimaṇḍo yena ca bodhisattvastenopasaṃkrāmat |",
  "S04n434:34": "upasaṃkramya bodhisattvasya pūjākarmaṇe yāvanto daśasu dikṣu sarvalokadhātuṣu buddhakṣetraguṇavyūhāstān sarvāṃstasmin maṇḍalamātre saṃdarśayati sma |",
  "S04n434:35": "tatra kecidbodhisattvā evamāhuḥ-kasyema evaṃrūpā vyūhāḥ?",
  "S04n434:36": "atha tebhyaḥ sarvavyūhebhya iyaṃ gāthā niścarati sma—",
  "S04n434:37": "kāyo yena viśodhitaḥ subahuśaḥ puṇyena jñānena ca",
  "S04n434:38": "yenā vāca viśodhitā vratatapaiḥ satyena dharmeṇa ca |",
  "S04n434:39": "cittaṃ yena viśodhitaṃ hiridhṛtī kāruṇyamaitryā tathā",
  "S04n434:40": "so eṣo drumarājamūlupagataḥ śākyarṣabhaḥ pūjyate ||4 ||iti ||",
  "S04n434:41": "atha khalu pūrvadakṣiṇasyā diśo guṇākarāyā lokadhātorguṇarājaprabhāsasya tathāgatasya buddhakṣetrādruṇamatirnāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:42": "upasaṃkramya bodhisattvasya pūjākarmaṇe sarvaguṇavyūhaṃ kūṭāgāraṃ tasmin maṇḍalamātre'bhinirmimīte sma |",
  "S04n434:43": "tasya te parivārā evamāhuḥ-kasyāyamevaṃrūpaḥ kūṭāgāravyūhaḥ ?",
  "S04n434:44": "tataśca kūṭāgārādiyaṃ gāthā niścarati sma—",
  "S04n434:45": "yasya guṇaiḥ satataṃ guṇagandhikā",
  "S04n434:46": "bhonti surāsura yakṣa mahoragāḥ |",
  "S04n434:47": "so guṇavān guṇarājakulodito",
  "S04n434:48": "bodhiviṭape upaviṣṭu guṇodadhiḥ ||5 ||iti ||",
  "S04n434:49": "atha khalu dakṣiṇapaścimāyā diśo ratnasaṃbhavāyā lokadhāto ratnayaṣṭestathāgatasya buddhakṣetrādratnasaṃbhavo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:50": "upasaṃkramya bodhisattvasya pūjākarmaṇe aprameyāsaṃkhyeyān ratnavyomakāṃstasminmaṇḍalamātre'bhinirmimīte sma |",
  "S04n434:51": "tebhyaśca ratnavyomakebhya iyaṃ gāthā niścacāra—",
  "S04n434:52": "tyaktā yena sasāgarā vasumatī ratnānyatho'nekaśaḥ",
  "S04n434:53": "prāsādāśca gavākṣaharmikavarā yugyāni yānāni ca |",
  "S04n434:54": "vyomālaṃkṛta puṣpadāma rucirā udyāna kūpā sabhā",
  "S04n434:55": "hastā pāda śirottamāṅganayanāḥ so bodhimaṇḍe sthitaḥ ||6 ||iti ||",
  "S04n434:56": "atha khalu paścimottarasyā diśo meghavatyā lokadhātormegharājasya tathāgatasya buddhakṣetrānmeghakūṭābhigarjitasvaro nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:57": "upasaṃkramya bodhisattvasya pūjākarmaṇe kālānusāryagurumeghamabhinirmāyoragasāracandanacūrṇavarṣaṃ tasmin maṇḍalamātre'bhipravarṣati sma |",
  "S04n434:58": "tasmācca kālānusārimeghamaṇḍalamātrādiyaṃ gāthā niścarati sma—",
  "S04n434:59": "dharmāmegha sphuritva sarvatribhave vidyādhimuktaprabhaḥ",
  "S04n434:60": "saddharmaṃ ca virāga varṣiṃ amṛtaṃ nirvāṇasaṃprāpakam |",
  "S04n434:61": "sarvā rāgakileśabandhanalatā so vāsanā chetsyati",
  "S04n434:62": "dhyānarddhībalaindriyaiḥ kusumitaḥ śraddhākaraṃ dāsyate ||7 ||iti ||",
  "S04n434:63": "atha khalūttarapūrvasyā diśo hemajālapratichannāyā lokadhāto ratnacchatrābhyudgatāvabhāsasya tathāgatasya buddhakṣetrāddhemajālālaṃkṛto nāma bodhisattvo mahāsattvastayāprabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:64": "upasaṃkramya bodhisattvasya pūjākarmaṇe sarveṣu teṣu kūṭāgāreṣu ratnavyomakeṣu dvātriṃśallakṣaṇasamalaṃkṛtān bodhisattvavigrahānabhinirmimīte sma |",
  "S04n434:65": "sarve ca te bodhisattvavigrahā divyamānuṣyakapuṣpadāmaparigṛhītā yena bodhisattvastenābhinatakāyāstāni puṣpadāmānyabhipralambayanti sma |",
  "S04n434:66": "te imāṃ gāthāmabhāṣanta—",
  "S04n434:67": "yena buddhanayutā stavita pūrva",
  "S04n434:68": "gauraveṇa mahatā janiya śraddhām |",
  "S04n434:69": "brahmaghoṣavacanaṃ madhuravāṇiṃ",
  "S04n434:70": "bodhimaṇḍopagataṃ śirasi vande ||8 ||iti ||",
  "S04n434:71": "atha khalvadhastāddiśaḥ samantavilokitāyā lokadhātoḥ samantadarśinastathāgatasya buddhakṣetrādratnagarbho nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:72": "upasaṃkramya bodhisattvasya pūjākarmaṇe tasmin vaidūryamayamaṇḍalamātre jāmbūnadasuvarṇapadmānyabhyudgatānyupadarśayati sma |",
  "S04n434:73": "teṣāṃ ca padmānāṃ karṇikāsvardhakāyikā nāryo varṇarūpasaṃpannāḥ sarvālaṃkārapratimaṇḍitā upadarśayati sma |",
  "S04n434:74": "vāmadakṣiṇe pāṇibhirharṣakaṭakakeyūrasuvarṇasūtramuktāhārādivividhābharaṇaparigṛhītāḥ puṣpapaṭṭadāmāni cābhipralambayantyo yena bodhimaṇḍo yena ca bodhisattvastenoparyabhinatakāyāḥ |",
  "S04n434:75": "tāścemāṃ gāthāmabhāṣanta—",
  "S04n434:76": "yo onamiṣṭa sadā gurūṇāṃ",
  "S04n434:77": "buddhaśrāvakapratyekajinānām |",
  "S04n434:78": "nirmāṇasuśīla sadojju praṣṭho",
  "S04n434:79": "tasyā onamathā guṇadharasya ||9 ||iti ||",
  "S04n434:80": "atha khalūpariṣṭāddiśo varagaganāyā lokadhātorgaṇendrasya tathāgatasya buddhakṣetrādgaganagañjo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat |",
  "S04n434:81": "upasaṃkramya bodhisattvasya pūjākarmaṇe gaganatalastha eva yāvanto daśasu dikṣu sarvabuddhakṣetreṣvadṛṣṭāśrutapūrvāḥ santi puṣpadhūpagandhamālyavilepanacūrṇacīvaravastrālaṃkārachatradhvajapatākāvaijayantiratn-amaṇikanakarajatamuktāhārahayagajarathapattivāhanapuṣpavṛkṣapatrapuṣpaphaladārakadārikā devanāgayakṣagandharvāsuragaruḍakinnaramahoragaśakrabrahmalokapālamānuṣyāmānuṣyāṇāṃ sarvā gaganatalānmahāntaṃ puṣpavarṣamabhipravarṣanti sma sarvasattvaprītisukhasaṃjananaṃ ca |",
  "S04n434:82": "na ca kasyacitsattvasya bhayaṃ cotpīḍāṃ vā karoti sma ||",
  "S04n434:83": "tatredamucyate—",
  "S04n434:84": "peyālameṣa diśatāsu jinaurasā ye",
  "S04n434:85": "saṃpūjituṃ hitakaraṃ anuprāpta bodhim |",
  "S04n434:86": "teṣāṃ viyūhakramavikramasukramāṇāṃ",
  "S04n434:87": "opamyamātra niśṛṇotha jinaurasānām ||10 ||",
  "S04n434:88": "ke cāgatā nabhasi megha iva stananto",
  "S04n434:89": "hārā sahasranayutāni pralambayantaḥ |",
  "S04n434:90": "ke cāgatā makuṭaratnavilambacūḍāḥ",
  "S04n434:91": "pauṣpaṃ vimāna gagane upadarśayantaḥ ||11 ||",
  "S04n434:92": "ke cāgatā dharaṇisiṃha ivā nadantaḥ",
  "S04n434:93": "śūnyānimittapraṇidhīravamuñcamānāḥ |",
  "S04n434:94": "ke cāgatā yatha vṛṣā abhinandamānāḥ",
  "S04n434:95": "na ca dṛṣṭapūrva rucirāṇi kṣipanti puṣpāṃ ||12 ||",
  "S04n434:96": "ke cāgatā nabhasi sāra ivā ravanto",
  "S04n434:97": "varṇāsahasra svaki ātmani darśayantaḥ |",
  "S04n434:98": "ke cāgatā śaśirivā gagane supūrṇāḥ",
  "S04n434:99": "sugatātmajasya guṇamālamudīrayantaḥ ||13 ||",
  "S04n434:100": "ke cāgatā raviriva prabha muñcamānāḥ",
  "S04n434:101": "sarvāṇi mārabhavanāni karonti jihmā |",
  "S04n434:102": "ke cāgatā vimalaketu yathendrayaṣṭyaḥ",
  "S04n434:103": "saṃbhārapuṇyanicitāstahi bodhimaṇḍe ||14 ||",
  "S04n434:104": "kecitkṣipanti gaganānmaṇiratnajālā",
  "S04n434:105": "candrā sucandra tatha bāla virocamānā |",
  "S04n434:106": "māndāravā sumanavārṣikacampadāmā",
  "S04n434:107": "saṃbodhisattva drumarājasthite kṣipanti ||15 ||",
  "S04n434:108": "ke cāgatā dharaṇi kampayamāna padbhyāṃ",
  "S04n434:109": "saṃkampitā vasudha prītikarī janasya |",
  "S04n434:110": "ke cāgatā grahiya meru karetalebhiḥ",
  "S04n434:111": "utsṛṣṭapuṣpapuṭa saṃsthita antarīkṣe ||16 ||",
  "S04n434:112": "ke cāgatāścaturi sāgara gṛhya mūrdhnā",
  "S04n434:113": "utsṛṣṭa siñci vasudhāṃ varagandhatoyaiḥ |",
  "S04n434:114": "ke cāgatā ratanayaṣṭi gṛhītva citraṃ",
  "S04n434:115": "saṃbodhisattvamupadarśaya sthitva dūre ||17 ||",
  "S04n434:116": "ke cāgatā bhaviya brahma praśāntarūpāḥ",
  "S04n434:117": "śāntā praśāntamanasaḥ sthita dhyānadhyāyī |",
  "S04n434:118": "romebhi teṣa svaru niścarate manojña",
  "S04n434:119": "maitrīupekṣakaruṇāmuditāpramāṇā ||18 ||",
  "S04n434:120": "ke cāgatā maruta śakra ivā yathaiva",
  "S04n434:121": "devaiḥ sahasranayutaiśca purākṛtāste |",
  "S04n434:122": "upagamya bodhivaṭu gṛhya kṛtāñjalībhiḥ",
  "S04n434:123": "śakrābhilagna maṇiratna kṣipanti citrā ||19 ||",
  "S04n434:124": "ke cāgatāścatudiśā ca yathaiva pālā",
  "S04n434:125": "gandharvarākṣasaparīvṛta kinnarebhiḥ |",
  "S04n434:126": "vidyutsphuṭānta kusumāni pravarṣamāṇāḥ",
  "S04n434:127": "gandharvakinnararūtena stuvanti vīram ||20 ||",
  "S04n434:128": "ke cāgatāḥ kusumitāṃ pragṛhītva vṛkṣān",
  "S04n434:129": "saphalāṃ sapuṣpavaragandha pramuñcamānāṃ |",
  "S04n434:130": "jāteṣu teṣu sthita buddha śuddhakāyāḥ",
  "S04n434:131": "avalambamāna pratimaṇḍi kṣipanti puṣpā ||21 ||",
  "S04n434:132": "ke cāgatāḥ kusumitāḥ puḍinī gṛhītvā",
  "S04n434:133": "padmotpalaiḥ kusumitaistatha puṇḍarīkaiḥ |",
  "S04n434:134": "dvātriṃśalakṣaṇadharāḥ sthita padmagarbhe",
  "S04n434:135": "staviṣṭa aliptamanasaṃ vidu bodhisattvam ||22 ||",
  "S04n434:136": "ke cāgatā vipulakāya tatheva meru",
  "S04n434:137": "sthitvāntarīkṣa svakamātmanamutsṛjanti |",
  "S04n434:138": "utsṛjyamātra bhaviyā navapuṣpadāmāḥ",
  "S04n434:139": "saṃchādayanti trisahasri jinasya kṣetram ||23 ||",
  "S04n434:140": "ke cāgatā ubhayacakṣuṣi kalpadāhaṃ",
  "S04n434:141": "saṃdarśayanta vibhavaṃ tatha saṃbhavaṃ ca |",
  "S04n434:142": "teṣāṃ śarīri bahudharmasukhā raṇanti",
  "S04n434:143": "tāṃ śrutva sattvanayutā prajahanti tṛṣṇām ||24 ||",
  "S04n434:144": "ke cāgatā ravitakinnaratulyaghoṣāḥ",
  "S04n434:145": "bimboṣṭhacāruvadanāḥ paripūrṇavaktrāḥ |",
  "S04n434:146": "kanyā yathaiva sualaṃkṛta citrahārāḥ",
  "S04n434:147": "prekṣanta yāṃ suragaṇā na labhanti tṛptim ||25 ||",
  "S04n434:148": "ke cāgatā vajirakāya ivā abhedyāḥ",
  "S04n434:149": "heṣṭhā paskandhacaraṇaiḥ pratigrāhyamāṇāḥ |",
  "S04n434:150": "ke cāgatā ravirivā śaśipūrṇavaktrāḥ",
  "S04n434:151": "jyotsnākarāḥ prabhakarā hatakleśadoṣāḥ ||26 ||",
  "S04n434:152": "ke cāgatā ratanamaṇḍita ratnapāṇī",
  "S04n434:153": "saṃchādayitva bahukṣetrasahasrakoṭyaḥ |",
  "S04n434:154": "varṣanti ratnavara puṣpa sugandhagandhā",
  "S04n434:155": "saṃtoṣaṇārthaṃ bahusattvahitaṃ sukhārtham ||27 ||",
  "S04n434:156": "ke cāgatā mahati dhāraṇi ratnakośāḥ",
  "S04n434:157": "romebhi sūtranayutāni prabhāṣamāṇāḥ |",
  "S04n434:158": "pratibhānavanta mativanta subuddhivanto",
  "S04n434:159": "mattapramattajanatāṃ pratibodhayantaḥ ||28 ||",
  "S04n434:160": "ke cāgatā grahiya bheri yathaiva meru",
  "S04n434:161": "ākoṭyamānu gagane sumanojñaghoṣām |",
  "S04n434:162": "yasyā ravaṃ daśadiśe vraji kṣetrakoṭyā",
  "S04n434:163": "adyāvaboddhumamataṃ anubuddhi śāstā ||29 ||iti ||",
  "S04n434:164": " || iti śrīlalitavistare bodhimaṇḍavyūhaparivarto nāma viṃśatitamo'dhyāyaḥ ||"
}