{
  "SA10n1070:0": "tathāgataparīkṣā dvāviṃśatitamaṃ prakaraṇam |",
  "SA10n1070:1": "atrāha - vidyata eva bhavasaṃtatiḥ,",
  "SA10n1070:2": "tathāgatasadbhāvāt |",
  "SA10n1070:3": "iha hi bhagavatā mahākaruṇopāya prajñādvayadhāriṇā sakalatraidhātukāśeṣasattvajātyādiduḥkhavyupaśamaikamanasā tribhiḥ kalpāsaṃkhyeyaiḥ saptabhirvā nairantaryakrameṇodyacchatā taistairniratiśayairativicitraiḥ puṇyakriyāprārambhaiḥ sakalajagaddhitodayaikakriyālakṣaṇaiḥ priyaikaputrādapyadhikataraniravaśeṣajagadanugrahatatpareṇa mahākaruṇāparavaśena tatratatropapattyāyatane kṣitisalilajvalanapavanasādhāraṇabhaiṣajyamahāmahīruhavajjanānāṃ svecchāta upabhogyatāmātmānamupagamayatā mahākālena sārvajñaṃ sarvākāraparicchedi padamadhigatam |",
  "SA10n1070:4": "sa evamadhigatasarvajñajñāno bhagavān yathā dharmāṇāṃ tattvaṃ vyavasthitaṃ tathaiva aśeṣato gatatvād buddhatvāt tathāgata ityucyate |",
  "SA10n1070:5": "yadi bhavasaṃtatirna syāt,",
  "SA10n1070:6": "tadā tathāgato'pi na syāt |",
  "SA10n1070:7": "na hi ekena janmanā śakyaṃ tathāgatatvamanuprāptum |",
  "SA10n1070:8": "tasmādvidyata eva bhavasaṃtatiḥ,",
  "SA10n1070:9": "tathāgatasadbhāvāditi |",
  "SA10n1070:10": "ucyate |",
  "SA10n1070:11": "bhavadīyameva hi idamatimahadajñānaṃ bhavasaṃtānasya avicchedavartitāṃ ca atidīrghakālaṃ ca gamayati,",
  "SA10n1070:12": "yasya nāma bhavataḥ atimahadajñānadhanāndhakārameva vicitrairupapattiśaraccandrajñānālokairvidhvasyamānamapi aticiratarakālābhyāsavāsanā vistarābhivṛddhamadyāpi na vidhvasyate na nivartate |",
  "SA10n1070:13": "yadi hi tathāgato nāma kaścit syāt svabhāvataḥ,",
  "SA10n1070:14": "tadā tasya mahatā kālenābhiniṣpatterbhavasaṃtatiḥ syāt |",
  "SA10n1070:15": "na ca tathāgato nāma kaścid bhāvasvabhāvata upalabhyate |",
  "SA10n1070:16": "kevalaṃ tu bhavānavidyātimiropahatamatinayanatayā dvicandrakeśamaśakādivanmithyā tathāgataṃ nāma svabhāvata upalabhate |",
  "SA10n1070:17": "yathā ca tathāgato nāsti svabhāvataḥ,",
  "SA10n1070:18": "tathā pratipādayannāha - skandhā na nānyaḥ skandhebhyo nāsmin skandhā na teṣu saḥ |",
  "SA10n1070:19": "tathāgataḥ skandhavānna katamo'",
  "SA10n1070:20": "tra tathāgataḥ || 1 ||",
  "SA10n1070:22": "yadi hi tathāgato nāma kaścit padārtho'",
  "SA10n1070:23": "malo niṣprapañcaḥ syāt,",
  "SA10n1070:24": "sa skandhasvabhāvo vā bhavet,",
  "SA10n1070:25": "rūpavedanāsaṃjñāsaṃskāravijñānākhyaskandhapañcakasvabhāvo vā bhavet |",
  "SA10n1070:26": "yadi vā śīlasamādhiprajñāvimuktivimuktijñānadarśanākhyapañcaskandhasvabhāvaḥ,",
  "SA10n1070:27": "tadvayatirikto vā bhavet |",
  "SA10n1070:28": "pūrvakā eva pañca skandhāḥ sattvaprajñaptinimittatvādiha vicāre parigṛhyante nottare,",
  "SA10n1070:29": "avyāpakatvādeṣāṃ pūrvakairantarbhāvita tvāditi ||",
  "SA10n1070:30": "yadi vā pañcaskandhavyatirikto bhavet,",
  "SA10n1070:31": "tatra tathāgate vā skandhāḥ syuḥ,",
  "SA10n1070:32": "skandheṣu vā sa bhavet,",
  "SA10n1070:33": "tathāgato vā skandhavān bhavet dhanavāniva devadattaḥ?",
  "SA10n1070:34": "sarvathā ca vicāryamāṇo na saṃbhavati |",
  "SA10n1070:35": "kathaṃ kṛtvā?",
  "SA10n1070:36": "tatra tāvat skandhā eva na tathāgataḥ |",
  "SA10n1070:37": "kiṃ kāraṇam?",
  "SA10n1070:38": "uktaṃ hi - yadindhanaṃ sa cedagnirekatvaṃ kartṛkarmaṇoḥ |",
  "SA10n1070:39": "bhavediti, tadihāpi yojyam,",
  "SA10n1070:40": "sa buddho yo hyupādānamekatvaṃ kartṛkarmaṇoḥ |",
  "SA10n1070:41": "bhavediti |",
  "SA10n1070:42": "tathā - ātmā skandhā yadi bhavedudayavyayabhāgbhavet |",
  "SA10n1070:43": "ityuktam, tadihāpi yojyam,",
  "SA10n1070:44": "buddhaḥ skandhā yadi bhavedudayavyayabhāgbhavet |",
  "SA10n1070:45": "iti |",
  "SA10n1070:46": "evaṃ tāvat skandhā na tathāgataḥ ||",
  "SA10n1070:47": "idānīṃ nānyaḥ skandhebhyastathāgata iti |",
  "SA10n1070:48": "kiṃ kāraṇam?",
  "SA10n1070:49": "uktaṃ hi - anyaścedindhanādagnirindhanādaṣyṛte bhavet |",
  "SA10n1070:50": "tathā - paratra nirapekṣatvādapradīpanahetukaḥ |",
  "SA10n1070:51": "punarārambhavaiyarthyamevaṃ cākarmakaḥ sati ||",
  "SA10n1070:52": "iti , tathā ihāpi yojyam,",
  "SA10n1070:53": "buddho'nyaścedupādānādupādānaṃ vinā bhavet |",
  "SA10n1070:54": "tathā- paratra nirapekṣatvādanupādānahetukaḥ |",
  "SA10n1070:55": "punarārambhavaiyarthyamevaṃ cākarmakaḥ sati ||",
  "SA10n1070:56": "tathā - skandhebhyo'",
  "SA10n1070:57": "nyo yadi bhavedbhavedaskandhalakṣaṇaḥ |",
  "SA10n1070:58": "iti |",
  "SA10n1070:59": "anyatvābhāvācca skandhādīnāṃ tathāgatasya ca,",
  "SA10n1070:60": "tathāgate skandhā nopapadyante ||",
  "SA10n1070:61": "nāpi skandheṣu tathāgata iti upapadyate |",
  "SA10n1070:62": "uktaṃ caitanmadhyamakāvatāre pakṣadvayavyākhyānam - skandheṣvātmā vidyate naiva cāmī santi skandhā ātmanītīha yasmāt |",
  "SA10n1070:63": "satyanyatve syādiyaṃ kalpanā vai taccānyatvaṃ nāstyataḥ kalpanaiṣā ||",
  "SA10n1070:64": "skandhavānapi tathāgato yathā na bhavati,",
  "SA10n1070:65": "tathā tatraivoktam - iṣṭo nātmā rūpavānnāsti yasmā - dātmā vattvārthopayogo hi nātaḥ |",
  "SA10n1070:66": "bhede gomān rūpavānaṣyabhede tattvānyatve'",
  "SA10n1070:67": "rūpato nātmanaḥ staḥ ||",
  "SA10n1070:68": "tattvānyatvapakṣe eva tu pañcāpi pakṣā antargatā vastutaḥ |",
  "SA10n1070:69": "satkāyadṛṣṭipravṛttyapekṣayā tu pañca pakṣāḥ samupavarṇyante ācāryeṇeti vijñeyam |",
  "SA10n1070:70": "yaścaivaṃ skandheṣu pañcadhā vicāryamāṇo nāsti tathāgataḥ,",
  "SA10n1070:71": "sa kenānyena ātmanā bhaviṣyatīti,",
  "SA10n1070:72": "sarvathā na saṃbhavatyeva tathāgata iti bhāvasvabhāvādapaśyanta ācāryapādāḥ prāhuḥ - katamo'",
  "SA10n1070:73": "tra tathāgata iti |",
  "SA10n1070:74": "nāstyeva sa kaścit sakalatrailokyavastuvipaścidbhāvasvabhāva ityabhiprāyaḥ |",
  "SA10n1070:75": "tathāgatābhāvācca bhavasaṃtatirapi dravyasaṃtatirnāstīti siddham || 1 ||",
  "SA10n1070:77": "atraike vadanti - naiva hi skandhāstathāgata iti brūmaḥ,",
  "SA10n1070:78": "yathoktadoṣaprasaṅgāt |",
  "SA10n1070:79": "nāpi skandhavyatiriktaḥ |",
  "SA10n1070:80": "nāpi tathāgate anāsravān skandhān varṇayāmaḥ,",
  "SA10n1070:81": "himavati parvate iva tarukhaṇḍam |",
  "SA10n1070:82": "nāpi skandheṣu,",
  "SA10n1070:83": "tarukhaṇḍe eva siṃham |",
  "SA10n1070:84": "nāpi skandhavantaṃ varṇayāmaḥ,",
  "SA10n1070:85": "lakṣaṇavantamiva cakravartinam,",
  "SA10n1070:86": "ekatvānyatvānabhyupagamādeva |",
  "SA10n1070:87": "kiṃ tarhi skandhānamalānupādāya tattvānyatvādyavācyaṃ tathāgataṃ vyavasthāpayāmaḥ |",
  "SA10n1070:88": "tasmānnāyaṃ vidhirasmākaṃ bādhaka iti |",
  "SA10n1070:89": "atrocyate - buddhaḥ skandhānupādāya yadi nāsti svabhāvataḥ |",
  "SA10n1070:90": "svabhāvataśca yo nāsti kutaḥ sa parabhāvataḥ || 2 ||",
  "SA10n1070:92": "yadi hi buddho bhagavānamalān skandhānupādāya tattvānyatvenāvaktavyaḥ prajñapyate,",
  "SA10n1070:93": "na tarhi svabhāvataḥ so'",
  "SA10n1070:94": "stīti vyaktamāpadyate,",
  "SA10n1070:95": "pratibimbavadupādāya prajñapyamānatvāt |",
  "SA10n1070:96": "yaśca idānīṃ svabhāvato nāsti ātmīyena svarūpeṇa,",
  "SA10n1070:97": "sa kathamavidyamānaḥ svabhāvataḥ skandhānupādāya parabhāvato bhaviṣyatīti?",
  "SA10n1070:98": "na hi avidyamāno vandhyātanayaḥ parabhāvamapekṣya bhavatīti yujyate || 2 ||",
  "SA10n1070:100": "atha syāt - yathaiva hi pratibimbakaṃ svabhāvato'",
  "SA10n1070:101": "saṃvidyamānamapi parabhāvaṃ mukhādarśādikamapekṣya bhavati,",
  "SA10n1070:102": "evaṃ ca tathāgato'",
  "SA10n1070:103": "pi svabhāvato'",
  "SA10n1070:104": "saṃvidyamānaḥ anāsravān pañca skandhānupādāya parabhāvato bhaviṣyatīti,",
  "SA10n1070:105": "evamapi - pratītya parabhāvaṃ yaḥ so'",
  "SA10n1070:106": "nātmetyupapadyate |",
  "SA10n1070:107": "yaścānātmā sa ca kathaṃ bhaviṣyati tathāgataḥ || 3 ||",
  "SA10n1070:109": "yadi pratibimbavat parabhāvaṃ pratītya tathāgataḥ iṣyate,",
  "SA10n1070:110": "evaṃ sati pratibimbavadeva sa tathāgato'",
  "SA10n1070:111": "nātmetyupapadyate |",
  "SA10n1070:112": "na tu svabhāvata iti yujyate |",
  "SA10n1070:113": "ātmaśabdo'yaṃ svabhāvaśabdaparyāyaḥ |",
  "SA10n1070:114": "yaśca anātmā niḥsvabhāvaḥ pratibimbavadeva,",
  "SA10n1070:115": "sa kathaṃ tathāgataḥ svabhāvarūpato bhaviṣyati?",
  "SA10n1070:116": "aviparītamārgagato na bhaviṣyatītyabhiprāyaḥ || 3 ||",
  "SA10n1070:118": "kiṃ cānyat - iha yadi tathāgatasya kaścit svabhāvaḥ syāt,",
  "SA10n1070:119": "tadā tatsvabhāvāpekṣayā skandhasvabhāvaḥ parabhāva iti syāt,",
  "SA10n1070:120": "taṃ ca parabhāvaṃ pratītya tathāgataḥ syāt |",
  "SA10n1070:121": "yadā tu tathāgatasya svabhāva eva nāsti ,",
  "SA10n1070:122": "tadā kutaḥ skandhānāṃ paratvaṃ syāditi pratipādayannāha - yadi nāsti svabhāvaśca parabhāvaḥ kathaṃ bhavet |",
  "SA10n1070:123": "yadā caivaṃ svabhāvaparabhāvau na staḥ,",
  "SA10n1070:124": "tadā svabhāvaparabhāvābhyāmṛte kaḥ sa tathāgataḥ || 4 ||",
  "SA10n1070:126": "padārtho hi bhavan svabhāvo bhavet,",
  "SA10n1070:127": "parabhāvo vā |",
  "SA10n1070:128": "tābhyāṃ tu vinā ko'",
  "SA10n1070:129": "sau aparaḥ padārtho'sti,",
  "SA10n1070:130": "yastathāgata iti vyavasthāpyate?",
  "SA10n1070:131": "tasmānnāsti svabhāvatastathāgata iti || 4 ||",
  "SA10n1070:133": "kiṃ cānyat - skandhān yadyanupādāya bhavetkaścittathāgataḥ |",
  "SA10n1070:134": "sa idānīṃmupādadyādupādāya tato bhavet || 5 ||",
  "SA10n1070:136": "yadi manyase - skandhebhyastattvānyatvena avaktavyastathāgataḥ skandhānupādāya prajñapyate iti,",
  "SA10n1070:137": "tat kadā yujyate?",
  "SA10n1070:138": "yadi skandhānanupādāya agṛhītvā pūrvaṃ kaścittathāgato nāma bhavet,",
  "SA10n1070:139": "sa skandhānupādadyāt |",
  "SA10n1070:140": "vyatirikta eva hi pūrvasiddho dhanād devadatto dhanasyopādānaṃ kurute,",
  "SA10n1070:141": "tadvadetān skandhānanupādāya yadi kaścit tathāgataḥ syāt,",
  "SA10n1070:142": "sa idānīṃ skandhānupādadyāt,",
  "SA10n1070:143": "tataśca tān skandhānupādāya tato bhavet || 5 ||",
  "SA10n1070:145": "vicāryamāṇastu sarvathā - skandhāṃścāpyanupādāya nāsti kaścittathāgataḥ |",
  "SA10n1070:146": "nirhetukatvaprasaṅgāt |",
  "SA10n1070:147": "yaśca nāstyanupādāya sa upādāsyate katham || 6 ||",
  "SA10n1070:149": "avidyamānatvādityabhiprāyaḥ |",
  "SA10n1070:150": "yadā caivaṃ na kiṃcidapyupādatte,",
  "SA10n1070:151": "tadā skandhānupādāya tathāgato nāma bhaviṣyatīti nopapadyate || 6 ||",
  "SA10n1070:153": "yadā caivaṃ tathāgataḥ upādānātpūrvamavidyamānatvāt na kiṃcidupādatte,",
  "SA10n1070:154": "tadā tadupādānasyāpi kenacidapi anupādīyamānasya upādānatvaṃ na saṃbhavatyeveti pratipādayannāha - na bhavatyanupādattamupādānaṃ ca kiṃcana |",
  "SA10n1070:155": "yadā caivamupādānaṃ kenacidapyanupādīyamānatvādupādānaṃ na bhavatīti,",
  "SA10n1070:156": "tadā upādānābhāvādupādātāpi kaścinnāstīti pratipādayannāha - na cāsti nirupādānaḥ kathaṃcana tathāgataḥ || 7 ||",
  "SA10n1070:158": "iti || 7 ||",
  "SA10n1070:160": "tadevaṃ yathopapāditanyāyena - tattvānyatvena yo nāsti mṛgyamāṇaśca pañcadhā |",
  "SA10n1070:161": "upādānena sa kathaṃ prajñapyeta tathāgataḥ || 8 ||",
  "SA10n1070:163": "yo hi tathāgato vicāryamāṇo mṛgyamāṇaḥ tattvenaskandhebhya ekatvena nāsti,",
  "SA10n1070:164": "anyatvena skandhebhyaḥ pṛthaktvena ca yo nāsti,",
  "SA10n1070:165": "evaṃ tattvānyatvāsatvādādhārādheyatadvatpakṣapañcaprakārairmṛgyamāṇo yo nāsti ,",
  "SA10n1070:166": "sa kathamatyanto'",
  "SA10n1070:167": "saṃvidyamānastathāgataḥ upādānena śakyaḥ prajñapayitum?",
  "SA10n1070:168": "ityato'pi nāsti tathāgato nāma svabhāvataḥ || 8 ||",
  "SA10n1070:170": "na kevalamanena vicāreṇa tathāgata eva nāsti,",
  "SA10n1070:171": "yadapīdamupādānaṃ tatsvabhāvatvānna vidyate |",
  "SA10n1070:172": "yadapi idamupādānaṃ rūpavedanāsaṃjñāsaṃskāravijñānākhyaṃ skandhapañcakam,",
  "SA10n1070:173": "tadapi svabhāvena na vidyate,",
  "SA10n1070:174": "pratītyasamutpannatvāt,",
  "SA10n1070:175": "skandhaparīkṣāyāṃ ca vistareṇa pratiṣiddhatvāt ||",
  "SA10n1070:176": "athāpi syāt - yadyapi svabhāvataḥ upādānaṃ nāsti,",
  "SA10n1070:177": "tathāpi hetupratyayātmakāt parabhāvā dbhaviṣyatīti,",
  "SA10n1070:178": "tadāpi nopapadyate iti pratipādayannāha - svabhāvataśca yannāsti kutastatparabhāvataḥ || 9 ||",
  "SA10n1070:180": "na hi bandhyāsūnuḥ svabhāvato'",
  "SA10n1070:181": "saṃvidyamānaḥ śakyaḥ parabhāvena prajñapayitumiti |",
  "SA10n1070:182": "ataḥ upādānamapi nāsti ||",
  "SA10n1070:183": "athavā - yadapīdamupādānaṃ tatsvabhāvānna vidyate |",
  "SA10n1070:184": "upādātṛsāpekṣatvādupādātṛnirapekṣasya ca upādānatvābhāvānnāsti svabhāvasiddhamupādānam |",
  "SA10n1070:185": "atha yadyapi upādātṛnirapekṣamupādānaṃ svabhāvasiddhaṃ na saṃbhavati,",
  "SA10n1070:186": "evaṃ tadupādātrapekṣameva bhavatviti |",
  "SA10n1070:187": "ucyate |",
  "SA10n1070:188": "evamapi - svabhāvataśca yannāsti kutastatparabhāvataḥ ||",
  "SA10n1070:189": "svabhāvato yadupādānaṃ na siddham,",
  "SA10n1070:190": "tadavidyamānasvabhāvaṃ kathamupādātuḥ parabhāvato bhaviṣyatīti |",
  "SA10n1070:191": "tasmādupādānamapi nāstīti || 9 ||",
  "SA10n1070:193": "idānīṃ yathāprasādhitamevārthamupadarśayannāha - evaṃ śūnyamupādānamupādātā ca sarvaśaḥ |",
  "SA10n1070:194": "sarveṇa prakāreṇa vicāryamāṇaṃ śūnyamupādānaṃ niḥsvabhāvam,",
  "SA10n1070:195": "upādātā ca śūnyaḥ svabhāvarahitaḥ |",
  "SA10n1070:196": "tenedānīmupādānena - prajñapyate ca śūnyena kathaṃ śūnyastathāgataḥ || 10 ||",
  "SA10n1070:198": "naiva tatsaṃbhavati yadavidyamānena avidyamānasya tathāgatasya prajñaptiḥ syāditi |",
  "SA10n1070:199": "tasmāt skandhānupādāya tathāgataḥ prajñapyate iti nopapadyate ||",
  "SA10n1070:200": "atrāhuḥ - aho vata hatā pratyāśā asmākam,",
  "SA10n1070:201": "ye hi nāma vayaṃ svavikalpavikalpitā tikaṭhinakudarśanamālutālatājālāvabaddheṣu nirvāṇapuragāmyaviparītamārgagamanaparibhraṣṭeṣu anatikrāntasaṃsārāṭavīkāntāradurgeṣu kaṇabhakṣākṣapādadigambarajaimininaiyāyikaprabhṛtiṣu tīrthakareṣu aviparīta svargāpavargamārgopadeśābhimāniṣu spṛhāṃ parityajya niravaśeṣānyatīrthyamatāndhakāropaghātakaṃ svargāpavargānugāmyaviparītamārgasaṃprakāśakaṃ saddharmadeśanātipaṭutarakiraṇavyāptāśeṣāśāmukhaṃ vividhavineya janamatikamalakuṅmalavibodhanatatparaṃ yathāvadavasthitapadārthatattvārthabhājanānāmamalaikacakṣurbhūtaṃ sakala jagaccharaṇyabhūtamadvitīyaṃ daśabalavaiśāradyāveṇikabuddhadharmāmalamaṇḍalaṃ mahāyānamahānayasārathivaraṃ sapta bodhyaṅgottuṅgaturaṃgapadātiyojitaṃ sakalatribhuvanajanajātijarāmaraṇasaṃsārakāntārasariducchoṣaṇatatparaṃ caturasamamārārātisamaraśarasaṃpātavijayinaṃ sakalajagadasadgrāharāhugrahavigrahodgrahanirāsinaṃ tathāgata savitāramajñānadhanagahanāndhakāranirākaraṇāya mokṣārthino'",
  "SA10n1070:202": "tuttarasamyaksaṃbodhyarthinaḥ śaraṇaṃ pratipannāḥ,",
  "SA10n1070:203": "tasya ca tvayā - evaṃ śūnyamupādānamupādātā ca sarvaśaḥ |",
  "SA10n1070:204": "prajñapyate ca śūnyena kathaṃ śūnyastathāgataḥ ||",
  "SA10n1070:205": "ityādinā svabhāvato'",
  "SA10n1070:206": "sattvaṃ vruvatā bhavatā hatā asmākaṃ mokṣapratyāśā anuttarasamyaksaṃbodhyāgamā bhilāṣaḥ iti |",
  "SA10n1070:207": "tadalaṃ bhavatā tathāgatamahādityapracchādakena ākālikadhanadhanāvalīvisaraṇena jagadandha kāropameneti |",
  "SA10n1070:208": "ucyate |",
  "SA10n1070:209": "asmākameva hatā pratyāśā bhavadvidheṣvabudhajaneṣu ye hi nāma bhavantaḥ mokṣakāmatayā anyatīrthyamatāni parityajya bhagavantaṃ tathāgatamapi aviparītaṃ paramaśāstāraṃ pratipadya paramagambhīra manuttaraṃ sarvatīrthyavādāsādhāraṇaṃ nairātmyasiṃhanādamasahamānāḥ kuraṅgamā iva svādhimuktidaridratayā vividhakudṛṣṭivyālamālākulaṃ viparyastajanānuyātaṃ tameva mahāghorasaṃsārāṭavīkāntāracārakānugamārgamavagāhante |",
  "SA10n1070:210": "na hi tathāgatāḥ kadācidapyātmanaḥ skandhānāṃ vā astitvaṃ prajñapayanti |",
  "SA10n1070:211": "yathoktaṃ bhagavatyām - buddho'",
  "SA10n1070:212": "pyāyuṣman subhūte māyopamaḥ svapnopamaḥ |",
  "SA10n1070:213": "buddhadharmā apyāyuṣman subhūte māyopamāḥ svapnopamāḥ ||",
  "SA10n1070:214": "iti ||",
  "SA10n1070:215": "tathā- dharma svabhāvatu śūnya vivikto bodhi svabhāvatu śūnya viviktā |",
  "SA10n1070:216": "yo hi caretsa pi śūnyasvabhāvo jñānavato na tu bālajanasya ||",
  "SA10n1070:217": "iti |",
  "SA10n1070:218": "na ca vayaṃ sarvathaiva niṣprapañcānāṃ tathāgatānāṃ nāstitvaṃ brūmaḥ,",
  "SA10n1070:219": "yadasmākaṃ tadapavādakṛto doṣaḥ syāt || 10 ||",
  "SA10n1070:221": "api ca |",
  "SA10n1070:222": "niḥsvabhāvaṃ hi tathāgataṃ vyācakṣāṇena aviparītārthābhidhitsunā yogināṃ satā sarvathā - śūnyamiti na vaktavyamaśūnyamiti vā bhavet |",
  "SA10n1070:223": "ubhayaṃ nobhayaṃ ceti sarvametanna vaktavyamasmābhiḥ |",
  "SA10n1070:224": "kiṃ tu anukte yathāvadavasthitaṃ svabhāvaṃ pratipattā pratipattuṃ na samartha ityato vayamapi āropato vyavahārasatye eva sthitvā vyavahārārthaṃ vineyajanānurodhena śūnyamityapi brūmaḥ,",
  "SA10n1070:225": "aśūnyamityapi,",
  "SA10n1070:226": "śūnyāśūnyamityapi,",
  "SA10n1070:227": "naiva śūnyaṃ nāśūnyamityapi brūmaḥ |",
  "SA10n1070:228": "ata evāha prajñaptyarthaṃ tu kathyate || 11 ||",
  "SA10n1070:230": "iti |",
  "SA10n1070:231": "yathoktaṃ bhagavatā - śūnyāḥ sarvadharmā niḥsvabhāvayogena |",
  "SA10n1070:232": "nirnimittāḥ sarvadharmā nirnimittatāmupādāya |",
  "SA10n1070:233": "apraṇihitāḥ sarvadharmā apraṇidhānayogena |",
  "SA10n1070:234": "prakṛtiprabhāsvarāḥ sarvadharmāḥ prajñāpāramitāpariśuddhayā |",
  "SA10n1070:235": "iti ||",
  "SA10n1070:236": "anyatra aśūnyamuktam - atītaṃ cedbhikṣavo rūpaṃ nābhaviṣyanna śrutavānāryaśrāvako'",
  "SA10n1070:237": "tītaṃ rūpamabhyanandiṣyat |",
  "SA10n1070:238": "yasmāttarhi bhikṣavaḥ asti atītaṃ rūpam,",
  "SA10n1070:239": "tasmādāryaśrāvakaḥ śrutavānatītaṃ rūpamabhinandatīti |",
  "SA10n1070:240": "anāgataṃ cedbhikṣavaḥ -ityādi |",
  "SA10n1070:241": "evaṃ yāvat atītaṃ cedbhikṣavo vijñānaṃ nābhaviṣyat - ityādi pūrvavat ||",
  "SA10n1070:242": "tathā sautrāntikamate atītānāgataṃ śūnyam,",
  "SA10n1070:243": "anyadaśūnyam |",
  "SA10n1070:244": "viprayuktā vijñaptiḥ śūnyā |",
  "SA10n1070:245": "vijñānavāde'",
  "SA10n1070:246": "pi kalpitasvabhāvasya śūnyatvam,",
  "SA10n1070:247": "apratītyasamutpannatvāt,",
  "SA10n1070:248": "taimirikadvicandrādi darśanavat |",
  "SA10n1070:249": "na śūnyaṃ nāpi cāśūnyaṃ tasmātsarvaṃ vidhīyate |",
  "SA10n1070:250": "[tathā] sattvādasattvācca madhyamā pratipacca sā ||",
  "SA10n1070:251": "iti ||",
  "SA10n1070:252": "yena tvabhiprāyeṇa śūnyatvādikamupadiśyate,",
  "SA10n1070:253": "sa ātmaparīkṣāto boddhavyaḥ |",
  "SA10n1070:254": "yathoktaṃ sūtre - māyopamaṃ jagadidaṃ bhavatā naṭaraṅgasvapnasadṛśaṃ vihitam |",
  "SA10n1070:255": "nātmā na sattva na ca jīvagatī dharmā marīcidakacandrasamāḥ ||",
  "SA10n1070:256": "śūnyaṃ ca śāntamanupādamayaṃ avijānadeva jagadudbhramatī |",
  "SA10n1070:257": "teṣāmupāyanayayuktiśatai - ravatārayasyapi kṛpālutayā ||",
  "SA10n1070:258": "rāgādibhiśca bahurogaśataiḥ saṃtrāsitaṃ sakalamīkṣi jagat |",
  "SA10n1070:259": "vaidyopamo vicarase'",
  "SA10n1070:260": "pratimo parimocayaṃ sugata sattvaśatān ||",
  "SA10n1070:261": "rathacakravad bhramati sarvajagat tiryakṣu pretanirayeṣu gatāḥ |",
  "SA10n1070:262": "mūḍhā adeśika anāthagatāḥ teṣāṃ pradarśayasi mārgavaram ||",
  "SA10n1070:263": "iti |",
  "SA10n1070:264": "sarvāstvetāḥ kalpanā niṣprapañce tathāgate na saṃbhavanti || 11 ||",
  "SA10n1070:266": "na ca kevalaṃ śūnyatvādikameva catuṣṭayaṃ tathāgate na saṃbhavati,",
  "SA10n1070:267": "api ca - śāśvatāśāśvatādyā kutaḥ śānte catuṣṭayam |",
  "SA10n1070:268": "antānantādi cāpyatra kuntaḥ śānte catuṣṭayam || 12 ||",
  "SA10n1070:270": "iha caturdaśa avyākṛtavastūni bhagavatā nirdiṣṭāni |",
  "SA10n1070:271": "tadyathā - śāśvato lokaḥ,",
  "SA10n1070:272": "aśāśvato lokaḥ,",
  "SA10n1070:273": "śāśvataśca aśāśvataśca lokaḥ,",
  "SA10n1070:274": "naiva śāśvato nāśāśvataśca lokaḥ,",
  "SA10n1070:275": "iti catuṣṭayam |",
  "SA10n1070:276": "antavān lokaḥ,",
  "SA10n1070:277": "anantavān lokaḥ,",
  "SA10n1070:278": "antavāṃśca anantavāṃśca lokaḥ,",
  "SA10n1070:279": "naiva antavān na anantavāṃśca lokaḥ,",
  "SA10n1070:280": "iti dvitīyam |",
  "SA10n1070:281": "bhavati tathāgataḥ paraṃ maraṇāt,",
  "SA10n1070:282": "na bhavati tathāgataḥ paraṃ maraṇāt,",
  "SA10n1070:283": "bhavati ca na bhavati ca tathāgataḥ paraṃ maraṇāt,",
  "SA10n1070:284": "naiva bhavati na na bhavati ca tathāgataḥ paraṃ maraṇāt,",
  "SA10n1070:285": "iti tṛtīyam |",
  "SA10n1070:286": "sa jīvastaccharīram,",
  "SA10n1070:287": "anyo jīvo'nyaccharīram, iti |",
  "SA10n1070:288": "tānyetāni caturdaśa vastūni avyākṛtatvādavyākṛtavastūni ityucyante |",
  "SA10n1070:289": "tatra yathopavarṇitena nyāyena yathā śūnyatvādikaṃ catuṣṭayaṃ prakṛtyā śānte niḥsvabhāve tathāgate na saṃbhavati,",
  "SA10n1070:290": "evaṃ śāśvatāśāśvatādika mapi catuṣṭayamatra na saṃbhavati |",
  "SA10n1070:291": "asaṃbhavādeva ca catuṣṭayaṃ vandhyāputrasya śyāmagauratvādivat na vyākṛtaṃ bhagavatā lokasya |",
  "SA10n1070:292": "yathā ca etaccatuṣṭayaṃ tathāgate na saṃbhavati,",
  "SA10n1070:293": "evamantānantādikamapi śānte tathāgate na saṃbhavati || 12 ||",
  "SA10n1070:295": "idānīṃ bhavati tathāgataḥ paraṃ maraṇāt ityādikasyāpi kalpanācatuṣṭayasya pravṛttyasaṃbhava mudbhāvayannāha - yena grāho gṛhītastu ghano'",
  "SA10n1070:296": "stīti tathāgataḥ |",
  "SA10n1070:297": "nāstīti sa vikalpayannirvṛtasyāpi kalpayet || 13 ||",
  "SA10n1070:299": "yena hi ghanataro mahatābhiniveśena asti tathāgataḥ iti grāho gṛhītaḥ,",
  "SA10n1070:300": "parikalpa utpāditaḥ,",
  "SA10n1070:301": "saḥ niyataṃ parinirvṛte tathāgate,",
  "SA10n1070:302": "na bhavati tathāgataḥ paraṃ maraṇāt,",
  "SA10n1070:303": "maraṇāduttarakālaṃ na bhavati,",
  "SA10n1070:304": "ucchinnastathāgataḥ,",
  "SA10n1070:305": "na saṃvidyate,",
  "SA10n1070:306": "iti parikalpayet |",
  "SA10n1070:307": "tasya evaṃ vikalpayataḥ syād dṛṣṭikṛtam || 13 ||",
  "SA10n1070:309": "yasya tu na kasyāṃcidapyavasthāyāṃ svabhāvaśūnyatvāt tathāgatasya astitvanāstitvam,",
  "SA10n1070:310": "tasya pakṣe - svabhāvataśca śūnye'",
  "SA10n1070:311": "smiṃścintā naivopapadyate |",
  "SA10n1070:312": "paraṃ nirodhādbhavati buddho na bhavatīti vā || 14 ||",
  "SA10n1070:314": "ākāśe citrarūpakalpanāvadeṣā kalpanā nāstītyabhiprāyaḥ || 14 ||",
  "SA10n1070:316": "tadevaṃ prakṛtiśānte niḥsvabhāve tathāgate sarvaprapañcātīte mandabuddhitayā śāśvatāśāśvatā dikayā nityānityāstināstiśūnyāśūnyasarvajñāsarvajñādikayā kalpanayā - prapañcayanti ye buddhaṃ prapañcātītamavyayam |",
  "SA10n1070:317": "te prapañcahatāḥ sarve na paśyanti tathāgatam || 15 ||",
  "SA10n1070:319": "vastunibandhanā hi prapañcāḥ syuḥ,",
  "SA10n1070:320": "avastukaśca tathāgataḥ |",
  "SA10n1070:321": "kutaḥ prapañcānāṃ pravṛttisaṃbhava iti ?",
  "SA10n1070:322": "ataḥ prapañcātītastathāgataḥ |",
  "SA10n1070:323": "anutpādasvabhāvāvācca svabhāvāntarāgamanādavyayaḥ |",
  "SA10n1070:324": "tamitthaṃvidhaṃ tathāgataṃ svotprekṣitamithyāparikalpamalamalinamānasatayā vividhairabhūtaiḥ parikalpaviśeṣaiḥ ye buddhaṃ bhagavantaṃ prapañcayanti,",
  "SA10n1070:325": "te svakaireva prapañcairhatāḥ santaḥ tathāgataguṇasamṛddheratyantaparokṣavartino bhavanti |",
  "SA10n1070:326": "tataśca śavabhūtāḥ etasmin pravacane na paśyanti tathāgataṃ jātyandhā ivādityam |",
  "SA10n1070:327": "ata evāha bhagavān - ye māṃ rūpeṇa adrākṣurye māṃ ghoṣeṇa anvayuḥ |",
  "SA10n1070:328": "mithyāprahāṇaprasṛtā na māṃ drakṣyanti te janāḥ ||",
  "SA10n1070:329": "dharmato buddhā draṣṭavyā dharmakāyā hi nāyakāḥ |",
  "SA10n1070:330": "dharmatā cāpyavijñeyā na sā śakyā vijānitum ||",
  "SA10n1070:331": "iti || 15 ||",
  "SA10n1070:333": "tadatra tathāgataparīkṣāyāṃ sattvalokaḥ sakalaḥ sasurāsuranarādiḥ parīkṣitaḥ |",
  "SA10n1070:334": "yathā cāyaṃ sattvaloko niḥsvabhāvaḥ,",
  "SA10n1070:335": "tathā bhājanalokasyāpi vāyumaṇḍalāderakaniṣṭhavitānabhavanaparyantasya naiḥsvābhāvyamudbhāvayannāha - tathāgato yatsvabhāvastatsvabhāvamidaṃ jagat |",
  "SA10n1070:336": "idaṃ jagaditi ayaṃ bhājanaloka ityarthaḥ |",
  "SA10n1070:337": "kiṃsvabhāvastathāgataḥ punarityāha - tathāgato niḥsvabhāvo niḥsvabhāvamidaṃ jagat || 16 ||",
  "SA10n1070:339": "iti |",
  "SA10n1070:340": "yathā ca jagato naiḥsvābhāvyam,",
  "SA10n1070:341": "tathā pratyayaparīkṣādibhiḥ pratipāditam |",
  "SA10n1070:342": "ata evoktaṃ sūtre - anupādadharmaḥ satataṃ tathāgataḥ sarve ca dharmāḥ sugatena sādṛśāḥ |",
  "SA10n1070:343": "nimittagrāheṇa tu bālabuddhayaḥ asatsu dharmeṣu caranti loke ||",
  "SA10n1070:344": "tathāgato hi pratibimbabhūtaḥ kuśalasya dharmasya anāsravasya |",
  "SA10n1070:345": "naivātra tathatā na tathāgato'",
  "SA10n1070:346": "sti bimbaṃ ca saṃdṛśyati sarva loke ||",
  "SA10n1070:347": "iti |",
  "SA10n1070:348": "uktaṃ ca bhagavatyāṃ prajñāpāramitāyām - atha khalu te devaputrāḥ āyuṣmantaṃ subhūtiṃ sthavirametadavocan - kiṃ punarāryasubhūte māyopamāste sattvāḥ, na te māyā?",
  "SA10n1070:349": "evamukte āyuṣmān subhūtistān devaputrānetadavocat -māyo- pamāste devaputrāḥ sattvāḥ,",
  "SA10n1070:350": "svapnopamāste devaputrāḥ sattvāḥ |",
  "SA10n1070:351": "iti hi māyā ca sattvāśca advayameta dadvaidhīkāram |",
  "SA10n1070:352": "iti hi svapnaśca sattvāśca advayametadadvaidhīkāram |",
  "SA10n1070:353": "sarvadharmā api devaputrā māyopamāḥ svapnopamāḥ |",
  "SA10n1070:354": "strotaāpanno'",
  "SA10n1070:355": "pi māyopamaḥ svapnopamaḥ |",
  "SA10n1070:356": "strotaāpattiphalamapi māyopamaṃ svapnopamam |",
  "SA10n1070:357": "evaṃ sakṛdāgāmyapi sakṛdāgāmiphalamapi |",
  "SA10n1070:358": "anāgāmyapi anāgāmiphalamapi |",
  "SA10n1070:359": "arhannapi māyopamaḥ svapnopamaḥ |",
  "SA10n1070:360": "arhattvaphalamapi māyopamaṃ svapnopamam |",
  "SA10n1070:361": "pratyekabuddho'",
  "SA10n1070:362": "pi māyopamaḥ svapnopamaḥ |",
  "SA10n1070:363": "pratyeka buddhatvamapi māyopamaṃ svapnopamam |",
  "SA10n1070:364": "samyaksaṃbuddho'",
  "SA10n1070:365": "pi māyopamaḥ svapnopamaḥ iti |",
  "SA10n1070:366": "samyaksaṃbuddhatvamapi māyopamaṃ svapnopamamiti vadāmi ||",
  "SA10n1070:368": "atha khalu devaputrā āyuṣmantaṃ subhūtimetadavocan - samyaksaṃbuddho'",
  "SA10n1070:369": "pi māyopamaḥ svapnopama iti ,",
  "SA10n1070:370": "samyaksaṃbuddhatvamapi māyopamaṃ svapnopamamiti āryasubhūte vadasi?",
  "SA10n1070:371": "subhūtirāha - nirvāṇamapi devaputrā māyopamaṃ svapnopamamiti vadāmi,",
  "SA10n1070:372": "kiṃ punaranyaṃ dharmam?",
  "SA10n1070:373": "devaputrā āhuḥ - nirvāṇamapyāryasubhūte māyopamaṃ svapnopamamiti vadasi?",
  "SA10n1070:374": "subhūtirāha - yadyapi devaputrā nirvāṇādapyanyaḥ kaściddharmo viśiṣṭataraḥ syāt,",
  "SA10n1070:375": "tamapyahaṃ māyopamaṃ svapnopamamiti vadeyam |",
  "SA10n1070:376": "iti hi māyā ca nirvāṇaṃ ca advayametadadvaidhīkāramiti ||",
  "SA10n1070:377": "ityācāryacandrakīrtipādoparacitāyāṃ prasannapadāyāṃ madhyamakavṛttau tathāgataparīkṣā nāma dvāviṃśatitamaṃ prakaraṇam ||"
}