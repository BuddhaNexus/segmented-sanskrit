{
  "SA10n1053:0": "dhātuparīkṣā pañcamaṃ prakaraṇam ||",
  "SA10n1053:1": "atrāha - dhātavaḥ santi pratiṣedhābhāvāt |",
  "SA10n1053:2": "uktaṃ ca bhagavatā- ṣaḍdhāturayaṃ mahārāja puruṣapudgala ityādi |",
  "SA10n1053:3": "tataśca pravacanapāṭhāddhātuvatskandhāyatanānyeva santīti |",
  "SA10n1053:4": "ucyate |",
  "SA10n1053:5": "syuḥ skandhāyatanāni yadi dhātava eva syuḥ |",
  "SA10n1053:6": "kathamityāha-",
  "SA10n1053:7": "nākāśaṃ vidyate kiṃcitpūrvamākāśalakṣaṇāt |",
  "SA10n1053:8": "alakṣaṇaṃ prasajyeta syātpūrvaṃ yadi lakṣaṇāt ||1 ||",
  "SA10n1053:9": "tatra ṣaḍ dhātava uktāḥ pṛthivyaptejovāyvākāśavijñānākhyāḥ |",
  "SA10n1053:10": "tatrākāśamadhikṛtyocyate dūṣaṇaṃ svarūpanirūpaṇāt |",
  "SA10n1053:11": "ihākāśasyānāvaraṇaṃ lakṣaṇamucyate |",
  "SA10n1053:12": "yad yasmātpūrvamākāśamanāvaraṇa lakṣaṇāllakṣyaṃ syāt,",
  "SA10n1053:13": "tatra lakṣaṇapravartanādanāvaraṇalakṣaṇātpūrvaṃ nākāśaṃ lakṣyarūpamiti |",
  "SA10n1053:14": "yadā caivam -",
  "SA10n1053:15": "nākāśaṃ vidyate kiṃcitpūrvamākāśalakṣaṇāt |",
  "SA10n1053:16": "alakṣaṇaṃ prasajyeta syātpūrvaṃ yadi lakṣaṇāt ||",
  "SA10n1053:17": "tathāhi alakṣaṇaṃ pravartatām |",
  "SA10n1053:18": "tadabhāve khapuṣpavannāstyākāśamityāha -",
  "SA10n1053:19": "alakṣaṇo na kaścicca bhāvaḥ saṃvidyate kkacit |",
  "SA10n1053:20": "iti | atrāha - lakṣaṇapravṛttirlakṣye bhavet ,",
  "SA10n1053:21": "tatsadbhāvāllakṣyamapyastīti |",
  "SA10n1053:22": "etadapi nāsti | yasmāt -",
  "SA10n1053:23": "asatyalakṣaṇe bhāve kramatāṃ kuha lakṣaṇam ||2 ||",
  "SA10n1053:24": "lakṣaṇātpūrvamalakṣaṇo bhāvo nāstītyuktam |",
  "SA10n1053:25": "tataśca asati asaṃvidyamāne alakṣaṇe lakṣaṇarahite bhāve kuha idānīṃ lakṣaṇaṃpravartatāmiti nāsti lakṣaṇapravṛttiḥ ||2 ||",
  "SA10n1053:26": "api ca | idaṃ lakṣaṇaṃ pravartamānaṃ salakṣaṇe vā pravarteta alakṣaṇe vā?",
  "SA10n1053:27": "ubhayathā ca nopapadyata ityāha -",
  "SA10n1053:28": "nālakṣaṇe lakṣaṇasya pravṛttirna salakṣaṇe |",
  "SA10n1053:29": "salakṣaṇālakṣaṇābhyāṃ nāpyanyatra pravartate ||3 ||",
  "SA10n1053:30": "tatra alakṣaṇe kharaviṣāṇavanna lakṣaṇapravṛttiḥ |",
  "SA10n1053:31": "salakṣaṇe'pi bhāve na lakṣaṇapravṛttirūpapadyate prayojanābhāvāt |",
  "SA10n1053:32": "kiṃ hi lakṣaṇavataḥ prasiddhasya bhāvasya punarlakṣaṇakṛtyaṃ syāt?",
  "SA10n1053:33": "ityanavasthā atiprasaṅgaścaivaṃ syāt |",
  "SA10n1053:34": "na hyasau kadācinna salakṣaṇaḥ syāditi sadaiva lakṣaṇapravṛttiḥ prasajyeta |",
  "SA10n1053:35": "na caitadiṣṭam |",
  "SA10n1053:36": "tasmātsalakṣaṇe'pi bhāve na lakṣaṇapravṛttiparupadyate prayojanābhāvāt |",
  "SA10n1053:37": "tatraivaṃ syāt - salakṣaṇālakṣaṇābhyāmanyatra pravartiṣyata iti | ucyate -",
  "SA10n1053:38": "salakṣaṇālakṣaṇābhyāṃ nāpyanyatra pravartate |",
  "SA10n1053:39": "kiṃ kāraṇam ?",
  "SA10n1053:40": "asadbhāvāt |",
  "SA10n1053:41": "yadi salakṣaṇo nālakṣaṇaḥ,",
  "SA10n1053:42": "athālakṣaṇo na salakṣaṇaḥ |",
  "SA10n1053:43": "ataḥ salakṣaṇaśca alakṣaṇaśceti vipratiṣiddhametat |",
  "SA10n1053:44": "na ca vipratiṣiddhaṃ saṃbhavati |",
  "SA10n1053:45": "tasmādasaṃbhavādeva salakṣaṇe cālakṣaṇe ca lakṣaṇapravṛttirnopapadyate iti ||3 ||",
  "SA10n1053:46": "athāpi syāt - yadyapi na lakṣaṇapravṛttiḥ ,",
  "SA10n1053:47": "tathāpi lakṣyamastīti etadapi nāsti | yasmāt -",
  "SA10n1053:48": "lakṣaṇāsaṃpravṛttau ca na lakṣyamupapadyate |",
  "SA10n1053:49": "yadā lakṣaṇapravṛttireva nāsti tadā kathaṃ lakṣyaṃ syāt?",
  "SA10n1053:50": "naiva saṃbhavatītyabhiprāyaḥ |",
  "SA10n1053:51": "atrāha- lakṣaṇapravṛttistvayā niṣiddhā na tu lakṣaṇam,",
  "SA10n1053:52": "tataśca vidyate lakṣyam,",
  "SA10n1053:53": "lakṣaṇa sadbhāvāt | ucyate-",
  "SA10n1053:54": "lakṣyasyānupapattau ca lakṣaṇasyāpyasaṃbhavaḥ ||4 ||",
  "SA10n1053:55": "lakṣaṇāsaṃpravṛttau ca na lakṣyamupapadyate iti pratipāditam | tadā",
  "SA10n1053:56": "lakṣyasyānupapattau ca lakṣaṇasyāpyasaṃbhavaḥ |",
  "SA10n1053:57": "nirāśrayatvāt ||4 ||",
  "SA10n1053:58": "yadā caivaṃ lakṣaṇaṃ nāsti,",
  "SA10n1053:59": "tadā lakṣaṇasadbhāvādvidyate lakṣyamiti yaduktaṃ tanna yataścaitadevam -",
  "SA10n1053:60": "tasmānna vidyate lakṣyaṃ lakṣaṇaṃ naiva vidyate |",
  "SA10n1053:61": "iti nigamanam ||",
  "SA10n1053:62": "atrāha -yadyāpi lakṣyalakṣaṇe na staḥ, tathā (pyā)",
  "SA10n1053:63": "kāśamasti, bhāvarūpaṃ ca bhavadākāśa lakṣyaṃ lakṣaṇaṃ vā syāt |",
  "SA10n1053:64": "tasmāllakṣyalakṣaṇe api ṣṭa iti |",
  "SA10n1053:65": "etadapyayuktamityāha -",
  "SA10n1053:66": "lakṣyalakṣaṇanirmukto naiva bhāvo'pi vidyate ||5 ||",
  "SA10n1053:67": "lakṣyalakṣaṇe yathā na staḥ,",
  "SA10n1053:68": "tathoktaṃ prāk |",
  "SA10n1053:69": "yadā anayorabhāvaḥ,",
  "SA10n1053:70": "tadā lakṣyalakṣaṇarahita tvādākāśakusumavannāstyākāśam ||5 ||",
  "SA10n1053:71": "yadyākāśaṃ bhāvo na bhavati,",
  "SA10n1053:72": "abhāvastarhi astu?",
  "SA10n1053:73": "etadapi nāsti | yasmāt -",
  "SA10n1053:74": "avidyamāne bhāve ca kasyābhāvo bhaviṣyati |",
  "SA10n1053:75": "yadā ākāśaṃ bhāvo na bhavati,",
  "SA10n1053:76": "tadā bhāvasyāsattve kasyābhāvaḥ kalpyatām?",
  "SA10n1053:77": "vakṣyati hi -",
  "SA10n1053:78": "bhāvasya cedaprasiddhirabhāvo naiva sidhyati |",
  "SA10n1053:79": "bhāvasya hyanyathābhāvamabhāvaṃ bruvate janāḥ ||iti |",
  "SA10n1053:80": "tasmād bhāvābhāvādabhāvo'pyākāśaṃ na saṃbhavati |",
  "SA10n1053:81": "rūpābhāvaścākāśamiti vyavasthāpyate |",
  "SA10n1053:82": "yadyapi rūpaṃ syāttadā rūpābhāva ākāśamiti syāt |",
  "SA10n1053:83": "yadā ca yathoktena nyāyena rūpameva nāsti,",
  "SA10n1053:84": "tadā kasyābhāva ākāśaṃ syāt?",
  "SA10n1053:85": "atrāha - vidyete eva bhāvābhāvau,",
  "SA10n1053:86": "tatparīkṣakasadbhāvāt |",
  "SA10n1053:87": "asti ca bhavān bhāvābhāvayoḥ parīkṣakaḥ, ya evāha -",
  "SA10n1053:88": "avidyamāne bhāve ca kasyābhāvo bhaviṣyati |",
  "SA10n1053:89": "iti | tasmād bhavato bhāvābhāvaparīkṣakasya sadbhāvāt parīkṣyāvapi bhāvābhāvau vidyete iti |",
  "SA10n1053:90": "ucyate |",
  "SA10n1053:91": "etadapyayuktam | yasmāt -",
  "SA10n1053:92": "bhāvābhāvavidharmā ca bhāvābhāvamavaiti kaḥ ||6 ||",
  "SA10n1053:93": "syātāṃ bhāvābhāvau yadi,",
  "SA10n1053:94": "tadā tayoḥ parīkṣako bhāvo va syādabhāvo vā |",
  "SA10n1053:95": "yadi bhāva iṣyate, tasya",
  "SA10n1053:96": "lakṣyalakṣaṇanirmukto naiva bhāvo'pi vidyate |",
  "SA10n1053:97": "ityuktaṃ dūṣaṇam |",
  "SA10n1053:98": "atha abhāvaḥ,",
  "SA10n1053:99": "avidyamāne bhāve ca kasyābhāvo bhaviṣyati |",
  "SA10n1053:100": "ityatroktametadduṣaṇam |",
  "SA10n1053:101": "na ca bhāvābhāvavisadṛśadharmā kaścit tṛtīyaḥ padārtho'sti,",
  "SA10n1053:102": "yo'nayoravagamaka iti nāsti bhāvābhāvayoḥ parīkṣakaḥ |",
  "SA10n1053:103": "ata evoktaṃ bhagavatā -",
  "SA10n1053:104": "bhāvānabhāvāniti yaḥ prajānati",
  "SA10n1053:105": "sa sarvabhāveṣu na jātu sajjate |",
  "SA10n1053:106": "yaḥ sarvabhāveṣu na jātu sajjate",
  "SA10n1053:107": "sa ānimittaṃ bhajate samādhim ||iti |",
  "SA10n1053:108": "tathā -",
  "SA10n1053:109": "yo'pi ca cintayi śūnyakadharmān",
  "SA10n1053:110": "so'pi kumārgapapannaku balaḥ |",
  "SA10n1053:111": "akṣara kīrtita śūnyaka dharmāḥ",
  "SA10n1053:112": "te ca anakṣara akṣara uktāḥ ||",
  "SA10n1053:113": "śānta paśānta ya cintayi dharmān",
  "SA10n1053:114": "so'pi ca cinta na jātu na bhūtaḥ |",
  "SA10n1053:115": "cittavitarkaṇa sarvi papañcāḥ",
  "SA10n1053:116": "sūkṣma acintiya budhyatha dharmān ||",
  "SA10n1053:117": "iti vistaraḥ ||6 ||",
  "SA10n1053:118": "idānīṃ pratipāditamarthaṃ nigamayannāha -",
  "SA10n1053:119": "tasmānna bhāvo nābhāvo na lakṣyaṃ nāpi lakṣaṇam |",
  "SA10n1053:120": "ākāśam",
  "SA10n1053:121": "iti | yathā cākāśam, evam -",
  "SA10n1053:122": "ākāśasamā dhātavaḥ pañca ye pare ||7 ||",
  "SA10n1053:123": "pṛthivyādidhātavo ye pañca pare'vaśiṣyante,",
  "SA10n1053:124": "te'pi ākāśavad bhāvābhāvalakṣyalakṣaṇaparikalpasvarūparahitāḥ parijñeyā ityarthaḥ ||7 ||",
  "SA10n1053:125": "tadevaṃ padārthānāṃ svabhāve vyavasthite avidyātimiropahatamatinayanatayā anādisaṃsārābhyasta tayā bhāvābhāvādiviparītadarśanā nirvāṇānugāmyaviparītanaiḥsvabhāvyadarśanasanmārgaparibhraṣṭāḥ",
  "SA10n1053:126": "astitvaṃ ye tu paśyanti nāstitvaṃ cālpabuddhayaḥ |",
  "SA10n1053:127": "bhāvānāṃ te na paśyanti draṣṭavyopaśamaṃ śivam ||8 ||",
  "SA10n1053:128": "draṣṭavyopaśamaṃ śivalakṣaṇaṃ sarvakalpanājālarahitaṃ jñānajñeyanivṛttisvabhāvaṃ śivaṃ paramārtha svabhāvam |",
  "SA10n1053:129": "paramārthamajaramamaramaprapañcaṃ nirvāṇaṃ śūnyatāsvabhāvaṃ te na paśyanti mandabuddhitayā astitvaṃ nāstitvaṃ cābhiniviṣṭāḥ santa iti |",
  "SA10n1053:130": "yathoktamāryaratnāvalyām -",
  "SA10n1053:131": "nāstiko durgatiṃ yāti sugatiṃ yātyanāstikaḥ |",
  "SA10n1053:132": "yathābhūtaparijñānānmokṣamadvayaniśritaḥ ||iti ||",
  "SA10n1053:133": "āryasamādhirāje coktaṃ bhagavatā -",
  "SA10n1053:134": "astīti nāstīti ume'pi antā",
  "SA10n1053:135": "śuddhī aśuddhīti ime'pi antā |",
  "SA10n1053:136": "tasmādume anta vivarjayitvā",
  "SA10n1053:137": "madhye'pi sthānaṃ na karoti paṇḍitaḥ ||",
  "SA10n1053:138": "astīti nāstīti vivāda eṣaḥ",
  "SA10n1053:139": "śuddhī aśuddhīti ayaṃ vivādaḥ |",
  "SA10n1053:140": "vivādaprāptyā na dukhaṃ praśāmyate",
  "SA10n1053:141": "avivādaprāptyā ca duḥkhaṃ nirudhyate ||iti |",
  "SA10n1053:142": "tasmādasaṃbhava eva yatsāṃsārikeṇa mārgeṇa nirvāṇamadhigamyata iti ||8 ||",
  "SA10n1053:143": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1053:144": "dhātuparīkṣā nāma pañcamaṃ prakaraṇam ||"
}