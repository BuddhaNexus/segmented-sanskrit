{
  "S01n200:0": "aṣṭama adhyāyaḥ",
  "S01n200:1": "svayambhūcaityāśramanāma sādhanāsuvṛṣṭicaraṇo nāma",
  "S01n200:2": "atha sa bhagavāñchāstā sa samādherutthitaḥ punaḥ |",
  "S01n200:3": "maitreyaṃ taṃ sabhāṃ cāpi samālokyaivamādiśat ||1 ||",
  "S01n200:4": "śṛṇu maitreya bhūyo syā etad devānubhāvataḥ |",
  "S01n200:5": "siddhabhūmeḥ pravakṣāpi mahatsiddhi prabhāvatāṃ ||2 ||",
  "S01n200:6": "tadyathātropachandohe siddhaloka himālaya |",
  "S01n200:7": "nepāla iti vikhyāte etaddevānubhāvataḥ ||3 ||",
  "S01n200:8": "sadā bhadramahotsāhaṃ subhikṣaṃ nirupadravaṃ |",
  "S01n200:9": "sarvadravyasamāpanna samṛddhādhamavarttata ||4 ||",
  "S01n200:10": "tadā sarvatra lokāśca daśakuśalacāriṇaḥ |",
  "S01n200:11": "triratnabhajanāraktāḥ prācarantaḥ sahāśubha ||5 ||",
  "S01n200:12": "etatpuṇyānuliptāste caturbrahmavihāriṇaḥ |",
  "S01n200:13": "bhadraśrīsadguṇādhīrā babhūvurbodhicāriṇaḥ ||6 ||",
  "S01n200:14": "evameṣāṃ prasiddhābhūdṛddhisiddhiguṇārthadā |",
  "S01n200:15": "ṛddhāsphītā subhikṣā śrīsamāśrayābhiśobhitāḥ ||7 ||",
  "S01n200:16": "tenātra yogino vijñā yatayo brahmacāriṇaḥ",
  "S01n200:17": "smṛtvā dhyātvā kuleśānaṃ samārādhya samāśrayan ||8 ||",
  "S01n200:18": "tathānye'pi sulokāśca samāgatya prasāditāḥ |",
  "S01n200:19": "dharmadhātumimaṃ bhaktyā bhajamānāḥ samāśrayan ||9 ||",
  "S01n200:20": "sarvaṣvapi ca tīrtheṣu snānadānādi saṃbaraṃ |",
  "S01n200:21": "kṛtvāṣṭau vītarāgāṃśca bhajanta samupāśrayan ||10 ||",
  "S01n200:22": "etāśca devatāḥ pañca samārādhya yathāvidhi |",
  "S01n200:23": "bhajamānā sadotsāhaiḥ prācaranta samāhitāḥ ||11 ||",
  "S01n200:24": "tadā khagānanādevīṃ samārādhya yathāvidhi |",
  "S01n200:25": "bhajamānā mahotsāhaiḥ prācaranta sadā śubhaṃ ||12 ||",
  "S01n200:26": "evamimaṃ ca pucchāgraṃ caityaṃ mañjuśriyāpi te |",
  "S01n200:27": "sarve lokāḥ samārādhya prābhajanta prasāditāḥ ||13 ||",
  "S01n200:28": "evaṃ sarve'pi lokāśca saddharmmābhiratā mudā |",
  "S01n200:29": "sadā bhadrāṇi karmmāṇi kṛtvātra sarvvadāśrayan ||14 ||",
  "S01n200:30": "evameṣāṃ mahāsiddhi bhūmiḥ śrīsaṃpraśobhitāḥ |",
  "S01n200:31": "mahājana samākīrṇṇā sarvabhūmyuttamā vabhau ||15 ||",
  "S01n200:32": "tataḥ kālāntareṇātra rājā bhūmi yatirnṛpaḥ |",
  "S01n200:33": "śrīguṇakāmadevākhya śāstā lokādhipābhavat ||16 ||",
  "S01n200:34": "tadā sa nṛpatiḥ prauḍhā yuvā kāmātilālasaḥ |",
  "S01n200:35": "yathā kāmarasaṃ bhuktvā prācaran svecchayāraman ||17 ||",
  "S01n200:36": "tataḥ sa kṣatriyāpyevaṃ kāmabhāgābhimohitāḥ |",
  "S01n200:37": "pramadā guṇasaṃraktā nītidharme nirādaraḥ ||18 ||",
  "S01n200:38": "dṛṣṭvā sa sundarīṃ kāntāmagamyāmapi mohitaḥ |",
  "S01n200:39": "balenāpi samākṛṣya vubhuje svecchayā mudā ||19 ||",
  "S01n200:40": "evaṃ sa nṛparājāpi kāmadharmmātilālasaḥ |",
  "S01n200:41": "mantriṣu sarva rājyāṅga niveśya svecchayā ramet ||20 ||",
  "S01n200:42": "tataḥ ste mantriṇaḥ sarve nṛpaṃ taṃ pramadā vaśe |",
  "S01n200:43": "pratiṣṭhāpya yathākāmaṃ bhuktvā caran yathecchayā ||21 ||",
  "S01n200:44": "tathā bhṛtyā janāścāpi sarve'pi kleśitāśayāḥ |",
  "S01n200:45": "saddharmmāṇi pratikṣipya prācaran kāmabhāginaḥ ||22 ||",
  "S01n200:46": "brāhmaṇāśca tathā sarve daśākuśala cāriṇaḥ |",
  "S01n200:47": "svakuladharmmamaryādaṃ tyaktvā caran yathecchayā ||23 ||",
  "S01n200:48": "vaiśyāścāpi tathā dharmmadravyasaṃgrahalālasāḥ |",
  "S01n200:49": "svakulavṛttimutsṛjya bhuktvā caran yathepsitaṃ ||24 ||",
  "S01n200:50": "mahājanāstathā sarvepyanyāyadravyasādhinaḥ |",
  "S01n200:51": "svakuladharmamutsṛjya bhuktvaiva prācaran sukhaṃ ||25 ||",
  "S01n200:52": "vaṇijo'pi tathā sarve mithyārthasādhanodyatāḥ |",
  "S01n200:53": "satyadharma pratikṣipya ceruḥ kleśābhimānitāḥ ||26 ||",
  "S01n200:54": "śilpino'pi tathā sarve kavalabhṛtilālasāḥ |",
  "S01n200:55": "avidhijñāḥ pramādāndhāścakruḥ karmma yaṃthecchayā ||27 ||",
  "S01n200:56": "tathā nārījanāścāpi kāmakleśāḥ kulāśayāḥ |",
  "S01n200:57": "svakuladharmamṛtsṛjya prācaranta yathepsitaṃ ||28 ||",
  "S01n200:58": "evaṃ sarve'pi lokāśca daśākuśalasaṃratāḥ |",
  "S01n200:59": "svakulācāramutsṛjya prācaranta yathecchayā ||29 ||",
  "S01n200:60": "tīrthikāścāpi ye duṣṭāste dṛṣṭvaivaṃ jinālayaṃ |",
  "S01n200:61": "ninditvā paribhāṣantaḥ prācaranta yathecchayā ||30 ||",
  "S01n200:62": "tadātra vahavo duṣṭā caurā dhūrttāḥ pragalbhikāḥ |",
  "S01n200:63": "sādhujanāḥ pratikṣipya ceru mattadvīpā iva ||31 ||",
  "S01n200:64": "sādhavaḥ sajjanāścāpi nīcakarmānucāriṇaḥ |",
  "S01n200:65": "saddharmmaviratotsāhāśceru bhuktvaiva nīcavat ||32 ||",
  "S01n200:66": "tadaivaṃ pāpasaṃcārāt sarvatrāpyacarat kaliḥ |",
  "S01n200:67": "saddharmmo durvalī bhūto nīcavadvilayaṃ yayau ||33 ||",
  "S01n200:68": "tadātra pravarībhūte kalisaṃcāra varttate |",
  "S01n200:69": "dṛṣṭvā lokādhipāḥ sarve bhavanruṣṭaparānmukhāḥ ||34 ||",
  "S01n200:70": "tato'tra vimukhībhūya sarvalokādhipā api |",
  "S01n200:71": "dhignṛpamiti bā danto draṣṭumapi na cecchire ||35 ||",
  "S01n200:72": "tadātra lokapālānāṃ sudṛṣṭiviratotsave |",
  "S01n200:73": "ītayaḥ samupākramya prāvarttitumupācarat ||36 ||",
  "S01n200:74": "tato devā api krūrā ye duṣṭā mārapākṣikāḥ |",
  "S01n200:75": "sarve tatra rūpālokya mahotpātaṃ pracakrire ||37 ||",
  "S01n200:76": "vahnirapi tathālokya duṣṭavat kopitāśayaḥ |",
  "S01n200:77": "dhūmākulārciṣā dagdhā mahotpātaṃ vyadhādiha ||38 ||",
  "S01n200:78": "dharmarājāpi ruṣṭābhūn nirdayāṃ nirujānapi |",
  "S01n200:79": "nihantuṃ prāṇinaḥ sarvān mahāmārīmacārayat ||39 ||",
  "S01n200:80": "naiṛtyā rākṣasendro'pi prakopitātinirdayaḥ |",
  "S01n200:81": "sarvatrāpi praviṣṭo'tra mahotpātaṃ vyadhātsadā ||40 ||",
  "S01n200:82": "varuṇo nāgarājāpi praduṣṭaḥ krūracakṣuṣā ||",
  "S01n200:83": "dṛṣṭvā vārivahān meghān sarvān vṛṣṭiṃ nyavārayet ||41 ||",
  "S01n200:84": "maruto'pi tathālokya praruṣṭā nirdayā sthitāḥ |",
  "S01n200:85": "asādhyaṃ pracarantātra mahotpātaṃ pracakrire ||42 ||",
  "S01n200:86": "tathā yakṣāśca ye duṣṭāḥ kinnarā guhyakā api |",
  "S01n200:87": "gṛhe gṛhe praviśyāpi rogotpātaṃ pracakrire ||43 ||",
  "S01n200:88": "tathā bhūtāḥ piśācāśca vetālāḥ kaṭapūṭināḥ |",
  "S01n200:89": "ḍākiṇyaḥ pramathāścāpi śākinyaḥ sagaṇā api ||44 ||",
  "S01n200:90": "rudrā api sagandharvā kumbhāṇḍā garuḍā api |",
  "S01n200:91": "sarvatra pracaranto'tra mahotpātaṃ pracakrire ||45 ||",
  "S01n200:92": "mātṛkā api sarvāśca sagaṇā aprasāditāḥ |",
  "S01n200:93": "suduṣṭavālokya sarvān stān drakṣituṃ na samāhire ||46 ||",
  "S01n200:94": "grahāstārāgaṇāḥ sarve viruddhā aprasāditāḥ |",
  "S01n200:95": "anusaṃdarśanaṃ vāpi kartu naivāvavāṃñchire ||47 ||",
  "S01n200:96": "kuleśā api sarvāśca devatā aprasāditāḥ |",
  "S01n200:97": "saṃtrāta samarthāstān paśyaṃtya eva tasthire ||48 ||",
  "S01n200:98": "evamanyepi devāśca sarvatrāṇaparāṅmukhāḥ |",
  "S01n200:99": "teṣāṃ saṃdarśanaṃ kartumapi naiva vāṃchire ||49 ||",
  "S01n200:100": "teṣāṃ trātuṃ tadekāpi na śaśāka kathaṃcana |",
  "S01n200:101": "evamatra mahotpātaṃ prāvarttata samantataḥ ||50 ||",
  "S01n200:102": "evamatra mahotpātaṃ prarvarttate'pi sarvataḥ |",
  "S01n200:103": "sarvakleśā hatātmānaḥ pracakru vigrahaṃ mithaḥ ||51 ||",
  "S01n200:104": "tadevaṃ kalisaṃraktān sarvān lokān vilokya saḥ |",
  "S01n200:105": "nṛpatiḥ suciraṃ dhyātvā manasaivaṃ vyacintayat ||52 ||",
  "S01n200:106": "hā kaṣṭaṃ pāpajaṃ dhoraṃ jāyate'trādhunā mama |",
  "S01n200:107": "tatpāpaśamanāyāyaṃ ko dadhānmahitāśayaḥ ||53 ||",
  "S01n200:108": "kathamiha mahadduḥkhaṃ śamīkarttuṃ vidhāsyate |",
  "S01n200:109": "paśyannevamupekṣyaiva rameyaṃ sāmprataṃ ca kiṃ ||54 ||",
  "S01n200:110": "yo hi rājā prajāduḥkhamupekṣya ramate sukhaṃ |",
  "S01n200:111": "sa kiṃ rājā prabhurbhattāṃ duṣṭāhivadvigarhyate ||55 ||",
  "S01n200:112": "yatra rājā prajāduḥkhamupekṣya na vicārayet |",
  "S01n200:113": "svayameva sukhaṃ bhuktvāramaṃścareyathecchayā ||56 ||",
  "S01n200:114": "tatra sarvaprajā lokāḥ kleśavyākulamānasāḥ |",
  "S01n200:115": "satyadharmakulācāraṃ hitvā careyurauddhaṭāḥ ||57 ||",
  "S01n200:116": "tataste duritāraktā daśakuśalacāriṇaḥ |",
  "S01n200:117": "mahāpāpe'pi nirlajjāḥ saṃcareran yathecchayā ||58 ||",
  "S01n200:118": "etat sarva mahatpātaṃ rbhujīyānnṛpatirdhruvaṃ |",
  "S01n200:119": "iti satyaṃ samākhyātaṃ nītivijñairmaharṣibhiḥ ||59 ||",
  "S01n200:120": "ityetatpāpavaipākyaṃ bhoktavyaṃ hi mayā bhava |",
  "S01n200:121": "tadatra kiṃ kariṣyāmi yadupāyaṃ na manyate ||60 ||",
  "S01n200:122": "dhig janma me'tra saṃsāre yasya rājye sadā kaliḥ |",
  "S01n200:123": "durbhikṣādi mahātpātaṃ pravarttate divāniśaṃ ||61 ||",
  "S01n200:124": "dhanyāste puruṣā ye hi niḥkleśā vimalāśayā |",
  "S01n200:125": "vimukta bhava saṃcārā bhikṣavo brahmacāriṇaḥ ||62 ||",
  "S01n200:126": "kiṃ me'tra janma saṃsāre sukulamapi prabhornṛṇāṃ |",
  "S01n200:127": "yadahaṃ paśuvad bhuktvā kāmameva rame gṛhe ||63 ||",
  "S01n200:128": "tadetatapāpalipto'haṃ kleśavyākulamānasaḥ |",
  "S01n200:129": "narakeṣu bhraman duḥkhaṃ bhuṃjīyāṃ vividhaṃ sadā ||64 ||",
  "S01n200:130": "tadā ko me suhṛt mitraṃ saṃrakṣitumupācarat |",
  "S01n200:131": "dharmameva tadā trāṇaṃ sarvaduḥkhāpahaṃ bhave ||65 ||",
  "S01n200:132": "dharmāṇāṃ pravaraṃ bauddhaṃ dharmaṃ sarvabhayāpahaṃ |",
  "S01n200:133": "sarvārthasādhanaṃ siddhamityākhyātaṃ jagaddhitaṃ ||66 ||",
  "S01n200:134": "ityahaṃ sāmprataṃ gatvā gośṛṅge parvate sthitaṃ |",
  "S01n200:135": "śāntaśriyaṃ mahācāryaṃ prārthayeyaṃ samādarāt ||67 ||",
  "S01n200:136": "sa eva hi mahācārya etadutpātaśāntaye |",
  "S01n200:137": "vidhānaṃ samupādiśya kuryānme'tra hitaṃ sadā ||68 ||",
  "S01n200:138": "iti niścitya bhūpālaḥ purohitaṃ samantriṇaḥ |",
  "S01n200:139": "mahājanāna sapaurāṃśca samāmantrayaivamādiśat ||69 ||",
  "S01n200:140": "bho bhavanto yadatraivaṃ mahotpātaṃ pravarttate |",
  "S01n200:141": "tacchāntikaraṇaṃ dharmaṃ karttumicchāmi sāṃprataṃ ||70 ||",
  "S01n200:142": "tadācārya mahābhijñaṃ śāntiśriyaṃ samādarāt |",
  "S01n200:143": "prārthayitvā tadā deśād dharttumicchāmi sadṛśaṃ ||71 ||",
  "S01n200:144": "iti sarve vayaṃ tatra gośṛṅge'gre samādarāt |",
  "S01n200:145": "śāntaśriyaṃ mahācārya saṃprārthituṃ vajrāvahai ||72 ||",
  "S01n200:146": "ityādiṣṭaṃ narendraṇa śrutvā purohitādayaḥ |",
  "S01n200:147": "sarve tatheti vijñapya prābhyanandan prabodhitāḥ ||73 ||",
  "S01n200:148": "tataḥ sa nṛpatī rājā samantrijanapaurikāḥ |",
  "S01n200:149": "purohitaṃ purodhāya gośṛṅge'gre mudācarat ||74 ||",
  "S01n200:150": "tatra dṛṣṭvā tamācārya nṛpatiḥ saṃpramoditaḥ |",
  "S01n200:151": "sametya sāñjalirnatvā pādābje samupāśrayat ||75 ||",
  "S01n200:152": "tathā sarve'pi lokāśca samīkṣyenaṃ prasāditāḥ |",
  "S01n200:153": "sametya pādayornatvā samupatasthire mudā ||76 ||",
  "S01n200:154": "tān sarvān samupāsīnān samīkṣya sa mahāmatiḥ |",
  "S01n200:155": "śāntaśrīstaṃ mahīpālaṃ sampaśyannevamādiśat ||77 ||",
  "S01n200:156": "rājan sadāstu vo bhadraṃ sarvatrāpi nirantaraṃ |",
  "S01n200:157": "kimarthamiha prāyāsi tat me'gre vaktuṃmarhasi ||78 ||",
  "S01n200:158": "iti śāntaśriyā prokte nṛpatiḥ sa kṛtāñjaliḥ |",
  "S01n200:159": "praṇatvā taṃ mahācārya paśyannevaṃ nyavedayet ||79 ||",
  "S01n200:160": "bho śrīśāstayadarthe'haṃ bhavaccharaṇamāvraje |",
  "S01n200:161": "tadartha prārthayāmyatra me samupādeṣṭumarhati ||80 ||",
  "S01n200:162": "yat me'tra pāpato rājye mahotpātaṃ pravarttate |",
  "S01n200:163": "tacchāntikaraṇopāyaṃ samupādeṣṭumarhati ||81 ||",
  "S01n200:164": "iti saṃprārthite rājñā śāntaśrī mantravit sudhīḥ |",
  "S01n200:165": "nṛpate taṃ mahāsattvaṃ samālokyaivamādiśat ||82 ||",
  "S01n200:166": "nṛpate pāpato'traivaṃ mahotpātaṃ pravarttate |",
  "S01n200:167": "tatpāpaśamanopāyaṃ vakṣāmi te śṛṇuṣva tat ||83 ||",
  "S01n200:168": "yatvamatra nṛpā rājā sarvadharmānupālakaḥ |",
  "S01n200:169": "nītidharmmānusāreṇa saṃpālayasi na prajāḥ ||84 ||",
  "S01n200:170": "mantriṇo'pi tathā sarvanītidharmaparāṅmukhāḥ |",
  "S01n200:171": "bhuktvā kāmasukhānyeva pracaranti yathecchayā ||85 ||",
  "S01n200:172": "tathā bhṛtyā janāścāpi paurāścāpi mahājanāḥ |",
  "S01n200:173": "svakuladharmamutsṛjya pracaranti yathecchayā ||86 ||",
  "S01n200:174": "evaṃ sarve'pi lokāśca daśākuśalacāriṇaḥ |",
  "S01n200:175": "saddharmāṇi pratikṣipya pracaranti pramādataḥ ||87 ||",
  "S01n200:176": "tadaitat pāpavaipākyaṃ bhoktavyaṃmeva hi bhava |",
  "S01n200:177": "yenaiva yatkṛtaṃ karmma bhoktavyaṃ tena tatphalaṃ ||88 ||",
  "S01n200:178": "evaṃ matvā nṛpaḥ svāmī svayaṃ nītyā vicārayan |",
  "S01n200:179": "bodhayitvā prayatnena lokān saṃpālayat sadā ||89 ||",
  "S01n200:180": "yadyatra nṛpatiḥ samyaga vicārya pramādataḥ ||",
  "S01n200:181": "svayaṃ kāmasukhānyeva bhuktvā caradyathecchayā ||90 ||",
  "S01n200:182": "tathā sarve'pi lokāśca nṛpacaryānucāriṇaḥ",
  "S01n200:183": "bhuktvā kāmasukhānyeva pracareyuryathecchayā ||91 ||",
  "S01n200:184": "tadā tatra mahotpātaṃ pravarttat pāpato dhruvaṃ |",
  "S01n200:185": "pravarttite mahotpāta lokā syuḥ pāpaduḥkhitāḥ ||92 ||",
  "S01n200:186": "tatra tān nṛpatiḥ paśyannupekṣyaṃ nirdayaścarat |",
  "S01n200:187": "lokasaṃrakṣaṇe asaktaḥ sa sarvapāpabhāg bhavet ||93 ||",
  "S01n200:188": "sarvāṇyapi hi pāpāni sarvalokaiḥ kṛtānyapi |",
  "S01n200:189": "patitvā nṛpateragre pradadyustatphalāni hi ||94 ||",
  "S01n200:190": "iti satyaṃ samākhyātaṃ sarvairapi munīśvaraiḥ |",
  "S01n200:191": "natvā rājā svayaṃ nītyā vicārayan samācaret ||95 ||",
  "S01n200:192": "iti tena samādiṣṭaṃ śāntaśriyā sumantriṇā |",
  "S01n200:193": "śrutvā sa nṛpatīrbhītyā saṃtāpatāpitāśayaḥ ||96 ||",
  "S01n200:194": "śāntaśriyaṃ tamācārya samīkṣya śaraṇaṃ gataḥ |",
  "S01n200:195": "natvā pādāmbuje bhūyaḥ prārthayadevamādarāt ||97 ||",
  "S01n200:196": "śāstaḥ sadā cariṣyāmi bhavadājñāṃ śirāvahan |",
  "S01n200:197": "tat me yaducitaṃ dharmma tat samādeṣṭumarhati ||98 ||",
  "S01n200:198": "iti saṃprārthitaṃ rājñā śrutvācāryaḥ sa satmatiḥ |",
  "S01n200:199": "nṛpatiṃ taṃ mahāsattvaṃ sampaśyannevamādiśat ||99 ||",
  "S01n200:200": "rājañchṛṇu samādhāya vakṣyāmi śubhakāraṇaṃ |",
  "S01n200:201": "yadyasti te kṛpā loka tat kuru yanmayoditaṃ ||100 ||",
  "S01n200:202": "tadyathaiteṣu tīrtheṣu snātvā nityaṃ yathāvidhi |",
  "S01n200:203": "śuciśīlasamācāraḥ samāhitaḥ trimaṇḍalaḥ ||101 ||",
  "S01n200:204": "sambodhiṃ praṇidhānena sarvasattvahitārthabhṛt |",
  "S01n200:205": "triratnabhajanaṃ kṛtvā carasva poṣadhaṃ vrataṃ ||102 ||",
  "S01n200:206": "tata imaṃ jagannāthaṃ dharmadhātuṃ jinālayaṃ |",
  "S01n200:207": "yathāvidhi samārādhya saṃbhajasva sadādarāt ||103 ||",
  "S01n200:208": "tathā sarvā imā pañca devatāśca yathāvidhi |",
  "S01n200:209": "samārādhya samabhyarcya saṃbhajasva sadādarāt ||104 ||",
  "S01n200:210": "imaṃ mañjuśrīyaṃścāpi caityamārādhya sarvadā |",
  "S01n200:211": "yathāvidhi samabhyarcya saṃbhajasva mahotsavaiḥ ||105 ||",
  "S01n200:212": "tathāṣṭau vītarāgāṃśca samārādhya yathāvidhi |",
  "S01n200:213": "samabhyarcya mahotsāhaiḥ saṃbhajasva sadādarāt ||106 ||",
  "S01n200:214": "tathā māheśvarīṃ devī khagānanāṃ samādarāṃ |",
  "S01n200:215": "samārādhya samabhyarcya saṃbhajasva yathāvidhiṃ ||107 ||",
  "S01n200:216": "ete sarve'pi devā hi sarvalokādhipeśvarāḥ |",
  "S01n200:217": "sarvasattvahitārthena prādurbhūtāḥ svayaṃ khalu ||108 ||",
  "S01n200:218": "tadatraiteṣu deveṣu sarveṣu śraddhayā sadā |",
  "S01n200:219": "vidhinā bhajanaṃ kṛtvā saṃcarasva jagaddhite ||109 ||",
  "S01n200:220": "lokāṃścāpi tathā sarvān bodhayitvā prayatnataḥ |",
  "S01n200:221": "sarveṣveteṣu tīrtheṣu snānadānādikaṃ sadā ||110 ||",
  "S01n200:222": "kārayitvā mahatpuṇyaṃ jagadbhadrasukhārthadaṃ |",
  "S01n200:223": "saṃbuddhaguṇasatsaukhyaṃ cāraya poṣadhaṃ vrataṃ ||111 ||",
  "S01n200:224": "eteṣāṃ ca triratnādidevānāṃ bhajanaṃ sadā |",
  "S01n200:225": "kārayitvā mahotsāhairbodhimārge pracāraya ||112 ||",
  "S01n200:226": "tadaitatpuṇyabhāvena sarvatrāpi caracchubhaṃ",
  "S01n200:227": "tadā sarvamahotpātaṃ sarvatra vilayaṃ vrajet ||113 ||",
  "S01n200:228": "tadā brahmamarendrādyāḥ sarve lokādhipā api |",
  "S01n200:229": "sudṛśātra samālokya pālayeyuḥ sadā mudā ||114 ||",
  "S01n200:230": "tadā saṃpālite'smiṃna taiḥ savairlokādhipaiḥ punaḥ |",
  "S01n200:231": "subhikṣaṃ śrīśubhotsāhaṃ pravarttayeddhi sarvadā ||115 ||",
  "S01n200:232": "tadā sarbe'pi lokāśca nīrogāḥ śrīguṇāśrayāḥ |",
  "S01n200:233": "viramya pāpamārgebhyaḥ saṃcareran sadā śubhe ||116 ||",
  "S01n200:234": "evaṃ dhṛtvā sadā rājan mahāpuṇya prabhāvataḥ |",
  "S01n200:235": "ante bodhiṃ samāsādya saṃbuddhapadamāpnuyuḥ ||117 ||",
  "S01n200:236": "evaṃ mahattaraṃ puṃṇyaṃ triratnabhajanād bhavaṃ |",
  "S01n200:237": "vijñāyādau triratnānāṃ bhajasva śraddhayā smaran ||118 ||",
  "S01n200:238": "tataḥ sarveṣu tīrtheṣu snātvā śuddhendriyāśayaḥ |",
  "S01n200:239": "triratnaṃ śaraṇaṃ gatvā bhajasva poṣadhaṃ vrataṃ ||119 ||",
  "S01n200:240": "tataḥ sarvānimān devān dharmmadhātumukhān sadā |",
  "S01n200:241": "yathāvidhi samārādhya saṃbhajasva samarcayan ||120 ||",
  "S01n200:242": "lokānapi tathā sarvān bodhayitvā prayatnataḥ |",
  "S01n200:243": "sarveṣveteṣu tīrtheṣu snāpayitvā yathāvidhiṃ ||121 ||",
  "S01n200:244": "triratnaśaraṇe sthāpya saṃbodhijñānasādhanaṃ |",
  "S01n200:245": "bhadśrīsatguṇādhāraṃ cāraya poṣadhaṃ vrataṃ ||122 ||",
  "S01n200:246": "eteṣāmapi devānāṃ kārayitvā sadārcanaṃ |",
  "S01n200:247": "bodhimārge pratiṣṭhāpya cāraya pālayañchubhe ||123 ||",
  "S01n200:248": "evaṃ kṛtvā mahatpuṇyaṃ prāpya śrīsadguṇāśrayaḥ |",
  "S01n200:249": "bodhisattva mahāsattva mahābhijñā bhaveddhruvaṃ ||124 ||",
  "S01n200:250": "tataḥ saṃbodhisaṃbhāraṃ pūrayitvā yathākramaṃ |",
  "S01n200:251": "arhan bodhiṃ samāsādya saṃbuddhapadamāpnuyāḥ ||125 ||",
  "S01n200:252": "iti śāntaśriyā śāstā samādiṣṭaṃ niśamya saḥ |",
  "S01n200:253": "nṛpastatheti vijñapya kartumevaṃ samaicchata ||126 ||",
  "S01n200:254": "tataḥ sa nṛpatiḥ sarvān mantriṇassacivāñjanān |",
  "S01n200:255": "paurān mahājanāścāpi samāmantrayaivamādiśat ||127 ||",
  "S01n200:256": "bho mantriṇo janāḥ sarve'mātyāḥ paurā mahājanāḥ |",
  "S01n200:257": "ācāryena yathādiṣṭaṃ tathā caritumarhatha ||128 ||",
  "S01n200:258": "ahamapi tathā dhṛtvā sarvadā bhadrakāraṇaṃ |",
  "S01n200:259": "triratnaśaraṇaṃ kṛtvā vrataṃ caritumutsahe ||129 ||",
  "S01n200:260": "ityādiṣṭaṃ narendreṇa śrutvā te mantriṇo janāḥ |",
  "S01n200:261": "paurā mahājanāḥ sarva tatheti pratiśuśruvuḥ ||130 ||",
  "S01n200:262": "tataḥ sa nṛpatiḥ sarveḥ sapurohitamantribhiḥ |",
  "S01n200:263": "amātyaiḥsacivaiḥ paurairmahājanaiḥ samanvitaḥ ||131 ||",
  "S01n200:264": "sarveṣveteṣu tīrtheṣu snātvā yathāvidhi kramāt |",
  "S01n200:265": "śuddhaśīlaḥ samādhāya prācarat poṣadhaṃ vrataṃ ||132 ||",
  "S01n200:266": "tatassa vimalātmāna triratnaśaraṇaṃ gatāḥ |",
  "S01n200:267": "dharmadhātuṃ samārādhya samabhyarcyabhijanmudā ||133 ||",
  "S01n200:268": "tathā vāyupure vāyudevatāṃśca yathāvidhi |",
  "S01n200:269": "agnipure'gnidevaṃ ca nāgapure phaṇeśvarān ||134 ||",
  "S01n200:270": "vasupure vasundhārāṃ saddharmmaśrīguṇapradāṃ |",
  "S01n200:271": "śāntapure maheśānaṃ sambaraṃ sagaṇaṃ kramāt ||135 ||",
  "S01n200:272": "yathāvidhi samabhyarcya śraddhayā samupāśritaḥ |",
  "S01n200:273": "tathā mañjuśrī yaścaityaṃ samabhyarcyābhajan sadā ||136 ||",
  "S01n200:274": "tathāṣṭau vītarāgāṃśca śrīdevīṃśca khagānanāṃ |",
  "S01n200:275": "yathāvidhi samārādhya samabhyarcyābhajat sadā ||137 ||",
  "S01n200:276": "tathā sarve'pi lokāste nṛpavṛttānucāriṇaḥ |",
  "S01n200:277": "snātvā sarveṣu tīrtheṣu śuddhaśīlā samādarāt ||138 ||",
  "S01n200:278": "triratnaśaraṇaṃ kṛtvā carantaḥ poṣadhaṃ vrataṃ |",
  "S01n200:279": "dharmmadhātumukhān sarvān devāṃścābhyarcya prābhajan ||139 ||",
  "S01n200:280": "tadaitatpuṇyabhāvena sarvatra śubhamācarat |",
  "S01n200:281": "tataḥ sarva mahotpātaṃ krameṇa praśamaṃ yayau ||140 ||",
  "S01n200:282": "tadā sarve'pi te lokā nīrogāḥ puṣṭitendriyāḥ |",
  "S01n200:283": "mahānandaṃ sukhaṃ prāpya babhūvu dharmmalālasāḥ ||141 ||",
  "S01n200:284": "tad dṛṣṭvā na nṛpo rājā pratyakṣaṃ dharmasatphalaṃ |",
  "S01n200:285": "aho saddharmamāhātmyamityuktvā nanditācarat ||142 ||",
  "S01n200:286": "tadā suvṛṣṭirevātra na babhūva kathaṃcana |",
  "S01n200:287": "tad dṛṣṭvā na nṛpaścāsīd durbhikṣaśaṃkitāśayaḥ ||143 ||",
  "S01n200:288": "tataḥ sa karuṇāviṣṭahṛdayaḥ sa nṛpaḥ punaḥ |",
  "S01n200:289": "śāntaśriyaṃ tamācārya natvaiva prāha sāñjaliḥ ||144 ||",
  "S01n200:290": "ācārya kṛpayā te'tra carate śubhatādhunā |",
  "S01n200:291": "sarvadāpi mahotpātaṃ saṃśāmyata samantataḥ ||145 ||",
  "S01n200:292": "suvṛṣṭireva nādyāpi pravarttate kathaṃcana |",
  "S01n200:293": "suvṛṣṭikaraṇopāyaṃ tat samādeṣṭumarhati ||146 ||",
  "S01n200:294": "iti saṃprārthitaṃ rājñā śrutvācāryaḥ sa satmatiḥ |",
  "S01n200:295": "nṛpatiṃ taṃ mahāsattvaṃ saṃpaśyannevamabravīt ||147 ||",
  "S01n200:296": "sādhu rājañchṛṇuṣvātra sadā subhikṣakāraṇaṃ |",
  "S01n200:297": "suvṛṣṭikaraṇopāyamupadekṣyāmi sāṃprataṃ ||148 ||",
  "S01n200:298": "likhitvā maṇḍalaṃ nāgarājānāṃ yadyathāvidhi |",
  "S01n200:299": "tatra nāgādhipān sarvānāvāhyārādhayevahi ||149 ||",
  "S01n200:300": "tadatra tvaṃ mahāvīrā bhavasvāttaraḥ sādhakaḥ |",
  "S01n200:301": "yathā māyopadiṣṭāni tathā sarvāṇi sādhaya ||150 ||",
  "S01n200:302": "ityācārya samādiṣṭaṃ śrutvā sa nṛpatirmudā |",
  "S01n200:303": "tatheti prativijñapya tathā bhavitumaicchata ||151 ||",
  "S01n200:304": "tataḥ sa vajradhṛg vārā nāgapuraṃ yathāvidhi |",
  "S01n200:305": "likhitvā maṇḍalaṃ ramyaṃ pratiṣṭhāpya samārccayat ||152 ||",
  "S01n200:306": "tatra nāgādhipān sarvānācāryaḥ sa yathākramaṃ |",
  "S01n200:307": "samārādhya samāvāhya pūjayituṃ samālabhat ||153 ||",
  "S01n200:308": "tatra nāgādhipāḥ sarve samāgatya yathākramaṃ |",
  "S01n200:309": "svasvāsanaṃ samāśritya saṃtasthire prasāditāḥ ||154 ||",
  "S01n200:310": "karkoṭako'hirāḍeka eva na lajjayāgataḥ |",
  "S01n200:311": "tatsamīkṣya sa śāntaśrīrmahācāryā maharddhimān ||155 ||",
  "S01n200:312": "nṛpatiṃ taṃ mahāvīraṃ mahāsattvaṃ maharddhikaṃ |",
  "S01n200:313": "mahābhijñaṃ samālokya samāmantrayaivamādiśat ||156 ||",
  "S01n200:314": "rājan nāgādhipāḥ sarve samāgatā ihādhunā |",
  "S01n200:315": "eka karkkoṭako nāgarāja eveha nāgataḥ ||157 ||",
  "S01n200:316": "virūpo'haṃ kathaṃ nāgarāja mahāsabhāsane |",
  "S01n200:317": "gatvā tiṣṭheyamityevaṃ dhyātvā nāyāti lajjayā ||158 ||",
  "S01n200:318": "atastaṃ sahasā rājan gatvā tatra mahāhrade |",
  "S01n200:319": "karkkoṭakaṃ tamāmantraya saṃprārthyeha samānaya ||159 ||",
  "S01n200:320": "yadi saṃprārthyamānāpi nāgachediha so'hirāṭ |",
  "S01n200:321": "tadā balena dhṛtvāpi sarvathā taṃ samānaya ||160 ||",
  "S01n200:322": "ityācārya samādiṣṭaṃ śrṛtvā sa nṛpatiḥ sudhīḥ |",
  "S01n200:323": "śāntaśriyaṃ tamācārya paśyannevaṃ nyavedayat ||161 ||",
  "S01n200:324": "ācārya kathamako'haṃ tatrāgāḍhamahāhrade |",
  "S01n200:325": "gatvā balena nāgendraṃ dhṛtvā netuṃ praśaknuyāṃ ||162 ||",
  "S01n200:326": "iti nivedya taṃ rājñā śrutvācāryaḥ sa mantravit |",
  "S01n200:327": "nṛpatiṃ taṃ mahāvīraṃ sampaśyannevamabravīt ||163 ||",
  "S01n200:328": "haridaśvaṃ samāruhya puṣpamatmantraśodhitaṃ |",
  "S01n200:329": "dhṛtvā braja praśaknoṣi mama mantrānubhāvataḥ ||164 ||",
  "S01n200:330": "durvākuṇḍamidaṃ puṣpaṃ tatrādau kṣipa māṃ smaran |",
  "S01n200:331": "bhraman yatra caren puṣpaṃ tat yathānusaran baja ||165 ||",
  "S01n200:332": "ityupadeśya duvīkaṃ kuṇḍaṃ mantrābhiśodhitaṃ |",
  "S01n200:333": "puṣpaṃ datvā narendrāya punarevamupādiśat ||166 ||",
  "S01n200:334": "gatvaivaṃ nṛpate tatra nāgapure sametya taṃ |",
  "S01n200:335": "karkoṭakaṃ samāmantraya madgiraivaṃ nivedaya ||167 ||",
  "S01n200:336": "bho karkkoṭaka nāgendra yadarthedamihāvraja |",
  "S01n200:337": "tadbhavānapi jānīyāt tathāpi vakṣyate mayā ||168 ||",
  "S01n200:338": "gośṛṅge mahācāryaḥ śāntaśrī rvajrabhṛt kṛtī |",
  "S01n200:339": "durbhikṣaśamanaṃ karttuṃ suvṛṣṭicāraṇe sadā ||169 ||",
  "S01n200:340": "tatra nāgapure sarvān nāgādhipān yathāvidhi |",
  "S01n200:341": "samārādhya samāvāhya pūjayituṃ samārabhat ||170 ||",
  "S01n200:342": "sarve nāgādhipāstatra varuṇādyāḥ samāgatāḥ |",
  "S01n200:343": "tvameva nāgataḥ kasmāt sahasā gantumarhati ||171 ||",
  "S01n200:344": "evaṃ saṃprārthyamāno'pi nāgachet so'hirāḍ yadi |",
  "S01n200:345": "valenāpi samākṛṣya sahasā nīyatāṃ tvayā ||172 ||",
  "S01n200:346": "iti śāntaśriyā śāstā samādiśya samādarāt |",
  "S01n200:347": "preṣito'haṃ tadarthetra tat samagantumarhati ||173 ||",
  "S01n200:348": "ityādiśya sa ācāryaḥ puṣpaṃ mantrābhiśodhitaṃ |",
  "S01n200:349": "datvā taṃ nṛpatiṃ vīraṃ preṣayat tatra satvaraṃ ||174 ||",
  "S01n200:350": "ityācārya samādiṣṭaṃ niśamya sa mahāmatiḥ |",
  "S01n200:351": "durvāmuṇḍaṃ samādāya tathetyuktvā tato'carat ||175 ||",
  "S01n200:352": "tataḥ sa nṛpatirvīraḥ śāstu rājñāṃ śirāvahan |",
  "S01n200:353": "haridaśvaṃ samāruhya saṃcaranstad hadaṃ yayau ||176 ||",
  "S01n200:354": "tatra tīraṃ samāsādya paśyaṃ nṛpaḥ sa taṃ hadaṃ |",
  "S01n200:355": "natvācāryamanusmṛtvā durvvākuṇḍaṃ jale'kṣipat ||177 ||",
  "S01n200:356": "tanprakṣiptaṃ jale'gāḍhe bhraman nāgapure'carat |",
  "S01n200:357": "rājāpyaśvaṃ samāruhya tatpuṣpānusaran yayau ||178 ||",
  "S01n200:358": "evaṃ nāgapure gatvā nṛpatiḥ sa vilokayan |",
  "S01n200:359": "karkoṭaka mahīndraṃ taṃ sahasā samupācarat ||179 ||",
  "S01n200:360": "tatra sametya sa vīrastaṃ karkoṭakamahīśvaraṃ |",
  "S01n200:361": "yathācāryāya saṃdipṭaṃ tathā sarvaṃ nyavedayat ||180 ||",
  "S01n200:362": "tat sanniveditaṃ sarva śrutvā nāgādhipāpi saḥ |",
  "S01n200:363": "kiñcidapyuttaraṃ naiva dadau tasmai mahībhuje ||181 ||",
  "S01n200:364": "tataḥ sa nṛpatiścaivaṃ nivedya taṃ mahīśvaraṃ |",
  "S01n200:365": "saṃpaśyan samupāmantraya prārthayadamādarāt ||182 ||",
  "S01n200:366": "nāgendro'tra prasīda tvaṃ śāsturājñāṃ śirovahaṃ |",
  "S01n200:367": "tvadāmantra na evāhaṃ prāgatastat samāvraja ||183 ||",
  "S01n200:368": "iti saṃprārthyamāno'pi rājā sa bhujagādhipaḥ |",
  "S01n200:369": "kiñcitprāpyuttaraṃ naiva dadau tasmai mahībhuje ||184 ||",
  "S01n200:370": "tato'sau nṛpativīraḥ śāstrādiṣṭaṃ yathā tathā |",
  "S01n200:371": "sarva nivedya tasyāgre punarevamabhāṣata ||185 ||",
  "S01n200:372": "nāgendra nāparādhaṃ me yattvayā na śrutaṃ vacaḥ |",
  "S01n200:373": "tanme śāstrā yathādiṣṭaṃ tathā nūnaṃ careya hi ||186 ||",
  "S01n200:374": "ityuktepi narendreṇa karkoṭako hi yo'pi saḥ |",
  "S01n200:375": "kiñcidapyuttaraṃ naiva dadau rājñe mahībhṛte ||187 ||",
  "S01n200:376": "tataḥ sa nṛpativīraḥ śāsturājñāṃ śirovahan |",
  "S01n200:377": "dhṛtvā tamahimākṛṣya gurutmāniva prācarat ||188 ||",
  "S01n200:378": "tato hayāt samānītāḥ guṇakāmadevena saḥ |",
  "S01n200:379": "ānīte tena mārgeṇa vaśikācala ucyate ||189 ||",
  "S01n200:380": "evaṃ dhṛtvā samākṛṣya sa vīrastaṃ mahīśvaraṃ |",
  "S01n200:381": "sahasā nāgapure nītvā śāsturagre samācarat ||190 ||",
  "S01n200:382": "ācārya bhavadādeśāt tathā karkkoṭako'hirāṭ |",
  "S01n200:383": "dhṛtvākṛṣya mayānītastaṃ samīkṣya prasīdatu ||191 ||",
  "S01n200:384": "iti niveditaṃ rājñā śrutvācāryaḥ samāditaḥ |",
  "S01n200:385": "nṛpatiṃ taṃ mahāvīraṃ sampaśyannevamādiśat ||192 ||",
  "S01n200:386": "sādhu rājan mahāvīra yadānītastvayāhirāt |",
  "S01n200:387": "tadenamāsane nītvā saṃsthāpaya yathākramaṃ ||193 ||",
  "S01n200:388": "ityācārya samādiṣṭaṃ śrutvā sa nṛpatistathā |",
  "S01n200:389": "nāgarājaṃ tamāmantraya svāsane saṃnyaveśayat ||194 ||",
  "S01n200:390": "taṃ dṛṣṭvā svāsanāsīnāṃmācāryaḥ sa yathāvidhiṃ |",
  "S01n200:391": "nāgendrān stān samāvāhya samārādhya samārcayat ||195 ||",
  "S01n200:392": "tataḥ sa vrajadhṛkājña ācāryaḥ sa mahīpatiḥ |",
  "S01n200:393": "sarvān nāgādhipān stutvā prārthayuccaivamādarāt ||196 ||",
  "S01n200:394": "bho bhavanto mahānāgarājāḥ sarve mayāgrataḥ |",
  "S01n200:395": "samārādhya samāvāhya yathāvidhi samarcitāḥ ||197 ||",
  "S01n200:396": "tanme sadā prasīdantu dātumarhanti vāñchitaṃ |",
  "S01n200:397": "sarvaloka hitārtheva ārādhyayāmi nānyathā ||198 ||",
  "S01n200:398": "yadatra pāpasaṃcārād durbhikṣaṃ varttate'dhunā |",
  "S01n200:399": "tena sarve'pi duḥkhārttā lokaścaranti pātakaṃ ||199 ||",
  "S01n200:400": "taddurbhikṣābhiśāntyartha subhikṣakāraṇaṃ sadā |",
  "S01n200:401": "suvṛṣṭicaraṇopāyaṃ karomīdaṃ jagaddhite ||200 ||",
  "S01n200:402": "te bhavanto'tra sarve'pi sarvasattvābhirakṣaṇe |",
  "S01n200:403": "cārayituṃ samarhanti suvṛṣṭimatra sarvadā ||201 ||",
  "S01n200:404": "iti saṃprārthitaṃ tena śāntaśriyā niśamyata |",
  "S01n200:405": "sarve nāgādhipāstasya tatheti pratiśuśruvuḥ ||202 ||",
  "S01n200:406": "taistatheti pratijñātaṃ nāgarājairniśamya saḥ |",
  "S01n200:407": "śāntaśrī nāgarājān stān prārthayadevamādarāt ||203 ||",
  "S01n200:408": "bhavanto me prasīdantu yadahaṃ prārthaye punaḥ |",
  "S01n200:409": "sarvasattvahite dātuṃ tadapyarhanti vāñchitaṃ ||204 ||",
  "S01n200:410": "iti saṃprārthite tena śāntaśriyā niśamyate |",
  "S01n200:411": "sarvvanāgādhipā tasmai tatheti pratiśuśruvuḥ ||205 ||",
  "S01n200:412": "sarve nāgādhipaistaiḥ sampratijñātaṃ niśmya saḥ |",
  "S01n200:413": "ācāryastānahīndrāṃśca prārthayedevamādarāt ||206 ||",
  "S01n200:414": "bhavantaḥ śrūyatāṃ vākyaṃ yat mayā prārthyate punaḥ |",
  "S01n200:415": "tadbhavadbhiḥ pratijñātaṃ saṃdhātavyaṃ tathā sadā ||207 ||",
  "S01n200:416": "yadātra pāpasaṃcārād durvaṣṭiśca bhaved dhruvaṃ |",
  "S01n200:417": "tadā suvṛṣṭisaṃsiddhirsādhanaṃ tat pranīyatāṃ ||208 ||",
  "S01n200:418": "tadyathā bhavatāṃ paṭṭe likhitvā maṇḍalaṃ śubhaṃ |",
  "S01n200:419": "yathāvidhi pratiṣṭhāpya saṃsthāpituṃ samutsahe ||209 ||",
  "S01n200:420": "durvṛṣṭiḥ syādyadāpyatra tadevaṃ paṭṭamaṇḍalaṃ |",
  "S01n200:421": "prasārya vidhinārādhya samāvāhya samarcayat ||210 ||",
  "S01n200:422": "evaṃ prasārya paṭṭesmin saṃpūjite yathāvidhi |",
  "S01n200:423": "suvṛṣṭiratra yuṣmābhiḥ saṃbharttavyā jagaddhite ||211 ||",
  "S01n200:424": "iti saṃprārthite tena śāntaśriyā niśamyate |",
  "S01n200:425": "sarvanāgādhipāstasmai tatheti pratiśuśruvuḥ ||212 ||",
  "S01n200:426": "tataḥ sa mantravit prājñaḥ sarvanāgādhipājñayā |",
  "S01n200:427": "likhitvā maṇḍalaṃ paṭṭe pratiṣṭhāpya yathāvidhi ||213 ||",
  "S01n200:428": "paścāt kāle'tra durvṛṣṭivṛtte suvṛṣṭisādhane |",
  "S01n200:429": "nāgapure'tra saṃsthāpya nirdagdha saṃpragopitaṃ ||214 ||",
  "S01n200:430": "tato vajrī sa ācāryaḥ sarvān stān bhujagādhipān |",
  "S01n200:431": "saṃprārthya vinayaṃ kṛtvā visasarjja vinodayan ||215 ||",
  "S01n200:432": "tataḥ sarve'pi te nāgarājāḥ svasvālayaṃ gatāḥ |",
  "S01n200:433": "meghamālāṃ samutthāpya sarvatra samavarṣayan ||216 ||",
  "S01n200:434": "tadā suvṛṣṭisaṃcārād durbhikṣaṃ vilayaṃ yayau |",
  "S01n200:435": "subhikṣamaṃgalotsāhaṃ prāvarttata samantataḥ ||217 ||",
  "S01n200:436": "tadā sarve'pi lokāste mahānandapramoditaḥ |",
  "S01n200:437": "triratnabhajanaṃ kṛtvā prācaranta sadā śubhe ||218 ||",
  "S01n200:438": "tataḥ sa nṛpati rājā dṛṣṭasatyaḥ prasāditaḥ |",
  "S01n200:439": "śāntiśriyaṃ tamācāryaṃ samabhyarcya yathāvidhi ||219 ||",
  "S01n200:440": "natvāṣṭāṅgaiḥ prasannātmā kṛtvā pradakṣiṇāni ca |",
  "S01n200:441": "kṛtāñjalipuṭaḥ paśyan prārthayaccaivamādarāt ||220 ||",
  "S01n200:442": "bho bhagavan mahācārya bhavaddharmmānubhāvataḥ |",
  "S01n200:443": "sarvotpātaṃ śamībhūta suvṛṣṭiḥ saṃpravarttate ||221 ||",
  "S01n200:444": "tadatra sarvadā nūnaṃ nirutpātaṃ samantataḥ |",
  "S01n200:445": "dharmaśrīmaṃgalotsāhaṃ bhavadeva nirantaraṃ ||222 ||",
  "S01n200:446": "evaṃ sadā kṛpā dṛṣṭayā saṃpaśyan viṣaye mama |",
  "S01n200:447": "nirutpātaṃ śubhotsāhaṃ kartumarhati sarvathā ||223 ||",
  "S01n200:448": "sāmprataṃ saphalaṃ janma saṃsārajīvitaṃ ca me |",
  "S01n200:449": "yallokāśca sukhībhūtāḥ saṃcaranta sadā śubhe ||224 ||",
  "S01n200:450": "tadahaṃ sāmprataṃ śāstarbhavadājñāṃ śirāvahan |",
  "S01n200:451": "svarājyāśramamāśritya careyaṃ pālayañjagat ||225 ||",
  "S01n200:452": "tanmenugrahamādhāya kṛpayā saṃprasāditaḥ |",
  "S01n200:453": "saṃbodhisādhane cittaṃ sa sthitiṃ karttumarhati ||226 ||",
  "S01n200:454": "iti vijñapya bhūpālasta sya śāstuḥ padāmbuje |",
  "S01n200:455": "natvānujñāṃ samāsādya mahotsāhaiḥ puraṃ yayau ||227 ||",
  "S01n200:456": "tatra sa nṛpa āśritya samantri sacivo mudā |",
  "S01n200:457": "bodhicaryāvrataṃ dhṛtvā tasthau kurvan sadā śubhaṃ ||228 ||",
  "S01n200:458": "iti svayambhū caityāśramanāmasādhanasuvṛṣṭicāraṇo nāmāṣṭamo'dhyāyaḥ |"
}