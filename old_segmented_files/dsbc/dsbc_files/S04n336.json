{
  "S04n336:0": "29 veṣṭhilaḥ |",
  "S04n336:1": "atha khalu sudhanaḥ śreṣṭhidārako yena śubhapāraṃgame nagare veṣṭhilasya gṛhapaterniveśanaṃ tenopajagāma |",
  "S04n336:2": "upetya veṣṭhilasya gṛhapateḥ pādau śirasābhivandya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam |",
  "S04n336:3": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n336:4": "kathaṃ pratipattavyam |",
  "S04n336:5": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n336:6": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n336:7": "kathaṃ pratipattavyam |",
  "S04n336:8": "so'vocat-āhaṃ kulaputra aparyādattakoṭīgatasya bodhisattvavimokṣasya lābhī |",
  "S04n336:9": "na mama kulaputra saṃtānāttathāgataḥ parinirvṛto na parinirvāti na parinirvāsyati sarvalokadhātuṣu atyantaparinirvāṇena anyatra vainayikasattvavaśamupādāya |",
  "S04n336:10": "so'haṃ kulaputra candanapīṭhasya tathāgatacaityasya dvāramuddhāṭayāmi |",
  "S04n336:11": "tacca me caityadvāramuddhāṭayato'kṣayabuddhavaṃśavyūho nāma bodhisattvasamādhiḥ pratilabdhaḥ |",
  "S04n336:12": "etaṃ cāhaṃ kulaputra samādhiṃ cittakṣaṇe cittakṣaṇe samāpadye |",
  "S04n336:13": "sarvatra cittakṣaṇe anekākāraviśeṣatāmadhigacchāmi ||",
  "S04n336:14": "āha-ka etasya ārya samādherviṣayaḥ?",
  "S04n336:15": "āha-etaṃ mama kulaputra samādhiṃ samāpannasya asmin lokadhātuvaṃśe buddhaparaṃparayā kāśyapapramukhāḥ sarvatathāgatāḥ kanakamunikrakucchandaviśvabhukaśikhivipaśyitiṣyapuṣyayaśottarapadmottarapramukhāḥ sarvatathāgatā abhimukhā bhavanti |",
  "S04n336:16": "buddhadarśanānusaṃdhau buddhaparaṃparānupacchedena cittakṣaṇe cittakṣaṇe buddhaśataṃ paśyāmi |",
  "S04n336:17": "tadanantareṇa cittena buddhasahasramavatarāmi |",
  "S04n336:18": "tadanantareṇa cittena buddhaśatasahasramavatarāmi |",
  "S04n336:19": "evaṃ buddhakoṭīṃ buddhakoṭīśataṃ buddhakoṭīsahasraṃ buddhakoṭīśatasahasraṃ buddhakoṭyayutaṃ buddhakoṭīniyutaṃ buddhakoṭīkaṅkaraṃ buddhakoṭībimbaram |",
  "S04n336:20": "tadanantareṇa cittena yāvadanabhilāpyānabhilāpyabuddhotpādaparaṃparāmavatarāmi |",
  "S04n336:21": "tadanantareṇa cittena jambudvīpaparamāṇurajaḥsamāṃstathāgatānavatarāmi |",
  "S04n336:22": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥsamāṃstathāgatānavatarāmi |",
  "S04n336:23": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi |",
  "S04n336:24": "prathamacittotpādapratilambhavikurvitamavatarāmi |",
  "S04n336:25": "praṇidhānavimātratābhinirhāraviśuddhimavatarāmi |",
  "S04n336:26": "caryāviśuddhimavatarāmi pāramitāparipūrimavatarāmi |",
  "S04n336:27": "sarvabodhisattvabhūmisamudāgamamavatarāmi |",
  "S04n336:28": "kṣāntipratilambhaviśuddhimavatarāmi |",
  "S04n336:29": "mārakalivikiraṇavinarditamavatarāmi |",
  "S04n336:30": "abhisaṃbodhivikurvitavyūhamavatarāmi |",
  "S04n336:31": "buddhakṣetraviśuddhivimātratāmavatarāmi |",
  "S04n336:32": "sattvaparipākavimātratāmavatarāmi |",
  "S04n336:33": "parṣatsaṃnipātavimātratāmavatarāmi |",
  "S04n336:34": "prabhāmaṇḍalavimātratāmavatarāmi |",
  "S04n336:35": "dharmacakrapravartanavṛṣabhitāmavatarāmi |",
  "S04n336:36": "buddhavikurvitaprātihāryamavatarāmi |",
  "S04n336:37": "suvibhaktāṃ saṃbhinnāṃ caiṣāṃ dharmadeśanāṃ smarāmi,",
  "S04n336:38": "saṃdhārayāmi,",
  "S04n336:39": "smṛtyā codgṛhṇāmi |",
  "S04n336:40": "gatyā pravicinomi |",
  "S04n336:41": "bhaktyā pravibhajāmi |",
  "S04n336:42": "buddhyānugacchāmi |",
  "S04n336:43": "prajñayā prakāśayāmi |",
  "S04n336:44": "anāgatabuddhaparaṃparāṃ ca maitreyapramukhānavatarāmi |",
  "S04n336:45": "ekacittakṣaṇe buddhaśatamavatarāmi |",
  "S04n336:46": "tadanantareṇa cittena buddhasahasramavatarāmi |",
  "S04n336:47": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥ samāṃstathāgatānavatarāmi |",
  "S04n336:48": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi |",
  "S04n336:49": "yāvatsuvibhaktāṃ saṃbhinnāṃ caiṣāṃ dharmadeśanāṃ smarāmi,",
  "S04n336:50": "saṃdhārayāmi,",
  "S04n336:51": "smṛtyā codgṛhṇāmi |",
  "S04n336:52": "gatyā pravicinomi |",
  "S04n336:53": "matyā pravibhajāmi |",
  "S04n336:54": "buddhyā anugacchāmi |",
  "S04n336:55": "prajñayā prakāśayāmi |",
  "S04n336:56": "yathā ceha lokadhātuvaṃśe pūrvāntāparāntaparyāpannānāṃ buddhaparaṃparāṃ paśyāmi,",
  "S04n336:57": "avatarāmi,",
  "S04n336:58": "tathā daśasu dikṣu anabhilāpyānabhilāpyabuddhakṣetraparamāṇurajaḥsameṣu atītānāgateṣu lokadhātuvaṃśeṣu sarvatathāgataparaṃparāmavatarāmi |",
  "S04n336:59": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi |",
  "S04n336:60": "tāṃ ca buddhaparaṃparāvatāramavyavacchinnāṃ niṣṭhāmavatarāmi |",
  "S04n336:61": "atulaṃ śraddhāgamanīyaṃ bodhisattvavīryavyavasāyagamyaṃ bodhisattvavīryavegavivardhanamasaṃhāryaṃ sarvalokena sarvaśrāvakapratyekabuddhaistadviṣayānavakrāntaiśca bodhisattvaiḥ pratyutpannānāṃ ca daśasu dikṣu sarvalokadhātuṣu vairocanapramukhānāṃ tathāgatānāṃ paraṃparāmavatarāmi |",
  "S04n336:62": "ekacittakṣaṇe buddhaśataṃ paśyāmi avatarāmi |",
  "S04n336:63": "tadanantareṇa cittena buddhasahasramavatarāmi |",
  "S04n336:64": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥsamāṃstathāgatānavatarāmi |",
  "S04n336:65": "yaṃ ca yadā tathāgataṃ draṣṭumākāṅkṣāmi,",
  "S04n336:66": "taṃ tadā paśyāmi |",
  "S04n336:67": "yacca taibuddhairbhagavadbhirbhāṣitaṃ bhāṣante bhāṣiṣyante,",
  "S04n336:68": "tatsarva śṛṇomi |",
  "S04n336:69": "śrutvā codgṛhṇāmi |",
  "S04n336:70": "smṛtyā saṃdhārayāmi |",
  "S04n336:71": "gatyā pravicinomi |",
  "S04n336:72": "matyā pravibhajāmi |",
  "S04n336:73": "buddhyā anugacchāmi |",
  "S04n336:74": "prajñayā prakāśayāmi |",
  "S04n336:75": "etamahaṃ kulaputra aparinirvāṇakoṭīgataṃ bodhisattvavimokṣaṃ jānāmi |",
  "S04n336:76": "kiṃ mayā śakyaṃ tryadhvaikakṣaṇajñānapratilabdhānāṃ bodhisattvānāṃ kṣaṇakoṭīsamādhivyūhavihāriṇāṃ tathāgatadivasāvakrāntānāṃ sarvakalpavikalpasamatānugatānāṃ sarvabuddhasamatāsamādhyanubaddhānāmātmasattvabuddhādvayavihāriṇāṃ prakṛtiprabhāsvaradharmavyūhamaṇḍalānāṃ jñānayantralokajālaspharaṇānāṃ sarvatathāgatadharmamudrāvikopitavihāriṇāṃ sarvadharmadhātuvijñapanajñānaviṣayāṇāṃ sarvatathāgatadharmadeśanāvijñaptijñānaviṣayāṇāṃ caryāṃ jñātum,",
  "S04n336:77": "guṇān vā vaktum ||",
  "S04n336:78": "gaccha kulaputra,",
  "S04n336:79": "ayamihaiva dakṣiṇāpathe potalako nāma parvataḥ |",
  "S04n336:80": "tatra avalokiteśvaro nāma bodhisattvaḥ prativasati |",
  "S04n336:81": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n336:82": "kathaṃ pratipattavyam |",
  "S04n336:83": "tasyāṃ velāyāmime gāthe abhāṣata—",
  "S04n336:84": "gaccho hi sūdhana śirījalarājamadhye",
  "S04n336:85": "girirājapotalaki śobhani śūrabhāge |",
  "S04n336:86": "ratnāmayaṃ taruvaraṃ kusumābhikīrṇa-",
  "S04n336:87": "mudyānapuṣkiriṇiprasravaṇopapetam ||1 ||",
  "S04n336:88": "tasmiṃśca parvatavare viharāti dhīro",
  "S04n336:89": "avalokiteśvaru vidū jagato hitāya |",
  "S04n336:90": "taṃ gaccha pṛccha sudhanā guṇa nāyakānāṃ",
  "S04n336:91": "deśiṣyate vipulaśobhi nayapraveśam ||2 ||",
  "S04n336:92": "atha khalu sudhanaḥ śreṣṭhidārako veṣṭhilasya gṛhapateḥ pādau śirasābhivandya veṣṭhilaṃ gṛhapatimanekaśatasahasrakṛtvaḥ pradakṣiṇīkṛtya punaḥ punaravalokya veṣṭhilasya gṛhapaterantikāt prakrāntaḥ ||27 ||"
}