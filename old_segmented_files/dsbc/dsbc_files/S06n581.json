{
  "S06n581:0": "25 śikṣāparivartaḥ pañcaviṃśatitamaḥ |",
  "S06n581:1": "atha khalvāyuṣmān subhūtirbhagavantametadavocat-kva punarbhagavan śikṣamāṇo bodhisattvo mahāsattvaḥ sarvajñatāyāṃ śikṣate?",
  "S06n581:2": "bhagavānāha-sacetsubhūte bodhisattvo mahāsattvaḥ kṣaye śikṣate,",
  "S06n581:3": "sarvajñatāyāṃ śikṣate |",
  "S06n581:4": "evamanutpāde'nirodhe'jātau abhāve viveke virāge ākāśe dharmadhātau |",
  "S06n581:5": "sacetsubhūte bodhisattvo mahāsattvo nirvāṇe śikṣate,",
  "S06n581:6": "sarvajñatāyāṃ śikṣate |",
  "S06n581:7": "subhūtirāha-kiṃ kāraṇaṃ bhagavan bodhisattvo mahāsattvaḥ kṣaye śikṣamāṇaḥ śikṣate sarvajñatāyām,",
  "S06n581:8": "evamanutpāde'nirodhe'jātau abhāve viveke virāge ākāśe dharmadhātau nirvāṇe śikṣamāṇaḥ śikṣate sarvajñatāyām?",
  "S06n581:9": "evamukte bhagavānāyuṣmantaṃ subhūtimetadavocat-yatsubhūte evaṃ vadasi-kiṃ kāraṇaṃ bodhisattvo mahāsattvaḥ kṣaye śikṣamāṇaḥ śikṣate sarvajñatāyām |",
  "S06n581:10": "evamanutpāde'nirodhe'jātau abhāve viveke virāge ākāśe dharmadhātau nirvāṇe śikṣamāṇaḥ śikṣate sarvajñatāyāmiti?",
  "S06n581:11": "tatkiṃ manyase subhūte yā tathāgatasya tathatā yayā tathatayā tathāgatastathāgata iti prabhāvyate,",
  "S06n581:12": "api nu sā kṣīyate?",
  "S06n581:13": "subhūtirāha-no hīdaṃ bhagavan |",
  "S06n581:14": "tatkasya hetoḥ?",
  "S06n581:15": "na hi bhagavan kṣayaḥ kṣīyate |",
  "S06n581:16": "akṣayo hi bhagavan kṣayaḥ |",
  "S06n581:17": "bhagavānāha-tatkiṃ manyase subhūte yā tathāgatasya tathatā yayā tathatayā tathāgatastathāgata iti prabhāvyate,",
  "S06n581:18": "api nu sā utpadyate vā nirudhyate vā jāyate vā bhavati vā vibhavati vā vivicyate vā rajyate vā virajyate vā ākāśībhavati vā dharmībhavati vā?",
  "S06n581:19": "āha-no hīdaṃ bhagavan |",
  "S06n581:20": "bhagavānāha-takiṃ manyase subhūte yā tathāgatasya tathatā yayā tathatayā tathāgatastathāgata iti prabhāvyate,",
  "S06n581:21": "api nu sā nirvāti?",
  "S06n581:22": "āha-no hīdaṃ bhagavan |",
  "S06n581:23": "bhagavānāha-tasmāttarhi subhūte evaṃ śikṣamāṇo bodhisattvo mahāsattvaḥ na tathatā kṣīyate ityevaṃ śikṣate |",
  "S06n581:24": "evaṃ śikṣamāṇaḥ subhūte bodhisattvo mahāsattvaḥ śikṣate sarvajñatāyām |",
  "S06n581:25": "evaṃ śikṣamāṇaḥ śikṣate prajñāpāramitāyām,",
  "S06n581:26": "śikṣate buddhabhūmau,",
  "S06n581:27": "śikṣate baleṣu,",
  "S06n581:28": "śikṣate vaiśāradyeṣu,",
  "S06n581:29": "śikṣate sarvabuddhadharmeṣu,",
  "S06n581:30": "śikṣate sarvajñajñāne |",
  "S06n581:31": "evaṃ śikṣamāṇaḥ subhūte bodhisattvo mahāsattvaḥ sarvaśikṣāpāramitāmanuprāpsyati |",
  "S06n581:32": "evaṃ śikṣamāṇaḥ subhūte bodhisattvo mahāsattvo na śakyo māreṇa vā māraparṣadā vā mārakāyikābhirvā devatābhirabhimarditum |",
  "S06n581:33": "evaṃ śikṣamāṇaḥ subhūte bodhisattvo mahāsattvaḥ kṣipramavinivartanīyadharmatāmanuprāpsyati |",
  "S06n581:34": "evaṃ śikṣamāṇaḥ subhūte bodhisattvo mahāsattvaḥ kṣipraṃ bodhimaṇḍe niṣatsyati |",
  "S06n581:35": "evaṃ śikṣamāṇaḥ subhūte bodhisattvo mahāsattvaḥ svake gocare carati |",
  "S06n581:36": "evaṃ śikṣamāṇaḥ subhūte bodhisattvo mahāsattvaḥ śikṣate nāthakarakeṣu dharmeṣu,",
  "S06n581:37": "śikṣate mahāmaitryām,",
  "S06n581:38": "mahākaruṇāyāṃ śikṣate,",
  "S06n581:39": "mahāmuditāyāṃ śikṣate,",
  "S06n581:40": "mahopekṣāyāṃ śikṣate |",
  "S06n581:41": "evaṃ śikṣamāṇaḥ subhūte bodhisattvo mahāsattvaḥ śikṣate triparivartasya dvādaśākārasya dharmacakrasya pravartanāya |",
  "S06n581:42": "evaṃ śikṣamāṇaḥ subhūte bodhisattvo mahāsattvaḥ sarvadhātuṃ nonīkariṣyāmīti śikṣate |",
  "S06n581:43": "evaṃ śikṣamāṇaḥ subhūte bodhisattvo mahāsattvastathāgatavaṃśasyānupacchedāya śikṣate |",
  "S06n581:44": "evaṃ śikṣamāṇaḥ subhūte bodhisattvo mahāsattvo'mṛtadhātudvāraṃ vivariṣyāmīti śikṣate |",
  "S06n581:45": "neyaṃ subhūte udārā śikṣā śakyā hīnasattvena śikṣitum |",
  "S06n581:46": "na hi alpasthāmnā śakyamasyāṃ śikṣāyāṃ śikṣitum |",
  "S06n581:47": "tatkasya hetoḥ?",
  "S06n581:48": "sarvasattvasārā hi te subhūte,",
  "S06n581:49": "sarvasattvanāthakāmā hi te subhūte,",
  "S06n581:50": "ye'syāṃ śikṣāyāṃ śikṣante |",
  "S06n581:51": "sarvasattvābhyudgatatāṃ te'nuprāptukāmāḥ,",
  "S06n581:52": "ya iha śikṣante |",
  "S06n581:53": "evaṃ śikṣamāṇaḥ subhūte bodhisattvo mahāsattvo na nirayeṣūpapadyate,",
  "S06n581:54": "na tiryagyoniṣūpapadyate,",
  "S06n581:55": "na pretaviṣayeṣūpapadyate,",
  "S06n581:56": "nāsureṣu kāyeṣūpapadyate,",
  "S06n581:57": "na pratyantajanapadeṣūpapadyate,",
  "S06n581:58": "na caṇḍālakuleṣūpapadyate,",
  "S06n581:59": "na śākunikakuleṣūpapadyate,",
  "S06n581:60": "na niṣādadhīvaraurabhrikakuleṣūpapadyate,",
  "S06n581:61": "nāpyanyeṣvevaṃrūpeṣu hīnajātikeṣu hīnakarmaseviṣu vā kuleṣūpapadyate |",
  "S06n581:62": "evaṃ śikṣamāṇaḥ subhūte bodhisattvo mahāsattvo nāndho bhavati,",
  "S06n581:63": "na badhiro bhavati,",
  "S06n581:64": "na kāṇo bhavati,",
  "S06n581:65": "na kuṇṭho bhavati,",
  "S06n581:66": "na kubjo bhavati,",
  "S06n581:67": "na kuṇirbhavati,",
  "S06n581:68": "na laṅgo bhavati,",
  "S06n581:69": "na khañjo bhavati,",
  "S06n581:70": "na jaḍo bhavati,",
  "S06n581:71": "na lolo bhavati,",
  "S06n581:72": "na lollo bhavati,",
  "S06n581:73": "na kallo bhavati,",
  "S06n581:74": "na hīnāṅgo bhavati,",
  "S06n581:75": "na vikalāṅgo bhavati,",
  "S06n581:76": "na vikṛtāṅgo bhavati,",
  "S06n581:77": "na durbalo bhavati,",
  "S06n581:78": "na durvarṇo bhavati,",
  "S06n581:79": "na duḥsaṃsthāno bhavati,",
  "S06n581:80": "na hīnendriyo bhavati,",
  "S06n581:81": "na vikalendriyo bhavati |",
  "S06n581:82": "sarvākāraparipūrṇendriyo bhavati,",
  "S06n581:83": "svarasaṃpanno bhavati |",
  "S06n581:84": "evaṃ śikṣamāṇaḥ subhūte bodhisattvo mahāsattvo na prāṇātipātī bhavati,",
  "S06n581:85": "nādattādāyī bhavati,",
  "S06n581:86": "na kāmamithyācārī bhavati,",
  "S06n581:87": "na mṛṣāvādī bhavati,",
  "S06n581:88": "na piśunavāgbhavati,",
  "S06n581:89": "na paruṣavāgbhavati,",
  "S06n581:90": "na saṃbhinnapralāpī bhavati,",
  "S06n581:91": "nābhidhyālurbhavati,",
  "S06n581:92": "na vyāpannacitto bhavati,",
  "S06n581:93": "na mithyādṛṣṭiko bhavati,",
  "S06n581:94": "na mithyājīvena jīvikāṃ kalpayati |",
  "S06n581:95": "evaṃ śikṣamāṇaḥ subhūte bodhisattvo mahāsattvo na dīrghāyuṣkeṣu deveṣūpapadyate,",
  "S06n581:96": "na duḥśīlaparigrāhako bhavati,",
  "S06n581:97": "nābhūtadharmaparigrāhako bhavati,",
  "S06n581:98": "na dhyānasamāpattivaśenopapadyate |",
  "S06n581:99": "tatkasya hetoḥ?",
  "S06n581:100": "asti hi tasyopāyakauśalyaṃ yenopāyakauśalyena samanvāgato bodhisattvo mahāsattvo na dīrghāyuṣkeṣu deveṣūpapadyate |",
  "S06n581:101": "tatpunaḥ subhūte upāyakauśalyaṃ bodhisattvasya mahāsattvasya katamat?",
  "S06n581:102": "yaduta iyameva prajñāpāramitā |",
  "S06n581:103": "tathā ca atropāyakauśalye yogamāpadyate,",
  "S06n581:104": "yathā anyenopāyakauśalyena samanvāgato bodhisattvo mahāsattvo dhyānāni ca samāpadyate,",
  "S06n581:105": "na ca dhyānavaśenopapadyate |",
  "S06n581:106": "evaṃ śikṣamāṇaḥ subhūte bodhisattvo mahāsattvo balapariśuddhiṃ nigacchati,",
  "S06n581:107": "vaiśāradyapariśuddhiṃ nigacchati,",
  "S06n581:108": "sarvabuddhadharmapariśuddhiṃ nigacchati,",
  "S06n581:109": "tāmanuprāpnoti ||",
  "S06n581:110": "āyuṣmān subhūtirāha-yadā bhagavan sarvadharmā evaṃ prakṛtipariśuddhāḥ,",
  "S06n581:111": "tatkatamasya bhagavan dharmasya bodhisattvo mahāsattvo balapariśuddhiṃ nigacchati,",
  "S06n581:112": "vaiśāradyapariśuddhiṃ nigacchati,",
  "S06n581:113": "sarvabuddhadharmapariśuddhiṃ nigacchati,",
  "S06n581:114": "tāmanuprāpnoti?",
  "S06n581:115": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n581:116": "tatkasya hetoḥ?",
  "S06n581:117": "sarvadharmā hi subhūte prakṛtyaiva pariśuddhāḥ |",
  "S06n581:118": "evaṃ subhūte prakṛtipariśuddheṣu sarvadharmeṣu bodhisattvasya mahāsattvasya prajñāpāramitāyāṃ śikṣamāṇasya yā asaṃsīdanatā anavalīnatā,",
  "S06n581:119": "iyaṃ sā subhūte prajñāpāramitā |",
  "S06n581:120": "evaṃ subhūte bālapṛthagjanā enān dharmānajānanto'paśyanto dharmāṇāṃ dharmatāṃ na jānanti,",
  "S06n581:121": "na paśyanti |",
  "S06n581:122": "teṣāṃ sattvānāṃ kṛtaśaḥ subhūte bodhisattvā mahāsattvā vyāyacchante,",
  "S06n581:123": "vīryamārabhante-vayamevamajānakān sattvān jānayiṣyāmaḥ,",
  "S06n581:124": "vayamevamapaśyakān sattvān paśyayiṣyāmaḥ ityatra śikṣāyāṃ śikṣante |",
  "S06n581:125": "atra śikṣāyāṃ śikṣamāṇā bodhisattvā mahāsattvā balānyanuprāpnuvanti,",
  "S06n581:126": "vaiśāradyānyanuprāpnuvanti |",
  "S06n581:127": "sarvabuddhadharmānanuprāpnuvanti |",
  "S06n581:128": "evaṃ śikṣamāṇāḥ subhūte bodhisattvā mahāsattvāḥ parasattvānāṃ parapudgalānāṃ cittacaritavispanditāni yathābhūtaṃ prajānanti |",
  "S06n581:129": "yathābhūtaṃ prajānantaḥ paracittacaritajñatāyāḥ pāraṃ gacchanti |",
  "S06n581:130": "tadyathāpi nāma subhūte alpakāste mahāpṛthivyāṃ pṛthivīpradeśāḥ ye'pagatapāṣāṇāḥ,",
  "S06n581:131": "yatra suvarṇaṃ vā jātarūpaṃ vā rajataṃ votpadyate |",
  "S06n581:132": "atha khalu punarbahutarakāste mahāpṛthivyāṃ pṛthivīpradeśāḥ,",
  "S06n581:133": "ya ūṣarā ujjaṅgalā vividhatṛṇakāṇḍakaṇṭakādhānāḥ |",
  "S06n581:134": "evameva subhūte alpakāste bodhisattvā mahāsattvāḥ sattvanikāye saṃvidyante,",
  "S06n581:135": "ye'syāṃ sarvajñatāśikṣāyāṃ śikṣante yaduta prajñāpāramitāśikṣāyām |",
  "S06n581:136": "atha khalu bahutarakāste sattvāḥ sattvanikāye saṃvidyante,",
  "S06n581:137": "ye śrāvakapratyekabuddhaśikṣāyāṃ śikṣante ||",
  "S06n581:138": "punaraparaṃ subhūte tadyathāpi nāma alpakāste sattvāḥ sattvanikāye saṃvidyante,",
  "S06n581:139": "ye cakravartirājyasaṃvartanīyaṃ karma samādāya vartante |",
  "S06n581:140": "atha khalu bahutarakāste sattvāḥ sattvanikāye saṃvidyante,",
  "S06n581:141": "ye koṭṭarājyasaṃvartanīyaṃ karma samādāya vartante |",
  "S06n581:142": "evameva subhūte alpakāste bodhisattvā mahāsattvāḥ sattvanikāye saṃvidyante,",
  "S06n581:143": "ye imaṃ mārgamārūḍhā yaduta prajñāpāramitāmārgam,",
  "S06n581:144": "anuttarāṃ samyaksaṃbodhimabhisaṃbhotsyāmahe iti |",
  "S06n581:145": "atha khalu bahutarakāste sattvāḥ sattvanikāye saṃvidyante,",
  "S06n581:146": "ye śrāvakapratyekabuddhamārgamārūḍhāḥ ||",
  "S06n581:147": "punaraparaṃ subhūte tadyathāpi nāma alpakāste sattvāḥ sattvanikāye saṃvidyante,",
  "S06n581:148": "ye śakrasaṃvartanīyaṃ karma samādāya vartante |",
  "S06n581:149": "atha khalu bahutarakāste sattvāḥ sattvanikāye saṃvidyante,",
  "S06n581:150": "ye devalokasaṃvartanīyaṃ karma samādāya vartante |",
  "S06n581:151": "evameva subhūte alpakāste bodhisattvā mahāsattvāḥ sattvanikāye saṃvidyante,",
  "S06n581:152": "ye'syāṃ prajñāpāramitāśikṣāyāṃ śikṣante |",
  "S06n581:153": "atha khalu bahutarakāste bodhisattvā mahāsattvāḥ sattvanikāye saṃvidyante,",
  "S06n581:154": "ye śrāvakapratyekabuddhaśikṣāyāṃ śikṣante ||",
  "S06n581:155": "punaraparaṃ subhūte tadyathāpi nāma alpakāste sattvāḥ sattvanikāye saṃvidyante,",
  "S06n581:156": "ye brahmasaṃvartanīyaṃ karma samādāya vartante |",
  "S06n581:157": "atha khalu bahutarakāste sattvāḥ sattvanikāye saṃvidyante,",
  "S06n581:158": "ye brahmapārṣadyasaṃvartanīyaṃ karma samādāya vartante |",
  "S06n581:159": "evameva subhūte alpakāste bodhisattvā mahāsattvāḥ sattvanikāye saṃvidyante,",
  "S06n581:160": "ye'vinivartanīyā anuttarāyāṃ samyaksaṃbodheḥ |",
  "S06n581:161": "atha khalu bahutarakāste bodhisattvā mahāsattvāḥ sattvanikāye saṃvidyante,",
  "S06n581:162": "ye vivartante'nuttarāyāḥ samyaksaṃbodheḥ |",
  "S06n581:163": "tasmāttarhi subhūte alpakāste sattvāḥ sattvanikāye saṃvidyante,",
  "S06n581:164": "ye'nuttarāyāṃ samyaksaṃbodhau saṃprasthitāḥ |",
  "S06n581:165": "tebhyo'pi subhūte alpebhyo'lpatarakāste sattvāḥ,",
  "S06n581:166": "ye tathatvāya pratipadyante |",
  "S06n581:167": "tebhyo'pi subhūte alpatarakebhyastathatvāya pratipadyamānebhyo'lpatamāste ye prajñāpāramitāyāṃ yogamāpadyante |",
  "S06n581:168": "tebhyo'pi subhūte alpatamebhyaḥ prajñāpāramitāyāṃ yogamāpadyamānebhyo'lpatamāste bodhisattvā mahāsattvāḥ,",
  "S06n581:169": "ye'vinivartanīyā anuttarāyāṃ samyaksaṃbodheḥ |",
  "S06n581:170": "tasmāttarhi subhūte bodhisattvena mahāsattvena ya ete'lpatamebhyo'lpatamā avinivartanīyā bodhisattvā mahāsattvāḥ,",
  "S06n581:171": "teṣu gaṇanāṃ gantukāmena ihaiva prajñāpāramitāyāṃ śikṣitavyam,",
  "S06n581:172": "yogamāpattavyam ||",
  "S06n581:173": "punaraparaṃ subhūte bodhisattvasya mahāsattvasya evaṃ prajñāpāramitāyāṃ śikṣamāṇasya na khilasahagataṃ cittamutpadyate,",
  "S06n581:174": "na vicikitsāsahagataṃ cittamutpadyate,",
  "S06n581:175": "nerṣyāmātsaryasahagataṃ cittamutpadyate,",
  "S06n581:176": "na dauḥśīlyasahagataṃ cittamutpadyate,",
  "S06n581:177": "na vyāpādasahagataṃ cittamutpadyate,",
  "S06n581:178": "na kausīdyasahagataṃ cittamutpadyate,",
  "S06n581:179": "na vikṣepasahagataṃ cittamutpadyate,",
  "S06n581:180": "na dauṣprajñasahagataṃ cittamutpadyate |",
  "S06n581:181": "evaṃ hi subhūte prajñāpāramitāyāṃ śikṣamāṇena bodhisattvena mahāsattvena sarvāḥ pāramitā saṃgṛhītā bhavanti,",
  "S06n581:182": "sarvāḥ pāramitā udgṛhītā bhavanti,",
  "S06n581:183": "sarvāḥ pāramitā anugatā bhavanti |",
  "S06n581:184": "sarvāḥ pāramitā antargatā bhavanti |",
  "S06n581:185": "tadyathāpi nāma subhūte satkāyadṛṣṭau dvāṣaṣṭidṛṣṭigatānyantargatāni bhavanti,",
  "S06n581:186": "evameva subhūte prajñāpāramitāyāṃ śikṣamāṇasya bodhisattvasya mahāsattvasya tasyāṃ sarvāḥ pāramitā antargatā bhavanti |",
  "S06n581:187": "tadyathāpi nāma subhūte puruṣasya jīvitendriye pravartamāne sarvāṇīndriyāṇyantargatāni bhavanti,",
  "S06n581:188": "evameva subhūte bodhisattvasya mahāsattvasya prajñāpāramitāyāṃ śikṣamāṇasya sarvakuśalā dharmā antargatā bhavanti |",
  "S06n581:189": "tadyathāpi nāma subhūte puruṣasya jīvitendriye niruddhe sarvāṇīndriyāṇi niruddhāni bhavanti,",
  "S06n581:190": "evameva subhūte bodhisattvasya mahāsattvasya prajñāpāramitāyāṃ śikṣamāṇasya ajñāne niruddhe sarve'kuśalā dharmā niruddhā bhavanti,",
  "S06n581:191": "sarvāśca tadanyāḥ pāramitā antargatāḥ parigṛhītā bhavanti |",
  "S06n581:192": "tasmāttarhi subhūte bodhisattvena mahāsattvena sarvāḥ pāramitāḥ parigrahītukāmena prajñāpāramitāyāṃ śikṣitavyam |",
  "S06n581:193": "prajñāpāramitāyāṃ śikṣamāṇaḥ subhūte bodhisattvo mahāsattvaḥ sarvasattvānāmagratāyāṃ śikṣate |",
  "S06n581:194": "tatkasya hetoḥ?",
  "S06n581:195": "puṇyāgratvāt |",
  "S06n581:196": "tatkiṃ manyase subhūte yāvantastrisāhasramahāsāhasre lokadhātau sarvasattvāḥ sattvasaṃgraheṇa saṃgṛhyamāṇāḥ,",
  "S06n581:197": "api nu te bahavo bhavanti?",
  "S06n581:198": "subhūtirāha-jāmbūdvīpakā eva tāvadbhagavan bahavaḥ sattvā bhavanti,",
  "S06n581:199": "kaḥ punarvādo ye trisāhasramahāsāhasre lokadhātau sattvāḥ |",
  "S06n581:200": "bhagavānāha-yaḥ subhūte eko bodhisattvo mahāsattvo yāvajjīvaṃ tiṣṭhaṃstān sarvasattvān cīvarapiṇḍapātaśayanāsanaglānapratyayabhaiṣajyapariṣkāraiḥ sarvasukhopadhānaiścopatiṣṭhet,",
  "S06n581:201": "tatkiṃ manyase subhūte api nu sa bodhisattvo mahāsattvastatonidānaṃ bahutaraṃ puṇyaṃ prasavati?",
  "S06n581:202": "subhūtirāha-bahu bhagavan,",
  "S06n581:203": "bahu sugata |",
  "S06n581:204": "bhagavānāha-ataḥ sa subhūte bodhisattvo mahāsattvastatonidānaṃ bahutaraṃ puṇyaṃ prasavati,",
  "S06n581:205": "ya imāṃ prajñāpāramitāmantaśo'cchaṭāsaṃghātamātrakamapi bhāvayet |",
  "S06n581:206": "tatkasya hetoḥ?",
  "S06n581:207": "evaṃ mahārthikā hi subhūte prajñāpāramitā bodhisattvasya mahāsattvasya anuttarāyāḥ samyaksaṃbodherāhārikā |",
  "S06n581:208": "tasmāttarhi subhūte bodhisattvena mahāsattvena anuttarāṃ samyaksaṃbodhimabhisaṃboddhukāmena sarvasattvānāmanuttaratāṃ gantukāmena sarvasattvānāmanāthānāṃ nāthena bhavitukāmena buddhaviṣayamanuprāptukāmena buddhavṛṣabhitāmanugantukāmena buddhavikrīḍitaṃ vikrīḍitukāmena buddhasiṃhanādaṃ naditukāmena buddhasaṃpattimanuprāptukāmena trisāhasramahāsāhasre lokadhātau dharmasāṃkathyaṃ kartukāmena bodhisattvena mahāsattvena prajñāpāramitāyāṃ śikṣitavyam |",
  "S06n581:209": "prajñāpāramitāyāṃ subhūte śikṣamāṇasya bodhisattvasya mahāsattvasya nāhaṃ tāṃ saṃpattiṃ samanupaśyāmi,",
  "S06n581:210": "yā tena na śikṣitā bhavati |",
  "S06n581:211": "subhūtirāha-kiṃ punarbhagavan śrāvakasaṃpattirapi tena bodhisattvena mahāsattvena śikṣitā bhavati?",
  "S06n581:212": "bhagavānāha-śrāvakasaṃpattirapi subhūte tena bodhisattvena mahāsattvena śikṣitā bhavati |",
  "S06n581:213": "na khalu punaḥ subhūte bodhisattvo mahāsattvaḥ śrāvakasaṃpatyāṃ sthāsyāmīti śikṣate,",
  "S06n581:214": "śrāvakasaṃpattirvā me bhaviṣyatīti naivaṃ śikṣate |",
  "S06n581:215": "ye'pi te subhūte śrāvakagaṇāḥ,",
  "S06n581:216": "tānapi sa jānāti,",
  "S06n581:217": "na ca tatrāvatiṣṭhate |",
  "S06n581:218": "evaṃ ca vyavacārayati,",
  "S06n581:219": "na ca prativahati-mayāpyete śrāvakaguṇā deśayitavyāḥ prakāśayitavyā iti śikṣate |",
  "S06n581:220": "evaṃ śikṣamāṇaḥ subhūte bodhisattvo mahāsattvaḥ sadevamānuṣāsurasya lokasya dakṣiṇīyatāṃ gacchati |",
  "S06n581:221": "evaṃ śikṣamāṇaḥ subhūte bodhisattvo mahāsattvaḥ sarvāṃstato'nyān dakṣiṇīyān śrāvakapratisaṃyuktān pratyekabuddhapratisaṃyuktāṃścābhibhavati,",
  "S06n581:222": "sarvajñatā cāsya āsannībhavati |",
  "S06n581:223": "evaṃ śikṣamāṇaḥ subhūte bodhisattvo mahāsattvo na riñcati,",
  "S06n581:224": "prajñāpāramitāṃ carati prajñāpāramitāyāmavirahitaḥ prajñāpāramitāvihāreṇa |",
  "S06n581:225": "evaṃ caran subhūte bodhisattvo mahāsattvo'parihāṇadharmā aparihāṇadharmeti veditavyaḥ |",
  "S06n581:226": "sarvajñatāyā dūrīkaroti śrāvakabhūmim,",
  "S06n581:227": "pratyekabuddhabhūmiṃ ca,",
  "S06n581:228": "āsannībhavatyanuttarāyāḥ samyaksaṃbodheḥ |",
  "S06n581:229": "sacetpunarasyaivaṃ bhavati-iyaṃ sā prajñāpāramitā imāṃ sarvajñatāmāhariṣyati,",
  "S06n581:230": "ityevaṃ saṃjānīte,",
  "S06n581:231": "carati prajñāpāramitām |",
  "S06n581:232": "atha tāmapi prajñāpāramitāṃ na saṃjānīte-iyaṃ sā prajñāpāramitā,",
  "S06n581:233": "asya vā prajñāpāramitā sarvajñatāmāhariṣyatīti vā,",
  "S06n581:234": "evamapi subhūte bodhisattvo mahāsattvo na saṃjānīte,",
  "S06n581:235": "na samanupaśyati |",
  "S06n581:236": "sacedevaṃ carati bodhisattvo mahāsattvaḥ,",
  "S06n581:237": "carati prajñāpāramitāyāmiti ||",
  "S06n581:238": "āryāṣṭasāhasrikāyāṃ prajñāpāramitāyāṃ śikṣāparivarto nāma pañcaviṃśatitamaḥ ||"
}