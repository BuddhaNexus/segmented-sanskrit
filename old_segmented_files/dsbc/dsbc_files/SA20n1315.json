{
  "SA20n1315:0": "kṣāntipaṭalam",
  "SA20n1315:1": "uddānaṃ pūrvadveditavyaṃ tadyathā śīlapaṭale |",
  "SA20n1315:2": "tatra katamā bodhisattvasya svabhāvakṣāntiḥ |",
  "SA20n1315:3": "yā pratisaṃkhyānabalasanniśrayeṇa vā prakṛtyā vā parāpakārasya marṣaṇā sarveṣāñca marṣaṇā sarvasya ca marṣaṇā nirāmiṣeṇa ca cittena kevalayā karuṇayā [marṣaṇā] |",
  "SA20n1315:4": "ayaṃ samāsato bodhisattvasya kṣāntisvabhāvo veditavyaḥ |",
  "SA20n1315:5": "tatra katamā bodhisattvasya sarvā kṣāntiḥ |",
  "SA20n1315:6": "yā dvividhā draṣṭavyā |",
  "SA20n1315:7": "gṛhipakṣāśritā pravrajitapakṣāśritā ca |",
  "SA20n1315:8": "sā punarubhayapakṣāśritāpi trividhā veditavyā |",
  "SA20n1315:9": "parāpakāramarpaṇā-kṣāntiḥ |",
  "SA20n1315:10": "duḥkhādhivāsanā-kṣāntiḥ |",
  "SA20n1315:11": "dharmanidhyānādhimokṣa kṣāntiñca |",
  "SA20n1315:12": "tatra kathaṃ bodhisattvaḥ parāpakāraṃ marṣayati kṣamate |",
  "SA20n1315:13": "iha bodhisattvastīvre nirantare citre dīrghakālikea'pi parāpakāraje duḥkhe sammukhībhūte idaṃ pratisaṃśikṣate |",
  "SA20n1315:14": "svakarmāparādha eṣa me |",
  "SA20n1315:15": "yenāhaṃ svayaṃkṛtasyāśubhasya karmaṇo duḥkhamīdṛśaṃ phalaṃ pratyanubhavāmi |",
  "SA20n1315:16": "duḥkhena cāhamanarthī |",
  "SA20n1315:17": "iyañcākṣāntirāyatyāṃ puranapi me duḥkhahetusthānīyā |",
  "SA20n1315:18": "so'hametadduḥkhahetubhūtaṃ dharmaṃ samādāya varteyam |",
  "SA20n1315:19": "yaddhā yanmamaivāniṣṭaṃ tenāhamātmanaivātmānaṃ sayojayeyam |",
  "SA20n1315:20": "ata ātmana eva me'pakṛtaṃ syāt |",
  "SA20n1315:21": "na tathā pareṣām |",
  "SA20n1315:22": "svabhāvataśca duḥkhaprakṛtikā eveme sarvasaṃskārāḥ svaparasāntānikāḥ |",
  "SA20n1315:23": "tatpare tāvadajñāḥ ye asmākaṃ prakṛtiduḥkhitānāṃ bhūyo duḥkhamupasaṃharanti |",
  "SA20n1315:24": "asmākaṃ tu vijñānāṃ satāṃ na pratirūpaṃ syādyadvayamapi pareṣāṃ prakṛtiduḥkhitānāṃ bhūyo duḥkhamupasaṃharemaḥ |",
  "SA20n1315:25": "bhūyo'pi cātmārthe tāvatprayuktānāṃ śrāvakāṇāmakṣāntirna yuktarūpā syāt svapareṣāṃ duḥkhajanikā |",
  "SA20n1315:26": "prāgevāsmākaṃ tu parārthaprayuktānām |",
  "SA20n1315:27": "idaṃ pratisaṃkhyāya sa bodhisattvaḥ pañcākārāṃ saṃjñāṃ bhāvayan mitrāmitrodāsīnebhyaḥ hīnatulyaviśiṣṭebhyaḥ sukhitaduḥkhitebhyo guṇadoṣayuktebhyaśca sattvebhyaḥ sarvāpakārāṃstitikṣate |",
  "SA20n1315:28": "pañca saṃjñāḥ katamāḥ |",
  "SA20n1315:29": "pūrvajanmasuhṛtsaṃjñā |",
  "SA20n1315:30": "dharmamātrānusāriṇīsaṃjñā [anityasaṃjñā] duḥkhasaṃjñā |",
  "SA20n1315:31": "parigrahasaṃjñā ceti |",
  "SA20n1315:32": "kathañca bodhisattvo'pakāriṣu sattveṣu suhṛtsaṃjñāṃ bhāvayati |",
  "SA20n1315:33": "iha bodhisattva idaṃ pratisaṃśikṣate |",
  "SA20n1315:34": "nāsau sattvaḥ sulabharūpo yo me na dīrghasyādhvano'tyayāt pūrvamanyāsu jātiṣu mātā vābhūt pitā vā bhrātā vā bhaginī vā ācāryo vā upādhyāyo vā gururvā gurusthānīyo vā |",
  "SA20n1315:35": "tasyaivaṃ yoniśo manasikurvataḥ pratyarthikasaṃjñā apakāriṣu sattveṣu antardhīyate suhṛtsaṃjñā ca saṃtiṣṭhate |",
  "SA20n1315:36": "sa tāṃ suhṛtsaṃjñāṃ niśrityāpakārān marṣayati kṣamate |",
  "SA20n1315:37": "kathañca bodhisattvaḥ apakāriṣu sattveṣu dharmamātrānusāriṇīṃ saṃjñāṃ bhāvayati |",
  "SA20n1315:38": "iha bodhisattva idaṃ pratiṣaṃśikṣate |",
  "SA20n1315:39": "pratyayādhīnamidaṃ saṃskāramātraṃ dharmamātram |",
  "SA20n1315:40": "nāstyatra kaścidātmā vā sattvo vā jīvo vā janturvāya ākrośedroṣayettāḍayed bhaṇḍayet paribhāṣeta vā yo vā punarākruśyeta vā roṣyeta vā tāḍayeta vā bhaṇḍayeta vā paribhāṣyeta vā |",
  "SA20n1315:41": "tasyaivaṃ yoniśo manasikurvataḥ sattvasaṃjñā cāntardhīyate |",
  "SA20n1315:42": "dharmamātrasaṃjñā ca saṃtiṣṭhate |",
  "SA20n1315:43": "sa tāṃ dharmamātrasaṃjñāniścitya pratiṣṭhāpya parataḥ sarvāpakārān marṣayati kṣamate |",
  "SA20n1315:44": "kathañca bodhisattvo'pakāriṣu sattveṣu anityasaṃjñāṃ bhāvayati |",
  "SA20n1315:45": "iha bodhisattva idaṃ pratisaṃśikṣate |",
  "SA20n1315:46": "ye kecit sattvā jātā bhūtāḥ sarve te anityā maraṇadharmāṇaḥ |",
  "SA20n1315:47": "eṣa ca paramaḥ pratyatakāro yaduta jīvitādvayaparopaṇam |",
  "SA20n1315:48": "evañca prakṛttyā maraṇadharmakeṣvanityeṣu sattveṣu na pratirūpaṃ syādvijñapuruṣasya kaluṣamapi tāvaccittamutpādayituṃ prāgeva pāṇinā vā prahartuṃ loṣṭena vā daṇḍena vā prāgeva sarveṇa sarvaṃ jīvitādvyaparopayitum |",
  "SA20n1315:49": "tasyaivaṃ yoniśo manasi kurvataḥ nityasārasajñā ca prahīyate |",
  "SA20n1315:50": "anityāsārasaṃjñā ca saṃtiṣṭhate |",
  "SA20n1315:51": "sa tāmapi anityāsārasaṃjñāṃ niśritya sarvāpakārān marṣayati kṣamate |",
  "SA20n1315:52": "kathañca bodhisattvaḥ apakāriṣu sattveṣu duḥkhasaṃjñāṃ bhāvayati |",
  "SA20n1315:53": "iha bodhisattvo ye tāvat sattvā mahatyāmapi sampadi vartante tānapi tisṛbhiḥ duḥkhatābhiranuṣaktān paśyati-saṃskāraduḥkhatayā vipariṇāmaduḥkhatayā duḥkhaduḥkhatayā ca prāgeva vipattisthitān |",
  "SA20n1315:54": "sa evaṃ paśyannidaṃ pratisaṃśikṣate |",
  "SA20n1315:55": "evaṃ sadā duḥkhānugatānāṃ sattvānāṃ duḥkhāpakarṣaṇāyāsmābhirvyāyacchitavyaṃ na duḥkhopasaṃhārāya |",
  "SA20n1315:56": "tasyaivaṃ yoniśo manasi kurvataḥ sukhasaṃjñā prahīyate duḥkhasaṃjñā cotpadyate |",
  "SA20n1315:57": "sa tāṃ duḥkhasaṃjñāṃ niśritya pareṣāṃ sarvāpakārān marṣayati kṣamate |",
  "SA20n1315:58": "kathañca bodhisattvo'pakāriṣu sattveṣu parigrahasaṃjñāṃ bhāvayati |",
  "SA20n1315:59": "iha bodhisattva idaṃ pratisaṃśikṣate |",
  "SA20n1315:60": "mayā khalu sarvasattvā bodhāya cittamutpādayatā kaḍatrabhāvena parigṛhītāḥ |",
  "SA20n1315:61": "sarvasattvānāṃ mayārthaḥ karaṇīya iti |",
  "SA20n1315:62": "tanna me pratirūpaṃ syādyadahamevaṃ sarvasattvānupādāyaiṣāmarthaṃ kariṣyāmītyanarthameva kuryāmapakāramamarṣayan |",
  "SA20n1315:63": "tasyaiva yāniśo manasi kurvataḥ apakāriṣu sattveṣu parasaṃjñā prahīyate |",
  "SA20n1315:64": "parigrahasaṃjñā ca saṃtiṣṭhate |",
  "SA20n1315:65": "sa tāṃ parigrahasajñāṃ niśritya pareṣāṃ sarvāpakārān marṣayati kṣamate |",
  "SA20n1315:66": "kṣāntiḥ katamā |",
  "SA20n1315:67": "yanna kupyati na pratyapakāraṃ karoti |",
  "SA20n1315:68": "nāpyanuśayaṃ vahati |",
  "SA20n1315:69": "iyamucyate kṣāntiḥ |",
  "SA20n1315:70": "tatra bodhisattvasya duḥkhādhivāsanākṣāntiḥ katamā |",
  "SA20n1315:71": "iha bodhisattva idaṃ pratisaṃśikṣate |",
  "SA20n1315:72": "mayā khalu pūrva kāmacaryāsu vartamānena kāmānparyeṣatā pratisaṃkhyāya duḥkhahetutayā duḥkhātmakānāṃ kāmānāmarthe prabhūtāni tīvrāṇi duḥkhāni abhyupagatāni adhivāsitānyanubhūtāni kṛṣivaṇijyā rājapauruṣyaprayuktena |",
  "SA20n1315:73": "evaṃ tadvayarthaṃ duḥkhasyaivārthe mayā mahad duḥkhamabhyupagataṃ pratisaṃkhyāyājñānadoṣeṇa |",
  "SA20n1315:74": "sāṃprataṃ tu mama sukhāhārake kuśale prayuktasya [pratisaṃkhyāya] tataḥ koṭīśatasahasraguṇasya duḥkhasyādhivāsanābhyupagamaḥ pratirūpaḥ syāt |",
  "SA20n1315:75": "prāgeva tato nyūnasya |",
  "SA20n1315:76": "evaṃ yoniśo manasi kurvan bodhāya prayukto bodhisattvaḥ sarvavastukaṃ duḥkhamadhivāsayati |",
  "SA20n1315:77": "sarvavastukaṃ duḥkhaṃ katamat |",
  "SA20n1315:78": "tatsamāsataḥ aṣṭākāraṃ veditavyam |",
  "SA20n1315:79": "sanniśrayādhiṣṭhānaṃ lokadharmādhiṣṭhānam īryāpathādhiṣṭhānaṃ dharmaparigrahādhiṣṭhāna bhikṣākavṛttādhiṣṭhānam abhiyogaklamādhiṣṭhānaṃ sattvārthakriyādhiṣṭhānam itikaraṇīyādhiṣṭhānañceti |",
  "SA20n1315:80": "catvāraḥ sanniśrayāḥ |",
  "SA20n1315:81": "yānāśritya svākhyāte dharmavinaye pravrajyā-upasampadbhikṣubhāvaḥ |",
  "SA20n1315:82": "tadyathā cīvaraṃ piṇḍapātaḥ śayanāsanaṃ glānapratyayabhaiṣajyapariṣkārāśca |",
  "SA20n1315:83": "tairbodhisattvo lūhaiḥ stokairasatkṛtya dhandhañca labdhairnotkaṇṭhyate na paritrasyati nāpi tato nidānaṃ vīryaṃ sraṃsayati |",
  "SA20n1315:84": "evaṃ sanniśrityādhiṣṭhānaṃ duḥkhamadhivāsayati |",
  "SA20n1315:85": "nava lokadharmāḥ |",
  "SA20n1315:86": "alābhaḥ ayaśo nindā duḥkhaṃnāśadharmakasya nāśaḥ kṣayadharmakasya kṣayaḥ jarādharmakasya jarā vyādhidharmakasya vyādhiḥ maraṇadharmakasya maraṇam |",
  "SA20n1315:87": "eṣāṃ lokadharmāṇāṃ samastavyastānām āpatanāt sammukhībhāvāt yadduḥkhamutpadyate tallokadharmādhiṣṭhānamityucyate |",
  "SA20n1315:88": "tenāpi spṛṣṭo bodhisattvo na tannidānaṃ vīryaṃ sraṃsayati pratisaṃkhyāyodvahate adhivāsayati |",
  "SA20n1315:89": "catvāra īryāpathāḥ |",
  "SA20n1315:90": "caṃkramaḥ sthānaṃ niṣadyā śayyā ca |",
  "SA20n1315:91": "tatra bodhisattvaḥ caṃkramaniṣadyābhyāṃ divārātrau vā āvaraṇīyebhyo dharmebhyaścittaṃ pariśodhayaṃstana nidānaṃ pariśramajaṃ duḥkhamadhivāsayati |",
  "SA20n1315:92": "na tvakāle pārśvamanuprayacchati mañce vā pīṭhe vā tṛṇasaṃstare vā parṇasaṃstare vā |",
  "SA20n1315:93": "saptavidho dharmaparigrahaḥ |",
  "SA20n1315:94": "ratnatrayapūjopasthānaṃ gurupūjopasthānaṃ dharmāṇāmudgrahaṇamudgṛhītānāṃ pareṣāṃ vistareṇa deśanā vistareṇa svareṇa svādhyāyakriyā ekākino rahogatasya samyak cintanā tulanā upaparīkṣaṇā yogamanasikārasaṃgṛhītā śamathavipaśyanā bhāvanā ca |",
  "SA20n1315:95": "asmin saptākāre dharmaparigrahe bodhisattvasya vyāyacchamānasya yad duḥkhamutpadyate tadapyasāvadhivāsayati |",
  "SA20n1315:96": "na ca tannidānaṃ vīryaṃ straṃsayati |",
  "SA20n1315:97": "bhikṣākavṛttamapi saptākāraṃ veditavyam |",
  "SA20n1315:98": "vairūpyābhyupagamaḥ śirastuṇḍamuṇḍanādibhirapahṛtagṛhivyañjanatayā |",
  "SA20n1315:99": "vaivarṇyābhyupagamo vikṛtavivarṇavastradhāraṇatayā |",
  "SA20n1315:100": "ākalpāntarakriyā sarvalaukikapracāreṣu tantritavihāratayā |",
  "SA20n1315:101": "parapratibaddhājīvikā kṛṣyādikarmāntavivarjitasya paralabdhena yātrākalpanatayā |",
  "SA20n1315:102": "yāvajjīvaṃ parataścīvarādiparyeṣaṇā labdhānāṃ sannidhikārāparibhogatayā |",
  "SA20n1315:103": "yāvajjīvaṃ mānuṣyakebhyaḥ kāmebhya āvaraṇakriyā abrahmacaryamaithunadharmaprativivaraṇatayā |",
  "SA20n1315:104": "yāvajjīvaṃ mānuṣyakebhyo ratikrīḍābhya āvaraṇakiyā naṭanartanakahāsakalāsakādisaṃdarśanaprativiramaṇatayā |",
  "SA20n1315:105": "mitrasuhṛdvayasyaiśca saha hasitakrīḍitaramitaparicārita-prativiramaṇatayā |",
  "SA20n1315:106": "ityevaṃ rūpaṃ kṛcchrasaṃbādhaṃ bhikṣākavṛttamāgamya yadduḥkhamutpadyate tadapi bodhisattvo'dhivāsayati |",
  "SA20n1315:107": "na ca tannidānaṃ vīyu straṃsayati |",
  "SA20n1315:108": "kuśalapakṣābhiyuktasyāpi ca bodhisattvasya [ye] pariśramanidānā utpadyante kāyikāḥ klamāḥ caitasikāḥ apyupāyāsā na bodhisattvastannidānaṃ vīryaṃ saṃstrayati |",
  "SA20n1315:109": "sattvārthakarma tvekādaśaprakāraṃ pūrvavadveditavyamu |",
  "SA20n1315:110": "tannidānamapi bodhisattvo duḥkhasamutpannamadhivāsayati |",
  "SA20n1315:111": "na ca tannidānaṃ vīryaṃ straṃsayati |",
  "SA20n1315:112": "itikaraṇīyaṃ pravrajitasya cīvarapātrakarmādi |",
  "SA20n1315:113": "gṛhiṇaḥ punaḥ samyakkṛṣivaṇijyā-rājapauruṣyādi |",
  "SA20n1315:114": "tannidānamapi bodhisattvo duḥkhamadhivāsayati |",
  "SA20n1315:115": "no tu tannidānaṃ vīryaṃ sraṃsayati |",
  "SA20n1315:116": "yatpunarbodhisattvaḥ spṛṣṭaḥ sannanyatamena duḥkhena prayujyata evānuttarāyai samyaksaṃbodhaye |",
  "SA20n1315:117": "na [na] prayujyate |",
  "SA20n1315:118": "prayuktaśca na vivartaṃte |",
  "SA20n1315:119": "avimanaskaścāsaṃkliṣṭacittaḥ prayujyate |",
  "SA20n1315:120": "iyamasyocyate duḥkhādhivāsanākṣāntiḥ |",
  "SA20n1315:121": "tatra katamā bodhisattvasya dharmanidhyānādhimuktikṣāntiḥ |",
  "SA20n1315:122": "iha bodhisattvasya samyagdharmapravicayasuvicāritayā buddhyā aṣṭavidhe adhimuktyadhiṣṭhāne adhimuktiḥ susanniviṣṭā bhavati ratnaguṇeṣu tattvārthe buddhabodhisattvānāṃ mahāprabhāve hetau phale prāptavye'rthe ātmanastatprāptyupāye jñeyagocare ca |",
  "SA20n1315:123": "sā punaradhimuktirdvābhyāṃ kāraṇābhyāṃ susanniviṣṭā bhavati |",
  "SA20n1315:124": "dīrghakālābhyāsataśca suviśuddhajñānasamudāgamataśca |",
  "SA20n1315:125": "itīyaṃ bodhisattvānāṃ sarvakṣāntiḥ pakṣadvayamāśritā |",
  "SA20n1315:126": "yāmāśritya duṣkarakṣāntyādivistaravibhāgo bodhisattvānāṃ veditavyaḥ |",
  "SA20n1315:127": "tatra katamā bodhisattvasya duṣkarakṣāntiḥ |",
  "SA20n1315:128": "sā trividhā draṣṭavyā |",
  "SA20n1315:129": "iha bodhisattvo durbalānāṃ sattvānāmantikādapakāraṃ kṣamate |",
  "SA20n1315:130": "iyaṃ prathamā duṣkarakṣāntiḥ |",
  "SA20n1315:131": "prabhurbhūtvā svayaṃ kṣamate |",
  "SA20n1315:132": "iyaṃ dvitīyā duṣkarakṣāntiḥ |",
  "SA20n1315:133": "jātigotranīcatarāṇāñca sattvānāmantikādutkṛṣṭamadhimātramapakāraṃ kṣamate |",
  "SA20n1315:134": "iyaṃ tṛtīyā duṣkarakṣāntiḥ |",
  "SA20n1315:135": "tatra katamā bodhisattvasya sarvatomukhī kṣāntiḥ |",
  "SA20n1315:136": "sā caturvidhā draṣṭavyā |",
  "SA20n1315:137": "iha bodhisattvo mitrādapyapakāraṃ kṣamate'mitrādapyudāsīnādapi |",
  "SA20n1315:138": "tebhyaśca tribhyo hīnatulyādhikebhyaḥ kṣamate |",
  "SA20n1315:139": "tatra katamā bodhisattvasya satpuruṣakṣāntiḥ |",
  "SA20n1315:140": "sā pañcavidhā draṣṭavyā |",
  "SA20n1315:141": "iha bodhisattvaḥ ādita eva kṣāntāvanuśaṃsadarśī bhavati |",
  "SA20n1315:142": "kṣamaḥ pudgalaḥ āyattyāmavairabahulo bhavati |",
  "SA20n1315:143": "abhedabahulo bhavati |",
  "SA20n1315:144": "sukhasaumanasyabahulo bhavati |",
  "SA20n1315:145": "avipratisārī kālaṃ karoti |",
  "SA20n1315:146": "kāyasya ca bhedātsugatau svargaloke deveṣūpapadyate |",
  "SA20n1315:147": "iti sa evamanuśaṃsadarśī |",
  "SA20n1315:148": "svayañca kṣamo bhavati |",
  "SA20n1315:149": "parañca kṣāntau samādāpayati |",
  "SA20n1315:150": "kṣamāyāśca varṇaṃ bhāṣate |",
  "SA20n1315:151": "kṣamiṇañca pudgalaṃ dṛṣṭvā sumanasko bhavatyānandījātaḥ |",
  "SA20n1315:152": "tatra katamā bodhisattvasya sarvākārakṣāntiḥ |",
  "SA20n1315:153": "sā ṣaḍvidhā saptavidhā caikadhyamabhisaṃkṣipya trayodaśavidhā veditavyā |",
  "SA20n1315:154": "iha bodhisattvo'niṣṭavipākamakṣāntiṃ viditvā bhayādapi kṣamate |",
  "SA20n1315:155": "sattveṣu ca dayācittaḥ kāruṇyacitta [snigdhacittaḥ] snehādapi kṣamate |",
  "SA20n1315:156": "anuttarāyāṃ samyaksaṃbodhau tīvracchandaḥ kṣāntipāramitāṃ paripūrayitukāmaḥ kāraṇahetorapi kṣamate |",
  "SA20n1315:157": "kṣāntibalāśca pravrajitā uktā bhagavatā |",
  "SA20n1315:158": "tadanenāpi paryāyeṇa na yuktarūpā samāttaśīlasya pravrajitasyākṣāntiriti dharmasamādānato'pi kṣamate |",
  "SA20n1315:159": "gotrasampadi pūrvake ca kṣāntyabhyāse vartamāno'vasthitaḥ prakṛtyāpi kṣamate |",
  "SA20n1315:160": "[niḥ] sattvāṃśca sarvadharmān viditvā nirabhilāpyadharmamātradarśī dharmanidhyānato'pi kṣamate |",
  "SA20n1315:161": "sarvañcāpakāraṃ kṣamate |",
  "SA20n1315:162": "sarvataśca kṣamate |",
  "SA20n1315:163": "sarvatra ca deśe kṣamate |",
  "SA20n1315:164": "rahasi vā mahājanasamakṣaṃ vā sarvakālañca kṣamate |",
  "SA20n1315:165": "pūrvāhne'pi madhyāhne'pi sāyāhne'pi rātrau ca divā vā'tī tamapyanāgatamapi pratyutpannamapi glāno'pi svastho'pi patito'pyutthito'pi |",
  "SA20n1315:166": "kāyenāpi kṣamate'praharaṇatayā |",
  "SA20n1315:167": "vācāpi kṣamate'manāpavacanāniścāraṇatayā |",
  "SA20n1315:168": "manasāpi kṣamate'kopyatayā kaluṣāśayādhāraṇatayā ca |",
  "SA20n1315:169": "tatra katamā bodhisattvasya vighātārthikakṣāntiḥ |",
  "SA20n1315:170": "sā'ṣṭavidhā draṣṭavyā |",
  "SA20n1315:171": "duḥkhitānāṃ yācakānāmantikādyāñcoparodhanakṣāntiḥ |",
  "SA20n1315:172": "raudreṣvadhimātrapāpakarmasu sattveṣu dharmamahākaruṇāṃ niśrityāghātākaraṇa-kṣāntiḥ |",
  "SA20n1315:173": "duḥśīleṣu pravrajiteṣu dharmamahākaruṇāṃ niśrityāghātākaraṇa-kṣāntiḥ |",
  "SA20n1315:174": "pañcākārā ca vyavasāyasahiṣṇutā] kṣāntiḥ |",
  "SA20n1315:175": "duḥkhitānāṃ sattvānāṃ duḥkhāpanayanāya vyāyacchataḥ dharmān paryeṣataḥ dharmasyānudharme pratipadyabhānasya tāneva dharmān pareṣāṃ vistareṇa saṃprakāśayataḥ sattvakṛtyeṣu [sattvakaraṇīyeṣu] ca samyaksahāyībhāvaṃ gacchato yā vyavasāyasahiṣṇutā |",
  "SA20n1315:176": "itīyamaṣṭākārā vighātārthikakṣāntirityucyate |",
  "SA20n1315:177": "yena ca sattvā vidhātinaḥ syuḥ tasya ca kṣāntyā parivarjanāt |",
  "SA20n1315:178": "yena cārthinastasyopasaṃhārāt |",
  "SA20n1315:179": "tatra katamā bodhisattvasya ihāmutrasukhā kṣāntiḥ |",
  "SA20n1315:180": "sā navavidhā dṛṣṭavyā |",
  "SA20n1315:181": "iha bodhisattvaḥ apramatto viharan kuśaleṣu dharmeṣu kṣamo bhavati |",
  "SA20n1315:182": "śītasyoṣṇasya jighatsāpipāsayoḥ daṃśasaṃsparśānāṃ [maśakasaṃsparśānāṃ vātātapayoḥ sarīsṛpasaṃsparśānāṃ] kṣamo bhavati |",
  "SA20n1315:183": "pariśramajanya- kāyacittaklamopāyāsasya kṣamo bhavati |",
  "SA20n1315:184": "saṃsārapatitajarāvyādhimaraṇādikānāṃ duḥkhānāṃ sattvānukampāmeva puraskṛtā ityevaṃ kṣamo bodhisattva ātmanā ca dṛṣṭe ca dharme sukhasaṃsparśaṃ viharatyavyavakīrṇaḥ pāpakairakuśalairdharmaiḥ |",
  "SA20n1315:185": "sāṃparāyikañca sukhahetuṃ samādāya vartate |",
  "SA20n1315:186": "[pareṣāmapi ca sukhahetuṃ samādāya vartate | ]",
  "SA20n1315:187": " pareṣāmapi ca dṛṣṭe dharme saṃparāya sukhāya pratipanno bhavati |",
  "SA20n1315:188": "tasmādiyamihāmutrasukhā kṣāntirityucyate |",
  "SA20n1315:189": "tatra katamā bodhisattvasya viśuddhā kṣāntiḥ |",
  "SA20n1315:190": "sā daśavidhā draṣṭavyā |",
  "SA20n1315:191": "iha bodhisattvaḥ pareṣāmantikādapakāraṃ vighātaṃ vyatikramaṃ labhamāno nāpi pratyapakāraṃ karoti |",
  "SA20n1315:192": "nāpi manasā kupyati |",
  "SA20n1315:193": "nāpi pratyarthikāśayaṃ vahati |",
  "SA20n1315:194": "upakārāya cābhimukho bhavati yathā pūrvaṃ tathā paścānnopakārakriyayā'pakāramupekṣate apakāriṣu ca svayameva saṃjñaptimanuprayacchati na ca khedayitvā pareṣāmantikāt saṃjñaptiṃ pratigṛhaṇāti khedito bhavatviti |",
  "SA20n1315:195": "etameva pratyayaṃ kṛtvā akṣāntimārabhya tīvreṇa [hrīvyapatrāpyena] samanvāgato bhavati |",
  "SA20n1315:196": "kṣāntimārabhya tīvreṇa śāstari premagauraveṇa samanvāgato bhavati |",
  "SA20n1315:197": "sattvāviheṭhanatāmārabhya tīvreṇa sattveṣu karuṇāśayena sanvāgato bhavati |",
  "SA20n1315:198": "sarveṇa vā sarvamakṣāntidharmasahāyaṃ prahāya kāmavītarāgo bhavati |",
  "SA20n1315:199": "sarveṇa ebhirdaśabhirākārairbodhisattvasya kṣāntiviśuddhā veditavyā nirmalā |",
  "SA20n1315:200": "ityetāṃ svabhāva-[kṣāntyādikaṃ viśuddha-] kṣāntiparyavasānāṃ kṣāntiṃ vipulāmapramāṇāṃ mahābodhiphalo [dayāṃ] niśritya bodhisattvo'nuttarāṃ samyaksaṃbodhimabhisaṃbudhyate |",
  "SA20n1315:201": "iti bodhisattvabhūmāvādhāre yogasthāne ekādaśamaṃ kṣāntipaṭalaṃ samāptam |"
}