{
  "S04n367:0": "4. śrīmaheśvarādi deva samutpādana prakaraṇam",
  "S04n367:1": "śrībhagavānuvāca |",
  "S04n367:2": "evamasau mahāsattvo lokeśvaro jinātmajaḥ |",
  "S04n367:3": "bhavābdheḥ svayamuddhṛtya pālayati sadā jagat |",
  "S04n367:4": "praduṣṭānapi pāpiṣṭān bodhayitvā prayatnataḥ |",
  "S04n367:5": "bodhimārge pratiṣṭhāpya saṃpreṣayejjinālaye ||",
  "S04n367:6": "nāstīdṛgguṇasaṃpannaḥ sattvayaidhātukeṣvapi |",
  "S04n367:7": "kasyāpi vidyate naiva pratibhānaṃ hi tādṛśam ||",
  "S04n367:8": "munīndrāṇāṃ ca sarveṣāṃ nāstīdṛgdrutibhānatā |",
  "S04n367:9": "tena lokeśvaro nāma bodhisattvassa ucyate ||",
  "S04n367:10": "ityādiṣṭaṃ munīndreṇa śrutvā sa sugatātmajaḥ |",
  "S04n367:11": "viṣkambhī bhagavantaṃ ca samālokyaivamabravīt ||",
  "S04n367:12": "bhagavan hetunā kena sarvalokādhipeśvaraḥ |",
  "S04n367:13": "lokeśvaraḥ sa ākhyāta etat samyak samādiśa ||",
  "S04n367:14": "tasyeva pratibhāsatvaṃ kasyacinnaiva vidyate |",
  "S04n367:15": "munīndrāṇāmapi sarveṣāṃ nāstīti tatkathaṃ khalu ||",
  "S04n367:16": "etat samyak samākhyāhi śrotumicchāmi sarvavit |",
  "S04n367:17": "ime sarve sabhāsīnāstadguṇaśrotumānasāḥ ||",
  "S04n367:18": "iti tenoditaṃ śrutvā bhagavān sa munīśvaraḥ |",
  "S04n367:19": "viṣkambhinaṃ mahāvijñaṃ tamālokyaivamādiśat ||",
  "S04n367:20": "śṛṇu tvaṃ kulaputrāsya lokeśasya prabhāvatām |",
  "S04n367:21": "saṃpravakṣyāmi te prītyā sarvasattvānubodhane || 36",
  "S04n367:23": "tadhyayābhūt purā śāstā tathāgato munīśvaraḥ |",
  "S04n367:24": "vipaśyī nāma saṃbuddhaḥ sarvavidyādhipo jinaḥ |",
  "S04n367:25": "sarvajño'rhanmahābhijño dharmarājo vināyakaḥ |",
  "S04n367:26": "bhagavāṃyijagannāthaḥ sarvasattvahitārthabhṛt ||",
  "S04n367:27": "tadāhaṃ kulaputrāsam sugandhasukhasaṃjñakaḥ |",
  "S04n367:28": "vaṇiksuto vṛṣotsāhī saṃbuddhaguṇalālasaḥ ||",
  "S04n367:29": "tasya vipaśyinaḥ śāstuḥ saṃbuddhasya jagadguroḥ |",
  "S04n367:30": "śaraṇe samupāśritya prācaran bodhisaṃvaram ||",
  "S04n367:31": "tadā tena munīndreṇa sarvajñena vipaśyinā |",
  "S04n367:32": "lokeśaguṇamāhātyaṃ samāakhyātaṃ śrutaṃ mayā ||",
  "S04n367:33": "tadyathāsau jagacchāstā vipaśyī bhagavān jinaḥ |",
  "S04n367:34": "saddharmaṃ samupādeṣṭuṃ sabhāmadhye samāaśritaḥ ||",
  "S04n367:35": "tadāsau trijagannātho lokeśvaro jinātmajaḥ |",
  "S04n367:36": "sarvān sattvān samuddhartuṃ saṃpaśyan karuṇānvitaḥ ||",
  "S04n367:37": "puṇyaraśmiṃ samutsṛjya prabhāsayan samantataḥ |",
  "S04n367:38": "duḥkhino narakāsīnān sarvān sattvān vilokayan ||",
  "S04n367:39": "samuddhṛtya prayatnena bodhayitvānumodayan |",
  "S04n367:40": "triratnaśaraṇe sthāpya cārayitvā śubhe vṛṣe ||",
  "S04n367:41": "bodhimārge pratiṣṭhāpya śrāvayitvā subhāṣitān |",
  "S04n367:42": "saṃbodhisādhane dharme saṃniyojya vinodayan ||",
  "S04n367:43": "sarvatra maṃgalaṃ kṛtvā nirupātaṃ mahotsavam |",
  "S04n367:44": "triratnaguṇamāhātmyaṃ prakāśayan samācarat ||",
  "S04n367:45": "tadā tadraśmisaṃspṛṣṭā sarvā bhumiḥ praśobhitā |",
  "S04n367:46": "viśuddhamaṃgalotsāhasukhasamākulābhavat ||",
  "S04n367:47": "tadadbhutaṃ mahānandaṃ mahotsāhaṃ samantataḥ |",
  "S04n367:48": "samālokya mahāsattvo mahāmatirjinātmajaḥ ||",
  "S04n367:49": "vismayasamupāghrāta tvanta evaṃ vyacintayan ||",
  "S04n367:50": "aho kasya prabhākāntiriyamiha samāgatā |",
  "S04n367:51": "avabhāsya jagatsarvaṃ saṃśodhayati śobhitam || 37",
  "S04n367:53": "iti cintākulātmā sa bodhisattvo mahāmatiḥ |",
  "S04n367:54": "samutthāyottarāsaṃgamudvahan purato gataḥ ||",
  "S04n367:55": "jāanubhyāṃ bhūtake dhṛtvā kṛtāṃjaliputo mudā |",
  "S04n367:56": "vipaśyinaṃ munīndraṃ taṃ natvaivaṃ paryapṛcchata ||",
  "S04n367:57": "bhagavan kasya prabhāvo'yaṃ yadiyaṃ bhāsamāgatā |",
  "S04n367:58": "avabhāsya jagatsarvaṃ śodhayanti praśobhitam ||",
  "S04n367:59": "yadidaṃ mahadāścaryaṃ dṛṣṭvā sarve'tivismitāḥ |",
  "S04n367:60": "śrotumicchanti sarvajña tatsamādeṣṭumarhati ||",
  "S04n367:61": "iti tenoditaṃ śrutvā vipaśyī sa munīśvaraḥ |",
  "S04n367:62": "mahāmatiṃ mahāsattvaṃ tamālokyaivamādiśat ||",
  "S04n367:63": "mahāmate śṛṇuṣvedamadbhutaṃ yatsamudbhavam |",
  "S04n367:64": "tatpuṇyaprabhāvatvaṃ kathayiṣyāmi sāṃpratam ||",
  "S04n367:65": "yayailokādhipo nātho bodhisattvo jinātmajaḥ |",
  "S04n367:66": "sarvadharmādhipaḥ śrīmānāryāvalokiteśvaraḥ ||",
  "S04n367:67": "sa sattvān pāpino duṣṭān duḥkhino narakāśritān |",
  "S04n367:68": "samālokya kṛpādṛsṭyā mahākāruṇyacoditaḥ ||",
  "S04n367:69": "tān sarvān hi samuddṛtya bodhiyitvānumodayan |",
  "S04n367:70": "bodhimārge pratiṣṭhāpya preṣayituṃ jinālaye ||",
  "S04n367:71": "saṃprasthitaḥ sukhāvatyāḥ puṇyaraśmīn samutsṛjan |",
  "S04n367:72": "avabhāsya jagallokamihāgantuṃ samāgataḥ ||",
  "S04n367:73": "tasya puṇyaprabhākāntiriyaṃ pāpaviśodhanī |",
  "S04n367:74": "avabhāsya jagatsarvaṃ śodhayantī prasāritā |",
  "S04n367:75": "evaṃ sa sarvalokānāmadhipatirhitārthabhṛt |",
  "S04n367:76": "svayamālokya sarvatra yāti sarvān samuddharan ||",
  "S04n367:77": "pāpino'pi samālokya sarvatra narakeṣvapi |",
  "S04n367:78": "nimagnānatiduḥkhāṃstān puṇyaraśmīn samutsṛjan ||",
  "S04n367:79": "avabhāsya sukhāpannān samuddhṛtya prabodhayan |",
  "S04n367:80": "bodhimārge pratiṣṭhāpya preṣayati sukhāvatim || 38",
  "S04n367:82": "evaṃ sa śrīguṇādhāraḥ saddharmasukhadārayakaḥ |",
  "S04n367:83": "dine dine'pyapremeyān sattvānuddhṛtya bodhayan ||",
  "S04n367:84": "bodhimārge pratiṣṭhāpya śrāvayityā subhāṣitam |",
  "S04n367:85": "kṛtvā śuddhāśayān sarvān preṣayati sukhāvatīm ||",
  "S04n367:86": "evaṃ tasya mahatpuṇyaṃ sarvalokādhikaṃ bahu |",
  "S04n367:87": "aprameyamasaṃkhyeyaṃ saṃbodhipadasādhanam ||",
  "S04n367:88": "sarvairapi munīndraistatpuṇyaṃ mahadbahūttamam |",
  "S04n367:89": "pramātuṃ parisaṃkhyātuṃ śakyate na kadācana ||",
  "S04n367:90": "sarveṣāmapi buddhānāmīdṛkpuṇyaṃ mahottamam |",
  "S04n367:91": "aprameyasaṃkhyeyaṃ vidyate na kadācana ||",
  "S04n367:92": "kasyāpi dṛśyate naivamīdṛkpuṇyaṃ mahattaram |",
  "S04n367:93": "tenāsau trigajagannātho virājate samantataḥ ||",
  "S04n367:94": "evaṃ tasya mahatpuṇyaprameyaṃ bahuttamam |",
  "S04n367:95": "sarvairapi munīndraistatpramātuṃ śakyate na hi ||",
  "S04n367:96": "tasmādasau jagannātho jagacchāstā jagatpatiḥ |",
  "S04n367:97": "sarvalokādhipaḥ śrīmānāryāvalokiteśvaraḥ ||",
  "S04n367:98": "ādibuddhātmasaṃbhūto jagadīśo maheśvaraḥ |",
  "S04n367:99": "viśvasṛktrijagadbharttā saṃbodhijñānabhāskaraḥ ||",
  "S04n367:100": "sarvaiḥ lokādhipairdevaiḥ sāsurayakṣakinnaraiḥ |",
  "S04n367:101": "rākṣasairgaruḍairnāgaiḥ pūjito vanditaḥ sadā ||",
  "S04n367:102": "grahaistārāgaṇaiḥ sarvairvidyādharairmaharddhikaiḥ |",
  "S04n367:103": "siddhaiḥ sādhyaiśca rudraiśca kumbhāṇḍaiśca mahoragaiḥ ||",
  "S04n367:104": "sarvairbhūtādhipaiścāpi savahniryamamārutaiḥ |",
  "S04n367:105": "sarvaiścāpyapsaraḥsarvairdaivādikanyakāgaṇaiḥ ||",
  "S04n367:106": "evaṃ dānavanāgendrayakṣādikanyakāgaṇaiḥ |",
  "S04n367:107": "sadā dhyātvāpyanusmṛtvā stutvā natvābhipūjitaḥ ||",
  "S04n367:108": "bhairavaiśca tathā sarvairmahākālagaṇairapi |",
  "S04n367:109": "mātṛkāśbhiśca sarvābhiḥ saṃstuto vandito'rcitaḥ || 39",
  "S04n367:111": "sarvaiśca ḍākinīsaṃghaiḥ sarvairbhūtaiḥ piśācakaiḥ",
  "S04n367:112": "sarvairvighnādhipaicāpi sapretakaṭhapūtakaiḥ ||",
  "S04n367:113": "sarvairmāragaṇaiścāpi traidhātukanivāsibhiḥ |",
  "S04n367:114": "sadā nityamanusmṛtvā praṇamitaḥ praśaṃsitaḥ ||",
  "S04n367:115": "evaṃ maharṣibhiḥ sarvairyogibhiśca tapasvibhiḥ |",
  "S04n367:116": "yatibhistīrthikaiścāpi nityaṃ smṛtvābhivanditaḥ ||",
  "S04n367:117": "śrāvakairbhikṣubhiḥ sarvairarhadbhirbrahmacāribhiḥ |",
  "S04n367:118": "sadānusmaraṇaṃ kṛtvā dhyātvā vanditārcitaḥ ||",
  "S04n367:119": "tathā sarvairmahāsattvairbodhisattvaiśva sarvadā |",
  "S04n367:120": "tadguṇānusmṛtiṃ dhṛtvā sa praśaṃsyo'bhivandhyate ||",
  "S04n367:121": "tathā pratyekabuddhaiśca śrutvā dṛṣṭvā ca tadguṇān |",
  "S04n367:122": "sadānumodanāṃ kṛtvā praṇatvā saṃpraśaṃsyate ||",
  "S04n367:123": "evaṃ sarvairmunīndraiśca saṃbuddhairapi sarvadā |",
  "S04n367:124": "tatpuṇyaguṇamāhātmyaṃ saṃpraśaṃsyānumodyate ||",
  "S04n367:125": "evaṃ sa sarvalokeśaḥ sarvadharmādhipeśvaraḥ |",
  "S04n367:126": "viśvarastraṣṭā jagadbhartā traidhātukādhipeśvaraḥ ||",
  "S04n367:127": "mahābuddhātmasaṃbhūtaḥ saddharmaguṇabhāskaraḥ |",
  "S04n367:128": "sarvasaṃghādhirājendro bodhisattvo jagatprabhuḥ ||",
  "S04n367:129": "iti sarvairmahābhijñaiḥ saṃbuddhaiḥ sarvadarśibhiḥ |",
  "S04n367:130": "munīśvaraiḥ samākhyātaṃ purā mayā śrutaṃ kila ||",
  "S04n367:131": "tadyathādau mahāśūnyaṃ paṃcabhūte'pyanudbhave |",
  "S04n367:132": "jyotirusamudbhūta ādibuddho niraṃjanaḥ |",
  "S04n367:133": "triguṇāṃśamahāmūrttirviśvarupaḥ samutthitaḥ |",
  "S04n367:134": "sa svayaṃbhurmahābuddha ādinātho maheśvaraḥ |",
  "S04n367:135": "lokasaṃsarjanaṃ nāma samādhiṃ vidadhe svayam ||",
  "S04n367:136": "tatastasyātmasaṃbhūto divyārupaḥ śubhāṃśabhṛt |",
  "S04n367:137": "bhadramūttirviśuddhāṃgaḥ sulakṣaṇābhimaṇḍitaḥ ||",
  "S04n367:138": "puṇyakāntivirociṣkaḥ sarvalokādhipeśvaraḥ |",
  "S04n367:139": "so'pi lokodbhavaṃ nāma samādhiṃ vidadhe svayam || 40",
  "S04n367:141": "tadā tasyādināthasya cakṣubhyāṃ candrabhāskarau |",
  "S04n367:142": "samutpannau lalāṭācca samutpanno maheśvaraḥ ||",
  "S04n367:143": "skandhābhyāṃ saṃprajāto'bhūdabrahmā saumyaścaturmukhaḥ |",
  "S04n367:144": "hadayācca samudbhūto nārāyaṇo'tisundaraḥ ||",
  "S04n367:145": "ubhābhyāṃ dantapaṃktibhyāṃ samutpunnā sarasvatī |",
  "S04n367:146": "vāyuvo mukhato jātāḥ pṛthvī jātā ca pādataḥ ||",
  "S04n367:147": "varuṇaścodarājjātaḥ vahniśca nābhimaṇḍalāt |",
  "S04n367:148": "vāmajānūdbhavā lakṣmīḥ śrīdo dakṣiṇajānutaḥ ||",
  "S04n367:149": "evamanye'pi devāśca sarvalokādhipā api |",
  "S04n367:150": "tasya mahātmano dehāt samudbhūtā jagaddhiote ||",
  "S04n367:151": "yadaite lokanāthasya jātā lokādhipāstanoḥ |",
  "S04n367:152": "tasya sarve prasannāsyāḥ paśyantaḥ samupasthitāḥ ||",
  "S04n367:153": "tadā maheśvaro devaḥ straṣṭāraṃ taṃ jagadgurum |",
  "S04n367:154": "praṇatvā sāṃjaliḥ paśyan prārthayadevamādarāt ||",
  "S04n367:155": "bhagavan yadime sarve bhavatā nirmitā vayam |",
  "S04n367:156": "tadarthe'smānimān sarvān vyākarotu yathāvidhi ||",
  "S04n367:157": "iti saṃprārthite tena maheśvareṇa sarvavit |",
  "S04n367:158": "lokeśvaraḥ samālokya sarvāṃnstānevamādiśat ||",
  "S04n367:159": "ārupyalokdhātvīśo bhaviṣyasi maheśvara |",
  "S04n367:160": "trātā yogādhipaḥ śāstā saṃsāramuktisaukhyadik ||",
  "S04n367:161": "kaliyuge samutpunne sattvadhātau kaṣāyine |",
  "S04n367:162": "tadā sraṣṭā vibharttā ca saṃharttā ca bhaviṣyasi ||",
  "S04n367:163": "sarvasattvā durācārā māracaryāsamāratāḥ |",
  "S04n367:164": "mithyādharmagatā duṣṭā saddharmaguṇanindakāḥ ||",
  "S04n367:165": "vihīnabodhicaryāṃgāstāmasadharmasādhinaḥ |",
  "S04n367:166": "tīrthikadharmasaṃraktā bhaviṣyanti kalau yadā ||",
  "S04n367:167": "tadā pṛthagjanāḥ sarve moherṣyāmadamānikāḥ |",
  "S04n367:168": "sarve te śaraṇaṃ gatvā bhajiṣyanti sadādarāt || 41",
  "S04n367:170": "ākāśaṃ liṃgamityāhuḥ pṛthivī tasya pīṭhikā |",
  "S04n367:171": "ālayaḥ sarvabhūtānāṃ līyanālliṃgamucyate ||",
  "S04n367:172": "iti sarve tadā lokāḥ prabhāṣantaḥ pramādataḥ |",
  "S04n367:173": "sarvān devān pratikṣipya cariṣyanti vimohitāḥ ||",
  "S04n367:174": "tān sarvān samālokya bodhayitvā prayatnataḥ |",
  "S04n367:175": "muktimārge pratiṣṭhāpya vrataṃ śaivaṃ pracāraya ||",
  "S04n367:176": "evaṃ kṛtvā mahaiśānaṃ padaṃ prāpya maheśvaraḥ |",
  "S04n367:177": "trailokyādhipatirnātho bhaviṣyasi kalau yuge ||",
  "S04n367:178": "ityevaṃ tatsamādiṣṭaṃ niśamya sa maheśvaraḥ |",
  "S04n367:179": "tatheti pratinanditvā tatraiva samupāśrayat ||",
  "S04n367:180": "athāsau sarvavicchāstā lokeśvaro jinātmajaḥ |",
  "S04n367:181": "brahmānaṃ samupāmantrya saṃpaśyannaimabravīt ||",
  "S04n367:182": "brahmanstvaṃ rupadhātniśaśvaturvedāṃgaśāyabhṛt |",
  "S04n367:183": "sṛṣṭikartā jagacchāstā caturbramhavihārikaḥ ||",
  "S04n367:184": "śāntacaryāsamācāraḥ sāttvikadharmanāyakaḥ |",
  "S04n367:185": "paramārthayogavidvidvān śubhārthabhṛd bhaviṣyati ||",
  "S04n367:186": "yuge kalau samutpanne tava caryā vinakṣyati |",
  "S04n367:187": "mlechadharmasamākrānte sadvṛttiḥ parihāsyate |",
  "S04n367:188": "tadāpi tvaṃ prayatnena nānārupeṇa bodhayan |",
  "S04n367:189": "dharmamārge pratiṣṭhāpya prāpayasva sunirvṛtim ||",
  "S04n367:190": "evaṃ brahmanstvamālokya sarvān sattvān prabodhayan |",
  "S04n367:191": "bodhimārge pratiṣṭhāpya pālayasva jagaddhite ||",
  "S04n367:192": "evaṃ kṛtvā mahatkleśabhavodadhiṃ samuttaret |",
  "S04n367:193": "arhansaṃbodhimāsādya saṃbuddho'pi bhaviṣyasi ||",
  "S04n367:194": "ityevaṃ tatsamādiṣṭaṃ samākarṇya prabodhitaḥ |",
  "S04n367:195": "brahmā tatheti saṃśrutya prābhyanandat prasāditaḥ ||",
  "S04n367:196": "tato'sau ca mahāsattvo lokeśvaro jinātmabhūḥ |",
  "S04n367:197": "nārāyaṇaṃ samālokya samāmantryaivamādiśat || 42",
  "S04n367:199": "viṣṇo tvaṃ kāmadhātvīśaḥ sarvalokādhipaḥ prabhuḥ |",
  "S04n367:200": "rajodharmādhipaḥ śāstā sarvasattvahitārthabhṛt ||",
  "S04n367:201": "mahābhijño mahāvīraḥ sarvaduṣṭapramardakaḥ |",
  "S04n367:202": "saṃsārasukhasaṃbhartā māyādharmavicakṣaṇaḥ ||",
  "S04n367:203": "kalau kleśākulān sattvān nānārupeṇa bodhayan |",
  "S04n367:204": "trāsayitvāpi yannena sarvān dharme niyojaya ||",
  "S04n367:205": "evaṃ kṛtvā mahāsattvo mahatpuṇyaguṇānvitaḥ |",
  "S04n367:206": "rājā viśvambharo nātho lakṣmīpatirmaharddhitaḥ ||",
  "S04n367:207": "sarvān sattvān sukhīkṛtya sarvān duṣṭān vinirjayan |",
  "S04n367:208": "saṃvṛtiviratātmānte nirvṛtipadamāpsyasi ||",
  "S04n367:209": "ityevaṃ tatsamādiṣṭaṃ niśamya sa prabodhitaḥ |",
  "S04n367:210": "viṣṇustatheti vijñapya prābhyanandat prasāditaḥ ||",
  "S04n367:211": "tataścāsau mahāsattvo lokeśvaro jināṃśajaḥ |",
  "S04n367:212": "sarasvatīṃ samālokya samāmaṃtryaivamādiśat ||",
  "S04n367:213": "sarasvatī mahādevī sarvavidyāguṇākarī |",
  "S04n367:214": "mahāmāyādharī sarvaśāyavijñā subhāṣiṇī ||",
  "S04n367:215": "saddharmaguṇasaṃbhartrī saṃbodhipratipālinī |",
  "S04n367:216": "ṛddhisiddhipradātrī tvaṃ vāgiśvarī bhaviṣyasi ||",
  "S04n367:217": "sarvān mūrkhān durācārānapi sattvān prayatnataḥ |",
  "S04n367:218": "bodhayitvā śubhe dharme yojayantyabhipālaya ||",
  "S04n367:219": "ye'pi te śaraṇaṃ gatvā bhajeyurbhaktimānasāḥ |",
  "S04n367:220": "paṇḍitāste mahābhijñā bhaveyu śrīguṇāśrayāḥ ||",
  "S04n367:221": "evaṃ sattvahitaṃ kṛtvā mahtpuṇyaguṇānvitā |",
  "S04n367:222": "prānte bodhiṃ samāsādya saṃprāpsyasi jināspadam ||",
  "S04n367:223": "ityevaṃ tatsamādiṣṭaṃ niśamya sā sarasvatī |",
  "S04n367:224": "tatheti pratinanditvā tatraikānte samāśrayat ||",
  "S04n367:225": "tataścāsau mahāsattvo lokeśvaro jinātmajaḥ |",
  "S04n367:226": "virocanaṃ samālokya samāmaṃtryaivamādiśat || 43",
  "S04n367:228": "sūrya tvaṃ sumahaddīptiprabhākaro grahādhipaḥ |",
  "S04n367:229": "divākaro jagallokatamo'ntako bhaviṣyasi ||",
  "S04n367:230": "avabhāsya jagallokaṃ prakāśayan viśodhayan |",
  "S04n367:231": "cārayitvā śubhe dharme pālayasva sadā bhraman ||",
  "S04n367:232": "tato'sau ca mahāsattvo lokanātho jagatprabhuḥ |",
  "S04n367:233": "candramasaṃ samālokya samāmaṃtryaivamādiśat ||",
  "S04n367:234": "caṃdramasvaṃ mahākāntiḥ śītaraśmiḥ sudhākaraḥ |",
  "S04n367:235": "tārādhipo jagatkleśasantāpahṛdbhaviṣyati ||",
  "S04n367:236": "avabhāsya jagallokaṃ pravarṣayan sadāmṛtam |",
  "S04n367:237": "auṣadhīvrīhiśasyānāṃ rasavīryaṃ pravardhayan ||",
  "S04n367:238": "prahlādsukhasaṃpannān kṛtvā rātrau prabodhayan |",
  "S04n367:239": "sarvān sattvān śubhe dharme cārayitvābhipālaya ||",
  "S04n367:240": "tato vāyuṃ samālokya lokeśvaraḥ sa sarvavit |",
  "S04n367:241": "sarvāṃstān samupāmaṃtrya pura evamupādiśat ||",
  "S04n367:242": "yūyaṃ samīraṇāḥ sarve jagatprāṇāḥ sukhāvahāḥ |",
  "S04n367:243": "sarvadharmasukhotsāhaprakartāro bhaviṣyatha ||",
  "S04n367:244": "pracarantaḥ sadā yūyaṃ puyagaṇdhasukhavahāḥ |",
  "S04n367:245": "prerayitvā jagaddharme saṃpālayadhvamābhavam ||",
  "S04n367:246": "tataḥ pṛthvīṃ mahādevīṃ samālokya sarvadṛk |",
  "S04n367:247": "jinātmajo lokanātho samāmaṃtryaivamādiśat ||",
  "S04n367:248": "pṛthivi tvaṃ jagadbhartrī sarvalokasamāśrayā |",
  "S04n367:249": "vasuṃdharā jagadbhartī viśvamātā bhaviṣyasi ||",
  "S04n367:250": "sarvadhātūn suratnāni vrīhiśasyamahauṣadhīḥ |",
  "S04n367:251": "datvā saṃsthāpya saddharme pālayasva jagatsadā ||",
  "S04n367:252": "tato varumālokya sa lokeśo jinātmabhūḥ |",
  "S04n367:253": "purataḥ samupāmaṃtrya vyākarodevamādiśat ||",
  "S04n367:254": "varuṇa tvamapāṃ nāthaḥ sarvasattvāmṛtapadaḥ |",
  "S04n367:255": "sarvaratnākarādhīśo nāgarājo bhaviṣyasi || 44",
  "S04n367:257": "sadāmṛtapradānena poṣayitvā prabodhayan |",
  "S04n367:258": "datvā ratnāni saddharme cārayasva jagatsadā ||",
  "S04n367:259": "tato vahniṃ samālokya citrabhānuṃ prabhāsvaram |",
  "S04n367:260": "sarvalokādhipaḥ śāstā samāmaṃtryaivamādiśat ||",
  "S04n367:261": "vahne tvaṃ sarvadevānāṃ mukhībhūto hutāṃśabhuk |",
  "S04n367:262": "pācakaḥ sarvavastūnāṃ dahanaḥ pāvako'pyasi ||",
  "S04n367:263": "tasmāt sarvaprayatnena sarvālokān praharṣayan |",
  "S04n367:264": "sadā loke sukhaṃ dattvā saṃpālaya jagaddhite ||",
  "S04n367:265": "tato lakṣmīṃ mahādeviṃ lokeśvaraḥ sa sanmatiḥ |",
  "S04n367:266": "purataḥ samupāmaṃtrya samālokyaivamādiśat ||",
  "S04n367:267": "lakṣmi tvaṃ śrī mahādevī māheśvarī vasundharā |",
  "S04n367:268": "sarvasaṃpatsukhotsāhapradāyinī bhaviṣyasi ||",
  "S04n367:269": "sadhātudravyarantādimahānsampatsukhānyapi |",
  "S04n367:270": "datvā dharme pratiṣṭhāpya pālayasva jagatsadā ||",
  "S04n367:271": "tataḥ śrīdaṃ samālokya sa lokeśo jagatprabhuḥ |",
  "S04n367:272": "purataḥ samupāmaṃtrya vyākarodevamādiśat ||",
  "S04n367:273": "kubera tvaṃ mahābhāgaḥ sarvadravyādhipaḥ prabhuḥ |",
  "S04n367:274": "śrīsaṃpatsadguṇādhāro rājarājo bhaviṣyasi ||",
  "S04n367:275": "datvā śrīguṇasaṃpattīḥ pradatvā saṃprabodhayan |",
  "S04n367:276": "bodhimārge pratiṣṭhāpya pālayasva sadā jagat ||",
  "S04n367:277": "evaṃ sa trijagatnnātho lokeśvaro jinātmajaḥ |",
  "S04n367:278": "sarvāṃstān svāatmajān devān samāmaṃtryaivamādiśat ||",
  "S04n367:279": "yūyaṃ sarve mahāsattvāḥ saṃbodhivratacāriṇaḥ |",
  "S04n367:280": "sarvasattvahitaṃ kṛtvā pracaradhvaṃ sadā śubhe ||",
  "S04n367:281": "evaṃ kṛtvā mahatpuṇyaṃ śrīsamṛddhisamanvitāḥ |",
  "S04n367:282": "ante saṃbodhimāsādya saṃbuddhapadamāpsyatha ||",
  "S04n367:283": "ityevaṃ tatsamādiṣṭaṃ śrutvā sarve prabodhitāḥ |",
  "S04n367:284": "te devāḥ pratinandantastatheti pratiśuśruvuḥ || 45",
  "S04n367:286": "evaṃ te sakalā devāḥ dhṛtvā tasyānuśāsanam |",
  "S04n367:287": "bodhicaryāṃ samādhāya saṃpracerujagaddhite ||",
  "S04n367:288": "tadanuśāsanādeva sarvalokādhipā api |",
  "S04n367:289": "bodhicaryāvrataṃ dhṛtvā saṃcarire jagaddhite ||",
  "S04n367:290": "evaṃ sa trijagacchāstā lokeśvaro jinātmajaḥ |",
  "S04n367:291": "bodhisattvamahābhijñaḥ sarvalokādhipeśvaraḥ ||",
  "S04n367:292": "ye tasya trijagacchāstuḥ śraddhayā śaraṇaṃ gatāḥ |",
  "S04n367:293": "sarve te vimalātmano naiva gacchanti durgatim ||",
  "S04n367:294": "sadā sadgatisaṃjātāḥ saddharmaśrīsukhānvitāḥ |",
  "S04n367:295": "niḥkleśā bodhimāsādhya saṃbuddhapadamāpnuyuḥ ||",
  "S04n367:296": "sarve'pi sugatāstasya śraddhayā śaraṇaṃ gatāḥ |",
  "S04n367:297": "dhyātvānusmṛtimādhyāya pracaranto jagaddhite ||",
  "S04n367:298": "eatatpuṇyānubhāvena niḥkleśā vimalāśayāḥ |",
  "S04n367:299": "jitvā māragaṇān bodhiṃ prāpya gatāḥ sunirvṛtim ||",
  "S04n367:300": "atītā api saṃbuddhā vartamānā anāgatāḥ |",
  "S04n367:301": "sarve'pi te jagacchāstuḥ śraddhayā śaraṇaṃ gatāḥ ||",
  "S04n367:302": "dhyātvānusmṛtimādhāya pracaranto jagaddhite |",
  "S04n367:303": "bodhicaryāvrataṃ dhṛtvā kṛtvā sarvajagaddhitam ||",
  "S04n367:304": "krameṇa bodhisaṃbhāraṃ pūrayitvā yathāvidhi |",
  "S04n367:305": "jitvā māragaṇān sarvān bodhiṃ prāpyābhavan jināḥ ||",
  "S04n367:306": "bhavanti ca bhaviṣyanti dharmarājā munīśvarāḥ |",
  "S04n367:307": "arhantaḥ sugatā nāthāḥ sarvajñāstrivināyakāḥ ||",
  "S04n367:308": "evaṃ sa trijagannātho lokeśvaro maharddhimān |",
  "S04n367:309": "bodhisattvo mahāsattvaḥ sarvalokādhipeśvaraḥ ||",
  "S04n367:310": "sarvasattvahitārthena bodhicaryāvrataṃ caran |",
  "S04n367:311": "sarvān sattvān svayaṃ paśyannavabhāsya samuddharan ||",
  "S04n367:312": "bodhimārge pratiṣṭhāpya cārayitvā śubhe vṛṣe |",
  "S04n367:313": "bodhayan suprasannāṃstān preṣayati sukhāvatīm || 46",
  "S04n367:315": "evam sa jagadādīśo lokeśvaro jinātmajaḥ |",
  "S04n367:316": "bodhisattvo mahāsattvaḥ sarvadharmahitārthabhṛt ||",
  "S04n367:317": "nāsti tasya samaṃ kaścit saddharmaguṇapuṇyavān |",
  "S04n367:318": "kuto'dhiko bhavettena lokeśvaro jagatprabhuḥ ||",
  "S04n367:319": "ityevaṃ sugataiḥ sarvaiḥ saṃbuddhaiḥ sarvadarśibhiḥ |",
  "S04n367:320": "lokeśaguṇamāhātmyaṃ samādiṣṭaṃ śrutaṃ mayā ||",
  "S04n367:321": "īdṛkpuṇyaguṇodbhāvaṃ lokeśasya vipaśvinaḥ |",
  "S04n367:322": "minīndreṇa samādiṣṭaṃ purā mayābhisaṃśrutam ||",
  "S04n367:323": "tasmāllokeśavaraḥ sarvasaṃghādhipo jagadguruḥ |",
  "S04n367:324": "sevanīyaḥ prayatnena saddharmaguṇavāṃchibhiḥ ||",
  "S04n367:325": "ye hyasya śaraṇaṃ gatvā bhajanti śraddhayā mudā |",
  "S04n367:326": "durgatiṃ te na gacchanti sarvatrāpi kadācana ||",
  "S04n367:327": "sadā sadgatisaṃjātā dharmaśrīsukhabhāginaḥ |",
  "S04n367:328": "śubhotsāhaṃ prabhuṃjante prānte yānti sukhāvatīm ||",
  "S04n367:329": "ityevaṃ hi samādiṣṭaṃ śākyasiṃhena tāyinā |",
  "S04n367:330": "śrutvā sarve sabhālokāḥ prābhyanandan prabodhitāḥ ||",
  "S04n367:331": " ||iti śrīmaheśvarādidevasamutpādanaprakaraṇam ||"
}