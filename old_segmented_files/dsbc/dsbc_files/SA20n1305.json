{
  "SA20n1305:0": "yogācārabhūmī",
  "SA20n1305:1": "Bodhisattvabhūmiḥ",
  "SA20n1305:2": "ādhārayogasthānam",
  "SA20n1305:3": "gotra-paṭalam",
  "SA20n1305:4": "om namo buddhāya ||",
  "SA20n1305:5": "daśeme dharmāḥ saphalasya bodhisattvamārgasya mahāyānasya saṃgrahāya saṃvartante |",
  "SA20n1305:6": "katame daśa |",
  "SA20n1305:7": "ādhāro liṅgaṃ pakṣo'dhyāśayo vihāra upapattiḥ parigraho bhūmiścaryā pratiṣṭhā ca |",
  "SA20n1305:8": "uddānam |",
  "SA20n1305:9": "ādhāro liṅga-pakṣādhyāśaya-vihārā upapattiḥ |",
  "SA20n1305:10": "parigraho bhūmiścaryā pratiṣṭhā paścimā bhavet ||",
  "SA20n1305:11": "tatrādhāraḥ katamaḥ |",
  "SA20n1305:12": "iha bodhisattvasya svagotraṃ prathamaścittotpādaḥ sarve ca bodhipakṣyā dharmā ādhāra ityucyate |",
  "SA20n1305:13": "tatkasya hetoḥ |",
  "SA20n1305:14": "iha bodhisattvo gotraṃ niśritya pratiṣṭhāpayitavyo bhavati |",
  "SA20n1305:15": "pratibalo'nuttarāṃ samyaksaṃbodhimabhisaṃboddhum |",
  "SA20n1305:16": "tasmāt sabhāgatayā gotramādhāra ityucyate |",
  "SA20n1305:17": "iha bodhisattvaḥ prathamacittotpādaṃ niśritya pratiṣṭhāya dāne'pi prayujyate śīle kṣāntau vīryeṃ dhyāne prajñāyāmapi prayujyate iti |",
  "SA20n1305:18": "yadvā pāramitāsu puṇyasaṃbhāre jñānasaṃbhāre sarveṣu ca bodhipakṣyeṣu dharmeṣu prayujyate |",
  "SA20n1305:19": "tasmātprathamacittotpādasya bodhisattvasya caryāprayogasyādhāra ityucyate |",
  "SA20n1305:20": "iha bodhisattvastameva bodhisattvacaryāprayogaṃ niśritya pratiṣṭhāyānuttarāṃ samyaksaṃbodhiṃ paripūrayati |",
  "SA20n1305:21": "tasmātsa bodhisattvacaryāprayogastasya mahābodhiparipūrerādhāra ityucyate |",
  "SA20n1305:22": "agotrastha pudgalo gotre'sati cittotpāde'pi yatnasamāśraye satyabhavyaścānuttarāyāḥ samyaksaṃbodheḥ paripūraye |",
  "SA20n1305:23": "tadanena paryāyeṇa veditavyamanutpāditacittasyāpi bodhisattvasya akṛte'pi bodhisattvacaryāprayoge gotramādhāra iti |",
  "SA20n1305:24": "sa cet punargotrasthaścittaṃ notpādayati bodhicaryāsu na prayujyate na kṣipraṃ bodhimārāgayati tāsvapi viparyayāt kṣipramārāgayatīti veditavyam |",
  "SA20n1305:25": "tatpunaretadgotramādhāra ityucyate |",
  "SA20n1305:26": "upastambho heturniśraya upaniṣatpūrvaṅgamo nilaya ityapyucyate |",
  "SA20n1305:27": "yathāgotramevaṃ prathamaścittotpādaḥ sarvā ca bodhisattvacaryā |",
  "SA20n1305:28": "tatra gotraṃ katamat |",
  "SA20n1305:29": "samāsato gotraṃ dvividham |",
  "SA20n1305:30": "prakṛtisthaṃ samudānītañca |",
  "SA20n1305:31": "tatra prakṛtisthaṃ gotraṃ yadbodhisattvānāṃ ṣaḍāyatanaviśeṣaḥ |",
  "SA20n1305:32": "sa tādṛśaḥ paraṃparāgato'nādikāliko dharmatāpratilabdhaḥ |",
  "SA20n1305:33": "tatra samudānītaṃ gotraṃ yatpūrvakuśalamūlābhyāsātpratilabdham |",
  "SA20n1305:34": "tadasminnarthe dvividhamapyabhipretam |",
  "SA20n1305:35": "tatpunargotraṃ bījamityapyucyate |",
  "SA20n1305:36": "dhātuḥ prakṛtirityapi |",
  "SA20n1305:37": "tatpunarasamudāgataphalaṃ sūkṣmaṃ vinā phalena |",
  "SA20n1305:38": "samudāgataphalamaudārikaṃ saha phalena |",
  "SA20n1305:39": "tena khalu gotreṇa samanvāgatānāṃ bodhisattvānāṃ sarvaśrāvakapratyekabuddhānatikramya prāgevānyān sattvānniruttaro viśeṣo veditavyaḥ |",
  "SA20n1305:40": "tatkasya hetoḥ |",
  "SA20n1305:41": "dve ime samāsato viśuddhī |",
  "SA20n1305:42": "kleśāvaraṇaviśuddhirjñeyāvaraṇaviśuddhiśca |",
  "SA20n1305:43": "tatra sarvaśrāvakapratyekabuddhānāṃ tadgotraṃ kleśāvaraṇaviśuddhyā viśudhyati na tu jñeyāvaraṇaviśuddhyā |",
  "SA20n1305:44": "bodhisattvagotraṃ punarapi kleśāvaraṇaviśuddhyā api jñeyāvaraṇaviśuddhyā viśudhyati |",
  "SA20n1305:45": "tasmātsarvaprativiśiṣṭaṃ niruttaramityucyate |",
  "SA20n1305:46": "api ca caturbhirākārairbodhisattvasya śrāvakapratyekabuddhebhyo viśeṣo veditavyaḥ |",
  "SA20n1305:47": "katamaiścaturbhiḥ |",
  "SA20n1305:48": "indriyakṛtaḥ pratipattikṛtaḥ kauśalyakṛtaḥ phalakṛtaśca |",
  "SA20n1305:49": "tatrāyamindriyakṛto viśeṣaḥ |",
  "SA20n1305:50": "prakṛtyaiva bodhisattvastīkṣṇendriyo bhavati |",
  "SA20n1305:51": "pratyekabuddho madhyendriyaḥ śrāvako mṛdvindriyaḥ |",
  "SA20n1305:52": "tatrāyaṃ pratipattikṛto viśeṣaḥ |",
  "SA20n1305:53": "śrāvakapratyekabuddhaścātmahitāya pratipanno bhavati |",
  "SA20n1305:54": "bodhisattvaḥ apyātma hitāya api parahitāya bahujanahitāya bahujanasukhāya lokānukampāyai arthāya hitāya sukhāya devamanuṣyāṇām |",
  "SA20n1305:55": "tatrāyaṃ kauśalyakṛto viśeṣaḥ |",
  "SA20n1305:56": "śrāvakaḥ pratyekabuddhaśca skandhadhātvāyatanapratītyasamutpāda-sthānāsthānasatyakauśalyaṃ karoti bodhisattvastatra cānyeṣu ca sarvavidyāsthāneṣu |",
  "SA20n1305:57": "tatrāyaṃ phalakṛto viśeṣaḥ |",
  "SA20n1305:58": "śrāvakaḥ śrāvakabodhiphalamadhigacchati |",
  "SA20n1305:59": "pratyekabuddhaḥ pratyekabodhimadhigacchati |",
  "SA20n1305:60": "bodhisattvo'nuttaraṃ samyaksaṃbodhiphalamadhigacchati |",
  "SA20n1305:61": "ṣaḍimāni bodhisattvasya pāramitānāṃ gotraliṅgāni saṃpadyante |",
  "SA20n1305:62": "yairevaṃ pare saṃjānate bodhisattvo'yamiti |",
  "SA20n1305:63": "dānapāramitāyā gotraliṅgaṃ śīlakṣāntivīryadhyānaprajñāpāramitāyā gotraliṅgam |",
  "SA20n1305:64": "tatredaṃ bodhisattvasya dānapāramitāyā gotraliṅgam |",
  "SA20n1305:65": "iha bodhisattvaḥ prakṛtyaiva dānarucirbhavati |",
  "SA20n1305:66": "satsu ca saṃvidyamāneṣu deyadharmeṣu satatasamitaṃ pareṣāṃ saṃvibhāgaśīlo bhavati pramuditacittaśca dadāti na vimanaskaḥ |",
  "SA20n1305:67": "alpādapi ca saṃvibhāgasya karttā bhavati |",
  "SA20n1305:68": "viśadañca dānamanuprayacchati |",
  "SA20n1305:69": "na hīnam |",
  "SA20n1305:70": "adānena ca jihreti |",
  "SA20n1305:71": "pareṣāñca dānasya varṇaṃ bhāṣate |",
  "SA20n1305:72": "dāne cainānupacchandayati |",
  "SA20n1305:73": "dātārañca dṛṣṭvā āttamanā bhavati sumanaskaḥ |",
  "SA20n1305:74": "gurubhyo vṛddhatarakebhyo dakṣiṇīyebhyaḥ satkārārhebhya utthāyāsanamanuprayacchati |",
  "SA20n1305:75": "pṛṣṭo'pṛṣṭo vā teṣu teṣu sattvakṛtyeṣvanapāyamihaloke paraloke nyāyopadeśamanuprayacchati |",
  "SA20n1305:76": "rājacaurāmitrāṇyudakādibhayabhītānāñca sattvānāmabhayamanuprayacchati |",
  "SA20n1305:77": "yathāśaktyā cainān paritrāyate tasmādvicitrāt pratatādugrādbhayāt |",
  "SA20n1305:78": "nikṣiptañcāsya haste paradhanaṃ nābhidruhyati |",
  "SA20n1305:79": "ṛṇaṃ gṛhītvā parebhyo na visaṃvādayati nābhidruhyati |",
  "SA20n1305:80": "svadāyādaṃ na vañcayate na vipralambhayati |",
  "SA20n1305:81": "maṇimuktāvaidūryaśaṃkhaśilāpravālajātarūparajatāśmagarbhamusāragalvalohitikādakṣiṇāvartaprabhṛtiṣūpakaraṇajāteṣu mūḍhaṃ viparyasyacittaṃ samyaksaṃbodhayati |",
  "SA20n1305:82": "yathāsyānyato'pi na vipralambhaḥ syāt |",
  "SA20n1305:83": "kutaḥ punaḥ svayamenaṃ vipralambhayiṣyati |",
  "SA20n1305:84": "prakṛtyā codārabhogādhimukto bhavati |",
  "SA20n1305:85": "udāreṣvasya sarvabhogaparibhogeṣu cittaṃ krāmati |",
  "SA20n1305:86": "udāreṣu ca karmānteṣvadhimukto bhavati na parīttāyadvāreṣu |",
  "SA20n1305:87": "santi cemāni loke vyasanāni |",
  "SA20n1305:88": "tadyathā strīvyasanam |",
  "SA20n1305:89": "madyavyasanam |",
  "SA20n1305:90": "dyūtavyasanam |",
  "SA20n1305:91": "naṭa-nartaka-hāsaka-lāsakādisaṃdarśanavyasanamityevaṃrūpebhyovyasanebhyo laghu ladhveva vairāgyaṃ pratilabhate |",
  "SA20n1305:92": "hrīvyapatrāpyaṃ prāviṣkaroti vipule'pi ca bhogapratilambhe nādhimātralolupo bhavati prāgevālpe |",
  "SA20n1305:93": "itimānyevaṃ bhāgīyāni bodhisattvasya dānapāramitāyā gotraliṅgāni veditavyāni |",
  "SA20n1305:94": "tatremāni bodhisattvasya śīlapāramitāyā gotraliṅgāni |",
  "SA20n1305:95": "iha bodhisattvaḥ prakṛtyā mṛdunā kāyavāṅmanaskarmaṇā samanvāgato bhavatyakuśalena nātyartharaudreṇa nātyarthasattvopaghātakena |",
  "SA20n1305:96": "kṛtvāpi ca pāpakaṃ karma laghu ladhveva vipratisāraṃ pratilabhate |",
  "SA20n1305:97": "tañca jehrīyamāṇaḥ samācarati na nandījātaḥ |",
  "SA20n1305:98": "pāṇiloṣṭadaṇḍaśastrādibhiśca sattvānāmaviheṭhanajātīyo bhavati |",
  "SA20n1305:99": "prakṛtivatsalaśca bhavati sattvapriyaḥ |",
  "SA20n1305:100": "satkārārheṣu ca kālena kālamabhivādanavandanapratyutthānāñjalisāmīcīkarmaṇā pratyupasthito bhavati |",
  "SA20n1305:101": "dakṣiṇaśca bhavati |",
  "SA20n1305:102": "nāgarikaḥ paracittānuvartī |",
  "SA20n1305:103": "smitapūrvaṅgamaśca bhavatyuttānamukhavarṇavigatabhrūkuṭiḥ pūrvābhibhāṣī |",
  "SA20n1305:104": "upakāriṣu ca sattveṣu kṛtajño bhavati kṛtavedī |",
  "SA20n1305:105": "arthikeṣu ca sattveṣu ṛjutāṃ pratipadyate |",
  "SA20n1305:106": "na māyāśāṭhyenaitān vilobhayati |",
  "SA20n1305:107": "dharmeṇāsāhasena ca bhogān samudānayati nādharmeṇa |",
  "SA20n1305:108": "prakṛtyaiva ca puṇyakāmo bhavati |",
  "SA20n1305:109": "parapuṇya kriyāsvapi vyāpāraṃ gacchati prāgevātmanaḥ |",
  "SA20n1305:110": "parabādhayā cāttyartha bādhyate yaduta pareṣāṃ vadhabandhanacchedanatāḍanakutsanatarjanādikayā dṛṣṭvā vā śrutvā vā |",
  "SA20n1305:111": "dharmasamādānagurukaśca bhavati saṃparāyagurukaḥ |",
  "SA20n1305:112": "aṇumātre'pyavadye bhayadarśī prāgeva prabhūte |",
  "SA20n1305:113": "parakṛtyeṣu ca parakaraṇīyeṣu sahāyībhāvaṃ gacchati yaduta kṛṣivaṇijyāgorakṣyarājapauruṣyalipigaṇananyasanasaṃkhyāmudrāyāṃ bhartṛprasādane kulaprasādane rājakulaprasādane mitrāmitraprasādane bhogānāmarjane rakṣaṇe sannidhau prayoge visarge āvāhavivāhābhakṣaṇasaṃbhakṣaṇeṣvevaṃbhāgīyeṣu sattvakṛtyeṣu sahāyībhāvaṃ gacchati |",
  "SA20n1305:114": "na kalahabhaṇḍanavigrahavivādeṣu ca paraviheṭhanakaraṇīyeṣu ye ātmanaḥ pareṣāñcānarthāyāhitāya duḥkhāya saṃvartante |",
  "SA20n1305:115": "akṛtyāccaitāṃ nivārayati yaduta daśabhyaḥ pāpakebhyo'kuśalebhyaḥ |",
  "SA20n1305:116": "karmapathebhyaḥ |",
  "SA20n1305:117": "paravaśyaśca bhavati paravidheyaḥ |",
  "SA20n1305:118": "samānakṣāntiśīlatayā apahāya svakāryaṃ parairātmakārye yathākāmaṃ niyojyate |",
  "SA20n1305:119": "ārdracittaśca bhavati peśalacitto na ca ciramāghātacittatāṃ pratighacittatāmudvahati nānyatra tatkṣaṇa evāsya taccittaṃ bhadratāyāṃ parivartate |",
  "SA20n1305:120": "satyagurukaśca bhavati nābhūtavacanena parān visaṃvādayati |",
  "SA20n1305:121": "na ca pareṣāṃ mitrabhedaṃ rocayati na karoti |",
  "SA20n1305:122": "na cāsambaddhamapārtha nirartha sahasā pralapati |",
  "SA20n1305:123": "priyaṃvadaśca bhavatyaparakaṭukaḥ api svakasya dāsādiparijanasya prāgeva pareṣām guṇapriyaśca bhavati pareṣāṃ bhūtasya varṇasyāhartā |",
  "SA20n1305:124": "itīmānyevaṃbhāgīyāni bodhisattvasya śīlapāramitāyā gotraliṅgāni veditavyāni |",
  "SA20n1305:125": "tatremāni bodhisattvasya kṣāntipāramitāyā gotraliṅgāni |",
  "SA20n1305:126": "iha bodhisattvaḥ prakṛtyā pareṣāmantikādapakāraṃ labdhvā nāghātacittatāṃ prāviṣkaroti nāpyapakārāya prapadyate |",
  "SA20n1305:127": "saṃjñapyamānaścāśu saṃjñaptiṃ pratigṛhṇāti |",
  "SA20n1305:128": "na ca khilaṃ dhārayati na cirakālikaṃ vairāśayaṃ vahati |",
  "SA20n1305:129": "itīmānyevaṃbhāgīyāni bodhisattvasya kṣāntipāramitāyā gotraliṅgāni veditavyāni |",
  "SA20n1305:130": "tatremāni bodhisattvasya vīryapāramitāyā gotraliṅgāni |",
  "SA20n1305:131": "iha bodhisattvaḥ prakṛtyā utthānavān bhavati |",
  "SA20n1305:132": "kālyotthāyī sāyaṃ nipātī na nidrāsukhaṃ śayanasukhaṃ pārśvasukhamatyarthaṃ svīkaroti |",
  "SA20n1305:133": "pratyupasthite ca kṛtye abhibhūyākartukāmatāmālasyaṃ pratisaṃkhyāya prayujyate tasya kṛtyasyābhiniṣpattaye |",
  "SA20n1305:134": "sarvakṛtyasamārambheṣu ca dṛḍhaniścayo bhavati nākṛtvā nāpariprāpya sarveṇa sarvaṃ vīryasraṃsayati antarā vā viṣādamāpadyate |",
  "SA20n1305:135": "udāreṣu ca parameṣvartheṣu na cetasā saṃkocamāpadyate |",
  "SA20n1305:136": "nāpyātmānaṃ paribhavati |",
  "SA20n1305:137": "śakto'haṃ pratibalameṣāmadhigamāyetyutsāhajātaḥ |",
  "SA20n1305:138": "vīraśca bhavati mahāsabhāpraveśe vā paraiḥ sahābhiprayoga pratyabhiyoge vā tadanyatra vā duṣkarakarmaṇi mahāvyavasāyeṣvapi cārthopasaṃhiteṣu nātyarthaṃ khedamāpadyate prāgeva parītteṣu |",
  "SA20n1305:139": "itīmānyevaṃbhāgīyāni bodhisattvasya vīryapāramitāyā gotraliṅgāni veditavyāni |",
  "SA20n1305:140": "tatremāni bodhisattvasya dhyānapāramitāyā gotraliṅgāni |",
  "SA20n1305:141": "iha bodhisattvaḥ prakṛtyā dharmārthopanidhyāne avikṣepabahulo bhavati |",
  "SA20n1305:142": "araṇyavanaprasthānāni |",
  "SA20n1305:143": "ca prāntāni śayanāsanāni manuṣyarahaḥsevitāni vigatapāpakāni pratisaṃlayanasārūpyakāṇi dṛṣṭvā śrutvā sukhaṃ tannaiṣkramyaṃ prāvivekyamiti naiṣkramyaprāvivekye tīvramautsukyamutpādayati |",
  "SA20n1305:144": "prakṛtyā ca mandakleśo bhavati mandanivaraṇo mandadauṣṭhulyaḥ |",
  "SA20n1305:145": "pravivekagatasya cāsya svārthaṃ paritulayataḥ pāpakāḥ asadvitarkā nātyarthaṃ cittaṃ kṣobhayanti na paryādāya tiṣṭhanti |",
  "SA20n1305:146": "[saḥ] amitrapakṣe'pi tvaritaṃ tvaritaṃ maitracittatāmupasthāpayati prāgeva mitrodāsīnapakṣe |",
  "SA20n1305:147": "vicitraiśca duḥkhairduḥkhitānāṃ sattvānāṃ duḥkhaṃ śrutvā vā dṛṣṭvā vā mahatkāruṇyacittamutpādayati |",
  "SA20n1305:148": "duḥkhāpanayāya ca teṣāṃ sattvānāṃ yathāśaktyā yathābalaṃ vyāpāraṃ gacchati |",
  "SA20n1305:149": "prakṛtyā ca sattveṣu hitakāmo bhavati sukhakāmaḥ |",
  "SA20n1305:150": "dhṛtimāṃśca bhavatyāpatsu jñātivyasane vā bhogavyasane vā vadhe vā bandhane vā pravāse vā ityevaṃbhāgīyāsvāpatsu |",
  "SA20n1305:151": "medhāvī ca dharmāṇāṃ grahaṇadhāraṇohanasamarthaḥ smṛtibalena ca samanvāgato bhavati |",
  "SA20n1305:152": "sa cirakṛtacirabhāṣitamapyanusmarttā bhavati pareṣāñcānusmārayitā |",
  "SA20n1305:153": "itīmānyevaṃbhāgīyāni bodhisattvasya dhyānapāramitāyā gotraliṅgāni veditavyāni |",
  "SA20n1305:154": "tatremāni bodhisattvasya prajñāpāramitāyā gotraliṅgāni |",
  "SA20n1305:155": "iha bodhisattvaḥ sarvavidyāsthānajñeyapraveśāya sahajayā prajñayā samanvāgato bhavati |",
  "SA20n1305:156": "adhandhaśca bhavatyamandaḥ amomuhajātīyaḥ |",
  "SA20n1305:157": "tāsu tāsu ca pramādasthānaviratiṣu pratisaṃkhyānabaliko bhavati |",
  "SA20n1305:158": "itīmānyevaṃbhāgīyāni bodhisattvasya prajñāpāramitāyā gotraliṅgāni veditavyāni |",
  "SA20n1305:159": "tānīmāni bodhisattvasya audārikāṇyānumānikāni gotraliṅgāni veditavyāni |",
  "SA20n1305:160": "bhūtārthaniścaye tu buddhā eva bhagavantaḥ pratyakṣadarśinaḥ |",
  "SA20n1305:161": "yasmācca tadgotraṃ bodhisattvānāṃ prakṛtyaiva guṇayuktaṃ bhadraṃ kalyāṇaṃ śukladharmasamanvāgataṃ tasmāttāvad durabhisaṃbhavasya śreṣṭhasyācintyasyācalasyānuttarasya tathāgatasya padasyāvāptaye hetubhāvena yujyate'nyathā na yujyate |",
  "SA20n1305:162": "tāvacca bodhisattva ebhiḥ śukladharmaiḥ prakṛtyaiva yukto bhavati yāvanna śukladharmavairodhikaiścaturbhirupakleśaiḥ sakalavikalairupakliṣṭo bhavati |",
  "SA20n1305:163": "yadā copakliṣṭo bhavati sa tadā eṣu ca śukleṣu dharmeṣu na saṃdṛśyate |",
  "SA20n1305:164": "apāyeṣu caikadā upapadyate |",
  "SA20n1305:165": "apāyopapattāvapi bodhisattvasya tadanyebhyaḥ apāyopapannebhyaḥ sattvebhyo gotrakṛto mahān viśeṣo veditavyaḥ |",
  "SA20n1305:166": "iha bodhisattvo dīrgheṇa kālena kadācit karhicidapāyeṣūpapadyate |",
  "SA20n1305:167": "upapannaścāśu parimucyate apāyebhyaḥ |",
  "SA20n1305:168": "na ca tathā tīvrāmāpāyikīṃ duḥkhāṃ vedanāṃ vedayate tadyathā'nye'pāyopapannāḥ sattvāḥ |",
  "SA20n1305:169": "tayā ca tanvyā duḥkhayā vedanayā spṛṣṭo'dhimātraṃ saṃvegamutpādayati |",
  "SA20n1305:170": "teṣu ca sattveṣu tatropapanneṣu duḥkhiteṣu kāruṇyacittaṃ pratilabhate yaduta tenaiva gotreṇa ca sattveṣu tatropapanneṣu duḥkhiteṣu kārūṇyacittaṃ pratilabhate yaduta tenaiva gotreṇa buddhamahākaruṇāhetunā codyamānaḥ |",
  "SA20n1305:171": "ityevaṃbhāgīyaḥ apāyopapattau bodhisattvasya tadanyebhyaḥ apāyopapannebhyaḥ sattvebhyo viśeṣo veditavyaḥ |",
  "SA20n1305:172": "tatra katame te bodhisattvasya catvāraḥ śukladharmavairodhikā upakleśāḥ |",
  "SA20n1305:173": "pūrvaṃ pramattasya kleśābhyāsāttīvrakleśatā āyatakleśatā cāyaṃ prathama upakleśaḥ |",
  "SA20n1305:174": "mūḍhasyākuśalasya pāpamitrasaṃśrayo'yaṃ dvitīya upakleśaḥ |",
  "SA20n1305:175": "gurubhartṛrājacaurapratyarthikadyabhibhūtasyāsvātantryaṃ cittavibhramaścāyaṃ tṛtīya upakleśaḥ |",
  "SA20n1305:176": "upakaraṇavikalasya jīvikāpekṣā ayaṃ caturtha upakleśaḥ |",
  "SA20n1305:177": "caturbhiḥ kāraṇairevaṃ gotrasaṃpanno'pi bodhisattvo na śaknotyanuttara samyaksaṃbodhimabhisaṃboddhum |",
  "SA20n1305:178": "katamaiścaturbhiḥ |",
  "SA20n1305:179": "iha bodhisattvaḥ ādita eva kalyāṇamitraṃ na labhate aviparītabodhimārgadaiśikaṃ buddhaṃ vā bodhisattvaṃ vā |",
  "SA20n1305:180": "idaṃ prathamaṃ kāraṇam |",
  "SA20n1305:181": "punaraparaṃ bodhisattvo labdhvāpi kalyāṇamitraṃ viparītagrāhī viparītaṃ śikṣate bodhisattvaśikṣāsu |",
  "SA20n1305:182": "idaṃ dvitīyaṃ kāraṇam |",
  "SA20n1305:183": "punaraparaṃ bodhisattvo labdhvāpi kalyāṇamitramaviparītaṃ śikṣamāṇo bodhisattvaśikṣāsu tasmin prayoga śithilaprayogo bhavati kusīdo nodagrapratatavīryasamanvāgataḥ |",
  "SA20n1305:184": "idaṃ tṛtīyaṃ kāraṇam |",
  "SA20n1305:185": "punaraparaṃ bodhisattvo labdhvā kalyāṇamitramaviparītaṃ śikṣamāṇo bodhisattvaśikṣāsu tasmiṃśca prayoge ārabdhavīryaḥ aparipakvendriyo bhavatyaparipūrṇabodhisaṃbhāraḥ dīrghakālāparijayādvodhipakṣya dharmāṇām |",
  "SA20n1305:186": "idañcaturtha kāraṇam |",
  "SA20n1305:187": "gotre satyetatkāraṇavaikalyādvodheraprāptiḥ |",
  "SA20n1305:188": "sānnidhyāttu prāptirbhavati |",
  "SA20n1305:189": "asati tu gotre sarveṇa sarva sarvathā bodharaprāptireva veditavyā |",
  "SA20n1305:190": "bodhisattvabhūmau ādhāre yogasthāne prathamaṃ gotrapaṭalaṃ samāptam ||"
}