{
  "S06n567:0": "11 mārakarmaparivarta ekādaśaḥ |",
  "S06n567:1": "atha khalu āyuṣmān subhūtirbhagavantametadavocat-guṇā ime bhagavaṃsteṣāṃ kulaputrāṇāṃ kuladuhitṝṇāṃ ca bhagavatā parikīrtitāḥ |",
  "S06n567:2": "kecitpunarbhagavaṃsteṣāmantarāyā utpatsyante?",
  "S06n567:3": "evamukte bhagavānāyuṣmantaṃ subhūtimetadavocat-bahūni subhūte teṣāṃ mārakarmāṇyantarāyakarāṇyutpasyante |",
  "S06n567:4": "subhūtirāha-kiyadrūpāṇi bhagavaṃsteṣāṃ bahūni mārakarmāṇyantarāyakarāṇyutpatsyante?",
  "S06n567:5": "bhagavānāha-teṣāṃ subhūte bodhisattvānāṃ mahāsattvānāṃ prajñāpāramitāṃ bhāṣamāṇānāṃ cireṇa pratibhānamutpatsyate |",
  "S06n567:6": "idaṃ subhūte prathamaṃ mārakarma veditavyam |",
  "S06n567:7": "tadapi ca pratibhānaṃ jāyamānameva vikṣepsyate |",
  "S06n567:8": "idamapi subhūte mārakarma veditavyam |",
  "S06n567:9": "te vijṛmbhamāṇā hasanta uccagghayanto likhiṣyanti |",
  "S06n567:10": "idamapi subhūte mārakarma veditavyam |",
  "S06n567:11": "vikṣiptacittāḥ paryavāpsyanti |",
  "S06n567:12": "idamapi subhūte mārakarma veditavyam |",
  "S06n567:13": "anyonyavijñānasamaṅgino likhiṣyanti |",
  "S06n567:14": "idamapi subhūte mārakarma veditavyam |",
  "S06n567:15": "smṛtiṃ na pratilapsyante |",
  "S06n567:16": "idamapi subhūte mārakarma veditavyam |",
  "S06n567:17": "parasparamupahasanto likhiṣyanti |",
  "S06n567:18": "idamapi subhūte mārakarma veditavyam |",
  "S06n567:19": "parasparamuccagghayamānā likhiṣyanti |",
  "S06n567:20": "idamapi subhūte mārakarma veditavyam |",
  "S06n567:21": "vikṣiptacakṣuṣo likhiṣyanti |",
  "S06n567:22": "idamapi subhūte mārakarma veditavyam |",
  "S06n567:23": "likhatāmanyonyaṃ visāmagrī bhaviṣyati |",
  "S06n567:24": "idamapi subhūte mārakarma veditavyam |",
  "S06n567:25": "na vayamatra gādhaṃ nāsvādaṃ labhāmahe ityutthāyāsanātprakramiṣyanti |",
  "S06n567:26": "idamapi subhūte mārakarma veditavyam |",
  "S06n567:27": "na vayamatra vyākṛtāḥ prajñāpāramitāyāmityaprasannacittā utthāyāsanātprakramiṣyanti |",
  "S06n567:28": "idamapi subhūte mārakarma veditavyam |",
  "S06n567:29": "na no'tra grāmasya vā nagarasya vā nigamasya vā nāmadheyaṃ parigṛhītaṃ yatra no janma,",
  "S06n567:30": "na no'tra nāma gotraṃ vā gṛhītam,",
  "S06n567:31": "na mātāpitrornāma gotraṃ vā gṛhītam,",
  "S06n567:32": "nāpi kulasya yatra no janmeti,",
  "S06n567:33": "te prajñāpāramitāṃ na śrotavyāṃ maṃsyante,",
  "S06n567:34": "tato'pakramitavyaṃ maṃsyante |",
  "S06n567:35": "yathā yathā ca apakramiṣyanti,",
  "S06n567:36": "tairyāvadbhiścittotpādaistathā tathā tāvataḥ kalpān saṃsārasya punaḥ punaḥ parigrahīṣyanti,",
  "S06n567:37": "yatra taiḥ punareva yogamāpattavyaṃ bhaviṣyati |",
  "S06n567:38": "tatkasmāt? imāṃ hi subhūte prajñāpāramitāmaśṛṇvanto bodhisattvā mahāsattvā laukikalokottareṣu dharmeṣu na nirjāyante |",
  "S06n567:39": "idamapi subhūte teṣāṃ mārakarma veditavyam |",
  "S06n567:40": "punaraparaṃ subhūte bodhisattvayānikāḥ pudgalā imāṃ prajñāpāramitāṃ sarvajñajñānasyāhārikāṃ vivarjya utsṛjya ye te sūtrāntā naiva sarvajñajñānasyāhārikāstān paryeṣitavyān maṃsyante |",
  "S06n567:41": "idamapi subhūte teṣāṃ mārakarma veditavyam |",
  "S06n567:42": "yathā khalu punaḥ subhūte na laukikalokottareṣu śikṣitukāmā na laukikalokottareṣu dharmeṣu niryātukāmā iha prajñāpāramitāyāṃ na śikṣante |",
  "S06n567:43": "prajñāpāramitāyāmaśikṣamāṇā na laukikalokottareṣu dharmeṣu niryānti |",
  "S06n567:44": "evaṃ te parīttabuddhayo laukikalokottarāṇāṃ yathābhūtaparijñāyā mūlaṃ prajñāpāramitāṃ vivarjya utsṛjya praśākhāmadhyālambitavyāṃ maṃsyante |",
  "S06n567:45": "tadyathāpi nāma subhūte kukkuraḥ svāmino'ntikātpiṇḍāṃśchorayitvā karmakarasyāntikātkavalaṃ paryeṣitavyaṃ manyeta,",
  "S06n567:46": "evameva subhūte bhaviṣyantyanāgate'dhvani eke bodhisattvayānikāḥ,",
  "S06n567:47": "pudgalāḥ,",
  "S06n567:48": "ye imāṃ prajñāpāramitāṃ sarvajñajñānasya mūlaṃ chorayitvā śākhāpatrapalālabhūte śrāvakapratyekabuddhayāne sāraṃ vṛddhatvaṃ paryeṣitavyaṃ maṃsyante |",
  "S06n567:49": "idamapi subhūte teṣāṃ mārakarma veditavyam |",
  "S06n567:50": "tatkasya hetoḥ?",
  "S06n567:51": "na hi te'lpabuddhayo jñāsyanti-prajñāpāramitā āhārikā sarvajñajñānasyeti |",
  "S06n567:52": "te prajñāpāramitāṃ vivarjya utsṛjya chorayitvā tato'nye sūtrāntā ye śrāvakabhūmimabhivadanti,",
  "S06n567:53": "pratyekabuddhabhūmimabhivadanti,",
  "S06n567:54": "tānadhikataraṃ paryavāptavyān maṃsyante |",
  "S06n567:55": "śākhāpatrapalālopamāḥ pratipannāste tathārūpā bodhisattvā veditavyāḥ |",
  "S06n567:56": "tatkasya hetoḥ?",
  "S06n567:57": "na hi subhūte bodhisattvena mahāsattvenaivaṃ śikṣitavyaṃ yathā śrāvakayānikāḥ pratyekabuddhayānikā vā pudgalāḥ śikṣante |",
  "S06n567:58": "kathaṃ ca subhūte śrāvakayānikāḥ pratyekabuddhayānikā vā pudgalāḥ śikṣante?",
  "S06n567:59": "teṣāṃ subhūte evaṃ bhavati-ekamātmānaṃ damayiṣyāmaḥ,",
  "S06n567:60": "ekamātmānaṃ śamayiṣyāmaḥ,",
  "S06n567:61": "ekamātmānaṃ parinirvāpayiṣyāmaḥ,",
  "S06n567:62": "ityātmadamaśamathaparinirvāṇāya sarvakuśalamūlābhisaṃskāraprayogānārabhante |",
  "S06n567:63": "na khalu punaḥ subhūte bodhisattvena mahāsattvenaivaṃ śikṣitavyam |",
  "S06n567:64": "api tu khalu punaḥ subhūte bodhisattvena mahāsattvenaivaṃ śikṣitavyam-ātmānaṃ ca tathatāyāṃ sthāpayiṣyāmi sarvalokānugrahāya,",
  "S06n567:65": "sarvasattvānapi tathatāyāṃ sthāpayiṣyāmi,",
  "S06n567:66": "aprameyaṃ sattvadhātuṃ parinirvāpayiṣyāmīti |",
  "S06n567:67": "sarvakuśalamūlābhisaṃskāraprayogā bodhisattvena mahāsattvenaivamārabdhavyāḥ,",
  "S06n567:68": "na ca tairmantavyam |",
  "S06n567:69": "tadyathāpi nāma subhūte kaścideva puruṣo hastinamapaśyan hastino varṇasaṃsthāne paryeṣeta |",
  "S06n567:70": "so'ndhakāre hastinaṃ labdhvā yena prakāśaṃ tenopanidhyāyeta |",
  "S06n567:71": "tenopanidhyāyan hastipadaṃ paryeṣitavyaṃ manyeta |",
  "S06n567:72": "hastipadācca hastino varṇasaṃsthāne grahītavye manyeta |",
  "S06n567:73": "tatkiṃ manyase subhūte api nu sa paṇḍitajātīyaḥ purūṣo bhavet?",
  "S06n567:74": "subhūtirāha-no hīdaṃ bhagavan |",
  "S06n567:75": "bhagavānāha-evameva subhūte tathārūpāste bodhisattvayānikāḥ pudgalā veditavyāḥ,",
  "S06n567:76": "ya imāṃ prajñāpāramitāmajānānā aparipṛcchantastāṃ chorayitvā anuttarāṃ samyaksaṃbodhimabhisaṃboddhukāmā ye te sūtrāntāḥ śrāvakabhūmimabhivadanti,",
  "S06n567:77": "pratyekabuddhabhūmimabhivadanti,",
  "S06n567:78": "tān paryeṣitavyān maṃsyante |",
  "S06n567:79": "idamapi subhūte teṣāṃ mārakarma veditavyam |",
  "S06n567:80": "tadyathāpi nāma subhūte ratnārthikaḥ puruṣo mahāsamudraṃ dṛṣṭvā nāvagāheta,",
  "S06n567:81": "ratnāni na nidhyāyet nādhyālambeta |",
  "S06n567:82": "sa ratnahetorgoṣpadaṃ paryeṣitavyaṃ manyeta |",
  "S06n567:83": "sa goṣpadodakena mahāsamudraṃ samīkartavyaṃ manyeta |",
  "S06n567:84": "tatkiṃ manyase subhūte-api nu sa paṇḍitajātīyaḥ puruṣo veditavyaḥ?",
  "S06n567:85": "subhūtirāha-no hīdaṃ bhagavan |",
  "S06n567:86": "bhagavānāha-evameva subhūte tathārūpāste bodhisattvayānikāḥ pudgalā veditavyāḥ,",
  "S06n567:87": "ya imāṃ gambhīrāṃ prajñāpāramitāṃ labdhvāpyanavagāhamānā avijānantastakṣyanti |",
  "S06n567:88": "ye ca sūtrāntāḥ śrāvakabhūmimabhivadanti,",
  "S06n567:89": "pratyekabuddhabhūmimabhivadanti alpotsukavihāritayā tān paryeṣitavyān maṃsyante |",
  "S06n567:90": "yatra bodhisattvayānaṃ na saṃvarṇyate,",
  "S06n567:91": "kevalamātmadamaśamathaparinirvāṇameva ityapi pratisaṃlayanamiti |",
  "S06n567:92": "srotaāpattiphalaṃ prāpnuyāmiti,",
  "S06n567:93": "sakṛdāgāmiphalamityanāgāmiphalamityarhattvaṃ prāpnuyāmiti,",
  "S06n567:94": "pratyekabodhiṃ prāpnuyāmiti,",
  "S06n567:95": "dṛṣṭa eva dharme anupādāya āsravebhyaścittaṃ vimocya parinirvāpayāmiti |",
  "S06n567:96": "idamucyate śrāvakapratyekabuddhabhūmipratisaṃyuktamiti |",
  "S06n567:97": "nātra bodhisattvairmahāsattvairevaṃ cittamutpādayitavyam |",
  "S06n567:98": "tatkasya hetoḥ?",
  "S06n567:99": "mahāyānasaṃprasthitā hi subhūte bodhisattvā mahāsattvā mahāsaṃnāhasaṃnaddhā bhavanti |",
  "S06n567:100": "na taiḥ kadācidalpotsukatāyāṃ cittamutpādayitavyam |",
  "S06n567:101": "tatkasya hetoḥ?",
  "S06n567:102": "lokapariṇāyakā hi bhavanti te satpuruṣā lokārthakarāḥ |",
  "S06n567:103": "tasmāttairnityakālaṃ satatasamitaṃ ṣaṭpāramitāsu śikṣitavyam |",
  "S06n567:104": "ye ca khalu punaḥ subhūte aparipakvakuśalamūlāḥ parīttakubuddhikā mṛdukādhyāśayā bodhisattvayānikāḥ pudgalāḥ,",
  "S06n567:105": "te ṣaṭpāramitāpratisaṃyuktān sūtrāntānajānānā anavabuddhyamānā imāṃ prajñāpāramitāṃ chorayitvā ye te sūtrāntāḥ śrāvakapratyekabuddhabhūmimabhivandanti,",
  "S06n567:106": "tān paryeṣitavyān maṃsyante |",
  "S06n567:107": "idamapi subhūte mārakarma veditavyaṃ teṣāṃ tathārūpāṇāṃ bodhisattvayānikānāṃ pudgalānām tadyathāpi nāma subhūte palagaṇḍo vā palagaṇḍāntevāsī vā vaijayantasya prāsādasya pramāṇena prāsādaṃ kartukāmo nirmātukāmaḥ syāt |",
  "S06n567:108": "sa sūryācandramasorvimānapramāṇaṃ maṇḍalaṃ paryeṣeta |",
  "S06n567:109": "paryeṣamāṇaḥ sa sūryācandramasorvimānaṃ paśyet |",
  "S06n567:110": "sa tataḥ pramāṇaṃ grahītavyaṃ manyate |",
  "S06n567:111": "tatkiṃ manyase subhūte vaijayantaprāsādapramāṇaṃ prāsādaṃ kartukāmena nirmātukāmena sūryācandramasorvimānātpramāṇaṃ grahītavyaṃ bhavati?",
  "S06n567:112": "subhūtirāha-no hīdaṃ bhagavan |",
  "S06n567:113": "bhagavānāha-evameva subhūte bhaviṣyantyanāgate'dhvani eke bodhisattvayānikāḥ pudgalāḥ,",
  "S06n567:114": "ye prajñāpāramitāṃ śrutvā prajñāpāramitāṃ labdhvā prajñāpāramitāṃ riñcitvā prajñāpāramitāmutsṛjya śrāvakapratyekabuddhabhūmipratisaṃyuktaiḥ sūtrāntaiḥ sarvajñatāṃ paryeṣitavyāṃ maṃsyante,",
  "S06n567:115": "ye te sūtrāntā evamabhivadanti-ekamātmānaṃ damayiṣyāmaḥ,",
  "S06n567:116": "ekamātmānaṃ śamayiṣyāmaḥ,",
  "S06n567:117": "ekamātmānaṃ parinirvāpayiṣyāma iti |",
  "S06n567:118": "kevalamātmadamaśamathaparinirvāṇamevopanayanti,",
  "S06n567:119": "tathārūpān sūtrāntān paryeṣyante,",
  "S06n567:120": "tathā ca śikṣitavyaṃ maṃsyante |",
  "S06n567:121": "tatkiṃ manyase subhūte api nu te paṇḍitajātīyāḥ bodhisattvā veditavyāḥ?",
  "S06n567:122": "subhūtirāha-no hīdaṃ bhagavan |",
  "S06n567:123": "bhagavānāha-idamapi subhūte teṣāṃ mārakarma veditavyam |",
  "S06n567:124": "tadyathāpi nāma subhūte kaścideva puruṣo rājānaṃ ca cakravartinaṃ bhraṣṭukāmo bhavet,",
  "S06n567:125": "sa rājānaṃ cakravartinaṃ paśyet |",
  "S06n567:126": "dṛṣṭvā ca īdṛśo rājā cakravartī varṇena saṃsthānena tejasā ṛddhyā ceti nimittaṃ gṛhītvā koṭṭarājaṃ paśyet |",
  "S06n567:127": "sa tasya koṭṭarājasya varṇaṃ saṃsthānaṃ teja ṛddhiṃ ca nimittaṃ ca gṛhītvā apratibalo viśeṣagrahaṇaṃ prati evaṃ vadet-īdṛśa eva sa rājā cakravartī varṇena saṃsthānena tejasā ṛddhyā ca nimittena ceti |",
  "S06n567:128": "tatkiṃ manyase subhūte api nu sa paṇḍitajātīyaḥ puruṣo veditavyo yaścakravartinaṃ koṭṭarājena samīkartavyaṃ manyeta?",
  "S06n567:129": "subhūtirāha-no hīdaṃ bhagavan |",
  "S06n567:130": "bhagavānāha-evameva subhūte bhaviṣyantyanāgate'dhvani eke bodhisattvayānikāḥ pudgalāḥ,",
  "S06n567:131": "ya imāṃ prajñāpāramitāṃ śrutvā prajñāpāramitāṃ labdhvā prajñāpāramitāṃ riñcitvā prajñāpāramitāmutsṛjya śrāvakapratyekabuddhabhūmipratisaṃyuktaiḥ sūtrāntaiḥ sarvajñatāṃ paryeṣitavyāṃ maṃsyante |",
  "S06n567:132": "idamapi subhūte teṣāṃ mārakarma veditavyam |",
  "S06n567:133": "na khalu punarahaṃ subhūte ebhirevaṃrūpaiḥ śrāvakapratyekabuddhabhūmipratisaṃyuktaiḥ sūtrāntairbodhisattvasya mahāsattvasya sarvajñatāṃ paryeṣitavyāṃ vadāmi |",
  "S06n567:134": "api tu khalu punaḥ subhūte yattathāgatena prajñāpāramitāyāṃ bodhisattvānāṃ mahāsattvānāmupāyakauśalyamākhyātam,",
  "S06n567:135": "tatrāśikṣitvā bodhisattvo mahāsattvo na niryāsyatyanuttarāyāṃ samyaksaṃbodhau |",
  "S06n567:136": "tatkasya hetoḥ?",
  "S06n567:137": "dhandhako hyanyeṣu sūtrānteṣu bodhisattvasamudāgamaḥ |",
  "S06n567:138": "tasmāttarhi subhūte tathāgata enāmanuśaṃsāṃ prajñāpāramitāyāṃ paśyan anekaparyāyeṇa bodhisattvān mahāsattvānasyāṃ prajñāpāramitāyāṃ saṃdarśayati samādāpayati samuttejayati saṃpraharṣayati saṃniveśayati pratiṣṭhāpayati-evaṃ bodhisattvā mahāsattvā avinivartanīyā bhaveyuranuttarāyāḥ samyaksaṃbodheriti |",
  "S06n567:139": "tatkiṃ manyase subhūte api nu paṇḍitajātīyāste bodhisattvāḥ pratibhānti,",
  "S06n567:140": "ye avinivartanīyayānaṃ mahāyānamavāpya samāsādya punareva tadvivarjya vivartya hīnayānaṃ paryeṣitavyaṃ maṃsyante?",
  "S06n567:141": "subhūtirāha-no hīdaṃ bhagavan |",
  "S06n567:142": "bhagavānāha-tadyathāpi nāma subhūte bubhukṣitaḥ puruṣaḥ śatarasaṃ bhojanaṃ labdhvā hitavipākaṃ sukhavipākaṃ yāvadāyuḥparyantaṃ kṣutpipāsānivartakam,",
  "S06n567:143": "tadapāsya ṣaṣṭikodanaṃ paryeṣitavyaṃ manyeta |",
  "S06n567:144": "ṣaṣṭikodanaṃ labdhvā śatarasaṃ bhojanamutsṛjya vivarjya taṃ ṣaṣṭikodanaṃ paribhoktavyaṃ manyeta |",
  "S06n567:145": "tatkiṃ manyase subhūte api nu sa puruṣaḥ paṇḍitajātīyo bhavet?",
  "S06n567:146": "subhūtirāha-no hīdaṃ bhagavan |",
  "S06n567:147": "bhagavānāha-evameva subhūte bhaviṣyantyanāgate'dhvani eke bodhisattvāḥ,",
  "S06n567:148": "ya imāṃ prajñāpāramitāṃ śrutvā prajñāpāramitāṃ labdhvā prajñāpāramitāṃ riñciṣyanti,",
  "S06n567:149": "prajñāpāramitāmutsrakṣyanti prajñāpāramitāṃ chorayiṣyanti,",
  "S06n567:150": "prajñāpāramitāṃ dūrīkariṣyanti,",
  "S06n567:151": "prajñāpāramitāṃ riñcitvā prajñāpāramitāmutsṛjya prajñāpāramitāṃ chorayitvā prajñāpāramitāṃ dūrīkṛtya tataḥ śrāvakapratyekabuddhayānapratisaṃyuktān sūtrāntān paryeṣitavyān maṃsyante |",
  "S06n567:152": "ye te sūtrāntāḥ śrāvakapratyekabuddhabhūmimabhivadanti,",
  "S06n567:153": "taiḥ sarvajñatāṃ paryeṣitavyāṃ maṃsyante |",
  "S06n567:154": "tatkiṃ manyase subhūte api nu paṇḍitajātīyāste bodhisattvā veditavyāḥ?",
  "S06n567:155": "subhūtirāha-no hīdaṃ bhagavan |",
  "S06n567:156": "bhagavānāha-idamapi subhūte teṣāṃ mārakarma veditavyam |",
  "S06n567:157": "tadyathāpi nāma subhūte kaścideva puruṣo'nardhyaṃ maṇiratnaṃ labdhvā alpārdhyeṇa alpasāreṇa maṇiratnena sārdhaṃ samīkartavyaṃ manyeta |",
  "S06n567:158": "tatkiṃ manyase subhūte api nu sa paṇḍitajātīyaḥ puruṣo veditavyaḥ?",
  "S06n567:159": "subhūtirāha-no hīdaṃ bhagavan |",
  "S06n567:160": "bhagavānāha-evameva subhūte bhaviṣyantyanāgate'dhvani eke bodhisattvayānikāḥ pudgalāḥ,",
  "S06n567:161": "ya idaṃ gambhīraṃ prabhāsvaraṃ prajñāpāramitāratnaṃ labdhvā śrutvā śrāvakapratyekabuddhayānena samīkartavyaṃ maṃsyante,",
  "S06n567:162": "śrāvakapratyekabuddhabhūmau ca sarvajñatāmupāyakauśalyaṃ ca paryeṣitavyaṃ maṃsyante |",
  "S06n567:163": "tatkiṃ manyase subhūte api nu paṇḍitajātīyāste bodhisattvā veditavyāḥ?",
  "S06n567:164": "subhūtirāha-no hīdaṃ bhagavan |",
  "S06n567:165": "bhagavānāha-idamapi subhūte teṣāṃ bodhisattvānāṃ mahāsattvānāṃ mārakarma veditavyam |",
  "S06n567:166": "punaraparaṃ subhūte asyāṃ gambhīrāyāṃ prajñāpāramitāyāṃ bhāsyamāṇāyāṃ deśyamānāyāmupadiśyamānāyāmuddiśyamānāyāmudgṛhyamāṇāyāṃ vācyamānāyāṃ svādhyāyyamānāyāmantaśo likhyamānāyāmapi bahūni pratibhānānyutpatsyante,",
  "S06n567:167": "yāni cittavikṣepaṃ kariṣyanti |",
  "S06n567:168": "idamapi subhūte teṣāṃ bodhisattvānāṃ mahāsattvānāṃ mārakarma veditavyam ||",
  "S06n567:169": "evamukte āyuṣmān subhūtirbhagavantametadavocat-śakyā punarbhagavan prajñāpāramitā likhitum?",
  "S06n567:170": "bhagavānāha-no hīdaṃ sūbhūte |",
  "S06n567:171": "ye kecitsubhūte prajñāpāramitāṃ lipyakṣarairlikhitvā prajñāpāramitā likhiteti maṃsyante,",
  "S06n567:172": "asatīti vā akṣareṣu prajñāpāramitāmabhinivekṣyante,",
  "S06n567:173": "anakṣareti vā,",
  "S06n567:174": "idamapi subhūte teṣāṃ mārakarma veditavyam ||",
  "S06n567:175": "punaraparaṃ subhūte prajñāpāramitāyāṃ likhyamānāyāṃ deśamanasikārā utpatsyante,",
  "S06n567:176": "grāmanagaranigamajanapadarāṣṭrarājadhānīmanasikārā utpatsyante,",
  "S06n567:177": "udyānamanasikārā utpatsyante,",
  "S06n567:178": "gurumanasikārā utpatsyante,",
  "S06n567:179": "ākhyānamanasikārā utpatsyante,",
  "S06n567:180": "cauramanasikārā utpatsyante,",
  "S06n567:181": "gulmasthānamanasikārā utpatsyante,",
  "S06n567:182": "viśikhāmanasikārā utpatsyante,",
  "S06n567:183": "śibikāmanasikārā utpatsyante,",
  "S06n567:184": "sukhamanasikārā utpatsyante,",
  "S06n567:185": "duḥkhamanasikārā utpatsyante,",
  "S06n567:186": "bhayamanasikārā utpatsyante,",
  "S06n567:187": "strīmanasikārā utpatsyante,",
  "S06n567:188": "puruṣamanasikārā utpatsyante,",
  "S06n567:189": "napuṃsakamanasikārā utpatsyante,",
  "S06n567:190": "priyāpriyavyatyastamanasikārā utpatsyante,",
  "S06n567:191": "mātāpitṛpratisaṃyuktā manasikārā utpatsyante,",
  "S06n567:192": "bhrātṛbhaginīpratisaṃyuktā manasikārā utpatsyante,",
  "S06n567:193": "mitrabāndhavasālohitāmātyapratisaṃyuktā manasikārā utpatsyante,",
  "S06n567:194": "prajāpatiputraduhitṛpratisaṃyuktā manasikārā utpatsyante,",
  "S06n567:195": "gṛhabhojanapānapratisaṃyuktā manasikārā utpatsyante,",
  "S06n567:196": "cailamanasikārā utpatsyante,",
  "S06n567:197": "śayanāsanamanasikārā jīvitamanasikārā itikartavyatāmanasikārā rāgamanasikārā dveṣamanasikārā mohamanasikārā ṛtumanasikārā sukālamanasikārā duṣkālamanasikārā gītamanasikārā vādyamanasikārā nṛtyamanasikārā kāvyanāṭaketihāsamanasikārāḥ śāstramanasikārā vyavahāramanasikārā hāsyamanasikārā lāsyamanasikārāḥ śokamanasikārā āyāsamanasikārā ātmamanasikārāḥ,",
  "S06n567:198": "ityetāṃścānyāṃśca subhūte manasikārān māraḥ pāpīyānupasaṃhariṣyati asyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmudgṛhyamāṇāyāṃ vācyamānāyāmuddiśyamānāyāṃ svādhyāyyamānāyāmantaśo likhyamānāyāmantarāyaṃ kariṣyati,",
  "S06n567:199": "cittavikṣepaṃ kariṣyati bodhisattvānāṃ mahāsattvānām |",
  "S06n567:200": "tatra bodhisattvena mahāsattvena mārakarmāṇi boddhavyāni |",
  "S06n567:201": "buddhvā ca vivarjayitavyāni |",
  "S06n567:202": "punaraparaṃ subhūte utpatsyante rājamanasikārāḥ kumāramanasikārāhastimanasikārā aśvamanasikārā rathamanasikārā gulmadarśanamanasikārāḥ |",
  "S06n567:203": "idamapi subhūte teṣāṃ mārakarma veditavyam |",
  "S06n567:204": "punaraparaṃ subhūte utpatsyante agnimanasikārā icchāmanasikārā dhanadhānyasamṛddhimanasikārāḥ |",
  "S06n567:205": "idamapi subhūte bodhisattvānāṃ mahāsattvānāṃ mārakarma veditavyam ||",
  "S06n567:206": "punaraparaṃ subhūte bodhisattvānāṃ mahāsattvānāmutpatsyante lābhasatkāracīvarapiṇḍapātaśayanāsanaglānapratyayabhaiṣajyapariṣkārāṇāmantarāyā imāṃ prajñāpāramitāṃ bhāṣamāṇānāṃ deśayatāmupadiśatāmuddiśatāṃ svādhyāyatāmantaśo likhatāṃ lābhasatkāraślokasvādāścittotpīḍā vā |",
  "S06n567:207": "idamapi subhūte bodhisattvairmahāsattvairmārakarma veditavyam |",
  "S06n567:208": "etāni taiḥ sarvāṇi mārakarmāṇi boddhavyāni,",
  "S06n567:209": "buddhvā ca vivarjayitavyāni ||",
  "S06n567:210": "punaraparaṃ subhūte bodhisattvānāṃ mahāsattvānāmimāṃ prajñāpāramitāṃ bhāṣamāṇānāṃ deśayatāmupadiśatāmuddiśatāṃ svādhyāyatāmantaśo likhatāṃ ye te gambhīrā gambhīrāḥ sūtrāntā bhaviṣyanti śrāvakapratyekabuddhabhūmipratisaṃyuktāḥ,",
  "S06n567:211": "tān māraḥ pāpīyān bhikṣuveṣaṇopasaṃkramya upasaṃhariṣyati-iha śikṣasva,",
  "S06n567:212": "idaṃ likha,",
  "S06n567:213": "idamuddiśa,",
  "S06n567:214": "idaṃ svādhyāya,",
  "S06n567:215": "itaḥ sarvajñatā niṣpatsyate iti |",
  "S06n567:216": "na khalu punaḥ subhūte bodhisattvena mahāsattvena upāyakuśalena tebhyaḥ spṛhotpādayitavyā |",
  "S06n567:217": "tatkasya hetoḥ?",
  "S06n567:218": "kiṃ cāpi subhūte teṣu sūtrānteṣu śūnyatānimittāpraṇihitāni bhāṣitāni,",
  "S06n567:219": "na khalu punarupāyakauśalyaṃ tatra bodhisattvānāṃ mahāsattvānāmākhyātam |",
  "S06n567:220": "tatra ye'nabhijñā bhaviṣyanti bodhisattvā upāyakauśalyajñānaviśeṣasya,",
  "S06n567:221": "te imāṃ gambhīrāṃ prajñāpāramitāṃ riñcitavyāṃ maṃsyante |",
  "S06n567:222": "te imāṃ gambhīrāṃ prajñāpāramitāṃ riñcitvā śrāvakapratyekabuddhabhūmipratisaṃyukteṣu sūtrānteṣu upāyakauśalyaṃ paryeṣitavyaṃ maṃsyante |",
  "S06n567:223": "idamapi subhūte bodhisattvena mahāsattvena mārakarma veditavyam ||",
  "S06n567:224": "punaraparaṃ subhūte dhārmaśravaṇikaśchandiko bhaviṣyati prajñāpāramitāmudgrahītukāmaḥ,",
  "S06n567:225": "dharmabhāṇakaśca kilāsī bhaviṣyati na dharmaṃ deśayitukāmaḥ |",
  "S06n567:226": "idamapi subhūte bodhisattvena mahāsattvena visāmagrīmārakarma veditavyam |",
  "S06n567:227": "punaraparaṃ subhūte dharmabhāṇakaśca akilāsī bhaviṣyati prajñāpāramitāṃ dātukāmaḥ,",
  "S06n567:228": "dhārmaśravaṇikaśca kilāsī vā bahukṛtyo vā bhaviṣyati |",
  "S06n567:229": "idamapi subhūte bodhisattvena mahāsattvena visāmagrīmārakarma veditavyam |",
  "S06n567:230": "punaraparaṃ subhūte dhārmaśravaṇikaśchandiko bhaviṣyati prajñāpāramitāmudgrahītukāmo dhārayitukāmo vācayitukāmaḥ paryavāptukāmaḥ pravartayitukāmo'ntaśo likhitukāmo'pi bhaviṣyati,",
  "S06n567:231": "gatimāṃśca matimāṃśca smṛtimāṃśca bhaviṣyati |",
  "S06n567:232": "dharmabhāṇakaścānyaddeśāntaraṃ kṣepsyate noddhaṭṭitajño vā na vā vipañcitajñaḥ,",
  "S06n567:233": "anabhijño vā bhaviṣyati |",
  "S06n567:234": "iyamapi subhūte tatra visāmagrī bhaviṣyati prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyāṃ śikṣyamāṇāyāmantaśaḥ likhyamānāyām |",
  "S06n567:235": "idamapi subhūte bodhisattvena mahāsattvena visāmagrīmārakarma veditavyam |",
  "S06n567:236": "punaraparaṃ subhūte dharmabhāṇakaśca akilāsī bhaviṣyatyabhijño dātukāmo vācayitukāma imāṃ prajñāpāramitām,",
  "S06n567:237": "dhārmaśravaṇikaśca deśāntaraṃ prasthito bhaviṣyati noddhaṭṭitajño vā na vā vipañcitajño'nabhijño vā bhaviṣyati |",
  "S06n567:238": "idamapi subhūte bodhisattvena mahāsattvena visāmagrīmārakarma veditavyam |",
  "S06n567:239": "punaraparaṃ subhūte dharmabhāṇakaśca āmiṣaguruko lābhasatkāracīvaraguruko bhaviṣyati |",
  "S06n567:240": "dhārmaśravaṇikāśca alpecchaḥ saṃtuṣṭaḥ pravivikto'rthaṃ vā na dātukāmo bhaviṣyati |",
  "S06n567:241": "iyamapi subhūte tatra visāmagrī bhaviṣyati prajñāpāramitāyāṃ śikṣyamāṇāyāṃ likhyamānāyām |",
  "S06n567:242": "idamapi subhūte bodhisattvena mahāsattvena mārakarma veditavyam |",
  "S06n567:243": "punaraparaṃ subhūte dhārmaśravaṇikaśca śrāddho bhaviṣyati imāṃ prajñāpāramitāṃ śrotukāmo'rthamavaboddhukāmo'rthaṃ dātukāmo'rthaṃ parityaktukāmaḥ |",
  "S06n567:244": "dharmabhāṇakaśca aśrāddho bhaviṣyati alpeccho vā na vā bhāṣitukāmaḥ |",
  "S06n567:245": "ato'pi subhūte visāmagrīmārakarma veditavyam |",
  "S06n567:246": "punaraparaṃ subhūte dhārmaśravaṇikaśca śrāddho bhaviṣyati śrotukāmo'rthamavaboddhukāmaḥ |",
  "S06n567:247": "dharmabhāṇakasya ca tāni sūtrāṇi dharmāntarāyikatayā na saṃbhaviṣyanti nāvatariṣyanti |",
  "S06n567:248": "ato'pi subhūte dhārmaśravaṇikasyāprāptadharmabhāṇinaḥ prativāṇī bhaviṣyati |",
  "S06n567:249": "iyamapi subhūte tatra visāmagrī bhaviṣyati prajñāpāramitāmudgṛhṇatāṃ dhārayatāṃ vācayatāṃ paryavāpnuvatāṃ pravartayatāmantaśo likhatām |",
  "S06n567:250": "idamapi subhūte bodhisattvena mahāsattvena mārakarma veditavyam |",
  "S06n567:251": "punaraparaṃ subhūte dharmabhāṇakaśca bhāṣitukāmo bhaviṣyati |",
  "S06n567:252": "dhārmaśravaṇikaśca acchandiko bhaviṣyati śravaṇāya |",
  "S06n567:253": "iyamapi subhūte tatra visāmagrī bhaviṣyati prajñāpāramitāmudgrahītuṃ dhārayituṃ vācayituṃ paryavāptuṃ pravartayitumantaśo likhitum |",
  "S06n567:254": "idamapi subhūte bodhisattvena mahāsattvena mārakarma veditavyam |",
  "S06n567:255": "punaraparaṃ subhūte dhārmaśravaṇiko middhaguruko bhaviṣyati,",
  "S06n567:256": "kāyaguruko bhaviṣyati |",
  "S06n567:257": "sa tena middhagurukatvena samanvāgataḥ kāyaklamathena samanvāgato na śrotukāmo bhaviṣyati |",
  "S06n567:258": "dharmabhāṇakaśca bhāṣitukāmo bhaviṣyati |",
  "S06n567:259": "idamapi subhūte bodhisattvena mahāsattvena visāmagrīmārakarma veditavyam |",
  "S06n567:260": "punaraparaṃ subhūte dharmabhāṇako middhaguruko bhaviṣyati,",
  "S06n567:261": "kāyaguruko bhaviṣyati |",
  "S06n567:262": "sa tena middhagurukatvena samanvāgataḥ kāyaklamathena samanvāgato na bhāṣitukāmo bhaviṣyati |",
  "S06n567:263": "dhārmaśravaṇikaśca śrotukāmo bhaviṣyati |",
  "S06n567:264": "iyamapi subhūte tatra visāmagrī bhaviṣyati likhanāya vācanāya paryavāptaye vā |",
  "S06n567:265": "idamapi subhūte bodhisattvena mahāsattvena mārakarma veditavyam ||",
  "S06n567:266": "punaraparaṃ subhūte prajñāpāramitāyāṃ likhyamānāyāṃ bhāṣyamāṇāyāṃ śikṣyamāṇāyāṃ kaścideva tatrāgatya nirayāṇāmavarṇaṃ bhāṣiṣyate,",
  "S06n567:267": "tiryagyoneravarṇaṃ bhāṣiṣyate,",
  "S06n567:268": "pretaviṣayasyāvarṇaṃ bhāṣiṣyate,",
  "S06n567:269": "asurakāyānāmavarṇaṃ bhāṣiṣyate-evaṃduḥkhā nirayāḥ,",
  "S06n567:270": "evaṃduḥkhā tiryagyoniḥ,",
  "S06n567:271": "evaṃduḥkhaḥ pretaviṣayaḥ,",
  "S06n567:272": "evaṃduḥkhā āsurāḥ kāyāḥ,",
  "S06n567:273": "evaṃduḥkhāḥ saṃskārāḥ |",
  "S06n567:274": "ihaiva duḥkhasyāntaḥ karaṇīya iti |",
  "S06n567:275": "idamapi subhūte bodhisattvena mahāsattvena visāmagrīmārakarma veditavyam ||",
  "S06n567:276": "punaraparaṃ subhūte prajñāpāramitāyāṃ likhyamānāyāṃ bhāṣyamāṇāyāṃ śikṣyamāṇāyāṃ vā kaścideva tatrāgatya devānāṃ varṇaṃ bhāṣiṣyate-evaṃsukhitā devāḥ,",
  "S06n567:277": "evaṃsukhāḥ svargāḥ,",
  "S06n567:278": "evaṃ kāmadhātau kāmāḥ sevitavyāḥ,",
  "S06n567:279": "evaṃ rūpadhātau dhyānāni samāpattavyāni,",
  "S06n567:280": "evamārūpyadhātau tatsamāpattayaḥ samāpattavyāḥ |",
  "S06n567:281": "tadapi ca sarvaṃ prajñatā vimṛśya sarvaiva duḥkhopapattiriti |",
  "S06n567:282": "uktaṃ hīdaṃ bhagavatā-acchaṭāsaṃghātamātrakamapyahaṃ bhikṣavo bhavābhinirvṛttiṃ na varṇayāmi |",
  "S06n567:283": "sarvaṃ hi saṃskṛtamanityaṃ sarvaṃ bhayāvagataṃ duḥkhaṃ sarvaṃ traidhātukaṃ śūnyaṃ sarvadharmā anātmānaḥ |",
  "S06n567:284": "tadevaṃ sarvamaśāśvatamanityaṃ duḥkhaṃ vipariṇāmadharmakaṃ viditvā paṇḍitairihaiva srotaāpattiphalaṃ prāptavyam,",
  "S06n567:285": "sakṛdāgāmiphalamanāgāmiphalam,",
  "S06n567:286": "ihaivārhattvaṃ prāptavyam |",
  "S06n567:287": "mā no bhūyastābhiḥ saṃpattivipattibhirduḥkhabhūyiṣṭhābhiḥ samavadhānaṃ bhūditi |",
  "S06n567:288": "tatraike bodhisattvāḥ saṃvegamāpatsyante |",
  "S06n567:289": "idamapi subhūte bodhisattvena mahāsattvena visāmagrīmārakarma veditavyam ||",
  "S06n567:290": "punaraparaṃ subhūte ye'pi te bhikṣavo dharmabhāṇakāḥ,",
  "S06n567:291": "te ekākitābhiratā bhaviṣyanti |",
  "S06n567:292": "ye'pi dhārmaśravaṇikāste'pi parṣudgurukā bhaviṣyanti |",
  "S06n567:293": "te'pi dharmabhāṇakā evaṃ vakṣyanti-ye māmanuvartsyanti,",
  "S06n567:294": "tebhyo'hamimāṃ prajñāpāramitāṃ dāsyāmi |",
  "S06n567:295": "ye māṃ nānuvartsyanti,",
  "S06n567:296": "tebhyo na dāsyāmīti |",
  "S06n567:297": "evaṃ te kulaputrāḥ kuladuhitaraśca arthikatayā chandikatayā dharmagauraveṇa taṃ dharmabhāṇakamanuvartsyanti,",
  "S06n567:298": "na cāvakāśaṃ dāsyanti,",
  "S06n567:299": "sa ca dharmabhāṇaka āmiṣakiṃcitkābhilāṣī,",
  "S06n567:300": "te ca na dātukāmāḥ |",
  "S06n567:301": "sa ca tena tena gamiṣyati,",
  "S06n567:302": "yena yena durbhikṣaśca ayogakṣemaśca jīvitāntarāyaśca bhaviṣyati |",
  "S06n567:303": "te ca dhārmaśravaṇikāḥ parebhyaḥ śroṣyanti-asau pradeśo durbhikṣaśca ayogakṣemaśca |",
  "S06n567:304": "tasmiṃśca pradeśe jīvitāntarāyo bhavediti |",
  "S06n567:305": "sa ca dharmabhāṇakastān kulaputrānevamabhivyāhariṣyati-amuṣmin kulaputrāḥ pradeśe durbhikṣabhayam |",
  "S06n567:306": "kaccitkulaputrā yūyamāgamiṣyatha mā paścādvipratisāriṇo bhaviṣyatha durbhikṣabhayaṃ praviṣṭāḥ?",
  "S06n567:307": "evaṃ te tena dharmabhāṇakena sūkṣmeṇopāyena pratikṣepsyate |",
  "S06n567:308": "te ca nirviṇṇarūpā evaṃ jñāsyanti-pratyākhyānanimittānyetāni,",
  "S06n567:309": "naitāni dātukāmatānimittānīti |",
  "S06n567:310": "nāyaṃ dātukāma iti viditvā nānuvartsyanti |",
  "S06n567:311": "iyamapi subhūte tatra visāmagrī bhaviṣyati prajñāpāramitāyāṃ likhyamānāyāṃ śikṣyamāṇāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyām |",
  "S06n567:312": "idamapi subhūte bodhisattvena mahāsattvena mārakarma veditavyam ||",
  "S06n567:313": "punaraparaṃ subhūte dharmabhāṇako yena jantubhayaṃ yena vyālabhayaṃ yenāmanuṣyabhayaṃ tena saṃprasthito bhaviṣyati |",
  "S06n567:314": "sa tena caran viharan yena vyālakāntāraṃ sarīsṛpakāntāraṃ corakāntāraṃ pānīyakāntāraṃ durbhikṣakāntāraṃ tena prakramiṣyati |",
  "S06n567:315": "sa tān dhārmaśravaṇikānevaṃ vakṣyati-yatkhalu kulaputrā jānīdhvaṃ yasmin pradeśe jantubhayaṃ vyālabhayaṃ kravyādabhayaṃ sarīsṛpakāntāraṃ corakāntāraṃ pānīyakāntāraṃ durbhikṣakāntāraṃ tena vayaṃ saṃprasthitāḥ |",
  "S06n567:316": "jānīdhvaṃ kulaputrāḥ-śakyatha yūyametāni duḥkhāni pratyanubhavitum?",
  "S06n567:317": "evaṃ tān sūkṣmeṇopāyena pratyākhyāsyati |",
  "S06n567:318": "tataste nirvetsyante |",
  "S06n567:319": "nirviṇṇāḥ santo nānuvartsyanti |",
  "S06n567:320": "te punareva pratyudāvartsyante |",
  "S06n567:321": "ayamapi subhūte prajñāpāramitāyāmantarāya utpatsyate uddiśyamānāyāḥ svādhyāyyamānāyāḥ yāvallikhyamānāyāḥ |",
  "S06n567:322": "idamapi subhūte bodhisattvena mahāsattvena visāmagrīmārakarma veditavyam ||",
  "S06n567:323": "punaraparaṃ subhūte dharmabhāṇako bhikṣurmitrakulabhikṣādakulaguruko bhaviṣyati |",
  "S06n567:324": "sa tayā mitrakulabhikṣādakulagurukatayā abhīkṣṇaṃ mitrakulabhikṣādakulānyavalokayitavyānyupasaṃkramitavyāni maṃsyate |",
  "S06n567:325": "sa tayā abhīkṣṇāvalokanatayā bahukṛtyatayā tān dhārmaśravaṇikān pratyākhyāsyati-asti tāvanme kiṃcidavalokayitavyam,",
  "S06n567:326": "asti tāvanmamopasaṃkramitavyamiti |",
  "S06n567:327": "iyamapi subhūte tatra visāmagrī bhaviṣyati prajñāpāramitāyāṃ likhyamānāyāṃ paryavāpyamāṇāyām |",
  "S06n567:328": "idamapi subhūte bodhisattvena mahāsattvena mārakarma veditavyam ||",
  "S06n567:329": "iti hi subhūte māraḥ pāpīyāṃstaistaiḥ prakāraistathā tathā ceṣṭiṣyate,",
  "S06n567:330": "yathemāṃ prajñāpāramitāṃ na kaścidudgrahīṣyati,",
  "S06n567:331": "na dhārayiṣyati,",
  "S06n567:332": "na vācayiṣyati,",
  "S06n567:333": "na paryavāpsyati,",
  "S06n567:334": "na pravartayiṣyati,",
  "S06n567:335": "na deśayiṣyati,",
  "S06n567:336": "nopadekṣyati,",
  "S06n567:337": "noddekṣyati,",
  "S06n567:338": "na svādhyāsyati,",
  "S06n567:339": "na lekhayiṣyati,",
  "S06n567:340": "na likhiṣyati |",
  "S06n567:341": "tasmāttarhi subhūte yāvanto'ntarāyā visāmagryāṃ saṃvartante,",
  "S06n567:342": "tāni sarvāṇi bodhisattvena mahāsattvena mārakarmāṇīti boddhavyāni,",
  "S06n567:343": "buddhvā ca vivarjayitavyānīti ||",
  "S06n567:344": "evamukte āyuṣmān subhūtirbhagavantametadavocat-kimatra bhagavan kāraṇaṃ yadiha māraḥ pāpīyānevaṃ mahāntamudyogamāpatsyate?",
  "S06n567:345": "tathā tathā copāyena ceṣṭiṣyate,",
  "S06n567:346": "yathemāṃ prajñāpāramitāṃ na kaścidudgrahīṣyati na dhārayiṣyati na vācayiṣyati na paryavāpsyati na pravartayiṣyati na deśayiṣyati nopadekṣyati noddekṣyati na svādhyāsyati na lekhayiṣyati na likhiṣyati?",
  "S06n567:347": "evamukte bhagavānāyuṣmantaṃ subhūtimetadavocat-prajñāpāramitānirjātā hi subhūte buddhānāṃ bhagavatāṃ sarvajñatā |",
  "S06n567:348": "sarvajñatānirjātaṃ ca tathāgataśāsanam |",
  "S06n567:349": "tathāgataśāsananirjātaṃ ca aprameyāṇāmasaṃkhyeyānāṃ sattvānāṃ kleśaprahāṇam |",
  "S06n567:350": "prahīṇakleśānāṃ ca māraḥ pāpīyānavatāraṃ na labhate |",
  "S06n567:351": "alabhamāno duḥkhārto durmanāḥ śokaśalyaparigato bhavati |",
  "S06n567:352": "ataḥ sa prajñāpāramitāyāṃ likhyamānāyāṃ paryavāpyamāṇāyāṃ mahatā saṃvegena mahāntamudyogamāpadyate |",
  "S06n567:353": "sa mahatodyogena tathā tathopāyena ceṣṭate,",
  "S06n567:354": "yathā na kaścidimāṃ prajñāpāramitāṃ likhedvā paryavāpnuyādveti ||",
  "S06n567:355": "punaraparaṃ subhūte māraḥ pāpīyān śramaṇaveṣeṇāgatya bhedaṃ prakṣepsyati |",
  "S06n567:356": "evaṃ ca navayānasaṃprasthitāḥ kulaputrā vivecayiṣyanti naiṣā prajñāpāramitā yāmāyuṣmantaḥ śṛṇvanti |",
  "S06n567:357": "yathā punarmama sūtrāgataṃ sūtraparyāpannam,",
  "S06n567:358": "iyaṃ sā prajñāpāramitā |",
  "S06n567:359": "ityevaṃ subhūte māraḥ pāpīyān saṃśayaṃ prakṣepsyati |",
  "S06n567:360": "evaṃ ca punaḥ subhūte māraḥ pāpīyān śramaṇaveṣeṇāgatya bhedaṃ prakṣipya navayānasaṃprasthitān bodhisattvānalpabuddhikān mandabuddhikān parīttabuddhikānandhīkṛtānavyākṛtānanuttarāyāṃ samyaksaṃbodhau saṃśayaṃ pātayiṣyati |",
  "S06n567:361": "te saṃśayaprāptā imāṃ prajñāpāramitāṃ nodgrahīṣyanti na dhārayiṣyanti na vācayiṣyanti na paryavāpsyanti na pravartayiṣyanti na deśayiṣyanti nopadekṣyanti noddekṣyanti na svādhyāsyanti na lekhayiṣyanti na likhiṣyanti |",
  "S06n567:362": "idamapi subhūte bodhisattvena mahāsattvena mārakarma veditavyam ||",
  "S06n567:363": "punaraparaṃ subhūte māraḥ pāpīyān bhikṣūnnirmāya buddhaveṣeṇāgatya evaṃ mārakarmopasaṃhariṣyati-yo bodhisattvo gambhīreṣu dharmeṣu carati,",
  "S06n567:364": "sa bhūtakoṭiṃ sākṣātkaroti |",
  "S06n567:365": "sa śrāvako bhavati,",
  "S06n567:366": "na bodhisattvo yathāyaṃ bodhisattva iti |",
  "S06n567:367": "idamapi subhūte bodhisattvena mahāsattvena mārakarma veditavyam ||",
  "S06n567:368": "evaṃ subhūte māraḥ pāpīyānevamādikāni subahūni anyānyapi mārakarmāṇyutpādayiṣyati asyāṃ prajñāpāramitāyāṃ likhyamānāyāṃ paryavāpyamāṇāyām |",
  "S06n567:369": "tāni bodhisattvena mahāsattvena boddhavyāni |",
  "S06n567:370": "buddhvā ca vivarjayitavyāni |",
  "S06n567:371": "na bhaktavyāni |",
  "S06n567:372": "ārabdhavīryeṇa smṛtimatā saṃprajānatā ca bhavitavyam ||",
  "S06n567:373": "evamukte āyuṣmān subhūtirbhagavantametadavocat-evametadbhagavan,",
  "S06n567:374": "evametatsugata |",
  "S06n567:375": "yāni tāni bhagavan mahāratnāni,",
  "S06n567:376": "tāni bahupratyarthikāni bhavanti |",
  "S06n567:377": "tatkasya hetoḥ?",
  "S06n567:378": "yaduta durlabhatvānmahārghatvācca |",
  "S06n567:379": "agrāṇi hi tāni bhagavan bhavanti |",
  "S06n567:380": "tasmāttāni ca bahupratyarthikāni bhavanti |",
  "S06n567:381": "evameva bhagavan asyāḥ prajñāpāramitāyāḥ prāyeṇa bahavo'ntarāyā utpatsyante |",
  "S06n567:382": "tatra ye'ntarāyavaśena kusīdā bhaviṣyanti,",
  "S06n567:383": "veditavyamidaṃ bhagavan mārādhiṣṭhitāste bodhisattvā bhaviṣyanti,",
  "S06n567:384": "navayānasaṃprasthitāśca te bhagavan bhaviṣyanti,",
  "S06n567:385": "alpabuddhayaśca te bhagavan bhaviṣyanti,",
  "S06n567:386": "mandabuddhayaśca te bhagavan bhaviṣyanti,",
  "S06n567:387": "parīttabuddhayaśca te bhagavan bhaviṣyanti,",
  "S06n567:388": "viparyastabuddhayaśca te bhagavan bhaviṣyanti |",
  "S06n567:389": "nāpi teṣāmudārodāreṣu dharmeṣu cittaṃ prakramiṣyati,",
  "S06n567:390": "ye imāṃ prajñāpāramitāṃ nodgrahītavyāṃ maṃsyante,",
  "S06n567:391": "na dhārayitavyāṃ na vācayitavyāṃ na paryavāptavyāṃ na pravartayitavyāṃ na deśayitavyāṃ nopadeṣṭavyāṃ noddeṣṭavyāṃ na svādhyātavyāṃ na lekhayitavyāmantaśo na likhitavyāmapi maṃsyante ||",
  "S06n567:392": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n567:393": "mārādhiṣṭhitāste subhūte bodhisattvā veditavyāḥ |",
  "S06n567:394": "navayānasaṃprasthitāśca te subhūte bodhisattvā bhaviṣyanti,",
  "S06n567:395": "alpabuddhayaśca te bhaviṣyanti,",
  "S06n567:396": "mandabuddhayaśca te bhaviṣyanti,",
  "S06n567:397": "parīttabuddhayaśca te bhaviṣyanti,",
  "S06n567:398": "viparyastabuddhayaśca te bhaviṣyanti |",
  "S06n567:399": "na ca teṣāmudārodāreṣu dharmeṣu cittaṃ prakramiṣyati,",
  "S06n567:400": "ya imāṃ prajñāpāramitāṃ nodgrahītavyāṃ maṃsyante,",
  "S06n567:401": "na dhārayitavyāṃ na vācayitavyāṃ na paryavāptavyāṃ na pravartayitavyāṃ nopadeṣṭavyāṃ noddeṣṭavyāṃ na svādhyātavyāṃ na lekhayitavyāmantaśo na likhitavyāmapi maṃsyante ||",
  "S06n567:402": "kiṃcāpi subhūte imāni mārakarmāṇyutpatsyante,",
  "S06n567:403": "subahavaścātra māradoṣā antarāyakarā utpatsyante |",
  "S06n567:404": "atha ca subhūte ya imāṃ prajñāpāramitāmudgrahītavyāṃ maṃsyante dhārayitavyāṃ vācayitavyāṃ paryavāptavyāṃ pravartayitavyāmupadeṣṭavyāmuddeṣṭavyāṃ svādhyātavyāṃ lekhayitavyāmantaśo likhitavyāmapi maṃsyante,",
  "S06n567:405": "veditavyametatsubhūte buddhānubhāvena buddhādhiṣṭhānena te maṃsyante |",
  "S06n567:406": "buddhaparigraheṇodgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti lekhayiṣyantyantaśo likhiṣyantīti |",
  "S06n567:407": "tatkasya hetoḥ?",
  "S06n567:408": "māro'pi hyatra pāpīyān mahāntamudyogamāpatsyate antarāyakaraṇāya |",
  "S06n567:409": "tathāgato'pyarhan samyaksaṃbuddha udyogamāpatsyate'nuparigrahāyeti ||",
  "S06n567:410": "āryāṣṭasāhasrikāyāṃ prajñāpāramitāyāṃ mārakarmaparivarto nāmaikādaśaḥ ||"
}