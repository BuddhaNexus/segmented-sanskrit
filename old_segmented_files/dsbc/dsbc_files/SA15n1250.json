{
  "SA15n1250:0": " ||3 ||",
  "SA15n1250:1": "apohasiddhiḥ ||",
  "SA15n1250:2": " || namastārāyai ||",
  "SA15n1250:3": "apohaḥ śabdārtho nirucyate |",
  "SA15n1250:4": "nanu ko'yamapoho nāma |",
  "SA15n1250:5": "kimidamanyasmādapohyate |",
  "SA15n1250:6": "asmād vānyadapohyate |",
  "SA15n1250:7": "asmin vānyadapohyata iti vyutpattyā vijātivyāvṛttaṃ bāhyameva vivakṣitam |",
  "SA15n1250:8": "buddhyākāro vā |",
  "SA15n1250:9": "yadi vā apohanamapoha ityanyavyāvṛttimātram iti trayaḥ pakṣāḥ |",
  "SA15n1250:10": "na tāvadādimau pakṣau |",
  "SA15n1250:11": "apohanāmnā vidhereva vivakṣitatvāt |",
  "SA15n1250:12": "antimo'pyasaṃgataḥ,",
  "SA15n1250:13": "pratītibādhitatvāt |",
  "SA15n1250:14": "tathā hi parvatoddeśe vahnirastīti śābdī pratītirvidhirūpamevollikhantī lakṣyate |",
  "SA15n1250:15": "nānagnirna bhavatīti nitrṛttimātramāmukhayantī |",
  "SA15n1250:16": "yacca pratyakṣabādhitaṃ na tatra sādhanāntarāvakāśaḥ ityatiprasiddham ||",
  "SA15n1250:17": "atha yadyapi nivṛttimahaṃ pratyemīti na vikalpaḥ tathāpi nivṛttapadārthollekha eva nivṛttyullekhaḥ |",
  "SA15n1250:18": "na hyanantarbhāvitaviśeṣaṇapratītirviśiṣṭapratītiḥ |",
  "SA15n1250:19": "tato yathā sāmānyamahaṃ pratyemīti vikalpābhāve'pi sādhāraṇākāraparisphuraṇād vikalpabuddhiḥ sāmānyabuddhiḥ pareṣām,",
  "SA15n1250:20": "tathā nivṛttapratyayākṣiptā nivṛtibuddhirapohapratītivyavahāramātanotīti cet |",
  "SA15n1250:21": "nanu sādhāraṇākāraparisphuraṇe vidhirūpatayā yadi sāmānyabodhavyavasthā,",
  "SA15n1250:22": "tat kimāyātamasphuradabhāvākāre cetasi nivṛttipratītivyavasthāyāḥ |",
  "SA15n1250:23": "tato nivṛttimahaṃ pratyemītyevamākārābhāve'pi nivṛttyākārasphuraṇaṃ yadi syāt ko nāma nivṛttipratītisthitimapalapet |",
  "SA15n1250:24": "anyathā asati pratibhāse tatpratītivyavahṛtiriti gavākāre'pi cetasi turagabodha ityastu |",
  "SA15n1250:25": "atha viśeṣaṇatayā antarbhūtā nivṛttipratītirityuktam |",
  "SA15n1250:26": "tathāpi yadyagavāpoḍha itīdṛśākāro vikalpastadā viśeṣaṇatayā tadanupraveśo bhavatu kiṃ tu gauriti pratītiḥ |",
  "SA15n1250:27": "tadā ca sato'pi nivṛttilakṣaṇasya viśeṣaṇasya tatrānutkalanāt kathaṃ tatpratītivyavasthā |",
  "SA15n1250:28": "athaivaṃ matiḥ- yad vidhirūpaṃ sphurati tasya parāpoho'pyastīti tatpratītirucyate |",
  "SA15n1250:29": "tadāpi sambandhamātramapohasya |",
  "SA15n1250:30": "vidhireva sākṣānnirbhāsī |",
  "SA15n1250:31": "apicaivamadhyakṣasyāpyapohaviṣayatvamanivāryam viśeṣato vikalpādekavyāvṛttollekhino'khilānyavyāvṛttamīkṣamāṇasya |",
  "SA15n1250:32": "tasmādvidhyākārāvagrahādadhyakṣavad vikalpasyāpi vidhiviṣayatvameva nānyāpohaviṣayatvamiti kathamapohaḥ śabdārtho ghuṣyate |",
  "SA15n1250:33": "atrābhidhīyate |",
  "SA15n1250:34": "nāsmābhirapohaśabdena vidhireva kevalo'bhipretaḥ |",
  "SA15n1250:35": "nāpyanyavyāvṛttimātram |",
  "SA15n1250:36": "kintvanyāpohaviśiṣṭo vidhiḥ śabdānāmarthaḥ |",
  "SA15n1250:37": "tataśca na pratyekapakṣopanipātidoṣāvakāśaḥ ||",
  "SA15n1250:38": "yattu goḥ pratītau na tadātmāparātmeti sāmarthyādapohaḥ paścānniścīyata iti vidhivādināṃ matam,",
  "SA15n1250:39": "anyāpohapratītau vā sāmarthyādanyāpoḍho'vadhāryate iti pratiṣedhavādināṃ matam |",
  "SA15n1250:40": "tadasundaram |",
  "SA15n1250:41": "prāthamikasyāpi pratipatti kramādarśanāt |",
  "SA15n1250:42": "na hi vidhiṃ pratipadya kaścidarthāpattitaḥ paścādapohamavagacchati |",
  "SA15n1250:43": "apohaṃ vā pratipadyānyāpoḍham |",
  "SA15n1250:44": "tasmād goḥ pratipattirityanyāpoḍhapratipattirucyate |",
  "SA15n1250:45": "yadyapi cānyāpoḍhaśabdānullekha uktastathāpi nāpratipattireva viśeṣaṇabhūtasyānyāpohasya |",
  "SA15n1250:46": "agavāpoḍha eva gośabdasya niveśitatvāt |",
  "SA15n1250:47": "yathā nīlotpale niveśitādindīvaraśabdānnīlotpalapratītau tatkāla eva nīlimasphuraṇamanivāryaṃ tathā gośabdādapyagavāpoḍhe niveśitād gopratītau tulyakālameva viśeṣaṇatvādago'pohasphuraṇamanivāryam |",
  "SA15n1250:48": "yathā pratyakṣasya prasajyarūpābhāvāgrahaṇamabhāvavikalpotpādanaśaktireva tathā vidhivikalpānāmapi tadanurūpānuṣṭhānadānaśaktirevābhāvagrahaṇamabhidhīyate |",
  "SA15n1250:49": "paryudāsarūpābhāvagrahaṇaṃ tu niyatasvarūpasaṃvedanamubhayoraviśiṣṭam |",
  "SA15n1250:50": "anyathā yadi śabdādarthapratipattikāle kalito na parāpohaḥ kathamanyaparihāreṇa pravṛttiḥ |",
  "SA15n1250:51": "tato gāṃ badhāneti codito'śvādīnapi badhnīyāt ||",
  "SA15n1250:52": "yadapyavocad vācaspatiḥ jātimatyo vyaktayo vikalpānāṃ śabdānāṃ ca gocaraḥ |",
  "SA15n1250:53": "tāsāṃ ca tadvatīnāṃ rūpamatajjātīyaparāvṛttamityatastadavagaterna gāṃ badhāneti codito'śvādīn badhnāti |",
  "SA15n1250:54": "tadapyanenaiva nirastam |",
  "SA15n1250:55": "yato jāteradhikāyāḥ prakṣepe'pi vyaktīnāṃ rūpamatajjātīyaparāvṛttameva cet,",
  "SA15n1250:56": "tadā tenaiva rūpeṇa śabdavikalpayorviṣayībhavantīnāṃ kathamatadvayāvṛttiparihāraḥ ||",
  "SA15n1250:57": "atha na vijātīyavyāvṝttaṃ vyaktirūpaṃ tathāpratītaṃ vā tadā jātiprasāda eṣa iti kathamarthato'pi tadavagatirityuktaprāyam |",
  "SA15n1250:58": "atha jātibalādevānyatovyāvṛtam |",
  "SA15n1250:59": "bhavatu jātibalāt svahetuparamparābalād vānyavyāvṛtam |",
  "SA15n1250:60": "ubhayathāpi vyāvṛttapratipatau vyāvṛttipratipattirastyeva |",
  "SA15n1250:61": "na cāgavāpoḍhe gośabdasaṅketavidhāvanyīnyāśrayadoṣaḥ |",
  "SA15n1250:62": "sāmānye tadvati vā saṃkete'pi taddoṣāvakāśāt |",
  "SA15n1250:63": "na hi sāmānyaṃ nāma sāmānyamātramabhipretam,",
  "SA15n1250:64": "turage'pi gośabdasaṃketaprasaṅgāt |",
  "SA15n1250:65": "kiṃ tu gotvam |",
  "SA15n1250:66": "tāvatā ca sa eva doṣaḥ |",
  "SA15n1250:67": "gavādiparijñāne gotvasāmānyāparijñānāt |",
  "SA15n1250:68": "gotvasāmānyāparijñāne gośabdavācyā parijñānāt |",
  "SA15n1250:69": "tasmādekapiṇḍadarśanapūrvako yaḥ sarvavyaktisādhāraṇa iva bahiraghyasto vikalpabuddhyākāraḥ tatrāyaṃ gauriti saṃketakaraṇe netaretarāśrayadoṣaḥ |",
  "SA15n1250:70": "abhimate ca gośabdapravṛttāvagośabdena śeṣasyāpyabhidhānamucitam |",
  "SA15n1250:71": "na cānyāpoḍhānyāpohayorvirodho viśeṣyaviśeṣaṇabhāvakṣatirvā,",
  "SA15n1250:72": "parasparavyavacchedābhāvāt |",
  "SA15n1250:73": "sāmānādhikaraṇyasadbhāvāt |",
  "SA15n1250:74": "bhūtalaghaṭābhāvavat |",
  "SA15n1250:75": "svābhāvena hi virodho na parābhāvenetyābālaprasiddham |",
  "SA15n1250:76": "eṣa panthāḥ śrughnamupatiṣṭhata ityatrāpyapoho gamyata eva |",
  "SA15n1250:77": "aprakṛtapathāntarāpekṣayā eṣa eva śrudhnapratyanīkāniṣṭasthānāpekṣayā śrughnameva |",
  "SA15n1250:78": "araṇyamārgavad vicchedābhāvādupatiṣṭhata eva |",
  "SA15n1250:79": "sārthadūtādivyavacchedena panthā eveti pratipadaṃ vyavacchedasya sulabhatvāt |",
  "SA15n1250:80": "tasmādapohadharmaṇo vidhirūpasya śabdādavagatiḥ puṇḍarīkaśabdādiva śvetimaviśiṣṭasya padmasya ||",
  "SA15n1250:81": "yadyevaṃ vidhireva śabdārtho vaktumucitaḥ,",
  "SA15n1250:82": "kathamapoho gīyata iti cet |",
  "SA15n1250:83": "uktamatrāpohaśabdenānyāpohaviśiṣṭo vidhirucyate |",
  "SA15n1250:84": "tatra vidhau pratīyamāne viśeṣaṇatayā tulyakālamanyāpohapratītiriti |",
  "SA15n1250:85": "na caiva pratyakṣasyāpyapohaviṣayatvavyavasthā kartamucitā |",
  "SA15n1250:86": "tasya śābdapratyayasyeva vastuviṣayatve vivādābhāvāt |",
  "SA15n1250:87": "vidhiśabdena ca yathādhyavasāyamatadrūpaparāvṛtto bāhyo'rthobhimataḥ,",
  "SA15n1250:88": "yathāpratibhāsaṃ buddhyākāraśca |",
  "SA15n1250:89": "tatra bāhyo'rtho'dhyavasāyādeva śabdavācyo vyavasthāpyate |",
  "SA15n1250:90": "na svalakṣaṇaparisphūrtyā |",
  "SA15n1250:91": "pratyakṣavaddeśakālāvasthāniyatapravyaktasvalakṣaṇāsphuraṇāt |",
  "SA15n1250:92": "yacchāstram",
  "SA15n1250:93": "śabdenāvyāpṛtākṣasya buddhāvapratibhāsanāt |",
  "SA15n1250:94": "arthasya dṛṣṭāviva",
  "SA15n1250:95": "iti | indriyaśabdasvabhāvopāyabhedādekasyaivārthasya pratibhāsabheda iti cet |",
  "SA15n1250:96": "atrāpyuktam -",
  "SA15n1250:97": "jāto nāmāśrayonyānyaḥ cetasāṃ tasya vastutaḥ |",
  "SA15n1250:98": "ekasyaiva kuto rūpaṃ bhinnākārāvabhāsi tat ||",
  "SA15n1250:99": "na hi spaṣṭāspaṣṭe dve rūpe parasparaviruddhe ekasya vastunaḥ staḥ |",
  "SA15n1250:100": "yata ekenendriyabuddhau pratibhāsetānyena vikalpe |",
  "SA15n1250:101": "tathā sati vastuna eva bhedaprāpteḥ |",
  "SA15n1250:102": "na hi svarūpabhedādaparo vastubhedaḥ |",
  "SA15n1250:103": "na ca pratibhāsabhedādaparaḥ svarūpabhedaḥ |",
  "SA15n1250:104": "anyathā trailokyamekameva vastu syāt ||",
  "SA15n1250:105": "dūrāsannadeśavartinoḥ puruṣayorekatra śākhini spaṣṭāspaṣṭapratibhāsabhede'pi na śākhibheda iti cet |",
  "SA15n1250:106": "na brūmaḥ pratibhāsabhedo bhinnavastuniyataḥ,",
  "SA15n1250:107": "kiṃ tvekaviṣayatvābhāvaniyata iti |",
  "SA15n1250:108": "tato yatrārthakriyābhedādisacivaḥ pratibhāsabhedastatra vastubhedaḥ, ghaṭavat |",
  "SA15n1250:109": "anyatra punarniyamenaikaviṣayatāṃ pariharatītyekapratibhāso bhrāntaḥ ||",
  "SA15n1250:110": "etena yadāha vācaspatiḥ - na ca śābdapratyakṣayorvastugocaratve pratyayābhedaḥ kāraṇabhedena pārokṣyāpārokṣyabhedopapatteriti,",
  "SA15n1250:111": "tannopayogi |",
  "SA15n1250:112": "parokṣapratyayasya vastugocaratvāsamarthatāt |",
  "SA15n1250:113": "parokṣatāśrayastu kāraṇabheda indriyagocaragrahaṇaviraheṇaiva kṛtārthaḥ |",
  "SA15n1250:114": "tanna |",
  "SA15n1250:115": "śābde pratyaye svalakṣaṇaṃ parisphurati |",
  "SA15n1250:116": "kiṃ ca svalakṣaṇātmani vastuni vācye sarvātmanā pratipatteḥ vidhiniṣedhayorayogaḥ |",
  "SA15n1250:117": "tasya hi sadbhāve'stīti vyartham,",
  "SA15n1250:118": "nāstītyasamartham |",
  "SA15n1250:119": "asadbhāve tu nāstīti vyartham,",
  "SA15n1250:120": "astītyasamartham |",
  "SA15n1250:121": "asti cāstyādipadaprayogaḥ |",
  "SA15n1250:122": "tasmāt śābdapratibhāsasya bāhyārthabhāvābhāvasādhāraṇyaṃ na tadviṣayatāṃ kṣamate ||",
  "SA15n1250:123": "yacca vācaspatinā jātimadvyaktivācyatāṃ svavācaiva prastutyāntarameva na ca śabdārthasya jāterbhāvābhāvasādhāraṇyaṃ nopapadyate |",
  "SA15n1250:124": "sā hi svarūpato nityāpi deśakālaviprakīrṇānekavyaktyāśrayatayā bhāvābhāvasādhāraṇībhavantyastināstisaṃbandhayogyā |",
  "SA15n1250:125": "vartamānavyaktisaṃbandhitā hi jāterastitā |",
  "SA15n1250:126": "atītānāgatavyaktisaṃbandhitā ca nāstiteti sandigdhavyatirekitvādanaikāntikaṃ bhāvābhāvasādhāraṇyam,",
  "SA15n1250:127": "anyathāsiddhaṃ veti vikalpitam |",
  "SA15n1250:128": "tadaprastutam |",
  "SA15n1250:129": "tāvatā tāvanna prakṛtakṣatiḥ |",
  "SA15n1250:130": "jātau bharaṃ nyasyatā svalakṣaṇavācyatvasya svayaṃ svīkārāt |",
  "SA15n1250:131": "kiṃ ca sarvatra padārthasyasvalakṣaṇasvarūpeṇaivāstitvādikaṃ cintyate |",
  "SA15n1250:132": "jātestu vartamānādivyaktisaṃvadhī'stitvādikamiti tu bālapratāraṇam |",
  "SA15n1250:133": "evaṃ jātimadvyaktivacane'pi doṣaḥ |",
  "SA15n1250:134": "vyakteścet pratītisiddhiḥ jātiradhikā pratīyatāṃ mā vā,",
  "SA15n1250:135": "na tu vyaktipratītidoṣānmuktiḥ |",
  "SA15n1250:136": "etena yaducyate kaumārilaiḥ sabhāgatvādeva vastuno na sādhāraṇyadoṣaḥ |",
  "SA15n1250:137": "vṛkṣatvaṃ hyanirdhāritabhāvābhāvaṃ śabdādavagamyate |",
  "SA15n1250:138": "tayoranyatareṇa śabdāntarāvagatena saṃbadhyata iti |",
  "SA15n1250:139": "tadapyasaṅgatam |",
  "SA15n1250:140": "sāmānyasya nityasya pratipattābanirdhāritabhāvābhāvatvāyogāt |",
  "SA15n1250:141": "yaccedam - na ca pratyakṣasyeva śabdānāmarthapratyāyanaprakāro yena taddṛṣṭa ivāstyādiśabdāpekṣā na syāt,",
  "SA15n1250:142": "vicitraśaktitvāt pramāṇānāmiti |",
  "SA15n1250:143": "tadapyaindriyakaśābdapratibhāsayorekasvarūpagrāhitve bhinnāvabhāsadūṣaṇena dūṣitam |",
  "SA15n1250:144": "vicitraśaktitvaṃ ca pramāṇānāṃ sākṣātkārādhyavasāyābhyāmapi caritārtham |",
  "SA15n1250:145": "tato yadi pratyakṣārthapratipādanaṃ śābdena tadvadevāvabhāsaḥ syāt |",
  "SA15n1250:146": "abhavaṃśva na tadviṣayakhyāpanaṃ kṣamate ||",
  "SA15n1250:147": "nanu vṛkṣaśabdena vṛkṣatvāṃśe codite sattvādyaṃśaniścayanārthamastyādipadaprayoga iti cet |",
  "SA15n1250:148": "niraṃśatvena pratyakṣasamadhigatasya svalakṣaṇasya ko'vakāśaḥ padāntareṇa |",
  "SA15n1250:149": "dharmāntaravidhiniṣedhayoḥ pramāṇāntareṇa vā |",
  "SA15n1250:150": "pratyakṣe'pi pramāṇāntarāpekṣā dṛṣṭeti cet |",
  "SA15n1250:151": "bhavatu tasyāniścayātmakatvādanabhyastasvarūpaviṣaye |",
  "SA15n1250:152": "vikalpastu svayaṃ niścayātmako yatra grāhī tatra kimapareṇa |",
  "SA15n1250:153": "asti ca śabdaliṅgāntarāpekṣā |",
  "SA15n1250:154": "tato na vastusvarūpagrahaḥ ||",
  "SA15n1250:155": "nanu bhinnā jātyādayo dharmāḥ parasparaṃ dharmiṇaśceti jātilakṣaṇaikadharmadvāreṇa pratīte'pi śākhini dharmāntaravattayā na pratītiriti kiṃ na bhinnābhidhānādhīno dharmāntarasya nīlacaloccaistaratvāderavabodhaḥ |",
  "SA15n1250:156": "tadetadasaṅgatam |",
  "SA15n1250:157": "akhaṇḍātmanaḥ svalakṣaṇasya pratyakṣe'pi pratibhāsāt |",
  "SA15n1250:158": "dṛśyasya dharmadharmibhedasya pratyakṣapratikṣiptatvāt |",
  "SA15n1250:159": "anyathā sarvaṃ sarvatra syādityatiprasaṅgaḥ |",
  "SA15n1250:160": "kālpanikabhedāśrayastu dharmadharmivyavahāra iti prasādhitaṃ śāstre |",
  "SA15n1250:161": "bhavatu vā pāramārthiko'pi dharmadharmibhedaḥ |",
  "SA15n1250:162": "tathāpyanayoḥ samavāyāderdūṣitatvādupakāralakṣaṇaiva pratyāsattireṣitavyā |",
  "SA15n1250:163": "evaṃ ca yathendriyapratyāsattyā pratyakṣeṇa dharmipratipattau sakalataddharmapratipattistathā śabdaliṅgābhyāmapi vācyavācakādisaṃbandhapratibaddhābhyāṃ dharmipratipattau niravaśeṣataddharmapratipattirbhavet |",
  "SA15n1250:164": "pratyāsatimātrasyāviśeṣāt ||",
  "SA15n1250:165": "yacca vācaspati,",
  "SA15n1250:166": "na caikopādhinā sattvena viśiṣṭe tasmin gṛhīte upādhyantaraviśiṣṭastadgrahaḥ |",
  "SA15n1250:167": "svabhāvo hi dravyasyopādhibhirviśiṣyate |",
  "SA15n1250:168": "na tūpādhayo vā viśeṣyatvaṃ vā tasya svabhāva iti |",
  "SA15n1250:169": "tadapi plavata eva |",
  "SA15n1250:170": "na hyabhedādupādhyantaragrahaṇamāsañjitam |",
  "SA15n1250:171": "bhedaṃ puraskṛtyaivopakārakagrahaṇe upakāryagrahaṇaprasañjanāt |",
  "SA15n1250:172": "na cāgnidhūmayoḥ kāryakāraṇabhāva iva svabhāvata eva dharmadharmiṇoḥ pratipattiniyamakalpanamucitam |",
  "SA15n1250:173": "tayorapi pramāṇāsiddhatvāt |",
  "SA15n1250:174": "pramāṇasiddhe ca svabhāvopavarṇanamiti nyāyaḥ ||",
  "SA15n1250:175": "yaccātra nyāyabhūṣaṇena sūryādigrahaṇe tadupakāryāśeṣavasturāśigrahaṇaprasañjanamuktam,",
  "SA15n1250:176": "tadabhiprāyānavagāhanaphalam |",
  "SA15n1250:177": "tathā hi tvanmate dharmadharmiṇorbhedaḥ,",
  "SA15n1250:178": "upakāralakṣaṇaiva ca pratyāsattistadopakārakagrahaṇe samānadeśasyaiva dharmarūpasyaiva copakāryasya grahaṇamāsañjitam |",
  "SA15n1250:179": "tatkathaṃ sūryopakāryasya bhinnadeśasya dravyāntarasya vā dṛṣṭavyabhicārasya grahaṇaprasaṅgaḥ saṅgataḥ |",
  "SA15n1250:180": "tasmādekadharmadvāreṇāpi vastusvarūpapratipattau sarvātmapratīteḥ kva śabdāntareṇa vidhiniṣedhāvakāśaḥ |",
  "SA15n1250:181": "asti ca |",
  "SA15n1250:182": "tasmānna svalakṣaṇasya śabdavikalpaliṅgapratibhāsitvamiti sthitam ||",
  "SA15n1250:183": "nāpi sāmānyaṃ śābdapratyayapratibhāsi |",
  "SA15n1250:184": "saritaḥ pāre gāvaścarantīti gavādiśabdāt sāsnāśṛṅgalāṅgūlādayo'kṣarākāraparikaritāḥ sajātīyabhedāparāmarśanāt sampiṇḍitaprāyāḥ pratibhāsante |",
  "SA15n1250:185": "na ca tadeva sāmānyam |",
  "SA15n1250:186": "varṇākṛtyakṣarākāraśūnyaṃ gotvaṃ hi kathyate |",
  "SA15n1250:187": "tadeva ca sāsnāśṛṅgādimātramakhilavyaktāvatyantavilakṣaṇamapi svalakṣaṇenaikīkriyamāṇaṃ sāmānyamityucyate tādṛśasya bāhyasyāprāpterbhrāntirevāsau keśapratibhāsavat |",
  "SA15n1250:188": "tasmād vāsanāvaśād buddhereva tadātmanā vivarto'yamastu |",
  "SA15n1250:189": "asadeva vā tadrupaṃ khyātu |",
  "SA15n1250:190": "vyaktaya eva vā svajātīyabhedatiraskāreṇānyathā bhāsantāmanubhavavyavadhānāt smṛtipramoṣo vābhidhīyatām |",
  "SA15n1250:191": "sarvathā nirviṣayaḥ khalvayaṃ sāmānyapratyayaḥ |",
  "SA15n1250:192": "kva sāmānyavārtā |",
  "SA15n1250:193": "yat punaḥ sāmānyābhāve sāmānyapratyayasyākasmikatvamuktaṃ tadayuktam |",
  "SA15n1250:194": "yataḥ pūrvapiṇḍadarśanasmaraṇasahakāriṇātiricyamānaviśeṣapratyayajanikā sāmagrī nirviṣayaṃ sāmānyavikalpamutpādayati |",
  "SA15n1250:195": "tadevaṃ na śābde pratyaye jātiḥ pratibhāti |",
  "SA15n1250:196": "nāpi pratyakṣe |",
  "SA15n1250:197": "na cānumānato'pi siddhiḥ |",
  "SA15n1250:198": "adṛśyatve pratibaddhaliṅgādarśanāt |",
  "SA15n1250:199": "nāpondriyavadasyāḥ siddhiḥ jñānakāryataḥ kādācitkasyaiva nimittāntarasya siddheḥ |",
  "SA15n1250:200": "yadā piṇḍāntare antarāle vā gobuddherabhāvaṃ darśayet tadā śāvaleyādisakalagopiṇḍānāmevābhāvādabhāvo gobuddherupapadyamānaḥ kathamarthāntaramākṣipet |",
  "SA15n1250:201": "atha gotvādeva gopiṇḍaḥ |",
  "SA15n1250:202": "anyathā turago'pi gopiṇḍaḥ syāt |",
  "SA15n1250:203": "yadyevaṃ gopiṇḍādeva gotvamanyathā turagatvamapi gotvaṃ syāt |",
  "SA15n1250:204": "tasmāt kāraṇaparamparāta eva gopiṇḍo gotvaṃ tu bhavatu mā vā |",
  "SA15n1250:205": "nanu sāmānyapratyayajananasāmarthyaṃ yadyekasmāt piṇḍādabhinnaṃ tadā vijātīyavyāvṝttaṃ piṇḍāntaramasamartham |",
  "SA15n1250:206": "atha bhinnam,",
  "SA15n1250:207": "tadā tadeva sāmānyam,",
  "SA15n1250:208": "nāmni paraṃ vivāda iti cet |",
  "SA15n1250:209": "abhinnaiva sā śaktiḥ prativastu |",
  "SA15n1250:210": "yathā tvekaḥ śaktasvabhāvo bhāvastathānyo'pi bhavan kīdṛśaṃ doṣamāvahati |",
  "SA15n1250:211": "yathā bhavatāṃ jātirekāpi samānadhvaniprasavahetuḥ ,",
  "SA15n1250:212": "anyāpi svarūpeṇaiva jātyantaranirapekṣā,",
  "SA15n1250:213": "tathāsmākaṃ vyaktirapi jātinirapekṣā svarūpeṇaiva bhinnā hetuḥ ||",
  "SA15n1250:214": "yattu trilocanaḥ -aśvatvagotvādīnāṃ sāmānyaviśeṣāṇāṃ svāśraye samavāyaḥ sāmānyaṃ sāmānyamityabhidhānapratyayayornimittamiti | yadyevaṃ",
  "SA15n1250:215": "vyaktiṣvapyayameva tathābhidhānapratyayaheturastu,",
  "SA15n1250:216": "kiṃ sāmānyasvīkārapramādena |",
  "SA15n1250:217": "na ca samavāyaḥ saṃbhavī |",
  "SA15n1250:218": "iheti buddheḥ samavāyasiddhi-",
  "SA15n1250:219": "riheti dhīśca dvayadarśanena |",
  "SA15n1250:220": "na ca kvacit tadviṣaye tvapekṣā",
  "SA15n1250:221": "svakalpanāmātramato'bhyupāyaḥ ||",
  "SA15n1250:222": "etena seyaṃ pratyayānuvṛttiranuvṛttavastvanuyāyinī kathamatyantabhedinīṣu vyaktiṣu vyāvṛttaviṣayapratyayabhāvānupātinīṣu bhavitumarhatītyūhāpravartanamasya pratyākhyātam |",
  "SA15n1250:223": "jātiṣveva parasparavyāvṛttatayā vyaktīyamānāsvanuvṛttapratyayena vyabhicārāt |",
  "SA15n1250:224": "yat punaranena viparyaye bādhakamuktam,",
  "SA15n1250:225": "abhidhānapratyayānuvṛttiḥ kutaścinnivṛttya kvacideva bhavantī nimittavatī,",
  "SA15n1250:226": "na cānyannimittamityādi |",
  "SA15n1250:227": "tanna samyak |",
  "SA15n1250:228": "anuvṛttamantareṇāpyabhidhānapratyayānuvṛtteratadrūpaparāvṛttasvarūpaviśeṣādavaśyaṃ svīkārasya sādhitatvāt | tasmāt -",
  "SA15n1250:229": "tulye bhede yayā jātiḥ pratyāsattyā prasarpati |",
  "SA15n1250:230": "kvacinnānyatra saivāstu śabdajñānanibandhanam ||",
  "SA15n1250:231": "yat punaratra nyāyabhūṣaṇoktaṃ na hyevaṃ bhavati,",
  "SA15n1250:232": "yayā pratyāsattyā daṇḍasūtrādikaṃ prasarpati kvacinnānyatra saiva pratyāsattiḥ puruṣasphaṭikādiṣu daṇḍisūtritvādivyavahāranibandhanamastu,",
  "SA15n1250:233": "kiṃ daṇḍasūtrādineti |",
  "SA15n1250:234": "tadasaṅgatam |",
  "SA15n1250:235": "daṇḍasūtrayorhi puruṣasphaṭikapratyāsannayoḥ dṛṣṭayo daṇḍisūtritva pratyayahetutvaṃ nāpalapyate |",
  "SA15n1250:236": "sāmānyaṃ tu svapne'pi na dṛṣṭam |",
  "SA15n1250:237": "tad yadīdaṃ parikalpanīyaṃ tadā varaṃ pratyāsattireva sāmānyapratyayahetuḥ parikalpyatām,",
  "SA15n1250:238": "kiṃ gurvyā parikalpanayetyabhiprāyāparijñānāt |",
  "SA15n1250:239": "athedaṃ jātiprasādhakamanumānamabhidhīyate |",
  "SA15n1250:240": "yadviśiṣṭajñānaṃ tadviśeṣaṇagrahaṇanāntarīyakam |",
  "SA15n1250:241": "yathā daṇḍijñānam |",
  "SA15n1250:242": "viśiṣṭajñānaṃ cedaṃ gaurayamityarthataḥ kāryahetuḥ |",
  "SA15n1250:243": "viśeṣaṇānubhavakāryaṃ hi dṛṣṭānte viśiṣṭabuddhiḥ siddheti |",
  "SA15n1250:244": "atrānuyogaḥ |",
  "SA15n1250:245": "viśiṣṭabuddherbhinnaviśeṣaṇagrahaṇanāntarīyakatvaṃ vā sādhyaṃ viśeṣaṇamātrānubhavanāntarīyakatvaṃ vā |",
  "SA15n1250:246": "prathamapakṣe pakṣasya pratyakṣabādhā sādhanāvadhānamanavakāśayati,",
  "SA15n1250:247": "vastugrāhiṇaḥ pratyakṣasyobhayapratibhāsābhāvāt |",
  "SA15n1250:248": "viśiṣṭabuddhitvaṃ ca sāmānyaheturanaikāntikaḥ,",
  "SA15n1250:249": "bhinnaviśeṣaṇagrahaṇamantareṇāpi darśanāt |",
  "SA15n1250:250": "yathā svarūpavān ghaṭaḥ,",
  "SA15n1250:251": "gotvaṃ sāmānyamiti vā |",
  "SA15n1250:252": "dvitīyapakṣe tu siddhasādhanam |",
  "SA15n1250:253": "svarūpavān ghaṭa ityādivat gotvajātimān piṇḍa iti parikalpitaṃ bhedamupādāya viśeṣaṇaviśeṣyabhāvasyeṣṭatvādagovyāvṛttānubhavabhāvitvād gaurayamiti vyavahārasya |",
  "SA15n1250:254": "tadevaṃ na sāmānyasiddhiḥ |",
  "SA15n1250:255": "bādhakaṃ ca sāmānyaguṇakarmādyupādhicakrasya kevalavyaktigrāhakaṃ paṭupratyakṣaṃ dṛśyānupalambho vā prasiddhaḥ |",
  "SA15n1250:256": "tadevaṃ vidhireva śabdārthaḥ |",
  "SA15n1250:257": "sa ca bāhyo'rtho buddhyākāraśca vivakṣitaḥ |",
  "SA15n1250:258": "tatra na buddhyākārasya tattvataḥ saṃvṛtyā vā vidhiniṣedhau,",
  "SA15n1250:259": "svasaṃvedanapratyakṣagamyatvāt |",
  "SA15n1250:260": "anadhyavasāyācca |",
  "SA15n1250:261": "nāpi tattvato bāhyasyāpi vidhiniṣedhau,",
  "SA15n1250:262": "tasya śābde pratyayepratibhāsanāt |",
  "SA15n1250:263": "ata eva sarvadharmāṇāṃ tattvato'nabhilāpyatvaṃ pratibhāsādhyavasāyābhāvāt |",
  "SA15n1250:264": "tasmād bāhyasyaiva sāṃvṛtau vidhiniṣedhau |",
  "SA15n1250:265": "anyathā saṃvyavahārahāniprasaṅgāt | tadevaṃ",
  "SA15n1250:266": "nākārasya na bāhyasya tattvato vidhisādhanam |",
  "SA15n1250:267": "bahireva hi saṃvṛtyā saṃvṛtyāpi tu nākṛteḥ ||",
  "SA15n1250:268": "etena yad dharmottaraḥ āropitasya bāhyatvasya vidhiniṣedhāvityalaukikamanāgamamatārkikīyaṃ kathayati,",
  "SA15n1250:269": "tadapyapahastitam |",
  "SA15n1250:270": "nanvavyavasāye yadyadhyavaseyaṃ vastu na sphurati tadā tadadhyavasitamiti ko'rthaḥ |",
  "SA15n1250:271": "apratibhāse'pi pravṛttiviṣayīkṛtamiti yo'rthaḥ |",
  "SA15n1250:272": "apratibhāsāviśeṣe viṣayāntaraparihāreṇa kathaṃ niyataviṣayā pravṛttiriti cet |",
  "SA15n1250:273": "ucyate |",
  "SA15n1250:274": "yadyapi viśvamagṛhītaṃ tathāpi vikalpasya niyatasāmagrīprasūtatvena niyatākāratayā,",
  "SA15n1250:275": "niyataśaktitvāt niyataiva jalādau pravṛttiḥ |",
  "SA15n1250:276": "dhūmasya parokṣāgnijñānajananavat |",
  "SA15n1250:277": "niyataviṣayā hi bhāvāḥ pramāṇapariniṣṭhitasvabhāvā na śaktisāṃkaryaparyanuyogabhājaḥ |",
  "SA15n1250:278": "tasmāt tadadhyavasāyitva mākāraviśeṣayogāt tatpravṛttijanakatvam |",
  "SA15n1250:279": "na ca sādṛśyādāropeṇa pravṛttiṃ brūmaḥ,",
  "SA15n1250:280": "yenākāre bāhyasya bāhye vā ākārasyāropadvāreṇa dūṣaṇābakāśaḥ |",
  "SA15n1250:281": "kiṃ tarhi svavāsanāvipākavaśādupajāyamānaiva buddhirapaśyantyapi bāhyaṃ bāhye pravṛttimātanotīti viplutaiva |",
  "SA15n1250:282": "tadevamanyābhāvaviśiṣṭo vijātivyāvṛtto'rtho vidhiḥ |",
  "SA15n1250:283": "sa eva cāpohaśabdavācyaḥ śabdānāmarthaḥ pravṛttinivṛttiviṣayaśceti sthitam |",
  "SA15n1250:284": "atra prayogaḥ |",
  "SA15n1250:285": "yad vācakaṃ tatsarvamadhyavasitātadrūpaparāvṛtavastumātragocaram |",
  "SA15n1250:286": "yatheha kūpe jalamiti vacanam |",
  "SA15n1250:287": "vācakaṃ cedaṃ gavādiśabdarūpamiti svabhāvahetuḥ |",
  "SA15n1250:288": "nāyamasiddhaḥ |",
  "SA15n1250:289": "pūrvoktena nyāyena pāramārthikavācyavācakabhāvasyābhāve'pyadhyavasāyakṛtasyaiva sarvavyavahāribhiravaśyaṃ svīkarttavyatvāt |",
  "SA15n1250:290": "anyathā sarvavyavahārocchedaprasaṅgāt |",
  "SA15n1250:291": "nāpi viruddhaḥ |",
  "SA15n1250:292": "sapakṣe bhāvāt |",
  "SA15n1250:293": "na cānaikāntikaḥ |",
  "SA15n1250:294": "tathā hi śabdānāmadhyavasitavijātivyāvṛttavastumātraviṣayatvamanicchadbhiḥ paraiḥ paramārthato",
  "SA15n1250:295": "vācyaṃ svalakṣaṇamupādhirupādhiyogaḥ",
  "SA15n1250:296": "sopādhirastu yadi vā kṛtirastu buddhaḥ |",
  "SA15n1250:297": "gatyantarābhāvāt |",
  "SA15n1250:298": "aviṣayatve ca vācakatvāyogāt | tatra",
  "SA15n1250:299": "ādyantayorna samayaḥ phalaśaktihāne -",
  "SA15n1250:300": "rmadhye'pyupādhivirahāt tritayena yuktaḥ ||",
  "SA15n1250:301": "tadevaṃ vācyāntarasyābhāvāt viṣayavattvalakṣaṇasya vyāpakasya nivṛttau vipakṣato nivarttamānaṃ vācakatvamadhyavasitabāhyaviṣayatvena vyāpyata iti vyāptisiddhiḥ |",
  "SA15n1250:302": "mahāpaṇḍitaratnakīrtipādavira(ci)",
  "SA15n1250:303": "tamapohaprakaraṇaṃ",
  "SA15n1250:304": "samāptam ||"
}