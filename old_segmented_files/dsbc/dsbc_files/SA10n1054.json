{
  "SA10n1054:0": "rāgaraktaparīkṣā ṣaṣṭhaṃ prakaraṇam |",
  "SA10n1054:1": "atrāha -vidyanta eva skandhāyatanadhātavaḥ |",
  "SA10n1054:2": "kutaḥ? tadāśrayasaṃkleśopalabdheḥ |",
  "SA10n1054:3": "iha yannāsti,",
  "SA10n1054:4": "na tadāśrayasaṃkleśopalabdhirasti bandhyāduhituriva vandhyāsūnoḥ |",
  "SA10n1054:5": "santi ca rāgādayaḥ kleśāḥ saṃkleśanibandhanam |",
  "SA10n1054:6": "yathoktaṃ bhagavatā - bālo bhikṣave aśrutavān pṛthagjanaḥ prajñaptimanupatitaḥ cakṣuṣā rūpāṇi dṛṣṭvā saumanasyasthānīyānyabhiniviśate |",
  "SA10n1054:7": "so'bhiniviṣṭaḥ san rāgamutpādayati |",
  "SA10n1054:8": "raktaḥ san rāgajaṃ dveṣajaṃ mohajaṃ karmābhisaṃskaroti kāyena vācā manaseti vistaraḥ |",
  "SA10n1054:9": "ucyate |",
  "SA10n1054:10": "syuḥ skandhāyatanadhātavo yadi rāgādaya eva kleśāḥ syuḥ |",
  "SA10n1054:11": "ihāyaṃ rāgaḥ parikalpyamāno bālapṛthagjanaiḥ sati rakte nare parikalpyeta asati vā?",
  "SA10n1054:12": "ubhayathā ca na yujyata ityāha -",
  "SA10n1054:13": "rāgādyadi bhavetpūrvaṃ rakto rāgatiraskṛtaḥ |",
  "SA10n1054:14": "taṃ pratītya bhavedrāgo rakte rāgo bhavetsati ||1 ||",
  "SA10n1054:15": "tatra rāgaḥ saktiradhyavasānaṃ saṅgo'bhiniveśa iti paryāyāḥ |",
  "SA10n1054:16": "rakto rāgāśrayaḥ |",
  "SA10n1054:17": "sa yadi rakto rāgātpūrvaṃ rāgatiraskṛto rāgarahito bhavet,",
  "SA10n1054:18": "tadā taṃ rāgatiraskṛtaṃ raktaṃ pratītya rāgo bhavet |",
  "SA10n1054:19": "evaṃ sakti rakte rāgo bhavediti yuktam |",
  "SA10n1054:20": "na tvevaṃ saṃbhavati,",
  "SA10n1054:21": "yadrāgarahito raktaḥ syāt |",
  "SA10n1054:22": "arhatāmapi rāgaprasaṅgāt ||1 ||",
  "SA10n1054:23": "yadyevaṃ sati rakte na rāgaḥ,",
  "SA10n1054:24": "asati tarhi rakte rāgo'stu |",
  "SA10n1054:25": "etadapyayuktamityāha -",
  "SA10n1054:26": "rakte'sati punā rāgaḥ kuta eva bhaviṣyati |",
  "SA10n1054:27": "yadā sati rakte rāgo nāsti,",
  "SA10n1054:28": "tadā kathamasati rakte nirāśrayo rāgaḥ setsyati?",
  "SA10n1054:29": "na hi asati phale tatpakkatā saṃbhavatīti ||",
  "SA10n1054:30": "atrāha - yadyapi tvayā rāgo niṣiddhaḥ,",
  "SA10n1054:31": "tathāpi rakto'sti,",
  "SA10n1054:32": "apratiṣedhāt |",
  "SA10n1054:33": "na ca rāgamantareṇa rakto yuktaḥ,",
  "SA10n1054:34": "tasmādayamapyastīti |",
  "SA10n1054:35": "ucyate |",
  "SA10n1054:36": "syādrāgo yadi raktaḥ syāt |",
  "SA10n1054:37": "yasmādayaṃ rakta iṣyamāṇaḥ sati vā rāge parikalpyeta, asati vā?",
  "SA10n1054:38": "ubhayathā ca nopapadyate ityāha -",
  "SA10n1054:39": "sati vāsati vā rāge rakte'pyeṣa samaḥ kramaḥ ||2 ||",
  "SA10n1054:40": "tatra yadi sati rāge raktaḥ parikalpyeta,",
  "SA10n1054:41": "tatrāpi eṣa eva rāgānupapattikramo'nantarokto rakte'pi tulyaḥ |",
  "SA10n1054:42": "raktādyadi bhavetpūrvaṃ rāgo raktatiraskṛtaḥ |",
  "SA10n1054:43": "ityādi | athāsati rāge rakta iṣyate,",
  "SA10n1054:44": "etadapyayuktam | yasmāt -",
  "SA10n1054:45": "rāge'sati punā raktaḥ kuta eva bhaviṣyati |",
  "SA10n1054:46": "iti | tasmādrakto'pi nāsti |",
  "SA10n1054:47": "rāgaraktābhāvācca skandhādayo'pi na santīti ||2 ||",
  "SA10n1054:48": "atrāha - naiva hi rāgaraktayoḥ paurvāparyeṇa saṃbhavo yata idaṃ dūṣaṇaṃ syāt,",
  "SA10n1054:49": "kiṃ tarhi rāgaraktayoḥ sahaivodbhavaḥ |",
  "SA10n1054:50": "cittasahabhūtena rāgeṇa hi cittaṃ rajyate,",
  "SA10n1054:51": "tacca raktamiti |",
  "SA10n1054:52": "ato vidyete eva rāgaraktāviti |",
  "SA10n1054:53": "ucyate | evamapi -",
  "SA10n1054:54": "sahaiva punarudbhūtirna yuktā rāgaraktayoḥ |",
  "SA10n1054:55": "sahotpādo'pi na yukto rāgaraktayoḥ | yasmāt -",
  "SA10n1054:56": "bhavetāṃ rāgaraktau hi nirapekṣau parasparam ||3 ||",
  "SA10n1054:57": "sahabhāvāt savyetaragoviṣāṇavadityabhiprāyaḥ ||3 ||",
  "SA10n1054:58": "api ca | anayo rāgaraktayoḥ sahabhāvaḥ ekatve parikalpyeta pṛthaktve vā?",
  "SA10n1054:59": "tatra yadi ekatve,",
  "SA10n1054:60": "tanna yujyate | yasmāt",
  "SA10n1054:61": "naikatve sahabhāvo'sti",
  "SA10n1054:62": "kasmātpunarnāstītyāha - na tenaiva hi tatsaha |",
  "SA10n1054:63": "na hi rāgasvātmā rāgādavyatirikto rāgeṇa saheti vyapadiśyate ||",
  "SA10n1054:64": "idānīṃ pṛthaktve'pi sahabhāvābhāvamāha -",
  "SA10n1054:65": "pṛthaktve sahabhāvo'tha kuta eva bhaviṣyati ||4 ||",
  "SA10n1054:66": "na hi pṛthagbhūtayorālokāndhakārayoḥ saṃsāranirvāṇayorvā sahabhāvo dṛṣṭa iti ||4 ||",
  "SA10n1054:67": "kiṃ cānyat -",
  "SA10n1054:68": "ekatve sahabhāvaścetsyātsahāyaṃ vināpi saḥ |",
  "SA10n1054:69": "pṛthaktve sahabhāvaścetsyātsahāyaṃ vināpi saḥ ||5 ||",
  "SA10n1054:70": "yadi ekatve sahabhāvaḥ syāt,",
  "SA10n1054:71": "tadā yatra yatraikatvaṃ tatra tatra sahabhāva ityekasyāpi sahabhāvaḥ syāt |",
  "SA10n1054:72": "pṛthaktve'pi sahabhāve iṣyamāṇe yatra yatra pṛthaktvaṃ tatra tatra sahabhāva iti aśvādivyatiriktasya pṛthagavasthitasya goḥ asahāyasya sahabhāvaḥ syāt ||5 ||",
  "SA10n1054:73": "kiṃ ca -",
  "SA10n1054:74": "pṛthaktve sahabhāvaśca yadi kiṃ rāgaraktayoḥ |",
  "SA10n1054:75": "siddhaḥ pṛthakpṛthagbhāvaḥ sahabhāvo yatastayoḥ ||6 ||",
  "SA10n1054:76": "pṛthaktve sahabhāvaśca rāgaraktayoḥ parikalpyate |",
  "SA10n1054:77": "kimanayoḥ siddhaḥ pṛthakpṛthagbhāvaḥ?",
  "SA10n1054:78": "kiṃ rāganirapekṣo raktaḥ siddho yatastayoḥ sahabhāvaḥ syāt?",
  "SA10n1054:79": "pṛthakpṛthaksiddhayoreva hi gavāśvayoḥ sahabhāvo dṛṣṭaḥ |",
  "SA10n1054:80": "na tvevaṃ rāgaraktau pṛthakpṛthaksiddhāviti nāstyanayoḥ sahabhāvaḥ ||6 ||",
  "SA10n1054:81": "athavā | pṛthakpṛthagasiddhayorna sahabhāva iti kṛtvā -",
  "SA10n1054:82": "siddhaḥ pṛthakpṛthagbhāvo yadi vā rāgaraktayoḥ |",
  "SA10n1054:83": "parikalpyate bhavatā,",
  "SA10n1054:84": "kimidānīṃ sahabhāvenākiṃcitkareṇa parikalpitenetyāha -",
  "SA10n1054:85": "sahabhāvaṃ kimarthaṃ tu parikalpayase tayoḥ ||7 ||",
  "SA10n1054:86": "rāgaraktayoḥ siddhayarthaṃ sahabhāvaḥ parikalpyate |",
  "SA10n1054:87": "saca pṛthakpṛthagasiddhayornāstīti pṛthakpṛthak siddhirabhyupagamyate tvayā |",
  "SA10n1054:88": "nanvevaṃ sati siddhatvātkimanayoḥ sahabhāvena kṛtyam?",
  "SA10n1054:89": "atha -",
  "SA10n1054:90": "pṛthaṅ na sidhyatītyevaṃ sahabhāvaṃ vikāṅkṣasi |",
  "SA10n1054:91": "pṛthakpṛthag rāgaraktayoḥ siddhirnāstīti kṛtvā yadyanayoḥ sahabhāvamicchasi,",
  "SA10n1054:92": "sa ca pṛthakpṛthagasiddhayornāstīti -",
  "SA10n1054:93": "sahabhāvaprasiddhayartha pṛthaktvaṃ bhūya icchasi ||8 ||",
  "SA10n1054:94": "nanvevaṃ sati itaretarāśrayāyāṃ siddhau sthitāyāṃ kasyedānīṃ siddhau satyāṃ kasya siddhirastu ? ||8 ||",
  "SA10n1054:95": "yāvatā -",
  "SA10n1054:96": "pṛthagbhāvāprasiddheśca sahabhāvo na sidhyati |",
  "SA10n1054:97": "katamasmin pṛthagbhāve sahabhāvaṃ satīcchasi ||9 ||",
  "SA10n1054:98": "nāstyeva sa pṛthagbhāvaḥ sahabhāvānapekṣo yasmin pṛthagbhāve sati sahabhāvasiddhiḥ syādityasaṃbhāvayannāha -",
  "SA10n1054:99": "katamasminpṛthagbhāve sahabhāvaṃ satīcchasi ||9 ||",
  "SA10n1054:100": "tadevaṃ yathoditavicāraparāmarśena rāgaraktayorasiddhiṃ nigamayannāha -",
  "SA10n1054:101": "evaṃ raktena rāgasya siddhirna saha nāsaha |",
  "SA10n1054:102": "iti | yathā ca rāgaraktayorna paurvāparyeṇa siddhiḥ nāpi sahabhāvena,",
  "SA10n1054:103": "evaṃ sarvabhāvānāmapītyatidiśannāha -",
  "SA10n1054:104": "rāgavatsarvadharmāṇāṃ siddhirna saha nāsaha ||10 ||",
  "SA10n1054:105": "iti dveṣadviṣṭamohamūḍhādīnāṃ rāgaraktavadasiddhiryojyate ||10 ||",
  "SA10n1054:106": "ata evoktaṃ bhagavatā -",
  "SA10n1054:107": "yo rajyeta yatra vā rajyeta yena vā rajyeta,",
  "SA10n1054:108": "yo duṣyeta yatra vā duṣyeta yena vā duṣyeta,",
  "SA10n1054:109": "yo muhyeta yatra vā muhyeta yena vā muhyeta,",
  "SA10n1054:110": "sa taṃ dharma na samanupaśyati taṃ dharma nopalabhate |",
  "SA10n1054:111": "sa taṃ dharmamasamanupaśyannanupalabhamāno 'rakto'duṣṭo'mūḍho'viparyastacittaḥ samāhita ityucyate |",
  "SA10n1054:112": "tīrṇaḥ pāraga ityucyate |",
  "SA10n1054:113": "kṣemaprāpta ityucyate |",
  "SA10n1054:114": "abhayaprāpta ityucyate |",
  "SA10n1054:115": "yāvat kṣīṇāsrava ityucyate |",
  "SA10n1054:116": "niḥkleśo vaśībhūtaḥ suvimuktacittaḥ suvimuktaprajña ājāneyo mahābhāgaḥ kṛtakṛtyaḥ kṛtakaraṇīyaḥ apahatabhāro'nuprāptasvakārthaḥ parikṣīṇabhavasaṃyojanaḥ samyagājñāsuvimuktacittaḥ sarvacetovaśitāparamapāramiprāptaḥ śramaṇa ityucyate |",
  "SA10n1054:117": "iti vistaraḥ ||",
  "SA10n1054:118": "tathā -",
  "SA10n1054:119": "ye rāgadoṣamadamohasabhāva jñātvā",
  "SA10n1054:120": "saṃkalpahetujanitaṃ vitathapravṛttam |",
  "SA10n1054:121": "na vikalpayanti na virāgamapīha teṣām",
  "SA10n1054:122": "[āśu] sarvabhavabhāvavibhāvitānām ||",
  "SA10n1054:123": "ityācāryacandrakīrtipādoparacittāyāṃ prasannapadāyāṃ madhyamakavṛttau",
  "SA10n1054:124": "rāgaraktaparīkṣā nāma ṣaṣṭhaṃ prakaraṇam ||"
}