{
  "S04n498:0": "samādhinirdeśaparivartaḥ |",
  "S04n498:1": "tatra khalu bhagavān punareva candraprabhaṃ kumārabhūtamāmantrayate sma-tasmāttarhi kumāra bodhisattvena mahāsattvena anuttarāṃ samyaksaṃbodhimabhisaṃboddhukāmena samādhinirdeśakuśalena bhavitavyam |",
  "S04n498:2": "tatra kumāra katamaḥ samādhinirdeśaḥ ?",
  "S04n498:3": "yā yathāvattatā sarvadharmāṇāṃ samatā aviṣamatā |",
  "S04n498:4": "akalpanā avikalpanā |",
  "S04n498:5": "aviṭhapanā asamutthāpanā |",
  "S04n498:6": "anutpādaḥ anirodhaḥ |",
  "S04n498:7": "kalpavikalpaparikalpasamucchedaḥ |",
  "S04n498:8": "cittānālambanatā |",
  "S04n498:9": "amanasikāraḥ |",
  "S04n498:10": "prajñaptisamucchedaḥ |",
  "S04n498:11": "vitarkavikalpasamucchedaḥ |",
  "S04n498:12": "rāgadveṣamohasamucchedaḥ |",
  "S04n498:13": "nāntānantamanasikāraḥ |",
  "S04n498:14": "manasikārasamucchedaḥ |",
  "S04n498:15": "skandhadhātvāyatanasvabhāvajñānam |",
  "S04n498:16": "smṛtimatigatihrīdhṛticāritrācāragocarapratipattisthānam |",
  "S04n498:17": "araṇābhūmiḥ |",
  "S04n498:18": "śāntabhūmiḥ |",
  "S04n498:19": "sarvaprapañcasamucchedaḥ |",
  "S04n498:20": "sarvabodhisattvaśikṣā |",
  "S04n498:21": "sarvatathāgatagocaraḥ |",
  "S04n498:22": "sarvaguṇapariniṣpattiḥ |",
  "S04n498:23": "ayamucyate kumāra samādhinirdeśaḥ |",
  "S04n498:24": "yatra samādhinirdeśe pratiṣṭhito bodhisattvo mahāsattvo'virahito bhavati samādhinā,",
  "S04n498:25": "abhrāntacittaśca bhavati,",
  "S04n498:26": "mahākaruṇāsamanvāgato'prameyāṇāṃ ca sattvānamarthaṃ karoti ||",
  "S04n498:27": "atha khalu bhagavāṃstasyāṃ velāyāmimā gāthā abhāṣata-",
  "S04n498:28": "samādhyaviṣamā bhūmiḥ śāntā sūkṣmā sudurdṛśā |",
  "S04n498:29": "sarvasaṃjñāsamuddhātaḥ samādhistena cocyate || 1 ||",
  "S04n498:30": "akalpaścāvikalpaścāgrāhyatvamanidarśanam |",
  "S04n498:31": "anupalabdhiścittasya samādhistena cocyate || 2 ||",
  "S04n498:32": "samāhito yadā bhoti sarvadharmā na manyate |",
  "S04n498:33": "amanyanā yathābhūtaṃ samādhiriti śabditaḥ || 3 ||",
  "S04n498:34": "na dharme'sti rajomātra rajaścāpi na vidyate |",
  "S04n498:35": "anupalabdhirdharmāṇāṃ samādhistena cocyate || 4 ||",
  "S04n498:36": "cittasyānupalabdhiśca vikalpo hyeṣa cocyate |",
  "S04n498:37": "avikalpitāśca te dharmā samādhireṣa jānathaḥ || 5 ||",
  "S04n498:38": "śabdena sūcito hyarthaḥ sa ca śabdo avastukaḥ |",
  "S04n498:39": "pratiśrutkopamaḥ śabdo antarīkṣaṃ yathā nabhaḥ || 6 ||",
  "S04n498:40": "asthitā hi ime dharmāḥ sthitireṣāṃ na vidyate |",
  "S04n498:41": "asthitiḥ sthitiśabdena svabhāvena na labhyate || 7 ||",
  "S04n498:42": "cyavate agatītyevaṃ gatiścāsau na vidyate |",
  "S04n498:43": "agatirgatiśabdena samādhirnaditastathā || 8 ||",
  "S04n498:44": "asamāhito vucyati eṣa manyanā",
  "S04n498:45": "samāhito eṣa dvitīya manyanā |",
  "S04n498:46": "amanyamānā vicaranti bodhaye",
  "S04n498:47": "amanyamānā spṛśi bodhimuttamām || 9 ||",
  "S04n498:48": "samaviṣama eṣa śāntabhūmiḥ",
  "S04n498:49": "śamathavipaśyanānimitta eṣā |",
  "S04n498:50": "seviya imu śānta buddhabodhiṃ",
  "S04n498:51": "sa iha prayukta samādhibhāvanāyām || 10 ||",
  "S04n498:52": "na ca punariyamakṣarehi śakyaṃ",
  "S04n498:53": "praviśitu arthagati praveśe |",
  "S04n498:54": "sarvaruta jahitva bhāṣyaghoṣaṃ",
  "S04n498:55": "bhavati samāhita no ca manyanāsya || 11 ||",
  "S04n498:56": "yaśca iha samādhi bodhisattvo",
  "S04n498:57": "yatha-upadiṣṭu tathā sthiheta yuktaḥ |",
  "S04n498:58": "sacediha bhavi kalpadāhu kṣetre",
  "S04n498:59": "girivaramadhyagataṃ na taṃ dahe'gniḥ || 12 ||",
  "S04n498:60": "yatha gaganu na jātu dagdhapūrvaṃ",
  "S04n498:61": "subahukalpaśatehi dahyamānam |",
  "S04n498:62": "gaganasamā adhijānamāna dharmāṃ-",
  "S04n498:63": "ste na jātu dahyati so'gnimadhye || 13 ||",
  "S04n498:64": "saci puna jvalamāna buddhakṣetre",
  "S04n498:65": "praṇidhi karoti samādhiye sthihitvā |",
  "S04n498:66": "jvalanu ayu praśāmyatāmaśeṣaṃ",
  "S04n498:67": "pṛthivī vinaśyi na cāsya anyathātvam || 14 ||",
  "S04n498:68": "ṛddhibalu anantu tasya bhoti",
  "S04n498:69": "khagapathi gacchati so asajjamānaḥ |",
  "S04n498:70": "imi guṇa anubhoti bodhisattvo",
  "S04n498:71": "yatha-anuśiṣṭu samādhiye sthihitvā || 15 ||",
  "S04n498:72": "jāyate cyavate vāpi na ca jāti na cyutiḥ |",
  "S04n498:73": "yasya vijānanā eṣā samādhyasya na durlabhā || 16 ||",
  "S04n498:74": "na cyutirnāpi co jāti lokanāthena deśitā |",
  "S04n498:75": "lokanāthaṃ viditvaivaṃ samādhiṃ tena jānatha || 17 ||",
  "S04n498:76": "anopaliptā lokena lokadharme na sajjati |",
  "S04n498:77": "asajjamānaḥ kāyena buddhakṣetrāṇi gacchati || 18 ||",
  "S04n498:78": "kṣetreṣu paśyate nityaṃ saṃbuddhān lokanāyakān |",
  "S04n498:79": "dharmaṃ ca śṛṇute tatra buddhakṣetreṣu bhāṣitam || 19 ||",
  "S04n498:80": "na jātu tasya ajñānaṃ dharmadhātuṃ ca bhāṣate |",
  "S04n498:81": "gatijñaḥ satato dharme dharmadhātumayo hi saḥ || 20 ||",
  "S04n498:82": "bhāṣataḥ kalpakoṭyo'pi pratibhānaṃ na hīyate |",
  "S04n498:83": "nirmiṇoti bahūnanyān bodhisattvān vicakṣaṇaḥ || 21 ||",
  "S04n498:84": "kṣetrātaḥ kṣetra gacchanti bodhisattvāna nirmitāḥ |",
  "S04n498:85": "sahasrapatrapadmeṣu paryaṅkena niṣaṇṇakāḥ || 22 ||",
  "S04n498:86": "buddhabodhiṃ prakāśenti dhāraṇīsūtraśobhanam |",
  "S04n498:87": "anyāśca sūtrakoṭīyo samādhiṃ śānta bhāvayan || 23 ||",
  "S04n498:88": "avivartikapathe sthāpenti bahūn sattvānacintiyān |",
  "S04n498:89": "pratibhānaṃ kṣayaṃ naiti buddhabodhiṃ prakāśiya || 24 ||",
  "S04n498:90": "kūṭāgāre hi gacchanti ratanehi vicitrite |",
  "S04n498:91": "okiranti ca puṣpehi gandhavadbhirvināyakam || 25 ||",
  "S04n498:92": "okiranti ca cūrṇehi gandhavantehi nāyakam |",
  "S04n498:93": "kurvanti vipulāṃ pūjāṃ sarve te bodhikāraṇāt || 26 ||",
  "S04n498:94": "aprameyā guṇā ete bodhisattvāna tāyinām |",
  "S04n498:95": "niṣkileśā yadā bhonti tadā ṛddhiṃ labhanti te || 27 ||",
  "S04n498:96": "anupattikileśāna acchāḥ śuddhāḥ prabhāsvarāḥ |",
  "S04n498:97": "asaṃskṛtā akopyāśca bodhisattvāna gocarāḥ || 28 ||",
  "S04n498:98": "praśāntā upaśāntāśca niṣkileśā anaṅganāḥ |",
  "S04n498:99": "aprapañcā niṣprapañcāḥ prapañcasamatikramāḥ || 29 ||",
  "S04n498:100": "apracāro'kṣarāṇāṃ ca sarvadharmāṇa lakṣaṇam |",
  "S04n498:101": "durvijñeyaśca ghoṣeṇa samādhistena cocyate || 30 ||",
  "S04n498:102": "akṣayā upaśāntā ca anābhogā adarśanā |",
  "S04n498:103": "gocaraḥ sarvabuddhānāṃ bhūtakoṭiranāvilā || 31 ||",
  "S04n498:104": "sarvabuddhāniyaṃ śikṣā sarvadharmasvabhāvatā |",
  "S04n498:105": "iha śikṣitva saṃbuddhā guṇānāṃ pāramiṃ gatāḥ || 32 ||",
  "S04n498:106": "na saṃpāraṃ na vāpāraṃ pūrvānto na vikalpitaḥ |",
  "S04n498:107": "tena te sarva saṃbuddhā guṇānāṃ pāramiṃ gatāḥ || 33 ||",
  "S04n498:108": "anāgatānagatikān dharmān jñātvā svabhāvataḥ |",
  "S04n498:109": "niṣprapañcānanābhogāṃstatra te pāramiṃ gatāḥ || 34 ||",
  "S04n498:110": "iti śrīsamādhirāje samādhinirdeśaparivartastrayodaśaḥ || 13 ||"
}