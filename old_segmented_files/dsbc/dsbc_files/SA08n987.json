{
  "SA08n987:0": "(28) nirvāṇavargaḥ",
  "SA08n987:1": "kleśakṣaya eva nirvāṇamārgaḥ",
  "SA08n987:2": "kleśakṣayāt paraṃ saukhyaṃ kathayanti manīṣiṇaḥ |",
  "SA08n987:3": "eṣa nirvāṇago mārgaḥ kathitastattvadarśakaiḥ ||1 ||",
  "SA08n987:4": "tatpadaṃ śāśvataṃ juṣṭaṃ kathayanti tathāgatāḥ |",
  "SA08n987:5": "yatra janma na mṛtyurna vidyate duḥkhasambhavaḥ ||2 ||",
  "SA08n987:6": "vibhūtasyāpramattasya śāntasya vanacāriṇaḥ |",
  "SA08n987:7": "alolupasya vīrasya nirvāṇasya vibhūtayaḥ ||3 ||",
  "SA08n987:8": "viṣayeṣvapramatto nirvāṇaṃ nāticiraṃ prāpnoti",
  "SA08n987:9": "mitrāmitraprahīṇasya bhavarāgavivarjinaḥ |",
  "SA08n987:10": "viṣayeṣvapramattasya nirvāṇaṃ nātidūrataḥ ||4 ||",
  "SA08n987:11": "śubhakarttṛ nirvāṇaṃ prāpnoti",
  "SA08n987:12": "śubhakāryeṣu saktasya maitrīkāruṇyabhāvinaḥ |",
  "SA08n987:13": "saṃsārabhayabhītasya nirvāṇaṃ nātidūrataḥ ||5 ||",
  "SA08n987:14": "kausīdyavirahitaḥ tvaritaṃ nirvāṇaṃ yāti",
  "SA08n987:15": "kleśakṣayavidhijñasya nairātmyasyāpi tasya ca |",
  "SA08n987:16": "kausīdyāccaiva muktasya nirvāṇaṃ nātidūrataḥ ||6 ||",
  "SA08n987:17": "vaśyendriyasya śāntasya nirvāṇaṃ samīpataram",
  "SA08n987:18": "catuḥsatyavidhijñasya tridoṣavadhasevinaḥ |",
  "SA08n987:19": "vaśyendriyasya śāntasya nirvāṇaṃ nātidūrataḥ ||7 ||",
  "SA08n987:20": "sukhaduḥkhapāśairmukto muniḥ pāraga ucyate",
  "SA08n987:21": "sukhaduḥkhamayaiḥ pāśairyasya ceto na hanyate |",
  "SA08n987:22": "sa doṣabhayanirmuktaḥ pārago munirucyate ||8 ||",
  "SA08n987:23": "śubhānveṣī nirvāṇamadhigacchati",
  "SA08n987:24": "puruṣo'pāyabhīruśca pramādabalavarjakaḥ |",
  "SA08n987:25": "śubhakārī śubhānveṣī nirvāṇamadhigacchati ||9 ||",
  "SA08n987:26": " ||iti nirvāṇavargo'ṣṭāviṃśaḥ ||"
}