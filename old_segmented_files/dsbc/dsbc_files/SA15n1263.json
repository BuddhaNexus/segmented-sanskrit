{
  "SA15n1263:0": "atha dvitīyaṃ prakaraṇam |",
  "SA15n1263:1": "(śāstramāha)",
  "SA15n1263:2": "khaṇḍanasya trividhadoṣāpattiḥ |",
  "SA15n1263:3": "viparīnakhaṇḍanamasatkhaṇḍanaṃ viruddhakhaṇḍanañceti |",
  "SA15n1263:4": "yadi khaṇḍanametattrividhadoṣopetaṃ tadā nigrahasthānam |",
  "SA15n1263:5": "[tatra] viparītakhaṇḍanam |",
  "SA15n1263:6": "yadi pratiṣṭhāpitaṃ khaṇḍanaṃ samyagarthena na saṃyuktaṃ syāttadā tadviparītakhaṇḍanamityucyate |",
  "SA15n1263:7": "viparītakhaṇḍanaṃ daśavidham |",
  "SA15n1263:8": "(1)sādharmyakhaṇḍanam (2)",
  "SA15n1263:9": "vaidharmyakhaṇḍanam (3)",
  "SA15n1263:10": "vikalpakhaṇḍanam (4)",
  "SA15n1263:11": "aviśeṣakhaṇḍanam (5)",
  "SA15n1263:12": "prāptyaprāptikhaṇḍanam (6)",
  "SA15n1263:13": "ahetukhaṇḍanam(7)",
  "SA15n1263:14": "upalabdhikhaṇḍanam (8)",
  "SA15n1263:15": "saṃśayakhaṇḍanam (9)",
  "SA15n1263:16": "anuktikhaṇḍanam (10)",
  "SA15n1263:17": "kāryabhedakhaṇḍanam |",
  "SA15n1263:18": "1. [tatra] sādharmyakhaṇḍanam |",
  "SA15n1263:19": "vastusādharmyapratyavasthānaṃ sādharmyakhaṇḍanamityucyate |",
  "SA15n1263:20": "(śāstramāha)",
  "SA15n1263:21": "śabdo'nityaḥ pratyanotpannatvādyathā ghaṭaḥ prayatnotpannaḥ |",
  "SA15n1263:22": "utpannaśca vinaṣṭaḥ |",
  "SA15n1263:23": "śabdo'pi tatheti śabdo 'nitya iti sthāpite prativādī prāha |",
  "SA15n1263:24": "yadi ghaṭasādharmyācchabdo'nityastadākāśasādharmyācchabdo nityaḥ syāt |",
  "SA15n1263:25": "tataścākāśavacchabdo nitya iti |",
  "SA15n1263:26": "[atra] sādharmyamamūrtatvam |",
  "SA15n1263:27": "(śāstraṃ punarāha)",
  "SA15n1263:28": "śabdo 'nityaḥ prayatnotpannatvāt |",
  "SA15n1263:29": "yannityaṃ na tatprayatnenotpannaṃ yathākāśaṃ nityaṃ na prayatnenotpannam |",
  "SA15n1263:30": "śabdastu na tathā |",
  "SA15n1263:31": "tasmācchabdo 'nitya iti sthāpite prativādī prāha |",
  "SA15n1263:32": "yadi (śabdasya)",
  "SA15n1263:33": "nityākāśavaidharmyacchabdo'nitya iti,",
  "SA15n1263:34": "tadā kiṃ prāptam ? |",
  "SA15n1263:35": "yadyākāśasādharmyaṃ tato nitya eva śabda iti |",
  "SA15n1263:36": "sādharmyaṃ cāmūrtatvaṃ tasmānnityaḥ |",
  "SA15n1263:37": "(śāstramāha)",
  "SA15n1263:38": "ete khaṇḍane viparīte'siddhe ca (khaṇḍane) |",
  "SA15n1263:39": "kuta iti cet |",
  "SA15n1263:40": "aikāntikaikarasadharmasthāpanaṃ hi heturiti manyate |",
  "SA15n1263:41": "sarvadharmāṇāṃ prayatnotpannatvenānityatāvarṇanāt |",
  "SA15n1263:42": "so'nityatāvarṇakaheturaikāntikaikarasastasmādanityatā'napasaraṇīyaiva |",
  "SA15n1263:43": "tatsāmānajātīyaṃ cikhyāpayiṣatayā ghaṭādyudāharaṇamuktam |",
  "SA15n1263:44": "prativādī tvanaikāntikaikarasārthapratyavasthānena khaṇḍanaṃ bhāṣate yathā yadi bhavān sādharmyeṇa śabdasyānityatāṃ sthāpayati tadāhamapi vaidharmyeṇa śabdasya nityatāṃ pratiṣṭhāpayāmi |",
  "SA15n1263:45": "yadi ca bhavadarthaḥ siddho mamāpyarthaḥ siddho bhavediti |",
  "SA15n1263:46": "(śāstramāha)",
  "SA15n1263:47": "bhavataḥ khaṇḍanamayuktam |",
  "SA15n1263:48": "kuta iti cet |",
  "SA15n1263:49": "bhavatprayuktasya hetoranaikāntikanityatvānityatvāvyāptivarṇanāt |",
  "SA15n1263:50": "asmābhistrilakṣaṇo hetuḥ sthāpitaḥ |",
  "SA15n1263:51": "tadyathā pakṣadharmmaḥ sapakṣasatvaṃ vipakṣavyāvṛttiśca |",
  "SA15n1263:52": "tasmādvetusiddhiranapasaraṇīyā |",
  "SA15n1263:53": "bhavaddhetustu na tathā tasmādbhavatkhaṇḍanaṃ viparītam |",
  "SA15n1263:54": "yadi bhavatā pratiṣṭhāpito heturasmaddhetutulyobhavettadā samyakkhaṇḍanaṃ sidhyeta |",
  "SA15n1263:55": "yadyanityatāpratijñā nityatāṃ khaṇḍayati tadā [nityatā-] khaṇḍanasiddhiḥ |",
  "SA15n1263:56": "kuta iti cet |",
  "SA15n1263:57": "nityatāsthāpakahetunānityatāsthāpakahetuḥ khaṇḍyate cet,",
  "SA15n1263:58": "tadānityatāviparyāsadoṣo vyaktīkartuṃ na śakyata iti prasiddham |",
  "SA15n1263:59": "nityatāhetoranaikāntikaikarasatvādanityatāhetoraikāntikaikarasatvācca |",
  "SA15n1263:60": "2. vaidharmyakhaṇḍanam |",
  "SA15n1263:61": "vastuvaidharmyapratyavasthānaṃ vaidharmyakhaṇḍanamityucyate |",
  "SA15n1263:62": "(śāstramāha)",
  "SA15n1263:63": "anityaḥ śabdaḥ |",
  "SA15n1263:64": "kasmāt ? kṛtakatvāt |",
  "SA15n1263:65": "yat kṛtakaṃ tadanityam |",
  "SA15n1263:66": "yathākāśaṃ nityamakṛtakatvāt |",
  "SA15n1263:67": "śabdasya tathātvābhāvācchabdo'nityaḥ |",
  "SA15n1263:68": "prativādī prāha |",
  "SA15n1263:69": "yadi śabdo nityākāśavidharmyādanitya iti,",
  "SA15n1263:70": "tadā kiṃ prāptam |",
  "SA15n1263:71": "yadi ghaṭavaidharmyaṃ śabdasya,",
  "SA15n1263:72": "tadā sa nitya iti |",
  "SA15n1263:73": "tadvaidharmyamamūrtatvam |",
  "SA15n1263:74": "ghaṭo mūrtastasmādghaṭo'nityaḥ śabdastu nityaḥ |",
  "SA15n1263:75": "(śāstramāha)",
  "SA15n1263:76": "śabdo'nityaḥ kṛtakatvāt |",
  "SA15n1263:77": "yathā ghaṭo'nityaḥ kṛtakatvāt,",
  "SA15n1263:78": "tathā śabdo'pi |",
  "SA15n1263:79": "prativādī prāha |",
  "SA15n1263:80": "yadi ghaṭasādharmyācchabdasyānityatā bhavatā sthāpitā,",
  "SA15n1263:81": "tadā kiṃ prāptam ? |",
  "SA15n1263:82": "śabdo nitya eva ghaṭavaidharmyādvaidharmyamamūrtatvam |",
  "SA15n1263:83": "ghaṭastu mūrtaḥ |",
  "SA15n1263:84": "(śāstramāha)",
  "SA15n1263:85": "viparīta ete khaṇḍane |",
  "SA15n1263:86": "kuta iti cet |",
  "SA15n1263:87": "asmatsthāpitānityatāhetoraikāntikaikarasatvāt |",
  "SA15n1263:88": "bhavatpratiṣṭhāpitanityatāhetostvanaikāntikaikarasatvānnityatvānityatvavyāptivarṇanāt |",
  "SA15n1263:89": "tasmādaniścitaheturaikāntikahetuṃ khaṇḍayituṃ na śaknoti |",
  "SA15n1263:90": "yo'smābhiḥ sthāpito hetuḥ kṛtakatvācchabdo'nitya iti tasya (hetoḥ)",
  "SA15n1263:91": "pakṣadharmmaḥ sapakṣasattvaṃ vipakṣavyāvṛttiśca |",
  "SA15n1263:92": "trayalakṣaṇasampannatvāt so'napasaraṇīyaḥ |",
  "SA15n1263:93": "yaḥ punarbhavatpratiṣṭhāpito hetuḥ śabdo nityo'mūrtatvāditi tasya pakṣadharmaḥ sapakṣe vipakṣe ca vartata ityasiddho hetuḥ |",
  "SA15n1263:94": "3. vikalpakhaṇḍanam |",
  "SA15n1263:95": "sādharmye vaidharmyapratyavasthānaṃ vikalpakhaṇḍanamucyate |",
  "SA15n1263:96": "(śāstramāha)",
  "SA15n1263:97": "śabdo'nityaḥ pratyatnenotpannatvādghaṭavaditi śabdasyānityatā |",
  "SA15n1263:98": "prativādī prāha |",
  "SA15n1263:99": "bhavāñchabdasya prayatnenotpannatvādghaṭavatsādharmyaṃ sthāpayati |",
  "SA15n1263:100": "asti punastadvaidharmyam |",
  "SA15n1263:101": "pakkatvamapakvatvaṃ,",
  "SA15n1263:102": "cākṣuṣatvamacākṣuṣatvamityādi evaṃ ghaṭaśabdayoḥ pratyekaṃ viśeṣaḥ |",
  "SA15n1263:103": "śabdaḥ prayatnenotpannatvānnityaḥ ghaṭastu prayatnenotpanno'pyanityaḥ |",
  "SA15n1263:104": "tasmācchabdo nityaḥ |",
  "SA15n1263:105": "viparītametatkhaṇḍanam |",
  "SA15n1263:106": "kuta iti cet |",
  "SA15n1263:107": "asmatsthāpitaheturanityatā'vyāvṛtto nityatāvyāvṛttaḥ |",
  "SA15n1263:108": "etaddhetusthāpanamanityatānumānārtham |",
  "SA15n1263:109": "yathāgnyanumānārthaṃ dhūmaḥ prayujyate |",
  "SA15n1263:110": "dhūmo hyagnyavyāvṛttaḥ |",
  "SA15n1263:111": "tasmādasmatsthāpitahetuḥ sidvo'napasaraṇīyaśca |",
  "SA15n1263:112": "bhavatā śabdasyāpakva iti viśeṣaṇaṃ prayujyate |",
  "SA15n1263:113": "tataśca nitya iti |",
  "SA15n1263:114": "tadecchādveṣaduḥkhasukhavāyvādīnyapakvāni na punaretāni nityāni |",
  "SA15n1263:115": "tasmādapakvatvaṃ nityatāhetutvena na pratiṣṭhāpayitavyam |",
  "SA15n1263:116": "na cācākṣuṣatvamapi nityatāhetutvena pratiṣṭhāpayitavyam |",
  "SA15n1263:117": "kuta iti cet |",
  "SA15n1263:118": "icchadveṣaduḥkhasukhavāyvādīnyacākṣuṣāṇi na punarnityāni |",
  "SA15n1263:119": "bhavaddhetuḥ sapakṣe vipakṣe ca vartate tasmādasādhakaḥ |",
  "SA15n1263:120": "bhavaddheturmama (heto)",
  "SA15n1263:121": "stulyo matpratijñāyāśca khaṇḍanāsamartha iti cet |",
  "SA15n1263:122": "asmatsthāpanaṃ trividhahetusamāśritaṃ tasmādatulyam |",
  "SA15n1263:123": "yadatulyaṃ tulyamiti bhavatoktaṃ tasmādbhavataḥ khaṇḍanaṃ viparītam |",
  "SA15n1263:124": "4. aviśeṣakhaṇḍanam |",
  "SA15n1263:125": "ekasādharmyakhyāpanātsarvasyāviśeṣeṇa pratyavasthānamaviśeṣakhaṇḍanamucyate |",
  "SA15n1263:126": "śabdo'nityaḥ kāraṇabhedena śabdasya bhedāddīpavat |",
  "SA15n1263:127": "yadi vartikā mahatī jyotirmahat |",
  "SA15n1263:128": "yadi vartikā kṣudrā jyotirapi kṣudram,",
  "SA15n1263:129": "iti sthāpite |",
  "SA15n1263:130": "prativādī prāha yadi sādharmyādyathā ghaṭādyanityaṃ śabdo'pi tathā syāttadā sarvasya sarveṇāviśeṣaprasaṅgaḥ |",
  "SA15n1263:131": "kuta iti cet |",
  "SA15n1263:132": "sarvasya sarveṇa sādharmyāt |",
  "SA15n1263:133": "sādharmyaṃ kiṃ punaścet |",
  "SA15n1263:134": "sattaikatvaṃ prameyatvamityetat sādharmyamucyate |",
  "SA15n1263:135": "sadharmāṇyapi sarvāṇi vastūni viśeṣṭavastubhyo bhinnānīti cecchabdo'pi tathā |",
  "SA15n1263:136": "ghaṭādisadharmā'pi śabdo nityo ghaṭastvanityaḥ |",
  "SA15n1263:137": "kuta iti cet |",
  "SA15n1263:138": "sattvādisādharmye'pi svabhāvaviśeṣasambhavāt |",
  "SA15n1263:139": "yathā dīpaḥ śabdo manuṣyo'śva ityādi |",
  "SA15n1263:140": "iti sādharmyasamāśritamanumānamasiddham |",
  "SA15n1263:141": "viparītametatkhaṇḍanaṃ kuta iti cet |",
  "SA15n1263:142": "sarveṣāṃ na mayā sattvādisādharmyaṃ pratiṣidvamapi tu teṣāṃ viśeṣa evāvadhāryate |",
  "SA15n1263:143": "sādharmyasampattitraividhyamanityatāṃ sthāpayati |",
  "SA15n1263:144": "taccāsmābhiranityatāsādhanāyocyate na tu sādharmyamātramupādīyate na khalvasti sā kā'pi yuktiryā naivaṃ vicāryate |",
  "SA15n1263:145": "kasmāditi cet |",
  "SA15n1263:146": "naikamapi vidyate tādṛśaṃ yadanyavastuno na sadṛśaṃ na ca viśiṣṭaṃ syāt |",
  "SA15n1263:147": "tasmādyadi sādharmyamasti tadā tatsapakṣavarti sarvavipakṣavyāvṛttam |",
  "SA15n1263:148": "yadi tadupādānena hetusthāpanaṃ,",
  "SA15n1263:149": "siddho hetureṣa |",
  "SA15n1263:150": "sādharmyamātreṇa hetupratiṣṭhāpanaṃ tvasiddhaṃ tasmādviparītam |",
  "SA15n1263:151": "punaścānityaḥ śabdaḥ kṛtakatvādghaṭavat |",
  "SA15n1263:152": "tasmācchabdo'nityaḥ |",
  "SA15n1263:153": "prativādī prāha |",
  "SA15n1263:154": "hetuḥ pratijñā cābhāvānna bhidyete |",
  "SA15n1263:155": "ko nāmārtho hetusamutpādasya |",
  "SA15n1263:156": "hetvasaṃyoge śabdasyānutpāda iti |",
  "SA15n1263:157": "anutpannatvādabhāva evetyetasyārthaḥ |",
  "SA15n1263:158": "kathaṃ nāma śabdo'nitya iti |",
  "SA15n1263:159": "anutpannaḥ śabda utpattimupalabhata utpanno vinaśyati |",
  "SA15n1263:160": "vināśāccābhāva evetyetasyārthaḥ |",
  "SA15n1263:161": "iti hetuḥ pratijñā cābhāvavat |",
  "SA15n1263:162": "viparītametatkhaṇḍanam |",
  "SA15n1263:163": "kuta iti cet |",
  "SA15n1263:164": "asmatpratijñāyā abhāvaḥ pradhvaṃsābhāvātmakaḥ |",
  "SA15n1263:165": "asmatsthāpitahetorabhāvaḥ prāgabhāvaḥ |",
  "SA15n1263:166": "prāgabhāvaḥ sarvalokaprasiddhatvātsiddho'nityatāhetutvena sthāpitaḥ |",
  "SA15n1263:167": "pradhvaṃsābhāvaḥ sāṃkhyādyaprasidvatvādasiddhaḥ |",
  "SA15n1263:168": "artho hi siddhena hetunā sthāpyate |",
  "SA15n1263:169": "yadi siddhā pratijñopādīyate 'siddhastu heturbhavataḥ khaṇḍanasya viparyāso'dhikataro bhavet |",
  "SA15n1263:170": "sarveṣāṃ vastūnāṃ pūrvamabhūtvā paścādabhāva iti mayoktam |",
  "SA15n1263:171": "tasmācchabdaḥ pūrvamasaṃścet paścādapyasan |",
  "SA15n1263:172": "yadi pūrvamasattvaṃ bhavato 'nanujñātaṃ tadaitadbhavatā cintyatām |",
  "SA15n1263:173": "yadi pūrvaṃ śabdaḥ sanneva na cāsti pratibandhastadā kasmācchrotreṇa nopalabhyate |",
  "SA15n1263:174": "tasmātpūrvamasattvaṃ nāgapadavaditi jñāyate |",
  "SA15n1263:175": "yadi kañcidviśiṣṭabuddhirabhimatamarthaṃ sādhayituṃ na śaknoti,",
  "SA15n1263:176": "iṣṭasādhanaṃ ca na yuktisampannaṃ so'rtho nirasanīyaḥ |",
  "SA15n1263:177": "5. prāptyaprāptikhaṇḍanam |",
  "SA15n1263:178": "hetuḥ sādhyaṃ prāpnoti na vā ? |",
  "SA15n1263:179": "yadi tāvat sādhyaṃ prāpnoti tadāsādhakaḥ |",
  "SA15n1263:180": "atha hetuḥ sādhyaṃ na prāpnoti tadāpyasādhakaḥ |",
  "SA15n1263:181": "etatprāptyaprāptikhaṇḍanamucyate |",
  "SA15n1263:182": "prativādī prāha |",
  "SA15n1263:183": "yadi hetuḥ sādhyaṃ prāpnoti tadā sādhyena saṃsargātsādhyaṃ na sādhayati |",
  "SA15n1263:184": "yathā nadīvāri samudravāripraviṣṭaṃ na punarnadīvāri,",
  "SA15n1263:185": "hetustadvadasādhakaḥ |",
  "SA15n1263:186": "yadi sādhyamasiddhaṃ,",
  "SA15n1263:187": "tadā heturaprāpakaḥ |",
  "SA15n1263:188": "yadi prāpakastadā kiṃ siddhasyārthasya hetunā |",
  "SA15n1263:189": "tasmāddheturasiddhaḥ |",
  "SA15n1263:190": "atha na prāpnoti tadā so'nyavastuvadasādhakaṃ,",
  "SA15n1263:191": "tasmaddheturasiddhaḥ |",
  "SA15n1263:192": "yadi heturaprāpakastadā'samarthaḥ |",
  "SA15n1263:193": "yathāgniraprāpya dahanāsamartho'siścāprāpya chedanāsamarthaḥ |",
  "SA15n1263:194": "viparītametatkhaṇḍanaṃ |",
  "SA15n1263:195": "dvividho hetuḥ |",
  "SA15n1263:196": "utpattiheturvyañjanahetuśca |",
  "SA15n1263:197": "yadi bhavataḥ khaṇḍanamutpattihetusamāśritaṃ tadā siddhaṃ khaṇḍanam |",
  "SA15n1263:198": "yadi vyañjanahetusamāśritaṃ tadā viparītam |",
  "SA15n1263:199": "kasmāditi cet |",
  "SA15n1263:200": "uktaṃ mayā yaddhetuḥ sādhyaṃ notpādayatyapi tu parapratipādanārthaṃ sādhyaṃ vyanaktyavyāvṛttatvāt |",
  "SA15n1263:201": "sādhyasattve'pi sādhyasya yathārthajñānaṃ na jāyate |",
  "SA15n1263:202": "kuta iti cet |",
  "SA15n1263:203": "mohāt |",
  "SA15n1263:204": "tasmād vyañjanaheturityucyate |",
  "SA15n1263:205": "yathā rūpasattve'pi pradīpaprayojanaṃ tadvyañjanārthaṃ na tu tadutpattyartham |",
  "SA15n1263:206": "tasmādvyañjanahetāvutpattikhaṇḍanaṃ viparītakhaṇḍanam |",
  "SA15n1263:207": "6. ahetukhaṇḍanaṃ |",
  "SA15n1263:208": "traikālye hetorasambhava ityahetukhaṇḍanamucyate |",
  "SA15n1263:209": "prativādī prāha |",
  "SA15n1263:210": "kiṃ hetuḥ sādhyātpūrvaṃ paścādyugapadvā |",
  "SA15n1263:211": "yadi tāvaddhetuḥ prāk sādhyañca paścāttadāsati sādhye,",
  "SA15n1263:212": "hetuḥ kasya sādhakaḥ ? |",
  "SA15n1263:213": "atha paścāt,",
  "SA15n1263:214": "sādhyañca prāk,",
  "SA15n1263:215": "tadā siddhe sādhye kiṃ hetunā ? |",
  "SA15n1263:216": "atha yugapattadāhetuḥ |",
  "SA15n1263:217": "yathā yugapatsadbhāvāṅgoḥ śṛṅge dakṣiṇaṃ vāmaṃ vā parasparotpādake ityayuktam |",
  "SA15n1263:218": "tasmādyaugapadyañcettadā hetutvāsambhavaḥ |",
  "SA15n1263:219": "viparītametatkhaṇḍanam |",
  "SA15n1263:220": "kuta iti cet |",
  "SA15n1263:221": "yatpūrvaṃ samutpannaṃ tadeva hetunā vyajyate yathā dīpaḥ vidyamānānyeva vastūni vyanakti na tvavidyamānāni vastūnyutpādayati |",
  "SA15n1263:222": "bhavān punarutpattihetunā me vyañjakahetuṃ khaṇḍayati tasmādviparītametatkhaṇḍanaṃ,",
  "SA15n1263:223": "na tu siddham |",
  "SA15n1263:224": "atha manyase yadyeṣa heturvyañjakaheturbhavati jñānābhāve sa kasya hetuḥ |",
  "SA15n1263:225": "tasmād vyañjakaheturasiddha iti kṛte khaṇḍane,",
  "SA15n1263:226": "tadā prāptikriyā'sambhave heturnāma nopapadyate kriyāsadbhāve tu heturnāmopapadyate |",
  "SA15n1263:227": "yadā vyañjanakriyā tadaiva heturnāmopapadyate |",
  "SA15n1263:228": "taduktaṃ bhavati pūrvaṃ heturnāma nopapadyate paścāttu heturnāmopapadyate |",
  "SA15n1263:229": "yaccābhihitaṃ hetuḥ prāk kriyā tu paścāditi tadadoṣam |",
  "SA15n1263:230": "athaivaṃ sati,",
  "SA15n1263:231": "kriyāyā hetuto'nutpattiriti cedetat khaṇḍanamasiddham |",
  "SA15n1263:232": "kasmāditi cet |",
  "SA15n1263:233": "etatprāgeva [sad] vastu paścāddheturnāmopapadyate |",
  "SA15n1263:234": "vastuni vinaṣṭe paścāt kriyotpattiriti cet,",
  "SA15n1263:235": "tadaitatkhaṇḍanaṃ sidhyati na tvevamucyate,",
  "SA15n1263:236": "pūrvaṃ bhāve'pi [hetoriti] nāmānupapattiḥ paścāttu nāmopapattiḥ |",
  "SA15n1263:237": "tasmātphalasya hetuta utpattiḥ |",
  "SA15n1263:238": "7. upalabdhikhaṇḍanam |",
  "SA15n1263:239": "viśiṣṭahetunānityatāvarṇanādeṣo'heturiti upalabdhikhaṇḍanamucyate |",
  "SA15n1263:240": "prativādī prāha |",
  "SA15n1263:241": "yadi prayatna[ānantarīyaka]tvācchabdo 'nityastadā yatra prayatno na vidyate tatra nityatāprasaṅgaḥ |",
  "SA15n1263:242": "yathā vidyudvāyvādīnyaprayatna [ānantarīyaka]āṇyanityeṣu cāntarbhūtāni tasmādanityatve sādhye na prayatnamātraṃ samāśrayaṇīyaṃ prayatnasyāsādhanatvāt |",
  "SA15n1263:243": "sādhanañcedyatra yatra prayatno nāsti tatra tatra nityatāyāḥ sambhavaḥ |",
  "SA15n1263:244": "yathāgniṃ vinā na dhūmasthitiḥ |",
  "SA15n1263:245": "dhūmo'gneḥ saddheturdhūmāgnyoravyatirekāt |",
  "SA15n1263:246": "prayatnastu na tathā,",
  "SA15n1263:247": "tasmādasiddho hetuḥ |",
  "SA15n1263:248": "kiñca prayatno nānityatāsthāpanāsamarthaḥ |",
  "SA15n1263:249": "kuta iti cet |",
  "SA15n1263:250": "vyāptyabhāvāt |",
  "SA15n1263:251": "vyāptisambhave hyanityatāsthāpanopapattiḥ |",
  "SA15n1263:252": "vyāptyasambhave tvanityatāsthāpanānupapattiḥ |",
  "SA15n1263:253": "yathā kasyacitpratijñā syāt sarve taravo divyacetanā iti |",
  "SA15n1263:254": "kasmāditi cet |",
  "SA15n1263:255": "tarūṇāṃ nidrāsambhavācchirīṣavat |",
  "SA15n1263:256": "tatrāha khaṇḍayitā |",
  "SA15n1263:257": "tarūṇāṃ divyacetanāsiddhā |",
  "SA15n1263:258": "kasmāt ? hetorvyāptyabhāvāt |",
  "SA15n1263:259": "śirīṣa eva svapiti na tvapare taravaḥ |",
  "SA15n1263:260": "sa svapno na sarvāṃstarūn vyāpnoti tasmātsarveṣāṃ tarūṇāṃ divyacetanatvapratiṣṭhāpane svapno'samarthaḥ |",
  "SA15n1263:261": "prayatno'pi tathā sarveṣāmanityānāmavyāpakatvādanityatāsthāpane'samarthaḥ ||",
  "SA15n1263:262": "viparītametatkhaṇḍanam |",
  "SA15n1263:263": "mayaivaṃ noktam |",
  "SA15n1263:264": "naitaducyate mayā yatprayatnaḥ sarvānityatākhyāpane samartho heturanye tu hetavo 'samarthāḥ |",
  "SA15n1263:265": "yadyanyo'nityatākhyāpane samartho heturvidyate tadāhaṃ sukhī |",
  "SA15n1263:266": "asmadarthasiddheḥ |",
  "SA15n1263:267": "asmatsthāpito hetuḥ khyāpanasamarthaḥ,",
  "SA15n1263:268": "anyo 'pi hetuḥ khyāpanasamarthaḥ |",
  "SA15n1263:269": "tasmātpratijñā siddhā |",
  "SA15n1263:270": "yathā dhūmenāgniranumitaḥ |",
  "SA15n1263:271": "yadi kaścidvadetprabhayāgnirapi siddho 'smadarthe'pi tathāsambhavaḥ |",
  "SA15n1263:272": "prayatnotpattiranityatākhyāpanasamarthā |",
  "SA15n1263:273": "yadyanye 'pi hetavo 'nityatākhyāpanasamarthā,",
  "SA15n1263:274": "anityatāpi siddhā |",
  "SA15n1263:275": "tasmādviparītaṃ khaṇḍanaṃ bhavataḥ |",
  "SA15n1263:276": "asmanmatākhaṇḍanāt |",
  "SA15n1263:277": "yadyahaṃ bravīmi yadyadanityaṃ tattatsarvaṃ prayatnasamutpannamiti tadā prayatnotpattihetoravyāpitvādasiddhatvamiti bhavatā khaṇḍanaṃ vaktavyam |",
  "SA15n1263:278": "tadaitacca khaṇḍanaṃ viśiṣyate |",
  "SA15n1263:279": "yadāhaṃ bravīmi śabdābikamanityaṃ prayatnasamutpannatvāttadā yatsarvamanitya tatprayatnasamutpannamiti nocyate |",
  "SA15n1263:280": "tasmādviparītaṃ khaṇḍanaṃ bhavataḥ |",
  "SA15n1263:281": "8. saṃśayakhaṇḍanam |",
  "SA15n1263:282": "vipakṣasādharmyātsaṃśayavādena khaṇḍanam |",
  "SA15n1263:283": "anityaḥ śabdaḥ prayatnasamutpannatvāt |",
  "SA15n1263:284": "yadyatprayatnasamutpannaṃ tattadanityaṃ ghaṭavat |",
  "SA15n1263:285": "iti sthāpite prativādī prāha |",
  "SA15n1263:286": "yatsamutpannaṃ tatprayatena vyaktaṃ yathā mūlakīlakodakaṃ prayatnena vyaktaṃ na tu prayatnena samutpannam |",
  "SA15n1263:287": "śabdo'pi tathā |",
  "SA15n1263:288": "tasmātprayatnadvārā hetusthāpanamaniyatamanutpanna utpanne ca bhāvāt |",
  "SA15n1263:289": "tasmāt taṃ hetumāśritya śabde saṃśayotpattiḥ |",
  "SA15n1263:290": "kathaṃ ca śabdo'vadhāryate ?",
  "SA15n1263:291": "kiṃ ghatavadasamutpannaḥ samutpadyate mūlakīlodakavatsamutpanno vā vyajyate ?",
  "SA15n1263:292": "tasmadanaikāntikatā |",
  "SA15n1263:293": "tasmādutpattihetoḥ saṃśayotpādakatvādasādhakatvamiti jñeyam |",
  "SA15n1263:294": "kasmāt |",
  "SA15n1263:295": "utpādakatvād vyaktīkaraṇācca |",
  "SA15n1263:296": "viparītametatkhaṇḍanam |",
  "SA15n1263:297": "kuta iti cet |",
  "SA15n1263:298": "noktamasmābhiryacchabdaḥ prayatnena vyaktaḥ |",
  "SA15n1263:299": "api tu yataḥ prayatnena samutpannastasmācchabdo 'nitya iti |",
  "SA15n1263:300": "punarbhavatā kiṃ khaṇḍyate |",
  "SA15n1263:301": "yadi (bhavato)",
  "SA15n1263:302": "cyate prayatnakāryaṃ dvividhamutpattirabhivyaktiśca |",
  "SA15n1263:303": "utpattirghaṭādivadabhivyaktirmūlakīlo dakādivat |",
  "SA15n1263:304": "śabdo 'pi prayatnakāryaḥ |",
  "SA15n1263:305": "tasmāttasmin nityatā'nityatāsaṃśayotpattiriti |",
  "SA15n1263:306": "tadayuktam |",
  "SA15n1263:307": "kuta iti cet |",
  "SA15n1263:308": "mūlakīlodakāderaprayatnakāryatvāt |",
  "SA15n1263:309": "mūlakīlodakābhivyaktiḥ prayatnakāryyeti cet |",
  "SA15n1263:310": "etadasmanmataṃ na khaṇḍayati |",
  "SA15n1263:311": "abhivyaktiranutpannā prayatnenotpatti labhate |",
  "SA15n1263:312": "tasmātprayatnakāryamekavidhaṃ sadaivanityatvāditi bhavatkhaṇḍanamayuktam |",
  "SA15n1263:313": "atha manyase yatprayatna-[kāryaṃ] taddvidham |",
  "SA15n1263:314": "anityaṃ nityañca |",
  "SA15n1263:315": "ghaṭotpattiranityā ghaṭadhvaṃso nityaḥ |",
  "SA15n1263:316": "śabdo'pi tatheti |",
  "SA15n1263:317": "eṣa saṃśayo'yuktaḥ |",
  "SA15n1263:318": "kasmāt ? asiddhatvāt |",
  "SA15n1263:319": "yadi bhavato ghaṭadhvaṃsasya dhvaṃse sadbhāvastataḥ sadbhāvāddhvaṃsābhāvaḥ syāt |",
  "SA15n1263:320": "yadi dhvaṃse 'bhāvastadā dhvaṃso 'bhāva eva |",
  "SA15n1263:321": "kuta iti cet |",
  "SA15n1263:322": "bhāvābhāvāt |",
  "SA15n1263:323": "andhakāravat |",
  "SA15n1263:324": "andhakāre jyotiṣo'bhāvaḥ tasmādandhakāraḥ |",
  "SA15n1263:325": "dhvaṃso 'pi tathā |",
  "SA15n1263:326": "dhvaṃse bhāvābhāvaḥ tasmāddhvaṃsabhāva iti cet |",
  "SA15n1263:327": "tadayuktaṃ khapuṣpabandhyāputraśaśaviṣāṇeṣu bhāvābhāvātteṣāmapi sadbhāvaprasaṅgaḥ |",
  "SA15n1263:328": "yadi khapuṣpādīnāṃ sadbhāvo bhavatā nānujñāyate,",
  "SA15n1263:329": "tadā ghaṭadhvaṃsasyāpi tathātvam |",
  "SA15n1263:330": "tasmātsadbhāva iti na vaktavyam |",
  "SA15n1263:331": "tasmātprayatnakāryamekavidhaṃ sadaivānityatvāt |",
  "SA15n1263:332": "tasmādayukto bhavataḥ saṃśayaḥ |",
  "SA15n1263:333": "apratipattiścedbhavataḥ pratipādanārthamahaṃ vyañjanahetuṃ vadāmi |",
  "SA15n1263:334": "anityaḥ śabdaḥ |",
  "SA15n1263:335": "kasmāt |",
  "SA15n1263:336": "prāgvyavadhānābhāvātprayatnenotpattiniṣpattiḥ |",
  "SA15n1263:337": "tasmādanityaḥ śabdo ghaṭavaditi jñātam |",
  "SA15n1263:338": "yatprayatnenopalabhyate yacca prayatnena kriyate tadubhayaṃ bhinnamiti bhavatā pratiṣṭhāpitam |",
  "SA15n1263:339": "tadayuktam |",
  "SA15n1263:340": "ko'yamartho yatprayatnenopalabhyate tadanityamiti |",
  "SA15n1263:341": "kasmāt |",
  "SA15n1263:342": "yasmādanutpannaṃ samutpadyate samutpannañca vinaśyati |",
  "SA15n1263:343": "tasmānmūlakīlodakādestathāpyanityatāsambhavaḥ |",
  "SA15n1263:344": "yaccocyate yadabhivyaktaṃ nityamiti tasya kiṃ prayojanam |",
  "SA15n1263:345": "9. anuktikhaṇḍanam |",
  "SA15n1263:346": "pūrvamanuktatvādanityatā'bhāva etadanuktikhaṇḍanam |",
  "SA15n1263:347": "pratijñā pūrvavat |",
  "SA15n1263:348": "prativādī prāha |",
  "SA15n1263:349": "prayatna iti vacanaṃ śabdasyānityatāheturiti cettadā kiṃ prāpyate ?",
  "SA15n1263:350": "prayatna ityanukte tadā śabdo nityaḥ |",
  "SA15n1263:351": "etadeva prāpyate,",
  "SA15n1263:352": "pūrvakāle nitye sati kathamadhunānityaḥ syāt |",
  "SA15n1263:353": "viparītametatkhaṇḍanam |",
  "SA15n1263:354": "kasmāt |",
  "SA15n1263:355": "asmābhiḥ sthāpito heturabhivyaktyartho notpattyartho na vā vināśārthaḥ |",
  "SA15n1263:356": "yadyasmatsthāpitasya hetorvināśaḥ syāttadā bhavatkhaṇḍanaṃ viśiṣyeta |",
  "SA15n1263:357": "yadā heturmayānuktastadā śabdasyānityatānabhivyakteti cedbhavatkhaṇḍanam |",
  "SA15n1263:358": "etatkhaṇḍanābhāsa eva |",
  "SA15n1263:359": "yadi vināśahetunā mām khaṇḍayati bhavān tadviparītakhaṇḍanaṃ syāt |",
  "SA15n1263:360": "10. kāryabhedakhaṇḍanam-kāryyabhedād ghaṭavatacchabda iti na vaktavyam |",
  "SA15n1263:361": "etat kāryabhedakhaṇḍanamucyate |",
  "SA15n1263:362": "anityaḥ śabdaḥ kṛtakatvād ghaṭavaditi sthāpite prativādī prāha ghaṭaśabdayoḥ kāryabhedaḥ |",
  "SA15n1263:363": "kāryabhedāt tulyānityatānupapattiḥ |",
  "SA15n1263:364": "viparītametatkhaṇdanam |",
  "SA15n1263:365": "kasmāt ? |",
  "SA15n1263:366": "anitya śabdo ghaṭasamānakāryatvāditi noktaṃ mayā |",
  "SA15n1263:367": "api tu sarvāṇi vastūni tulyena nyāyena kṛtakatvād anityānītyevamuktam |",
  "SA15n1263:368": "na tu samānakāryāpekṣatvād ghaṭavacchabdo'nitya iti |",
  "SA15n1263:369": "dhūmo bhinno'pyagnivyañjakaḥ |",
  "SA15n1263:370": "ghaṭo'pi tathā śabdasyanityatāvyañjakaḥ |",
  "SA15n1263:371": "anyacca paraṇoktaṃ kāryaviśeṣakhaṇḍanam |",
  "SA15n1263:372": "anyadasti yenocyate nityaḥ śabda ākāśasamāśritatvāt |",
  "SA15n1263:373": "ākāśo nityaḥ |",
  "SA15n1263:374": "yatkiñcidākāśasamāśritaṃ tannityam |",
  "SA15n1263:375": "yathā paramāṇoḥ pārimāṇḍalyam |",
  "SA15n1263:376": "paramāṇurnityaḥ pārimāṇḍalyañca paramāṇusamāśritaṃ,",
  "SA15n1263:377": "tasmātpārimāṇḍalyaṃ nityam |",
  "SA15n1263:378": "śabdo'pi tadvadākāśasamāśritatvānnityaḥ |",
  "SA15n1263:379": "anyacca |",
  "SA15n1263:380": "nityaḥ śabdaḥ |",
  "SA15n1263:381": "kasmāt |",
  "SA15n1263:382": "śrāvaṇatvāt |",
  "SA15n1263:383": "yathā śabdatvaṃ śravaṇagrāhyaṃ nityañca,",
  "SA15n1263:384": "tathā śabdo 'pi tasmānnityaḥ |",
  "SA15n1263:385": "etatpratijñāntaram |",
  "SA15n1263:386": "vaiśeṣika āha |",
  "SA15n1263:387": "yadi nityaṃ hetunā sthāpyate,",
  "SA15n1263:388": "tato hetukriyatvādanityam |",
  "SA15n1263:389": "tasmācchabdo'nityaḥ |",
  "SA15n1263:390": "viparītametatkhaṇḍanam |",
  "SA15n1263:391": "kasmāt ? na mayoktaṃ hetunā nityatotpanneti,",
  "SA15n1263:392": "api tu heturanityatāṃ vyanakti |",
  "SA15n1263:393": "parasyājñānātparasya pratipādanārthamasmatsthāpitaheturvyañjanaheturna tvutpattihetuḥ |",
  "SA15n1263:394": "bhavatkhaṇḍanamutpattihetoreva |",
  "SA15n1263:395": "tasmādviparītam |",
  "SA15n1263:396": "kiñca pratijñākhaṇḍane bhavadukte na mayānujñāte |",
  "SA15n1263:397": "kuta iti cet |",
  "SA15n1263:398": "nāsmābhiranityateṣṭā pratītā vā |",
  "SA15n1263:399": "tasmādukto mayaiṣo 'rthaḥ |",
  "SA15n1263:400": "etaddaśavidhaṃ viparītakhaṇḍanamucyate |",
  "SA15n1263:401": "viparyayeṇa taddoṣasthāpanāt |",
  "SA15n1263:402": "yadi khaṇḍanaṃ tattulyaṃ bhavettadā viparītakhaṇḍanāpattiḥ |",
  "SA15n1263:403": "aparamasatkhaṇḍanam |",
  "SA15n1263:404": "mithyāvacanādasat |",
  "SA15n1263:405": "mithyāvacanaṃ tvayathārthamanarthakañca |",
  "SA15n1263:406": "etaducyate'satkhaṇḍanam |",
  "SA15n1263:407": "asatkhaṇḍanaṃ trividhamavarṇya(vyañjaka)",
  "SA15n1263:408": "khaṇḍanamarthāpatti(vyañjaka)",
  "SA15n1263:409": "khaṇḍanaṃ, pratidṛṣṭa(ārthavyañjaka)",
  "SA15n1263:410": "khaṇḍanañca |",
  "SA15n1263:411": "1. avarṇya(vyañjaka)khaṇḍanam |",
  "SA15n1263:412": "pratyakṣaviṣaye yaddhetvanveṣaṇaṃ tadavarṇyakhaṇḍanamucyate |",
  "SA15n1263:413": "anityaḥ śabdaḥ |",
  "SA15n1263:414": "kuta iti cet |",
  "SA15n1263:415": "kṛtrimatvādghaṭavaditi sthāpite prativādī prāha |",
  "SA15n1263:416": "asmābhirdṛṣṭaṃ yadghaṭaḥ kṛtrimaḥ |",
  "SA15n1263:417": "kena hetunā tadanityatānumīyate |",
  "SA15n1263:418": "yadi hetuṃ vinā ghaṭasya nityatā sthāpitā śabdo'pi nityetāhetumantareṇa nityo bhavet |",
  "SA15n1263:419": "asattatkhaṇḍanam |",
  "SA15n1263:420": "kasmāt ? |",
  "SA15n1263:421": "yat[pūrvameva]pratītaṃ na tasya hetunā sādhanam |",
  "SA15n1263:422": "yadi pratīyate yadvaṭaḥ sahetuko'nityaśceti kimanityatāhetvanmveṣaṇena |",
  "SA15n1263:423": "tasmādasadetatkhaṇḍanam |",
  "SA15n1263:424": "2. arthāpatti(vyañjaka)khaṇḍanam |",
  "SA15n1263:425": "vipakṣe'rthāpattiretadarthāpattikhaṇḍanam |",
  "SA15n1263:426": "ātmā na vidyate |",
  "SA15n1263:427": "kuta iti cet |",
  "SA15n1263:428": "anabhivyaktatvādvandhyāputravaditi sthāpite prativādī prāha |",
  "SA15n1263:429": "tadetadarthādāpattiryadyabhivyaktaṃ sadanabhivyaktaṃ tvasaditi |",
  "SA15n1263:430": "athābhivyaktaṃ kadācitsatkadācidasa |",
  "SA15n1263:431": "anabhivyaktaṃ tadvat |",
  "SA15n1263:432": "alātacakramarīcigandharvanagaravat |",
  "SA15n1263:433": "tadabhivyaktam |",
  "SA15n1263:434": "tatsabhdāvasthāpanaṃ tvaśakyam |",
  "SA15n1263:435": "yadyabhivyaktasya sabhdāvasthāpanamaśakyaṃ tadānabhivyaktasyāsabhdāvapratiṣṭhāpanaṃ [sutarāma] śakyam |",
  "SA15n1263:436": "asattatkhaṇḍanam |",
  "SA15n1263:437": "ko'sau nyāyo yenaitadarthādāpattirbhavet |",
  "SA15n1263:438": "yadanabhivyaktaṃ tadatyantamasaditi naitadarthādāpadyate |",
  "SA15n1263:439": "abhivyaktaṃ dvividhamanarthāpattirarthāpattiśca |",
  "SA15n1263:440": "yadi vṛṣṭirbhavati tadā meghenāpi bhavitavyam |",
  "SA15n1263:441": "meghe satyapi tu kadācidṛṣṭirbhavati kadācinna bhavatītyanaikāntikatā |",
  "SA15n1263:442": "dhūmenāgneranumānam |",
  "SA15n1263:443": "nātrārthādāpattiḥ |",
  "SA15n1263:444": "dhūme dṛṣṭe satyagniranumīyate dhūme tvasati agnerabhāvaḥ |",
  "SA15n1263:445": "anarthāpattiriyam |",
  "SA15n1263:446": "kasmāditi cet |",
  "SA15n1263:447": "taptāyaḥpiṇḍe lohitāṅgāre ca dhūmābhāve'pya'gneḥ sadbhāvaḥ |",
  "SA15n1263:448": "tasmādabhivyakteṣvarthāpattikhaṇḍanamabhūtam |",
  "SA15n1263:449": "anyacca | rūpamevālātacakramarīcigandharvanagarāṇīti pratibhātīndriyabhramāccittaviparyāsena |",
  "SA15n1263:450": "tacca vartamāna eva sadanāgate tvasat |",
  "SA15n1263:451": "rūpamātramindriyabhramāccittaviparyāsena kadācit sad[vastīva] prakāśate |",
  "SA15n1263:452": "yaduktaṃ bhavatābhivyaktasya sattvamanaikāntikaṃ tadayuktam |",
  "SA15n1263:453": "kiñca bandhyāputradṛṣṭāntenāyamevārtho mayā niścīyate |",
  "SA15n1263:454": "yadabhivyaktisthānānna prabhraṃśate tadvastvabhāva eva |",
  "SA15n1263:455": "bandhyāutravat |",
  "SA15n1263:456": "yaccānabhivyaktisthānātprabhraṃśate naiṣo me dṛṣṭāntaḥ |",
  "SA15n1263:457": "aṇvākāśādiṣu tu kadācidabhivyaktiḥ kadācidanabhivyaktiḥ |",
  "SA15n1263:458": "bhavadarthāpattiḥ prati mayārthāpattiruktā |",
  "SA15n1263:459": "yadabhivyaktisthānādekāntena prabhraṃśate tadvastu sadeva |",
  "SA15n1263:460": "alātacakrādiṣu cakramevānaikāntikam |",
  "SA15n1263:461": "tacca cakrasyānaikāntikatā yat pravartanakāle sat,",
  "SA15n1263:462": "sthitikāle cāsat |",
  "SA15n1263:463": "tasmāt neyamarthāpattiḥ |",
  "SA15n1263:464": "anarthāpattāvarthāpattikhaṇḍanaṃ cedetat khaṇḍanamasat |",
  "SA15n1263:465": "punaranyathāpyarthāpattikhaṇḍanaṃ vadanti |",
  "SA15n1263:466": "yadi ghaṭasādharmyādanityaḥ śabda ityarthādāpannaṃ tadāsādharmyānnityaḥ |",
  "SA15n1263:467": "asādharmyaṃ yacchabdaḥ śravaṇagrāhyo 'mūrtaśca ghaṭastu cakṣurgrāhyo mūrtaśca |",
  "SA15n1263:468": "asādharmyācchabdo nityaḥ |",
  "SA15n1263:469": "evaṃvidhakhaṇḍanaṃ sādharmyakhaṇḍanato 'rthāpattikhaṇḍanāviśeṣānna mayānujñātam |",
  "SA15n1263:470": "3. pratidṛṣṭāntakhaṇḍanam |",
  "SA15n1263:471": "pratidṛṣṭāntabalāt sādhanam |",
  "SA15n1263:472": "etaducyate pratidṛṣṭānta (vyañjaka) khaṇḍanam |",
  "SA15n1263:473": "anityaḥ śabdo'nityaghaṭasādharmyāditi cet |",
  "SA15n1263:474": "tadāhamapi tasya nityatāṃ vyaktīkaromi |",
  "SA15n1263:475": "yathā nityākāśasādharmyānnityaḥ śabdaḥ |",
  "SA15n1263:476": "yadi nityatāsādharmyānnityatā'prāptistadā'nityatāsādharmyātkathamanityatā |",
  "SA15n1263:477": "asattatkhaṇḍanam |",
  "SA15n1263:478": "kuta iti cet |",
  "SA15n1263:479": "abhāvamātra vastvākāśamucyate |",
  "SA15n1263:480": "yadi sato nityavaṃ siddhastadā dṛṣṭāntaḥ sada khaṇḍanam |",
  "SA15n1263:481": "kintvatrāmato nityatā |",
  "SA15n1263:482": "ākāśamasadvastvera naitannityamanityaṃ vā vaktuṃ śakyate |",
  "SA15n1263:483": "asiddho dṛṣṭānta etasya khaṇḍanasya |",
  "SA15n1263:484": "adṛṣṭānte dṛṣṭāntatākalpanāt |",
  "SA15n1263:485": "tasmādasadetatkhaṇḍanam |",
  "SA15n1263:486": "yadi kaścinmanyate sadvastvevākāśo nityaśca |",
  "SA15n1263:487": "etadviparītakhaṇḍanaṃ natu satkhaṇḍanam |",
  "SA15n1263:488": "kasmāt ? |",
  "SA15n1263:489": "amūrtatvasyanaikāntikatvāt |",
  "SA15n1263:490": "ākāśo'mūrto nityaśca cittasukhaduḥkhecchādikantvamūrtamanityam |",
  "SA15n1263:491": "amūrtaḥ śabdaḥ kimākāśavannityo bhaveccittasukhādivadanityo vā |",
  "SA15n1263:492": "amūrtatvamanaikāntikatvādasiddho hetuḥ |",
  "SA15n1263:493": "tasmādviparītametkhaṇḍanam |",
  "SA15n1263:494": "aparaṃ ca sahetukatvācchabdo'nityaḥ |",
  "SA15n1263:495": "vastu sahetukañcet tadā'nityamiti jñeyaṃ ghaṭādivaditi sthāpite |",
  "SA15n1263:496": "prativādī prāha |",
  "SA15n1263:497": "asminnarthe saṃśayaḥ |",
  "SA15n1263:498": "kasmāditi cet |",
  "SA15n1263:499": "ghaṭotpādaḥ sahetuko'nityaḥ |",
  "SA15n1263:500": "ghaṭadhvaṃsastu sahetuko nityaḥ |",
  "SA15n1263:501": "śabdasya sahetukatvācchabde saṃśayotpattiḥ |",
  "SA15n1263:502": "sahetukaghaṭotpādavadanityaḥ sahetukaghaṭadhvaṃsavannityo vā |",
  "SA15n1263:503": "asadetkhaṇḍanam |",
  "SA15n1263:504": "kasmāt ? yadyasaddravyaṃ nityamucyate daṇḍāghātavinaṣṭavastūnāmapi nityatāpattiḥ |",
  "SA15n1263:505": "kiñca śabdo'nityaḥ |",
  "SA15n1263:506": "kutaḥ aindriyakatvāt |",
  "SA15n1263:507": "ghaṭādivaditi sthāpite |",
  "SA15n1263:508": "prativādī prāha |",
  "SA15n1263:509": "atrāpi saṃśayasambhavaḥ |",
  "SA15n1263:510": "yadyaindriyakaḥ sāmānyavattadā nityatāpattiḥ |",
  "SA15n1263:511": "yadi śabda aindriyakastadā sāmānyavannityaḥ |",
  "SA15n1263:512": "yadi sāmānyavanna nityo bhavet,",
  "SA15n1263:513": "tadā ghaṭadṛṣṭāntenānityo na bhavet |",
  "SA15n1263:514": "asadetatkhaṇḍanam |",
  "SA15n1263:515": "kasmāt |",
  "SA15n1263:516": "yadi gavādisāmānyaṃ gavādivyatiriktaṃ syāttadā pṛthaktvena grāhyaṃ draṣṭavyañca sāmānyantu gavādivyatiriktaṃ pṛthaktvena gṛhyate na ca dṛśyate |",
  "SA15n1263:517": "tasmādanityamiti jñeyam |",
  "SA15n1263:518": "anyacca | ātmā na vidyate |",
  "SA15n1263:519": "kuta iti cet |",
  "SA15n1263:520": "anabhivyaktatvāt |",
  "SA15n1263:521": "sarpaśravaṇavat |",
  "SA15n1263:522": "iti sthāpite prativādī prāha |",
  "SA15n1263:523": "samudrabinduparimāṇaṃ himālayagurutvañca madeva kintvanabhivyakte |",
  "SA15n1263:524": "ātmano'pi tathātvasambhavaḥ |",
  "SA15n1263:525": "sanneva kintvanabhivyaktaḥ |",
  "SA15n1263:526": "tasmādanabhivyaktiheturnātmābhāvaṃ sthāpayituṃ samarthaḥ |",
  "SA15n1263:527": "saṅkhyāparimāṇasya sañcitādapṛthaktvam |",
  "SA15n1263:528": "tatparimeyasañcitamanukrameṇeyaditīyaditi ca pradarśyate |",
  "SA15n1263:529": "tatsaṅkhyāparimāṇaṃ smṛtidhāraṇārthaṃ,",
  "SA15n1263:530": "ekaṃ,",
  "SA15n1263:531": "daśa,",
  "SA15n1263:532": "sahasraṃ niyutamityādyucyate |",
  "SA15n1263:533": "samudrabinduparimāṇasya himālayagurutvasya cāpṛthaktvena satvābhāvāt |",
  "SA15n1263:534": "yadyaparakhaṇḍanaṃ tatkhaṇḍanasadṛśaṃ taddoṣasthāpanādasatkhaṇḍanamityucyate |",
  "SA15n1263:535": "viruddhakhaṇḍanam |",
  "SA15n1263:536": "arthavisaṃvādakaṃ viruddhamityucyate,",
  "SA15n1263:537": "yathā prabhāndhakārau sthitigatī visaṃvādake |",
  "SA15n1263:538": "tadviruddhakhaṇḍanamityucyate |",
  "SA15n1263:539": "viruddhakhaṇḍanaṃ trividham |",
  "SA15n1263:540": "anutpattikhaṇḍanaṃ,",
  "SA15n1263:541": "nityatākhaṇḍanaṃ,",
  "SA15n1263:542": "svārthaviruddhakhaṇḍanañca |",
  "SA15n1263:543": "1. athānutpattikhaṇḍanam |",
  "SA15n1263:544": "prāgutpatteḥ prayatnanirapekṣatvānnitya ityanutpattikhaṇḍanam |",
  "SA15n1263:545": "prativādī prāha |",
  "SA15n1263:546": "yadyanityaḥ śabdaḥ prayatna[ānantarīyaka]tvāttadā prāgutpatteraprayatna[ānantarīyaka]tvānnityaḥ |",
  "SA15n1263:547": "viruddhaṃ tatkhaṇḍanam |",
  "SA15n1263:548": "kuta iti cet |",
  "SA15n1263:549": "utpatteḥ pūrvaṃ śabdo'sanneva |",
  "SA15n1263:550": "asaṃścet, kathaṃ nityaḥ |",
  "SA15n1263:551": "yadi kaścidvadedvandhyāputraḥ kṛṣṇo bandhyāputraḥ śveta iti tadapi siddham bhavet |",
  "SA15n1263:552": "yadyasannityatānupapattiḥ |",
  "SA15n1263:553": "yadi nityo'sattānupapattiḥ |",
  "SA15n1263:554": "asannityamiti svato viruddham |",
  "SA15n1263:555": "etadasatkhaṇḍaneṣvarthāpattisamam |",
  "SA15n1263:556": "kasmāt |",
  "SA15n1263:557": "asatkhaṇḍanāt |",
  "SA15n1263:558": "śabdo 'nityaḥ prayatna[ānantarīyakatvā]diti sthāpita etadarthādāpadyate |",
  "SA15n1263:559": "aprayatna[ānantarīya]katvānnitya iti tadasat |",
  "SA15n1263:560": "kutaḥ |",
  "SA15n1263:561": "prayatna[ānantarīya] kaṃ trividham,",
  "SA15n1263:562": "nityamanityamasacca |",
  "SA15n1263:563": "nityamākāśavat |",
  "SA15n1263:564": "anityaṃ vidyudādivat |",
  "SA15n1263:565": "asadākāśakusumāditiva |",
  "SA15n1263:566": "etatritayamaprayatna[ānantarīya] kaṃ bhavatā tvekena prakāreṇa nityamiti manyate |",
  "SA15n1263:567": "tasmādasat |",
  "SA15n1263:568": "2. nityatākhaṇḍanam |",
  "SA15n1263:569": "nityamanityabhāvānnityaḥ śabdaḥ |",
  "SA15n1263:570": "etannityatākhaṇḍanamucyate |",
  "SA15n1263:571": "prativādī prāha |",
  "SA15n1263:572": "anitye nityamanityatā,",
  "SA15n1263:573": "sarvadharmāṇāṃ svabhāvānirāsāt |",
  "SA15n1263:574": "anitye nityamanityatvabhāvānnityatā siddhā |",
  "SA15n1263:575": "viruddhametat |",
  "SA15n1263:576": "kasmāt |",
  "SA15n1263:577": "yadyanityaṃ nityatālābhaḥ katham |",
  "SA15n1263:578": "yadi kaścidvadedandhakāre prabhāstīti tadvacanamapi siddhaṃ bhavet |",
  "SA15n1263:579": "tannaiveti cettato bhavatkhaṇḍanamapi viruddhamasacca |",
  "SA15n1263:580": "kasmāditi cet |",
  "SA15n1263:581": "anityateti pṛthagdharmo'nityena na sambaddhaḥ yo nityo mantavyaḥ |",
  "SA15n1263:582": "anityatā naiva pṛthagbhāvaḥ |",
  "SA15n1263:583": "yadyanutpannaṃ vastūtpattiṃ labhata utpannantu vinaśyati tato'nityamityucyate |",
  "SA15n1263:584": "anityamasaditi cedyadanityena nityaṃ śthāpitaṃ tasyāpyasattāprasaṅgaḥ |",
  "SA15n1263:585": "3. svārthaviruddham |",
  "SA15n1263:586": "yadi parārthasvaṇḍane svārthahānistadā tatsvārthaviruddhakhaṇḍanamucyate |",
  "SA15n1263:587": "anityaḥ śabdaḥ kṛtakatvādaṅkurādivaditi sthāpite |",
  "SA15n1263:588": "prativādī prāha |",
  "SA15n1263:589": "yadi heturanityatāṃ prāpnoti tadā'nityatātulyaḥ |",
  "SA15n1263:590": "yadyanityatāṃ na prāpnoti tadānityatāsādhanāsamarthaḥ |",
  "SA15n1263:591": "tasmādasiddho heturiti |",
  "SA15n1263:592": "yadi tāvattava khaṇḍanaṃ matpratijñāṃ prāpnoti,",
  "SA15n1263:593": "matpratijñātulyatve'smadarthakhaṇḍanāsamartham |",
  "SA15n1263:594": "atha na matpratijñāṃ prāpnoti tathāpyasmadarthakhaṇḍanāsamartham |",
  "SA15n1263:595": "tasmādbhavatkhaṇḍane bhavadarthahāniḥ |",
  "SA15n1263:596": "prativādī punarāha |",
  "SA15n1263:597": "yadi hetuḥ pūrvaṃ pratijñā tu paścāt,",
  "SA15n1263:598": "tadā pratijñā'bhāve sa kasya hetuḥ |",
  "SA15n1263:599": "atha pratijñā pūrvaṃ hetustu paścāttadā,",
  "SA15n1263:600": "siddhāyāṃ pratijñāyāṃ kiṃ hetunetyeṣo 'pyasiddho hetuḥ |",
  "SA15n1263:601": "yadi bhavatkhaṇḍanaṃ pūrvamasmatpratijñā tu paścādasmadarthābhāve kiṃ bhavatā khaṇḍyate |",
  "SA15n1263:602": "yadyasmatpratijñā pūrvaṃ bhavatkhaṇḍanaṃ tu paścāttadāsmatpratijñāyāṃ sthāpitāyāṃ kiṃ bhavatkhaṇḍanena |",
  "SA15n1263:603": "bhavānasmatkhaṇḍanānujñānādasmatkhaṇḍanopādānena mā khaṇḍayatīti cettadayuktam |",
  "SA15n1263:604": "kasmāditi cet |",
  "SA15n1263:605": "mayā prakaṭitaṃ yadbhavatkhaṇḍanaṃ bhavadarthameva pratiṣedhati na tu bhavatkhaṇḍanamavalambyāsmadartho pratiṣṭhāpitaḥ |",
  "SA15n1263:606": "aparakhaṇḍane tatkhaṇḍanatulye sati taddoṣapratiṣṭhāpanaṃ viruddhakhaṇḍanamucyate |",
  "SA15n1263:607": "samyakkhaṇḍanaṃ pañcavidham |",
  "SA15n1263:608": "iṣṭārthadūṣaṇam,",
  "SA15n1263:609": "aniṣṭārthavyaktiḥ,",
  "SA15n1263:610": "prasaṅgavyaktiḥ,",
  "SA15n1263:611": "viṣamārthavyaktiḥ,",
  "SA15n1263:612": "marvānyāyasiddhilābhavyaktiḥ |",
  "SA15n1263:613": "prativādī prāha |",
  "SA15n1263:614": "astyātmā saṃghātasya parārthatvāt |",
  "SA15n1263:615": "yathā śayanāsanādisaṃghātaḥ parārthaḥ |",
  "SA15n1263:616": "cakṣurādīndriyasaṃghāto 'pi parārthaḥ |",
  "SA15n1263:617": "parastvātmā |",
  "SA15n1263:618": "tasmādastyātmeti jñātam |",
  "SA15n1263:619": "nāstyātmā | kuta iti cet |",
  "SA15n1263:620": "ekāntānabhivyaktatvāt |",
  "SA15n1263:621": "yadekāntānabhivyaktaṃ tadasadeva |",
  "SA15n1263:622": "yathānīśvarapuruṣasya dvitīyo mūrdhā |",
  "SA15n1263:623": "dvitīyo mūrdhā rūpagandhādimūrdhākārato na pṛthak mantavyaḥ |",
  "SA15n1263:624": "tasmādasan |",
  "SA15n1263:625": "ātmano'pi tathātvasambhavaḥ |",
  "SA15n1263:626": "cakṣurādīndriyeṣu na hi sa pṛthagabhivyaktaḥ |",
  "SA15n1263:627": "tasmādasan |",
  "SA15n1263:628": "astyātmeti cettadayuktam |",
  "SA15n1263:629": "tadiṣṭadūṣaṇamucyate |",
  "SA15n1263:630": "yadi punarbhavān vadati yadātmalakṣaṇamaviśeṣyaṃ,",
  "SA15n1263:631": "sa tu sanniti tadā dvitīyo mūrdhaviśeṣyo'pi sanneva bhavet |",
  "SA15n1263:632": "dvitīyo mūrdhā sanniti bhavatā cenna pratipādyate tadātmanyapi tathā pratipattavyam |",
  "SA15n1263:633": "iyamucyate 'niṣṭārthavyaktiḥ |",
  "SA15n1263:634": "yadi bhavanmate ubhau tulyamevāviśeṣyau |",
  "SA15n1263:635": "nyāyāsamāśrayāccātmā sanna punardvitīyo mūrdhā |",
  "SA15n1263:636": "tadāhamapi nyāyāsamaśrayātsanneva dvitīyo mūrdhā na tvātmeti cedvadeyameṣo'rthaḥ sidvo bhavet |",
  "SA15n1263:637": "athāsmadartho na siddho bhavadartho'pi na sidva ityucyate prasaṅgavyaktiḥ |",
  "SA15n1263:638": "anyacca | ātmā dvitīya iva mūrdhāviśeṣyaḥ na tvasanniti cettadā vaiṣamyadoṣo bhavanmūrdhyāpatet |",
  "SA15n1263:639": "yadi kaścidvadedvandhyāputraḥ sālaṅkāro bandhyāputro niralaṅkāra iti tadapi siddhaṃ bhavet |",
  "SA15n1263:640": "yadi kaścidevaṃ vadettadā vaiṣamyadoṣāpattiḥ |",
  "SA15n1263:641": "bhavato'pi tathātvasambhavaḥ |",
  "SA15n1263:642": "iyaṃ vaiṣamyadoṣavyaktiḥ |",
  "SA15n1263:643": "athocyate nyāyāsamāśrayānniyatamevāstyātmā,",
  "SA15n1263:644": "nyāyāsamāśrayānniyatameva nāsti dvitīyo mūrdheti siddhaṃ ca tadvacanamiti tadā mūrkhabālānyāyavacanānyapi sidhyeyuryathākāśo dṛśyaḥ,",
  "SA15n1263:645": "śītolo'gniḥ,",
  "SA15n1263:646": "grāhyoḥ vāyurityādi mūrkhavacanāninyāyāsamāśritānyapi bhavatsādhyavat siddhāni bhaveyuḥ |",
  "SA15n1263:647": "asiddhāni cedbhavadartho'pyevaṃ syāt |",
  "SA15n1263:648": "iyamucyate sarvānyāyasiddhilābhavyaktiḥ ||",
  "SA15n1263:649": "iti dvitīyaṃ prakaraṇam |"
}