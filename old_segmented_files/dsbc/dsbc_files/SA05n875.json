{
  "SA05n875:0": "śākyasiṃhastotram",
  "SA05n875:1": "navagrahakṛtam",
  "SA05n875:2": "praṇamāmi jinaṃ sugataṃ satataṃ tapanīyahiraṇyaśarīracchavim |",
  "SA05n875:3": "varacakravibhūṣitapāṇitalaṃ sasurāsuramānuṣapāpaharam || 1 ||",
  "SA05n875:4": "praṇamāmi munīndraguruṃ lalitaṃ satatākulanirjitamārabalam |",
  "SA05n875:5": "daśapāramitāpratibodhakaraṃ caturrāryavibodhakaraṃ sukaram || 2 ||",
  "SA05n875:6": "praṇamāmi hitaṅkaradevanaraṃ sanarāmarapūjitadevavaram |",
  "SA05n875:7": "amarādikaṣaḍgatihaityakaraṃ sajarājanimṛtyubhayādiharam || 3 ||",
  "SA05n875:8": "praṇamāmi sukhākarabodhibharaṃ svasukhaṃ pradadau karuṇāśayataḥ |",
  "SA05n875:9": "paraduḥkhamasahya cakāra janurgatadoṣanirākulaśākyakule || 4 ||",
  "SA05n875:10": "praṇamāmi ca lokahitāya gṛhaṃ vijahau pitaraṃ ramaṇīsahitam |",
  "SA05n875:11": "hayakaṇṭhakachandakadevavṛto mudito'bhyagamat suvane vijane || 5 ||",
  "SA05n875:12": "praṇamāmi tapovanasubhramitaṃ pracakāra ca yastu maharṣigaṇān |",
  "SA05n875:13": "caturāryakabrahmavihāraparān sugatasmaraṇaikatapovratikān || 6 ||",
  "SA05n875:14": "praṇamāmi mahādrumamūlavare sutṛṇāsanasaṃśritavajradharam |",
  "SA05n875:15": "śatakoṭisumārabalāstraharaṃ śatasaṃkhyatathāgataputravṛtam || 7 ||",
  "SA05n875:16": "praṇamāmi ca mallikapañcaśatā vaṇijaḥ pratipālanameva kṛtāḥ |",
  "SA05n875:17": "vaṇijārpitapañcasudhānayakaṃ śubhapāyasabhojanabhakṣakṛtam || 8 ||",
  "SA05n875:18": "praṇamāmi suvartitadharmavaraṃ mṛgadāvavane caturāsanake |",
  "SA05n875:19": "vidhiśakrasurāsuralokavṛtaṃ suśarīramahojjvalasarvadiśam || 9 ||",
  "SA05n875:20": "gurunirmitakaṃ sugatastavakaṃ paṭhanaṃ kurute kila yo manujaḥ |",
  "SA05n875:21": "graharogabhayaṃ nahi tasya sadā sa tu yāsyati mokṣapure supure || 10 ||",
  "SA05n875:22": "ādityādinavagrahakṛtaṃ śrīśākyasiṃhastotraṃ samāptam |"
}