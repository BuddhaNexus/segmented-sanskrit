{
  "SA20n1366:0": "saptamo'dhikāraḥ",
  "SA20n1366:1": "prabhāvalakṣaṇavibhāge ślokaḥ |",
  "SA20n1366:2": "utpattivākcittaśubhāśubhādhi tatsthānaniḥsārapadā parokṣam |",
  "SA20n1366:3": "jñānaṃ hi sarvatragasaprabhedeṣvavyāhataṃ dhīragataḥ prabhāvaḥ ||1 ||",
  "SA20n1366:4": "pareṣāmupapattau jñānaṃ cyutopapādābhijñā |",
  "SA20n1366:5": "vāci jñānaṃ divyaśrotrābhijñāyāṃ[yayā] vācaṃ tatra gatvopapannā bhāṣante |",
  "SA20n1366:6": "citte jñānaṃ cetaḥ paryāyābhijñā |",
  "SA20n1366:7": "pūrvaśubhāśubhādhāne jñānaṃ pūrvanivāsābhijñā |",
  "SA20n1366:8": "yatra vineyāstiṣṭhanti tatsthānagamanajñānaṃ ṛddhiviṣayābhijñā |",
  "SA20n1366:9": "niḥsaraṇe jñānamāsravakṣayābhijñā,",
  "SA20n1366:10": "yathā sattvā upapattito niḥsarantīti |",
  "SA20n1366:11": "eṣu ṣaṭsvartheṣu sarvatra laukadhātau saprabhedeṣu padāparokṣamavyāhataṃ jñānaṃ sa prabhāvo bodhisattvānāṃ ṣaḍabhijñāsaṃgṛhītaḥ |",
  "SA20n1366:12": "prabhāvalakṣaṇavibhāge svabhāvārthaṃ uktaḥ |",
  "SA20n1366:13": "hetvarthamārabhya ślokaḥ |",
  "SA20n1366:14": "dhyānaṃ caturthaṃ suviśuddhametya niṣkalpanājñānaparigraheṇa |",
  "SA20n1366:15": "yathāvyavasthānamanaskriyātaḥ prabhāvasiddhiṃ paramāṃ paraiti ||2 ||",
  "SA20n1366:16": "yena niśrayeṇa yena jñānena yena manasikāreṇa tasya prabhāvasya samudāgamastatsaṃdarśayati |",
  "SA20n1366:17": "phalārthamārabhya ślokaḥ |",
  "SA20n1366:18": "yenāryadivyāpratimairvihārai-",
  "SA20n1366:19": "rbrāhmaiśca nityaṃ viharatyudāraiḥ |",
  "SA20n1366:20": "buddhāṃśca satvāṃśca sa dikṣu gatvā",
  "SA20n1366:21": "saṃmānayatyānayate viśuddhim ||3 ||",
  "SA20n1366:22": "trividhaṃ phalamasya prabhāvasya saṃdarśayati |",
  "SA20n1366:23": "ātmana āryādisukhavihāramatulyaṃ cotkṛṣṭaṃ ca lokadhātvantareṣu gatvā buddhānāṃ pūjanaṃ sattvānāṃ viśodhanaṃ ca |",
  "SA20n1366:24": "karmārthaṃ ṣaḍvidhamārabhya catvāraḥ ślokāḥ |",
  "SA20n1366:25": "darśanakarma saṃdarśanakarma cārabhya ślokaḥ |",
  "SA20n1366:26": "māyopamānpaśyati lokadhātūnsarvānsasattvānsavivartanāśān |",
  "SA20n1366:27": "saṃdarśayatyeva ca tānyatheṣṭaṃ vaśī vicitrairapi sa prakāraiḥ ||4 ||",
  "SA20n1366:28": "svayaṃ ca sarvalokadhātūnāṃ sasattvānāṃ savivartasaṃvartānāṃ māyopamatvadarśanāt |",
  "SA20n1366:29": "pareṣāṃ yatheṣṭaṃ tatsaṃdarśanāt |",
  "SA20n1366:30": "anyaiśca vicitraiḥ kampanajvalanādiprakāraiḥ |",
  "SA20n1366:31": "daśavaśitālābhāt |",
  "SA20n1366:32": "yathā daśabhūmike'ṣṭamyāṃ bhūmau nirdiṣṭāḥ |",
  "SA20n1366:33": "raśmikarmārabhya ślokaḥ |",
  "SA20n1366:34": "raśmipramokṣairbhṛśaduḥkhitāṃśca",
  "SA20n1366:35": "āpāyikānsvargagatānkaroti |",
  "SA20n1366:36": "mārānvayān kṣubdhavimānaśobhān",
  "SA20n1366:37": "saṃkampayaṃstrāsayate samārān ||5 ||",
  "SA20n1366:38": "dvividhaṃ raśmikarma saṃdarśayati |",
  "SA20n1366:39": "apāyopapannānāṃ ca prasādaṃ janayitvā svargopapādanam |",
  "SA20n1366:40": "mārabhavanānāṃ ca samārakāṇāṃ kampanodvejanam |",
  "SA20n1366:41": "vikrīḍanakarma cārabhya ślokaḥ |",
  "SA20n1366:42": "samādhivikrīḍitamaprameyaṃ saṃdarśayatyagragaṇasyamadhye |",
  "SA20n1366:43": "sakarmajanmottamanirmitaiśca sattvārthamātiṣṭhati sarvakālam ||6 ||",
  "SA20n1366:44": "aprameyasamādhivikrīḍitasaṃdarśanāt buddhaparṣanmaṇḍalamadhye trividhena nirmāṇena sadā sattvārthakaraṇācca |",
  "SA20n1366:45": "trividhaṃ nirmāṇaṃ śilpakarmasthānanirmāṇam |",
  "SA20n1366:46": "vineyavaśenayatheṣṭopapattinirmāṇam |",
  "SA20n1366:47": "uttamanirmāṇaṃ ca tuṣitabhavanavāsādikam |",
  "SA20n1366:48": "kṣetrapariśuddhikarma ārabhya ślokaḥ |",
  "SA20n1366:49": "jñānavasitvātsamupaiti śuddhiṃ",
  "SA20n1366:50": "kṣetraṃ yathākāmanidarśanāya |",
  "SA20n1366:51": "abuddhanāmeṣu[? ]",
  "SA20n1366:52": " ca buddhanāma",
  "SA20n1366:53": "saṃśrāvaṇāttankṣipate 'nyadhātau ||7 ||",
  "SA20n1366:54": "dvividhapāpaviśodhanayā |",
  "SA20n1366:55": "bhājanapariśodhanayā jñānavaśitvādyatheṣṭaṃ sphaṭikavaidūryādimayabuddhakṣetrasaṃdarśanataḥ |",
  "SA20n1366:56": "sattvapariśodhanayā ca buddhanāmavirahiteṣu lokadhātuṣūpapannānāṃ sattvānāṃ buddhanāmasaṃśrāvaṇayā prasādaṃ grāhayitvā tadavirahiteṣu lokadhātuṣūpapādanāt |",
  "SA20n1366:57": "yogārthamārabhya ślokaḥ |",
  "SA20n1366:58": "śakto bhavatyeva ca sattvapāke",
  "SA20n1366:59": "saṃjātapakṣaḥ śakuniryathaiva |",
  "SA20n1366:60": "buddhātpraśaṃsāṃ labhate 'timātrā-",
  "SA20n1366:61": "mādeyavākyo bhavati prajānām ||8 ||",
  "SA20n1366:62": "trividhaṃ yogaṃ pradarśayati |",
  "SA20n1366:63": "sattvaparipācanaśaktiyogaṃ praśaṃsāyogamādeyavākyatāyogaṃ ca |",
  "SA20n1366:64": "vṛttyarthamārabhya ślokaḥ |",
  "SA20n1366:65": "ṣaḍdhāpyabhijñā trividhā ca vidyā",
  "SA20n1366:66": "aṣṭau vimokṣā 'bhibhuvastathā'ṣṭau |",
  "SA20n1366:67": "daśāpi kṛtsnāyatanānyameyāḥ",
  "SA20n1366:68": "samādhayo dhīragataḥ prabhāvaḥ ||9 ||",
  "SA20n1366:69": "ṣaḍbhiḥ prabhedairbodhisattvasya prabhāvo vartate |",
  "SA20n1366:70": "abhijñāvidyāvimokṣābhibhvāyatanakṛtsnāyatanāpramāṇasamādhiprabhedaiḥ |",
  "SA20n1366:71": "evaṃ ṣaḍarthena vibhāgalakṣaṇena prabhāvaṃ darśayitvā tanmāhātmyodbhāvanārthaṃ ślokaḥ |",
  "SA20n1366:72": "sa hi paramavaśitvalabdhabuddhirjagadavaśaṃ svavaśe vidhāya nityam |",
  "SA20n1366:73": "parahitakaraṇaikatābhirāmaścarati bhaveṣu hi siṃhavatsudhīraḥ ||10 ||",
  "SA20n1366:74": "trividhaṃ māhātmyaṃ darśayati |",
  "SA20n1366:75": "vaśitāmāhātmyaṃ svayaṃ paramajñānavaśitvaprāptyā kleśāsvavaśasya jagataḥ svavaśe sthāpanāt |",
  "SA20n1366:76": "abhiratimāhātmyaṃ sadā parahitakriyaikārāmatvāt |",
  "SA20n1366:77": "bhavanirbhayatāmāhātmyaṃ ca |",
  "SA20n1366:78": " || prabhāvādhikāraḥ mahāyānasūtrālaṃkāre saptamaḥ ||"
}