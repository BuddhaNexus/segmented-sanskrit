{
  "SA09n999:0": "ācāryanāgārjunaviracitaḥ",
  "SA09n999:1": "suhṛllekhaḥ",
  "SA09n999:2": "prakṛtisukṛtārhaguṇāḍhya sugatavacobhyaḥ samudānītāśca mayā |",
  "SA09n999:3": "śubhamālakṣya kṛtā vai kāścidāryāgītayastvayā ca śravyāḥ ||1 ||",
  "SA09n999:4": "dārumayī hyapi pratimā sampūjyate kā'pi sugatasya vidvadbhiḥ |",
  "SA09n999:5": "tathā'manojñaṃ kāvyaṃ saddharmāśrayācca mamedaṃ na nindyam ||2 ||",
  "SA09n999:6": "mahāmuneratimadhuraṃ manye vacanaṃ bhavatā'vagatameva syāt |",
  "SA09n999:7": "ākalpitaṃ tu sudhayā nanvatidhavalaṃ na dṛśyate candrikayā? ||3 ||",
  "SA09n999:8": "jinairbuddhadharmasaṃghaśīlatyāgadevādiṣaḍanusmṛtayaḥ |",
  "SA09n999:9": "pradarśitāstāstu tadguṇasambhāraiḥ pṛthaganusmaraṇīyāśca ||4 ||",
  "SA09n999:10": "daśakuśalāḥ karmapathāḥ kāyavākcittaiḥ sarvadā'bhyasanīyāḥ |",
  "SA09n999:11": "madyādibhirnivṛte puṇyamayaiścājīvaiḥ suprasannaḥ syāḥ ||5 ||",
  "SA09n999:12": "jñātvā calāmasārāṃ sampattiṃ dvijabhikṣudīnamitrebhyaḥ |",
  "SA09n999:13": "dānaṃ deyaṃ vidhinā janmāntareṣu na dānāt paraṃ mitram ||6 ||",
  "SA09n999:14": "śīlaṃ sevyamamiśraṃ tvayānupahatālaṃghitānupaliptaṃ ca |",
  "SA09n999:15": "carācarapratiṣṭhaṃ tu guṇāśrayaṃ bhūvacca rājate śīlam ||7 ||",
  "SA09n999:16": "ṣaḍimā dānaṃ śīlaṃ kṣāntivīryadhyānaprajñāḥ pāramitāḥ |",
  "SA09n999:17": "aprameyāḥ saṃvardhya bhavecca bhavasāgarapārago jinendraḥ ||8 ||",
  "SA09n999:18": "yatra pūjā pitṝṇāṃ kulaṃ tadācāryabrahmabhiḥ samṛddham |",
  "SA09n999:19": "tatpūjayā ca kīrtistadanantaraṃ cādhigamyate'bhyudayo'pi ||9 ||",
  "SA09n999:20": "hiṃsācaurye madirā kāmāticāramṛṣoktinṛtyagītāni |",
  "SA09n999:21": "tyājyānyakālabhaktaṃ mālāgandhādiviśeṣoccaśayanāni ||10 ||",
  "SA09n999:22": "anukṛtyārhacchīlaṃ kuryādupoṣadhamaṣṭābhiraṅgaiścet |",
  "SA09n999:23": "labhate hi pumān strī vā suramyakāmāvacarādidevakāyam ||11 ||",
  "SA09n999:24": "mātsaryaśāṭhyamāyābhimānāsaktikausīdyarāgadveṣān |",
  "SA09n999:25": "kularūpayauvanaśrutabalādijaṃ madaṃ ripumiva paripaśyecca ||12 ||",
  "SA09n999:26": "apramādo'mṛtapadaṃ pramādo mṛtyupadamiti muninādiṣṭam |",
  "SA09n999:27": "kuśaladharmasya vṛddhaye sadā'pramādo'bhyasanīyastvayā caiva ||13 ||",
  "SA09n999:28": "pūrvapramattaḥ ko'pi meghānnirgatenduriva tato'pramādī |",
  "SA09n999:29": "sa hi nandāṅgulimālodayanājātaśatrusadṛśaḥ suśobheta ||14 ||",
  "SA09n999:30": "kṣāntisamaṃ naiva tapastatastvayā na krodhāvasaro deyaḥ |",
  "SA09n999:31": "buddhenānumataṃ vai padamavaivartikaṃ krodhaprahāṇena ||15 ||",
  "SA09n999:32": "akrośīdavadhīnmāmajaiṣīnmāmahārṣīd vai vittaṃ me |",
  "SA09n999:33": "vairairebhiḥ kalahastyajati ya etad vairaṃ sa sukhaṃ śete ||16 ||",
  "SA09n999:34": "jale'vanau pāṣāṇe citramiva cittaṃ tridhā khalu sattvānām |",
  "SA09n999:35": "kleśavatāṃ hi prathamo dharmābhilāṣiṇāmantimo jyāyān ||17 ||",
  "SA09n999:36": "vācastridhā janebhyaḥ proktā jinena madhurasatyamithyākhyā |",
  "SA09n999:37": "kramaśo madhuḥ puṣpāśucitulyāścaramā ca pariharttavyaitāsu ||18 ||",
  "SA09n999:38": "caturvidhā vai puruṣāḥ prakāśātprakāśe tamasastamasi punaḥ |",
  "SA09n999:39": "tamaḥ prakāśād gacchati tamasastejasi pudgalo varaḥ prathamaḥ ||19 ||",
  "SA09n999:40": "janānāṃ tvāmraphalamiva pakvamapakve pakve'pakvatulyaṃ ca |",
  "SA09n999:41": "apakve'pakvaṃ tathā pakve pakvamiva bhāti cāturvidhyam ||20 ||",
  "SA09n999:42": "paradārānna tu paśyed dṛṣṭe ca jñeyā avasthānurūpyeṇa |",
  "SA09n999:43": "kanyāmbābhaginīvad āsaktāvapyaśucimeva cintayecca ||21 ||",
  "SA09n999:44": "rakṣeccañcalacittaṃ śruti-putra-nidhi-prāṇasadṛśaṃ ca nitarām |",
  "SA09n999:45": "cittaṃ pariharttavyaṃ śatrusarpaviṣāyudhāgnisamāt kāmāt ||22 ||",
  "SA09n999:46": "kāmastvanarthajanakaḥ proktaḥ kimpākaphalasamo jinendreṇa |",
  "SA09n999:47": "pāśaistasya hi baddho bhavacārake lokaḥ sa prahātavyaḥ ||23 ||",
  "SA09n999:48": "calādhruvāṇi ṣaḍakṣāṇi jayanti samare vā śatrūnapi caike |",
  "SA09n999:49": "tayośca sudhiyaḥ prathamaṃ varamindriyavijetāraṃ ca manyante ||24 ||",
  "SA09n999:50": "yuvatiśarīraṃ hi pūti yannavāśucidvāramaśucibhāṇḍasamam |",
  "SA09n999:51": "carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam ||25 ||",
  "SA09n999:52": "kṛmipīḍito hi kuṣṭhī sukhalipsayā ca yathā vahnimāśrayate |",
  "SA09n999:53": "pīḍā na yāti śāntiṃ tathaiva hi kāmāsaktirapi boddhavyā ||26 ||",
  "SA09n999:54": "paramārthaṃ prativettuṃ sarvabhāveṣu savidhi manasi nidhāyaiva |",
  "SA09n999:55": "sa ca khalu bhāvayitavyo na hi tattulyo'paro guṇayuto dharmaḥ ||27 ||",
  "SA09n999:56": "sukulīno'pi na pūjyo jñānaśīlavimukho śrutirūpavān pumān |",
  "SA09n999:57": "guṇadvayaitadyuktaḥ pūjyate so'nyaguṇairhīno'pi satatam ||28 ||",
  "SA09n999:58": "aṣṭasu lokadharmeṣu lokavit samatayā pravartayeccittam |",
  "SA09n999:59": "hānilābhayaśo'yaśo'nuśaṃsānindāsukhaduḥkheṣvaśocyeṣu ||29 ||",
  "SA09n999:60": "bhavadbhirbrāhmaṇabhikṣudevātithimātāpitṛkulamahiṣībhyaḥ |",
  "SA09n999:61": "pāpaṃ nācaraṇiyaṃ yataḥ katamo'pi na narakaphalasya bhāgī ||30 ||",
  "SA09n999:62": "na ca kṛntati pāpakarma tatkṣaṇamastrapātavat kamapi pāpinam |",
  "SA09n999:63": "mṛtyorhi samaye kintu tatkarmaṇaḥ phalamabhimukhībhavatyeva ||31 ||",
  "SA09n999:64": "saptadhanānyuktāni śraddhāśīlatyāgāmalaśrutadhiyaḥ |",
  "SA09n999:65": "apatrapā hrī muninā mudhaivāparadhanāni hi sādhāraṇāni ||32 ||",
  "SA09n999:66": "dyūtakrīḍā kautukadarśanālasyakumitrasaṅgamadirāśca |",
  "SA09n999:67": "niśāviharaṇaṃ ṣaḍime tyājyā durgatidā yaśovināśakāśca ||33 ||",
  "SA09n999:68": "sanarāmaraśāsakena santoṣaḥ sarvadhanapradhānamuktam |",
  "SA09n999:69": "santoṣo'nuṣṭheyaḥ dhanaṃ vinaiva sa dhanikaḥ sati santoṣe ||34 ||",
  "SA09n999:70": "yathā samṛddhāḥ puruṣā duḥkhino bhavanti naiva tathā'lpecchukāḥ |",
  "SA09n999:71": "yāvatyaḥ santi phaṇā ārya,",
  "SA09n999:72": "duḥkhakarāḥ,",
  "SA09n999:73": "nāgasya tāvatyaḥ ||35 ||",
  "SA09n999:74": "patnī tyājyā trividhā prakṛtyā ripusambaddhā svaghātikeva |",
  "SA09n999:75": "patyurapamānakartrī svairā laghuvastucauryaratā steyīva ||36 ||",
  "SA09n999:76": "bhaginīsamānukūlā mitravad hṛdayaṅgamā ca sevanīyā |",
  "SA09n999:77": "mātevopakāriṇī pūjyā sevikevājñākṛd devīva ||37 ||",
  "SA09n999:78": "vihāya rāgadveṣau bhojanamauṣadhivadavagatya seveta |",
  "SA09n999:79": "kāyasthityai nitarāṃ na ca saundaryagarvamānārthaṃ sevyam ||38 ||",
  "SA09n999:80": "dinamakhilaṃ śubhakārye yāpayed rātrerādyantau yāmau ca |",
  "SA09n999:81": "dhīman, madhye yāme śayīta yato hi na bhaved viphalā nidrā ||39 ||",
  "SA09n999:82": "maitrīkaruṇopekṣāmuditāśca sadā samyag bhāvayitavyāḥ |",
  "SA09n999:83": "alabdhe'nuttarapade dhruvameva brahmaloke sukhāvāptiḥ ||40 ||",
  "SA09n999:84": "kāmān prītivicārau sukhañca duḥkhañca vihāya caturbhireva |",
  "SA09n999:85": "dhyānairbrahmābhāsvaraśubhakṛtsnabṛhatphalabhāginaśca bhavanti ||41 ||",
  "SA09n999:86": "kuśalākuśalaṃ ca karma sadābhiniveśāpratipakṣavastuguṇaiḥ |",
  "SA09n999:87": "pañcabhiścotpadyate tasmād yatanīyaṃ kuśalacaryāyām ||42 ||",
  "SA09n999:88": "yathālpakṣāranīraṃ parivartayatyalpajalarasaṃ na gāṅgam |",
  "SA09n999:89": "pāpaṃ tathaiva cālpaṃ nāśayatyalpakuśalaṃ na pūrṇakuśalam ||43 ||",
  "SA09n999:90": "auddhatyaṃ kaukṛtyaṃ vyāpādaḥ styānamiddhe ca kāmecchā |",
  "SA09n999:91": "vicikitseti pañcaiva kuśaladhanahārakāṇīmāni jñeyāni ||44 ||",
  "SA09n999:92": "uttamāḥ pañcadharmāḥ śraddhāvīrye smṛtisamādhiprajñāśca |",
  "SA09n999:93": "balendriyāṇi cāgryāṇi kathyante yatanīyameteṣu tasmād ||45 ||",
  "SA09n999:94": "vyādhijarāmaraṇapriyaviyogavacca karmaparāyaṇāḥ sarve |",
  "SA09n999:95": "punaḥ punastu cintayā pratipakṣeṇaivaṃ prahīyate mānaḥ ||46 ||",
  "SA09n999:96": "svargaṃ mokṣaṃ cecchet samyagdṛṣṭistāvad bhāvanīyaiva |",
  "SA09n999:97": "kṛtāni mithyādṛṣṭyā puruṣaiḥ sucaritānyapi viṣamavipākāni ||47 ||",
  "SA09n999:98": "anātmā'śucirduḥkhī pudgalo'nityaśca samyagvijñeyaḥ |",
  "SA09n999:99": "smṛtyupasthānarahitā vinaśyante ca viparyāsaiścaturbhiḥ ||48 ||",
  "SA09n999:100": "uktaṃ rūpaṃ nātmā rūpavāṃśca nātmā rūpe naivātmā |",
  "SA09n999:101": "na cātmanyasti rūpaṃ śūnyamevaṃ skandhacatuṣkamapi jñeyam ||49 ||",
  "SA09n999:102": "skandhā na hi jāyante yadṛcchayā na prakṛtīśvarakālebhyaḥ |",
  "SA09n999:103": "nāhetoḥ svabhāvato jñeyā ajñānena tṛṣṇayā jātāḥ ||50 ||",
  "SA09n999:104": "kālaḥ pacati bhūtāni kālaḥ saṃharate prajāḥ |",
  "SA09n999:105": "kālaḥ supteṣu jāgarti kālo hi duratikramaḥ ||",
  "SA09n999:106": "ātmani mithyādṛṣṭiḥ śīlavrataparāmarśo vicikitsā ca |",
  "SA09n999:107": "muktipuradvārāṇāṃ bādhakaṃ saṃyojanatrayamavagacchet ||51 ||",
  "SA09n999:108": "ātmāpekṣo mokṣaḥ parasmānna labhyate kimapi sāhāyyam |",
  "SA09n999:109": "catvāryāryasatyāni vṛttasthaḥ śrutacintābhirabhyasyecca ||52 ||",
  "SA09n999:110": "adhiśīlacittaprajñāstistro'pi śikṣāḥ sadaiva śikṣaṇīyāḥ |",
  "SA09n999:111": "etāsvantarbhūtāni śatamekapañcāśacca śikṣāpadāni ||53 ||",
  "SA09n999:112": "rājan, buddhenoktaḥ kāyagatā smṛtiścaikāyano mārgaḥ |",
  "SA09n999:113": "rakṣedimaṃ sayatnaṃ smṛtināśācca sarvadharmapradhvaṃsaḥ ||54 ||",
  "SA09n999:114": "bahubādhaṃ tu jīvanaṃ vāyūdbhūtajalabudbudavadanityaṃ ca |",
  "SA09n999:115": "āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ ||55 ||",
  "SA09n999:116": "viśaraṇagalanaḥ pūtiḥ śoṣāsāraśucisvabhāvaḥ kāyaḥ |",
  "SA09n999:117": "rajaḥsadharmī cānte sadā viyogaśīlo naśvaro jñeyaḥ ||56 ||",
  "SA09n999:118": "pṛthvīmerusamudrāḥ saptārkajvālairnāvaśiṣyante |",
  "SA09n999:119": "dhūlimātraṃ hi mūrtāḥ kā kathā durbalavapuṣāṃ mānavānām ||57 ||",
  "SA09n999:120": "itthaṃ sarvamanityaṃ hyanātmakamaśaraṇamanāthamaniketam |",
  "SA09n999:121": "kadalītaruriva rājan cittamapasārayāsārasaṃsārāt ||58 ||",
  "SA09n999:122": "mahārṇavayugacchidre hi kūrmagrīvārpaṇācca mānuṣaṃ janma |",
  "SA09n999:123": "tiryagādisudurlabhaṃ saphalīkuru saddharmābhyāsānnarendra ||59 ||",
  "SA09n999:124": "kecid ratnālaṅkṛtakanakapātraṃ ca pūrayanti purīṣeṇa |",
  "SA09n999:125": "tato'pyasāvatimūḍho yaśca nṛjanma labdhvāpi pāpamācarati ||60 ||",
  "SA09n999:126": "pratirūpadeśavāsaḥ satpuruṣasamāśrayaḥ śubhapraṇidhānaṃ ca |",
  "SA09n999:127": "svakīyapūrvakuśalaṃ hyetaccakracatuṣkaṃ hi vidyate tvayi ||61 ||",
  "SA09n999:128": "kalyāṇamitrasevā brahmacaryapūrtaye deśitā muninā |",
  "SA09n999:129": "sevyaḥ sadā supuruṣaḥ śamaḥ prāpto yato jinamapekṣya bahubhiḥ ||62 ||",
  "SA09n999:130": "mithyādṛk pratyante narakapretatiryakṣūtpadyamānaḥ |",
  "SA09n999:131": "mleccho jaḍaśca sattvo yo hyutpanno buddhavirahite ||63 ||",
  "SA09n999:132": "dīrghāyuṣi devakule janilabdhaścāṣṭākṣaṇā ime doṣāḥ |",
  "SA09n999:133": "ebhī rahito bhūtvā kṣaṇaṃ labdhvā janmanivṛttau prayateta ||64 ||",
  "SA09n999:134": "iṣṭavighātavyādhimṛtyujarādiduḥkhāvahaḥ saṃsāraḥ |",
  "SA09n999:135": "virajya tataḥ śṛṇu tāvad doṣānetasyāvagacchan naradeva ||65 ||",
  "SA09n999:136": "mitratvena ca śatruḥ putratvena pitā'mbā ca bhāryātvena |",
  "SA09n999:137": "parivartyotpadyante tasmānna niyataṃ kimapīha saṃsāre ||66 ||",
  "SA09n999:138": "catuḥsamudrajalādapi janairadhikaṃ jananyāḥ stanyaṃ pītam |",
  "SA09n999:139": "pṛthagjanānanusṛtya hi punastato'pyadhikañca pāsyanti lokāḥ ||67 ||",
  "SA09n999:140": "ātmanaścāsthipuñjaṃ merusamaṃ tato'dhikamuccairjāyeta |",
  "SA09n999:141": "bhūmimṛdā badarāṇāṃ gulikābhirna gaṇanā sambhavā'mbānām ||68 ||",
  "SA09n999:142": "lokapūjyo'pi śakraḥ patati ca punaḥ karmavaśāddhi saṃsāre |",
  "SA09n999:143": "tadvacca cakravartī rājā'pi punarbhavati hi dāso loke ||69 ||",
  "SA09n999:144": "svarge'psarasāṃ saukhyaṃ kucataṭisparśajaṃ caiva ciramanubhūya |",
  "SA09n999:145": "narake duḥsahaduḥkhaṃ peṣaṇachedanabhedanayantrairbhuṅkte ||70 ||",
  "SA09n999:146": "sukhade sumeruśikhare ciramanubhavaṃścaraṃścaraṇasparśasukham |",
  "SA09n999:147": "cañcalakukkulakuṇapairgāḍhaṃ duḥkhaṃ cintayet sadā manasā ||71 ||",
  "SA09n999:148": "devāṅganāsevite nandane ramye copavane ca vihṛtya |",
  "SA09n999:149": "asipatravane teṣāṃ hastapādakarṇanāsāśca chidyante ||72 ||",
  "SA09n999:150": "suvadanadevasutābhiḥ svarṇotpalairyutāyāṃ mandākinyām |",
  "SA09n999:151": "snātvā punaśca narake kṣāroṣṇodakavaitaraṇyāṃ hi patanti ||73 ||",
  "SA09n999:152": "deveṣu kāmasukhaṃ ca kāmavītarāgasukhaṃ brahmalokeṣu |",
  "SA09n999:153": "prāpyāvīcau satataṃ labhyate'gnerindhanībhūya ca duḥkham ||74 ||",
  "SA09n999:154": "padamavāpya suryendvoḥ svakāyaprabhayā pradīpya hi saṃsāram |",
  "SA09n999:155": "tamasi ca ghane praviṣṭaḥ prasāritamapi ca svīyakaraṃ na paśyati ||75 ||",
  "SA09n999:156": "evaṃ mṛtyuṃ jñātvā grāhyastrividhapuṇyamayadīpālokaḥ |",
  "SA09n999:157": "anyathā ravīndubhyāmamardanīye'ndhatamasi praveṣṭavyam ||76 ||",
  "SA09n999:158": "duṣṭācaraṇe lagnāḥ sattvāḥ saṃjīvakālasūtratapaneṣu |",
  "SA09n999:159": "rauravāvīcyādau hi saṃghāte cāpi narake sadā duḥkham ||77 ||",
  "SA09n999:160": "niṣpīḍyante tilavat kecanānye cūrṇavat peṣyante ca |",
  "SA09n999:161": "chidyante śāṇenānye dīryante tathā tīkṣṇaparaśunā'pi ||78 ||",
  "SA09n999:162": "āsye'nyeṣāṃ tadvat pātyate jvalitaṃ tāvallauhadravam |",
  "SA09n999:163": "āropyante kecana sakaṇṭake taptāyase sadā śūle ||79 ||",
  "SA09n999:164": "śvabhiḥ kecana krūrairlauhadantairvidīryante garjadbhiḥ |",
  "SA09n999:165": "utthāya karau vivaśā luñcyante tīkṣṇanakhatuṇḍaiśca kākaiḥ ||80 ||",
  "SA09n999:166": "kecit kṛmisaṃsparśād māṃsādakṛṣṇamakṣikāyutapātācca |",
  "SA09n999:167": "vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām ||81 ||",
  "SA09n999:168": "dahyante'gnikuṇḍeṣu tena tadānanāni ca bhavanti vivṛtāni |",
  "SA09n999:169": "pacyante ca kaṭāhe taṇḍulavallauhamaye'dhaḥśirasaste ||82 ||",
  "SA09n999:170": "śvāsāvarodhasamaye pāpaḥ kālaṃkṛte ca narakaṃ prayāti |",
  "SA09n999:171": "śrutvā'pi narakaduḥkhaṃ sahasraśo vajrasvabhāvātra bibheti ||83 ||",
  "SA09n999:172": "śrutvā dṛṣṭvā smṛtvā paṭhitvā cāpi citrāṅkanaṃ narakasya |",
  "SA09n999:173": "ākṛtirapi bhayajanikā kā kathā tadasahyavipākānubhavasya ||84 ||",
  "SA09n999:174": "yathā samastasukhānāṃ tṛṣṇākṣaya eva sarvottamaṃ sukhamiti |",
  "SA09n999:175": "tadvat sarvaduḥkheṣvavīcinarakaduḥkhamatyasahanīyaṃ tat ||85 ||",
  "SA09n999:176": "ihaikasmiṃśca divase,",
  "SA09n999:177": "triśataśūlaghātād bhavati ca yad duḥkham |",
  "SA09n999:178": "nārakīyaduḥkhasya hi tatrāpnoti samatāṃ na laghukalāṃ cāpi ||86 ||",
  "SA09n999:179": "koṭivarṣaparyantaṃ dāruṇātiduḥkheṣvanubhavatsu satsvapi |",
  "SA09n999:180": "yāvattānyakuśalāni na kṣīṇāni tāvatra jīvanānmuktiḥ ||87 ||",
  "SA09n999:181": "aniṣṭaphalabījāni tu kāyavākcittānāṃ hi durācaraṇāni |",
  "SA09n999:182": "bhavataivaṃ yatanīyaṃ śaktyā yena tadaṇumātraṃ na śiṣyeta ||88 ||",
  "SA09n999:183": "tiryagyoniṣu nānā duḥkhāni bhavanti ca badhabandhanādīni |",
  "SA09n999:184": "parasparaṃ bhakṣayanti śamamūlaśubhakarmaparihartāraste ||89 ||",
  "SA09n999:185": "kecid vai hanyante muktorṇāsthimāṃsacarmārthaṃ jīvāḥ |",
  "SA09n999:186": "yojyante khalu vivaśā anye padamuṣṭikaśāṅkuśaiḥ paśavaśca ||90 ||",
  "SA09n999:187": "pretayonau na kṣayaṃ yātīṣṭālābhajanitā duḥkhadhārā ca |",
  "SA09n999:188": "duḥkhamasahyaṃ labhate śītoṣṇakṣuttṛṣāśramabhayajanitaṃ hi ||91 ||",
  "SA09n999:189": "sūcīchidravadāsyaṃ keṣāñcidudaramativiśālaṃ nagavacca |",
  "SA09n999:190": "tacca pīḍitaṃ kṣudhayā kṣiptamaśuci vastu na pratikārakṣamam ||92 ||",
  "SA09n999:191": "kecit pretā nagnāḥ śuṣkatālaśikharavadasthicarmāṇaḥ |",
  "SA09n999:192": "naktamagnimudgiratāṃ mukhe patattaptasikatāśanaṃ teṣām ||93 ||",
  "SA09n999:193": "nimnakoṭikaiḥ kaiścit pūyaraktādyaśucīni na ca labhyante |",
  "SA09n999:194": "ākramyānyamukhopari galanirgatalasikādīni ca khādyante ||94 ||",
  "SA09n999:195": "candro grīṣme taptaḥ śaitye śīto bhānuśca hyetebhyaḥ |",
  "SA09n999:196": "teṣāṃ dṛṣṭi pātācca niṣphalāstaravo nadyaśca śuṣyante ||95 ||",
  "SA09n999:197": "satataṃ duḥkhabhājaste duścaritakarmapāśasudṛḍhabaddhā vai |",
  "SA09n999:198": "na ca mriyante kecit pañca vā daśa sahasravarṣāṇi sattvāḥ ||96 ||",
  "SA09n999:199": "yacca labhante pretā nānāduḥkhāsvādamekavidhamittham |",
  "SA09n999:200": "prītiratra kārpaṇye mātsaryamanāryamuktamato buddhena ||97 ||",
  "SA09n999:201": "svarge cātisukhaṃ yat tato'pyadhikaduḥkhaṃ tataścyuternūnam |",
  "SA09n999:202": "evaṃ vicintya tajjñaiḥ kṣaratsukhāya na tṛṣṇā kāryā svarge ||98 ||",
  "SA09n999:203": "vaivarṇyaṃ dehasya svāsane na ratirmlāyate'pi mālā ca |",
  "SA09n999:204": "vasaneṣvapi daurgandhyaṃ svedaścāpūrvo niryāti dehāttu ||99 ||",
  "SA09n999:205": "lakṣaṇāni hi pañcaiva mṛtyorbhavanti svargasthadeveṣu |",
  "SA09n999:206": "bhūlokīyanarāṇāṃ sadṛśānyapi tāni mṛtyulakṣaṇaiśca ||100 ||",
  "SA09n999:207": "devebhyaścyutasya yadi nāvaśiṣyet kuśalamaṇumātramapi |",
  "SA09n999:208": "vivaśatayoṣitavyaṃ hi tatastiryakpretanarakeṣvekasmin ||101 ||",
  "SA09n999:209": "duḥkhaṃ syānmānasikaṃ devaiśvaryaṃ pratīrṣyayā'sūreṣvapi |",
  "SA09n999:210": "na kurvanti dhīmanto janmāvaraṇācca te satyadarśanāni ||102 ||",
  "SA09n999:211": "saṃsāre'sminnevaṃ devanarakapretatiryagyoniṣu |",
  "SA09n999:212": "janmagrahaṇamayuktaṃ bahubādhaṃ janma tatreti vijñeyam ||103 ||",
  "SA09n999:213": "jvalite śirasi ca vasane tannivṛttyupāyamupekṣya tvaritameva |",
  "SA09n999:214": "apunarbhavāya yateta yatastasmānmahatprayojanaṃ nānyat ||104 ||",
  "SA09n999:215": "śīlasamādhijñānairbhūjalatejovāyuravividhurahitaṃ ca |",
  "SA09n999:216": "ajarāmaraṇamakṣayaṃ prāpyaṃ śāntadāntavimalaṃ nirvāṇam ||105 ||",
  "SA09n999:217": "prasrabdhivīryaprītidharmavicayasmṛtisamādhyupekṣāḥ sapta |",
  "SA09n999:218": "bodhyaṅgānīmāni prāptyai nirvāṇasya kuśalasambhāraḥ ||106 ||",
  "SA09n999:219": "prajñābhāve dhyānaṃ dhyānābhāve'pi na jāyate sā prajñā |",
  "SA09n999:220": "yatrobhe vidyete jñeyastasya bhavasāgaro goṣpadavat ||107 ||",
  "SA09n999:221": "ye'vyākṛtadharmāścādityabandhunā caturdaśopadiṣṭāśca |",
  "SA09n999:222": "loke na cintanīyā yato tairnāpnoti cittameva śāntim ||108 ||",
  "SA09n999:223": "evaṃ proktaṃ muninā'vidyayā karma karmaṇā ca vijñānam |",
  "SA09n999:224": "tasmācca nāmarūpaṃ tataḥ ṣaḍāyatanāni tataḥ sparśā vai ||109 ||",
  "SA09n999:225": "tata utpannā vittirvedanāśrayeṇa jāyate khalu tṛṣṇā |",
  "SA09n999:226": "tasyāścopādānaṃ tato bhavo'pi bhavācca jāyate jātiḥ ||110 ||",
  "SA09n999:227": "satyāṃ jātau duḥkhavyādhijareṣṭa vastvalābhabhayamaraṇāni |",
  "SA09n999:228": "duḥkhaskandho vipulaḥ sati jātiniṣedhe niṣiddhānīmāni ||111 ||",
  "SA09n999:229": "gambhīro'narghakośaḥ priyaḥ pratītyotpādo jinavacanānām |",
  "SA09n999:230": "samyagimaṃ yaḥ paśyati sa ca paśyati tattvadarśinaṃ buddhameva ||112 ||",
  "SA09n999:231": "śamāya bhāvyāḥ samyagdṛṣṭisaṃkalpavākkarmājīvasmṛti- |",
  "SA09n999:232": "samādhivyāyāmetyāryāṣṭāṅgikamārgāścaite cārutayā ||113 ||",
  "SA09n999:233": "jātiriyaṃ duḥkhameva tṛṣṇā ca tasya samudayo mahān jñeyaḥ |",
  "SA09n999:234": "nirvṛtistannirodhastadadhigamāya cāṣṭāṅgiko'yaṃ mārgaḥ ||114 ||",
  "SA09n999:235": "yatnaḥ sadā vidheyaścaturāryasatyaprativedhāyaivam |",
  "SA09n999:236": "kroḍe śriyaśca yeṣāṃ gṛhasthāstaranti kleśanadīṃ jñānāt ||115 ||",
  "SA09n999:237": "ye dṛṣṭāryasatyāśca nāvirbhavanti te'ṅkuravat pṛthivītaḥ |",
  "SA09n999:238": "nāvataranti ca gaganāt te'pi pṛthagjanāḥ kleśavaśā hi pūrvam ||116 ||",
  "SA09n999:239": "cittaṃ hi dharmamūlaṃ bhagavatoktamatastadapi sādhu damayecca |",
  "SA09n999:240": "bho nirbhaya,",
  "SA09n999:241": "kiṃ bahunā kathanena yato'yameva hitopadeśaḥ ||117 ||",
  "SA09n999:242": "yanmayopadiṣṭaṃ tatsaprayāsairapi bhikṣubhirduḥsādhyam |",
  "SA09n999:243": "caryāguṇān sevasva śikṣāmācara jīvanaṃ ca kuru sārtham ||118 ||",
  "SA09n999:244": "sarveṣāṃ kuśalāni tu sarvārthamanumodya svacaryātrayīṃ ca |",
  "SA09n999:245": "buddhatvāya pariṇāmya tatastadanena puṇyarāśinā bhavatā ||119 ||",
  "SA09n999:246": "janmasvaprameyeṣu devanaralokayoginaśca vaśīkṛtya |",
  "SA09n999:247": "duḥkhino'nugrāhyāstvasahāyā avalokiteśvaracaryābhiḥ ||120 ||",
  "SA09n999:248": "caramaṃ bhavaṃ gṛhītvā vyādhijarārāgadveṣāṃśca prahāya |",
  "SA09n999:249": "buddhakṣetre bhagavānamitābha iva lokeśo'mitāyurbhava ||121 ||",
  "SA09n999:250": "prajñāśīlatyāgodbhūtavimalakhyātiṃ bhuvi khe svarge ca |",
  "SA09n999:251": "loke prasārya śamayan narān yuvatisukharatadevāṃśca bhūmau ||122 ||",
  "SA09n999:252": "kleśopahatasattvasya jātibhayamaraṇanāśakaṃ jinendrākhyam |",
  "SA09n999:253": "lokottaramakliṣṭaṃ śāntābhayākṣayanāmaiva padamāpnuhi ||123 ||",
  "SA09n999:254": "iti suhṛllekha samāptā ||"
}