{
  "S04n437:0": "23 saṃstavaparivartastrayoviṃśaḥ |",
  "S04n437:1": "atha khalu śuddhāvāsakāyikā devaputrā bodhimaṇḍaniṣaṇṇaṃ tathāgataṃ pradakṣiṇīkṛtya divyaiścandanacūrṇavarṣairabhyavakīrya ābhiḥ sārūpyābhirgāthābhirabhituṣṭuvuḥ—",
  "S04n437:2": "utpanno lokapradyoto lokanāthaḥ prabhaṃkaraḥ |",
  "S04n437:3": "andhabhūtasya lokasya cakṣurdātā raṇaṃjahaḥ ||1 ||",
  "S04n437:4": "bhavān vijitasaṃgrāmaḥ puṇyaiḥ pūrṇamanorathaḥ |",
  "S04n437:5": "saṃpūrṇaḥ śukladharmaiśca jagattvaṃ tarpayiṣyasi ||2 ||",
  "S04n437:6": "uttīrṇapaṅko hyanighaḥ sthale tiṣṭhati gautamaḥ |",
  "S04n437:7": "anyāṃ sattvāṃ mahoghena prodgatastārayiṣyasi ||3 ||",
  "S04n437:8": "udgatastvaṃ mahāprājño lokeṣvapratipudgalaḥ |",
  "S04n437:9": "lokadharmairaliptastvaṃ jalasthamiva paṅkajaḥ || 4 ||",
  "S04n437:10": "ciraprasuptamimaṃ lokaṃ tamaskandhāvaguṇṭhitam |",
  "S04n437:11": "bhavān prajñāpradīpena samarthaḥ pratibodhitum ||5 ||",
  "S04n437:12": "cirāture jīvaloke kleśavyādhiprapīḍite |",
  "S04n437:13": "vaidyarāṭ tvaṃ samutpannaḥ sarvavyādhipramocakaḥ ||6 ||",
  "S04n437:14": "bhaviṣyantyakṣaṇā śūnyā tvayi nāthe samudgate |",
  "S04n437:15": "manuṣyāścaiva devāśca bhaviṣyanti sukhānvitāḥ ||7 ||",
  "S04n437:16": "yeṣāṃ tvaddarśanaṃ saumya eṣyase puruṣarṣabha |",
  "S04n437:17": "na te kalpasahasrāṇi jātu yāsyanti durgatim ||8 ||",
  "S04n437:18": "paṇḍitāścāpyarogāśca dharmaṃ śroṣyanti ye'pi te |",
  "S04n437:19": "gambhīrāścopadhīkṣīṇā bhaviṣyanti viśāradāḥ ||9 ||",
  "S04n437:20": "mokṣyante ca laghuṃ sarve chittvā vai kleśabandhanam |",
  "S04n437:21": "yāsyanti nirupādānāḥ phalaprāptivaraṃ śubham ||10 ||",
  "S04n437:22": "dakṣiṇīyāśca te loke āhutīnāṃ pratigrahāḥ |",
  "S04n437:23": "na teṣu dakṣiṇā nyūnā sattvānirvāṇahetukī ||11 ||",
  "S04n437:24": "evaṃ khalu bhikṣavaḥ śuddhāvāsakāyikā devaputrāstathāgatamabhiṣṭutyaikānte prāñjalayastasthuḥ,",
  "S04n437:25": "prāñjalayastathāgataṃ namasyantaḥ ||",
  "S04n437:26": "atha khalu cābhāsvarā devaputrāstathāgataṃ bodhimaṇḍaniṣaṇṇaṃ divyairnānāprakāraiḥ puṣpadhūpagandhamālyavilepanachatradhvajapatākābhiḥ saṃpūjya tripradakṣiṇīkṛtya cābhirgāthābhirabhyastāviṣuḥ—",
  "S04n437:27": "gambhīrabuddhe madhurasvarā mune",
  "S04n437:28": "brahmasvarā munivaragīta susvaram |",
  "S04n437:29": "varāgrabodhi paramārthaprāptā",
  "S04n437:30": "sarvasvare pāragate namaste ||12 ||",
  "S04n437:31": "trātāsi dīpo'si parāyaṇo'si",
  "S04n437:32": "nātho'si loke kṛpamaitracittaḥ |",
  "S04n437:33": "vaidyottamastvaṃ khalu śalyahartā",
  "S04n437:34": "cikitsakastvaṃ paramaṃ hitaṃkaraḥ ||13 ||",
  "S04n437:35": "dīpaṃkarasya sahadarśanaṃ tvayā",
  "S04n437:36": "samudānitaṃ maitrakṛpābhrajālam |",
  "S04n437:37": "pramuñca nāthā amṛtasya dhārāṃ",
  "S04n437:38": "śamehi tāpaṃ suramānuṣāṇām ||14 ||",
  "S04n437:39": "tvaṃ padmabhūtaṃ tribhaveṣvaliptaṃ",
  "S04n437:40": "tvaṃ merukalpo vicalo hyakampyaḥ |",
  "S04n437:41": "tvaṃ vajrakalpo hyacalapratijña",
  "S04n437:42": "tvaṃ candramā sarvaguṇāgradhārī ||15 ||",
  "S04n437:43": "evaṃ khalu bhikṣava ābhāsvarā devāstathāgatamabhisaṃstutyaikānte tasthuḥ prāñjalayastathāgataṃ namasyantaḥ ||",
  "S04n437:44": "atha khalu subrahmadevaputrapramukhā brahmakāyikā devāstathāgataṃ bodhimaṇḍaniṣaṇṇamanekamaṇiratnakoṭīnayutaśatasahasrapratyuptena ratnajālenābhichādya tripradakṣiṇīkṛtya cābhiḥ sārūpyābhirgāthābhirabhyastāviṣuḥ—",
  "S04n437:45": "śubhavimalaprajña prabhatejadharā |",
  "S04n437:46": "dbātriṃśallakṣaṇavarāgradharā |",
  "S04n437:47": "smṛtimaṃ matimaṃ guṇajñānadharā",
  "S04n437:48": "akilāntakā śirasi vandami te ||16 ||",
  "S04n437:49": "amalā vimalā trimalairvimalā",
  "S04n437:50": "trailokyaviśruta trividyagatā |",
  "S04n437:51": "trividhāvimokṣavaracakṣudadā",
  "S04n437:52": "vandāmi tvāṃ trinayanaṃ vimalam ||17 ||",
  "S04n437:53": "kalikaluṣa uddhṛta sudāntamanā",
  "S04n437:54": "kṛpakaruṇa udgata jagārthakarā |",
  "S04n437:55": "muni mudita udgata praśāntamanā",
  "S04n437:56": "dvayamativimocaka upekṣaratā ||18 ||",
  "S04n437:57": "vrata tapasa udgata jagārthakarā |",
  "S04n437:58": "svacarīviśuddhacaripāragatā |",
  "S04n437:59": "catusatyadarśaka vimokṣaratā",
  "S04n437:60": "mukto vimocayasi cānyajagat ||19 ||",
  "S04n437:61": "balavīrya āgatu ihā namuci",
  "S04n437:62": "prajñāya vīrya tava maitrya jito |",
  "S04n437:63": "prāptaṃ ca te padavaraṃ amṛtaṃ",
  "S04n437:64": "vandāma te śaṭhacamūmathanā ||20 ||",
  "S04n437:65": "evaṃ khalu bhikṣavaḥ subrahmadevaputrapramukhā brahmakāyikā devāstathāgatamābhirgāthābhirabhiṣṭutya ekānte tasthuḥ prāñjalayastathāgataṃ namasyantaḥ ||",
  "S04n437:66": "atha khalu te śuklapākṣikā māraputrā yena tathāgatastenopasaṃkrāman |",
  "S04n437:67": "upasaṃkramya mahāratnachatravitānaistathāgatamabhicchādya prāñjalayastathāgatamābhiḥ sārūpyābhirgāthābhirabhyastāviṣuḥ—",
  "S04n437:68": "pratyakṣe'smi bale tavātivipule mārasya ghorā camū",
  "S04n437:69": "yatsā māracamū mahāpratibhayā ekakṣaṇe te jitā |",
  "S04n437:70": "na ca te utthitu naiva kāyu trasito no vā girā vyāhṛtā",
  "S04n437:71": "tvāṃ vandāmahi sarvalokamahitaṃ sarvārthasiddhaṃ munim ||21 ||",
  "S04n437:72": "mārā koṭisahasranekanayutā gaṅgāṇubhiḥ saṃmitāḥ",
  "S04n437:73": "te tubhyaṃ na samartha bodhisuvaṭā saṃcālituṃ kampitum |",
  "S04n437:74": "yajñā koṭisahasranekanayutā gaṅgā yathā vālikā",
  "S04n437:75": "yaṣṭā bodhivaṭāsitena bhavatā tenādya vibhrājase ||22 ||",
  "S04n437:76": "bhāryā ceṣṭatamā sutāśca dayitā dāsyaśca dāsāstathā",
  "S04n437:77": "udyānā nagarāṇi rāṣṭranigamā rājyāni sāntaḥpurāḥ |",
  "S04n437:78": "hastā pādaśirottamāṅgamapi vā cakṣūṃṣi jihvā tathā",
  "S04n437:79": "tyaktā te varabodhicarya caratā tenādya vibhrājase ||23 ||",
  "S04n437:80": "uktaṃ yadvacanaṃ tvayā subahuśo buddho bhaviṣyāmyahaṃ",
  "S04n437:81": "tāriṣye bahusattvakoṭinayutā duḥkhārṇavenohyatā |",
  "S04n437:82": "dhyānādhīndriyabuddhibhiḥ kavacitaḥ saddharmanāvā svayaṃ",
  "S04n437:83": "sā caiṣā pratipūrṇa tubhya praṇidhistāriṣyase prāṇinaḥ ||24 ||",
  "S04n437:84": "yatpuṇyaṃ ca stavitva vādivṛṣabhaṃ lokasya cakṣurdadaṃ",
  "S04n437:85": "sarve bhūtva udagrahṛṣṭamanasaḥ prārthema sarvajñatām |",
  "S04n437:86": "samudānītva varāgrabodhimatulāṃ buddhaiḥ susaṃvarṇitāṃ",
  "S04n437:87": "evaṃ tadvinihatya mārapariṣāṃ buddhema sarvajñatām ||25 ||",
  "S04n437:88": "evaṃ khalu bhikṣavo māraputrāstathāgatamabhiṣṭutyaikānte tasthuḥ prāñjalayastathāgataṃ namasyantaḥ ||",
  "S04n437:89": "atha khalu paranirmitavaśavartī devaputro'nekairdevaputraśatasahasraiḥ parivṛtaḥ puraskṛto jāmbūnadasuvarṇavarṇaiḥ padmaistathāgatamabhyavakīrya saṃmukhamābhirgāthābhirabhyastāvīt—",
  "S04n437:90": "apīḍita aluḍita avitathavacanā",
  "S04n437:91": "apagatatamaraja amṛtagatigatā |",
  "S04n437:92": "arahasi divi bhuvi śriyakriyamatulā",
  "S04n437:93": "atidyutismṛtimati praṇipati śirasā ||26 ||",
  "S04n437:94": "ratikara raṇajaha rajamalamathanā",
  "S04n437:95": "ramayasi suranara suviśadavacanaiḥ |",
  "S04n437:96": "vikasita suvipula varatanu kiraṇaiḥ",
  "S04n437:97": "suranarapatiriva jayasi jagadidam ||27 ||",
  "S04n437:98": "paragaṇipramathana paracarikuśalā",
  "S04n437:99": "priyu bhava naramaru paramati dhunatā |",
  "S04n437:100": "paracari vibhajasi sunipuṇamatimān",
  "S04n437:101": "pathi iha vicaratu daśabalagamane ||28 ||",
  "S04n437:102": "tyaji pṛthu bhavagrahi vitathadukha mahā",
  "S04n437:103": "vinayasi suranara yathamati vinaye |",
  "S04n437:104": "vicarasi catudiśa śaśiriva gagane",
  "S04n437:105": "cakṣu bhava parāyaṇa iha bhuvi tribhave ||29 ||",
  "S04n437:106": "priyu bhava naramaru na ca khali viṣaye",
  "S04n437:107": "ramayasi śubharati kāmarativirato |",
  "S04n437:108": "dinadarśi pariṣadi na ti samu tribhave",
  "S04n437:109": "nāthu gati parāyaṇu tvamiha hi jagataḥ ||30 ||",
  "S04n437:110": "evaṃ khalu bhikṣavo vaśavartidevapramukhāḥ parinirmitavaśavartino devaputrāstathāgatamabhiṣṭutyaikānte tasthuḥ prāñjalayastathāgataṃ namasyantaḥ ||",
  "S04n437:111": "atha khalu sunirmito devaputro devasaṃghaparivṛtaḥ puraskṛto nānāratnapaṭṭadāmaistathāgatamabhichādya saṃmukhamābhirgāthābhirabhyastāvīt—",
  "S04n437:112": "dharmāloka bhavān samudgata trividhamalanucchido",
  "S04n437:113": "mohādṛṣṭiavidyaghātako hiriśiribharitaḥ |",
  "S04n437:114": "mithyāmārgaratāmimāṃ prajāmamṛte thapayito",
  "S04n437:115": "utpanno iha loki cetiyo divi bhuvi mahitaḥ ||31 ||",
  "S04n437:116": "tvaṃ vaidyo kuśalacikitsako hyamṛtasukhadado",
  "S04n437:117": "dṛṣṭikleśamavidyasaṃcayaṃ purimamanuśayam |",
  "S04n437:118": "sarvavyādhyapanesi dehināṃ purimajinapathe",
  "S04n437:119": "tasmādvaidyatamo'si nāyakā vicarasi dharaṇīm ||32 ||",
  "S04n437:120": "candrāsūryaprabhāśca jyotiṣā maṇi tatha jvalanā",
  "S04n437:121": "śakrabrahmaprabhā na bhāsate puratu śirighane |",
  "S04n437:122": "prajñālokakarā prabhaṃkarā prabhasiribharitā",
  "S04n437:123": "pratyakṣāstava jñāti adbhute praṇipati śirasā ||33 ||",
  "S04n437:124": "satyāsatyakathī vināyakā sumadhuravacanā",
  "S04n437:125": "dāntā śāntamanā jitendriya praśamitamanasā |",
  "S04n437:126": "śāstā śāsaniyāṃ praśāsase naramarupariṣāṃ",
  "S04n437:127": "vande śākyamuniṃ nararṣabhaṃ suranaramahitam ||34 ||",
  "S04n437:128": "jñāniṃ jñānakathāgradhārakā jñapayasi tribhave",
  "S04n437:129": "traividyatrivimokṣadeśakā trimalamalanudā |",
  "S04n437:130": "bhavyābhavya mune prajānase yathamati vinaye",
  "S04n437:131": "vande tvāṃ trisahasri adbhutaṃ divi bhuvi mahitam ||35 ||",
  "S04n437:132": "evaṃ khalu bhikṣavaḥ sunirmito devaputraḥ saparivārastathāgatamabhiṣṭutyaikānte'sthāt prāñjalīkṛtastathāgataṃ namaskurvan ||",
  "S04n437:133": "atha khalu saṃtuṣito devaputraḥ sārdhaṃ tuṣitakāyikairdevairyena tathāgatastenopasaṃkrāmat |",
  "S04n437:134": "upasaṃkramya mahatā divyavastrajālena bodhimaṇḍaniṣaṇṇaṃ tathāgatamabhisaṃchādya saṃmukhamābhirgāthābhirabhyastauṣīt—",
  "S04n437:135": "tuṣitālayi yadvasitastvaṃ",
  "S04n437:136": "tatra ti deśitu dharma udāro |",
  "S04n437:137": "na ca chidyati sā anuśāsti",
  "S04n437:138": "adyapi dharmacarī suraputrā ||36 ||",
  "S04n437:139": "na ca darśana tṛpti labhāmo",
  "S04n437:140": "dharma śṛṇotu na vindati tṛptim |",
  "S04n437:141": "guṇasāgara lokapradīpā",
  "S04n437:142": "vandima te śirasā manasā ca ||37 ||",
  "S04n437:143": "tuṣitālaya yaccalitastvaṃ",
  "S04n437:144": "śoṣita akṣaṇa sarvi tadā te |",
  "S04n437:145": "yada bodhivaṭe upaviṣṭaḥ",
  "S04n437:146": "sarvajagasya kileśa praśāntāḥ ||38 ||",
  "S04n437:147": "yasya kṛtena ca bodhi udārā",
  "S04n437:148": "eṣa ti prāpti jinitvana māram |",
  "S04n437:149": "tvā praṇidhī tapasā paripūrṇā",
  "S04n437:150": "kṣipra pravartaya cakramudāram ||39 ||",
  "S04n437:151": "bahu dikṣiṣu prāṇisahasrā",
  "S04n437:152": "dharmaratā kṣuṇiyāmatha dharmam |",
  "S04n437:153": "kṣipra pravartaya cakramudāraṃ",
  "S04n437:154": "mocaya prāṇisahasra bhaveṣu ||40 ||",
  "S04n437:155": "evaṃ khalu bhikṣavaḥ saṃtuṣito devaputraḥ saparivārastathāgatamabhiṣṭatyaikānte'sthāt prāñjalīkṛtastathāgataṃ namasyamānaḥ ||",
  "S04n437:156": "atha khalu suyāmadevaputrapramukhāḥ suyāmā devā yena tathāgatastenopasaṃkrāmat |",
  "S04n437:157": "upasaṃkramya nānāpuṣpadhūpagandhamālyavilepanairbodhimaṇḍaniṣaṇṇaṃ tathāgataṃ saṃpūjya saṃmukhamābhiḥ sārūpyābhirgāthābhistuṣṭavuḥ—",
  "S04n437:158": "sadṛśo'sti na te kutontare",
  "S04n437:159": "śīla samādhi tathaiva prajñayā |",
  "S04n437:160": "adhimuktivimuktikovidā",
  "S04n437:161": "śirasā vandima te tathāgatam ||41 ||",
  "S04n437:162": "dṛṣṭā sa viyūha śobhanā",
  "S04n437:163": "bodhimaṇḍasmi marubhi yā kṛtā |",
  "S04n437:164": "na tamarhati anya kaścanā",
  "S04n437:165": "yatha tvaṃ devamanuṣyapūjitaḥ ||42 ||",
  "S04n437:166": "na mudhāya bhavān samudgato",
  "S04n437:167": "yasya arthe bahu cīrṇa duṣkarā |",
  "S04n437:168": "vijito hi śaṭhaḥ sasainyakaḥ",
  "S04n437:169": "prāptā bodhi anuttarā tvayā ||43 ||",
  "S04n437:170": "āloka kṛto daśādiśe",
  "S04n437:171": "prajñādīpena triloka jvālitaḥ |",
  "S04n437:172": "timiraṃ apanāyayiṣyase",
  "S04n437:173": "dāsyasi cakṣuranuttaraṃ jage ||44 ||",
  "S04n437:174": "bahukalpa stuvanti bhāṣato",
  "S04n437:175": "romarūpasya na cāntu asti te |",
  "S04n437:176": "guṇasāgara lokaviśrutā",
  "S04n437:177": "śirasā vandima te tathāgatam ||45 ||",
  "S04n437:178": "evaṃ khalu te suyāmadevaputrapramukhā devāstathāgatamabhiṣṭutyaikānte tasthuḥ prāñjalastathāgataṃ namasyantaḥ ||",
  "S04n437:179": "atha khalu śakro devānāmindraḥ sārdhaṃ trāyatriṃśakāyikairdevairnānāpuṣpadhūpadīpagandhamālyavilepanacūrṇacīvarachatradhvajapatākāvyūhaistathāgataṃ saṃpūjya ābhirgāthābhirabhyastāvīt—",
  "S04n437:180": "askhalitā anavadyā sadā susthitā merukalpā mune",
  "S04n437:181": "daśadiśi suvighuṣṭa jñānaprabhā puṇyatejānvitā |",
  "S04n437:182": "buddhaśatasahasra saṃpūjitā pūrvi tubhyaṃ mune",
  "S04n437:183": "tasya viśeṣu yena bodhidrume mārasenā jitā ||46 ||",
  "S04n437:184": "śīlaśrutasamādhiprajñākarā jñānaketudhvajā",
  "S04n437:185": "jaramaraṇanighāti vaidyottamā lokacakṣurdadā |",
  "S04n437:186": "trimalakhilaprahīṇa śāntendriyā śāntacittā mune",
  "S04n437:187": "śaraṇu tavamupema śākyarṣabhā dharmarājā jage ||47 ||",
  "S04n437:188": "bodhicarī anantatulyā abhūdvīryasthāmodgatā",
  "S04n437:189": "prajñābala upāya maitrābalaṃ brāhmapuṇyaṃ balam |",
  "S04n437:190": "eti balamanantatulyā bhavaṃ bodhi saṃprasthite",
  "S04n437:191": "daśabalabaladhārī adyā punarbodhimaṇḍe bhuto ||48 ||",
  "S04n437:192": "dṛṣṭva camu anantasattve surā bhītatrastābhavan",
  "S04n437:193": "mā khu śramaṇarāju bādhiṣyate bodhimaṇḍe sthitaḥ |",
  "S04n437:194": "na ca bhavatu babhūva tebhyo bhayaṃ no ca kāyeñjanā",
  "S04n437:195": "karahata gurubhāra saṃkampanā mārasenā jitā ||49 ||",
  "S04n437:196": "yatha ca purimakebhi siṃhāsane prāpta bodhi varā",
  "S04n437:197": "tatha tvayā anubuddha tulyā samā anyathā tvaṃ na hi |",
  "S04n437:198": "samamanasa samacitta sarvajñatā sthāma prāptaṃ tvayā",
  "S04n437:199": "tena bhava svayaṃbhu lokottamo puṇyakṣetraṃ jage ||50 ||",
  "S04n437:200": "evaṃ khalu bhikṣavaḥ śakro devānāmindraḥ sārdhaṃ devaputraistrāyatriṃśaistathāgatamabhiṣṭutyaikānte'sthāt prāñjalīkṛtastathāgataṃ namaskurvan ||",
  "S04n437:201": "atha khalu catvāro mahārājānaḥ sārdhaṃ caturmahārājakāyikairdevaputrairyena tathāgatastenopasaṃkrāmat |",
  "S04n437:202": "upasaṃkramyābhimuktakacampakasumanāvārṣikadhānuskārimālyadāmaparigṛhītā apsaraḥśatasahasraparivṛtā divyasaṃgītisaṃpravāditena tathāgatasya pūjāṃ kṛtvā ābhiḥ sārūpyābhirgāthābhistuṣṭuvuḥ—",
  "S04n437:203": "sumadhuravacanā manojñaghoṣā",
  "S04n437:204": "śaśi va praśāntikarā prasannacittā |",
  "S04n437:205": "prahasitavadanā prabhūtajihvā",
  "S04n437:206": "paramasuprītikarā mune namaste ||51 ||",
  "S04n437:207": "rutaravita ya asti sarvaloke",
  "S04n437:208": "sumadhura premaṇiyā narāmarūṇām |",
  "S04n437:209": "bhavata svaru pramukta mañjughoṣo",
  "S04n437:210": "abhibhavate ruta sarvi bhāṣamāṇāṃ ||52 ||",
  "S04n437:211": "rāgu samayi doṣamohakleśā",
  "S04n437:212": "prīti janeti amānuṣāṃ viśuddhām |",
  "S04n437:213": "akaluṣahṛdayā niśāmya dharmaṃ",
  "S04n437:214": "ārya vimukti labhanti te hi sarve ||53 ||",
  "S04n437:215": "na ca bhava atimanyase avidvāṃ",
  "S04n437:216": "na ca puna vidvamadena jātu mattaḥ |",
  "S04n437:217": "unnatu na ca naiva conatastvaṃ",
  "S04n437:218": "giririva susthitu sāgarasya madhye ||54 ||",
  "S04n437:219": "lābha iha sulabdha mānuṣāṇāṃ",
  "S04n437:220": "yatra hi tādṛśu jātu sattva loke |",
  "S04n437:221": "śrīriva padumo dhanasya dātrī",
  "S04n437:222": "tatha tava dāsyati dharmu sarvaloke ||55 ||",
  "S04n437:223": "evaṃ khalu caturmahārājapramukhā mahārājakāyikā devā bodhimaṇḍaniṣaṇṇaṃ tathāgatamabhiṣṭutyaikānte tasthuḥ prāñjalayastathāgataṃ namasyantaḥ ||",
  "S04n437:224": "atha khalvantarikṣā devāstathāgatasyāntikamupasaṃkramyābhisaṃbodheḥ pūjākarmaṇe sarvamantarīkṣaṃ ratnajālena kiṅkiṇījālena ratnachatrai ratnapatākābhī ratnapaṭṭadāmai ratnāvataṃsakairvividhamuktāhārapuṣpadāmārdhakāyikadevatāparigṛhītairardhacandrakaiśca samalaṃkṛtya tathāgatāya niryātayanti sma |",
  "S04n437:225": "niryātya ca saṃmukhamābhirgāthābhirabhyastāviṣuḥ—",
  "S04n437:226": "asmāku vāsaṃ gagane dhruvaṃ mune",
  "S04n437:227": "paśyāma sattvā cariyā yathā jage |",
  "S04n437:228": "bhavataścariṃ prekṣiya śuddhasattva",
  "S04n437:229": "skhalitaṃ na paśyāma tavaikacitte ||56 ||",
  "S04n437:230": "ye āgatā pūjana bodhisattvā",
  "S04n437:231": "gaganaṃ sphuṭaṃ tairnaranāyakebhiḥ |",
  "S04n437:232": "hānirvimānāna na cābhavanta",
  "S04n437:233": "tathā hi te vai gaganātmabhāvāḥ ||57 ||",
  "S04n437:234": "ye antarīkṣātu pravarṣi puṣpāṃ",
  "S04n437:235": "syāccūḍabandhā hi mahāsahasrā |",
  "S04n437:236": "te tubhya kāye patitā aśeṣā",
  "S04n437:237": "nadyo yathā sāgari saṃpraviṣṭāḥ ||58 ||",
  "S04n437:238": "paśyāma chatrāṇyavataṃsakā ca",
  "S04n437:239": "mālāguṇāṃ campakapuṣpadāmāṃ |",
  "S04n437:240": "hārāṃśca candrāṃśca tathārdhacandrāṃ",
  "S04n437:241": "kṣipanti devā na ca saṃskaroti ||59 ||",
  "S04n437:242": "vālasya nābhūdavakāśamasmin",
  "S04n437:243": "devaiḥ sphuṭaṃ sarvata antarīkṣam |",
  "S04n437:244": "kurvanti pūjāṃ dvipadottamasya",
  "S04n437:245": "na ca te mado jāyati vismayo vā ||60 ||",
  "S04n437:246": "evaṃ khalvantarīkṣadevā bodhimaṇḍe niṣaṇṇaṃ tathāgatamabhiṣṭutyaikānte'vatasthivantaḥ prāñjalayastathāgataṃ namasyantaḥ ||",
  "S04n437:247": "atha khalu bhaumā devāstathāgatasya pūjākarmaṇe sarvāvantaṃ dharaṇītalaṃ suśodhitopaliptaṃ gandhodakapariṣiktaṃ puṣpāvakīrṇaṃ ca kṛtvā nānādūṣyavitānavitataṃ ca tathāgatāya niryātayanti sma |",
  "S04n437:248": "ābhirgāthābhirabhituṣṭuvuḥ—",
  "S04n437:249": "vajramiva abhedyā saṃsthitā triḥsahasrā",
  "S04n437:250": "vajramayapadenāyaṃ sthito bodhimaṇḍe |",
  "S04n437:251": "iha mama tvacamāṃsaṃ śuṣyatāmasthimajjā",
  "S04n437:252": "na ca ahu aspṛśitvā bodhi uttheṣya asmāt ||61 ||",
  "S04n437:253": "savibhava narasiṃhā sarviyaṃ triḥsahasrā",
  "S04n437:254": "na kariṣu adhisthānaṃ syādvidīrṇaśeṣā |",
  "S04n437:255": "tādṛśa mahavegā āgatā bodhisattvā",
  "S04n437:256": "yeṣa kramatalebhiḥ kampitā kṣetrakoṭyaḥ ||62 ||",
  "S04n437:257": "lābha iha sulabdhā bhūmidevairudārā",
  "S04n437:258": "yatra paramasattvaścaṃkramī medinīye |",
  "S04n437:259": "yatra ku raju loke sarva obhāsitāste",
  "S04n437:260": "cetibhu trisahasraḥ kiṃ punastubhya kāyaḥ ||63 ||",
  "S04n437:261": "hesti śatasahasraṃ yāvataścāpaskandho",
  "S04n437:262": "dharaṇitalu jagasyā yāvataścopajīvyaḥ |",
  "S04n437:263": "sarva vayu dharemo medinī triḥsahasrāṃ",
  "S04n437:264": "sarva tava dadāmo bhuṅkṣvimāṃ tvaṃ yatheṣṭam ||64 ||",
  "S04n437:265": "yatra bhava sthihedvā caṃkramedvā śayedvā",
  "S04n437:266": "ye'pi sugataputrāḥ śrāvakā gautamasya |",
  "S04n437:267": "dharmakatha kathentī ye'pi vā tāṃ śṛṇonti",
  "S04n437:268": "sarvakuśalamūlaṃ bodhiye nāmayāmaḥ ||65 ||",
  "S04n437:269": "evaṃ khalu bhaumā devā bodhimaṇḍaniṣaṇṇaṃ tathāgatamabhiṣṭatyaikānte tasthuḥ prāñjalayastathāgataṃ namasyantaḥ ||",
  "S04n437:270": " || iti śrīlalitavistare saṃstavaparivarto nāma trayoviṃśatitamo'dhyāyaḥ ||"
}