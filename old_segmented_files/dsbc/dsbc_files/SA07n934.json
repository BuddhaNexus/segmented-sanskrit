{
  "SA07n934:0": "ṣaṣṭhaḥ sargaḥ",
  "SA07n934:1": "bhāryā-vilāpa",
  "SA07n934:2": "tato hṛte bharttari gauraveṇa prītau hṛtāyāmaratau kṛtāyām |",
  "SA07n934:3": "tatraiva harmyopari vartamānā na sundarī saiva tadā babhāse ||1 ||",
  "SA07n934:4": "sā bharturabhyāgamanapratīkṣā gavākṣamākramya payodharābhyām |",
  "SA07n934:5": "dvāronmukhī harmyatalāllalambe mukhena tiryaṅnatakuṇḍalena ||2 ||",
  "SA07n934:6": "vilambahārā calayoktrakā sā tasmād vimānād vinatā cakāśe |",
  "SA07n934:7": "tapaḥ kṣayādapsarasāṃ vareva cyutaṃ vimānāt priyamīkṣamāṇā ||3 ||",
  "SA07n934:8": "sā khedasaṃsvinnalalāṭakena niśvāsaniṣpītaviśeṣakeṇa |",
  "SA07n934:9": "cintācalākṣeṇa mukhena tasthau bharttāramanyatra viśaṅkamānā ||4 ||",
  "SA07n934:10": "tataścirasthānapariśrameṇa sthitaiva paryaṅkatale papāta |",
  "SA07n934:11": "tiryakca śiśye pravikīrṇahārā sapādukaikārdhavilambapādā ||5 ||",
  "SA07n934:12": "athātra kācit pramadā sabāṣpāṃ tāṃ duḥkhitāṃ draṣṭumanīpsamānā |",
  "SA07n934:13": "prāsādasopānatalapraṇādaṃ cakāra padbhyāṃ sahasā rudantī ||6 ||",
  "SA07n934:14": "tasyāśca sopānatalapraṇādaṃ śrutvaiva tūrṇaṃ punarutpapāta |",
  "SA07n934:15": "prītyāṃ prasaktaiva ca saṃjaharṣa priyopayānaṃ pariśaṅkamānā ||7 ||",
  "SA07n934:16": "sā trāsayantī valabhīpuṭasthān pārāvatān nūpūranisvanena |",
  "SA07n934:17": "sopānakukṣiṃ prasasāra harṣād bhraṣṭaṃ dukūlāntamacintayantī ||8 ||",
  "SA07n934:18": "tāmaṅganāṃ prekṣya ca vipralabdhā niśvasya bhūyaḥ śayanaṃ prapede |",
  "SA07n934:19": "vivarṇavaktrā na rarāja cāśu vivarṇacandreva himāgame dyauḥ ||9 ||",
  "SA07n934:20": "sā duḥkhitā bhartturadarśanena kāmena kopena ca dahyamānā |",
  "SA07n934:21": "kṛtvā kare vaktramupopaviṣṭā cintānadīṃ śokajalāṃ tatāra ||10 ||",
  "SA07n934:22": "tasyāḥ mukhaṃ padmasapatnabhūtaṃ pāṇau sthitaṃ pallavarāgatāmre |",
  "SA07n934:23": "chāyāmayasyāmbhasi paṅkajasya babhau nataṃ padmamivopariṣṭāt ||11 ||",
  "SA07n934:24": "sā strīsvabhāvena vicintya tattad dṛṣṭānurāge'bhimukhe'pi patyau |",
  "SA07n934:25": "dharmāśrite tattvamavindamānā saṃkalpya tattadvilalāpa tattat ||12 ||",
  "SA07n934:26": "eṣyāmyanāśyānaviśeṣakāyāṃ tvayīti kṛtvā mayi taṃ pratijñām |",
  "SA07n934:27": "kasmānnu hetordayitapratijñaḥ so'dya priyo me vitathapratijñaḥ ||13 ||",
  "SA07n934:28": "āryasya sādhoḥ karuṇātmakasya mannityabhīroratidakṣiṇasya |",
  "SA07n934:29": "kuto vikāro'yamabhūtapūrvaḥ svenāparāgeṇa mamāpacārāt ||14 ||",
  "SA07n934:30": "ratipriyasya priyavartino me priyasya nūnaṃ hṛdaya viraktam |",
  "SA07n934:31": "tathāpi rāgo yadi tasya hi syān maccittarakṣī na sa nāgataḥ syāt ||15 ||",
  "SA07n934:32": "rūpeṇa bhāvena ca madviśiṣṭā priyeṇa dṛṣṭā niyataṃ tato'nyā |",
  "SA07n934:33": "tathā hi kṛtvā mayi moghasāntvaṃ lagnāṃ satiṃ māmāgamad vihāya ||16 ||",
  "SA07n934:34": "bhaktiṃ sa buddhaṃ prati yāvavocattasya prayātuṃ mayi so'padeśaḥ |",
  "SA07n934:35": "munau prasādo yadi tasya hi syānmṛtyorivogrādanṛtād bibhīyāt ||17 ||",
  "SA07n934:36": "sevārthamādarśanamanyacitto vibhūṣayantyā mama dhārayitvā |",
  "SA07n934:37": "bibharti so'nyasya janasya taṃ cennamo'stu tasmai calasauhṛdāya ||18 ||",
  "SA07n934:38": "necchanti yāḥ śokamavāptumevaṃ śraddhātumarhanti na tā narāṇām |",
  "SA07n934:39": "kva cānuvṛttirmayi sāsya pūrvaṃ tyāgaḥ kva cāyaṃ janavat kṣaṇena ||19 ||",
  "SA07n934:40": "ityevamādi priyaviprayuktā priye'nyadāśaṅkya ca sā jagāda |",
  "SA07n934:41": "saṃbhrāntamāruhya ca tadvimānaṃ tāṃ strī sabāṣpā giramityuvāca ||20 ||",
  "SA07n934:42": "yuvāpi tāvat priyadarśano'pi saubhāgyabhāgyābhijanānvito'pi |",
  "SA07n934:43": "yastvāṃ priyo nābhyacarat kadācittamanyathā yāsyatikātarāsi ||21 ||",
  "SA07n934:44": "mā svāminaṃ svāmini doṣato gāḥ priyaṃ priyārhaṃ priyakāriṇaṃ tam |",
  "SA07n934:45": "na sa tvadanyāṃ pramadāmavaiti svacakravākyā iva cakravākaḥ ||22 ||",
  "SA07n934:46": "sa tu tvadarthaṃ gṛhavāsamīpsan jijīviṣustvatparitoṣahetoḥ |",
  "SA07n934:47": "bhrātrā kilāryeṇa tathāgatena pravrājito netrajalārdravaktraḥ ||23 ||",
  "SA07n934:48": "śrutvā tato bhartari tāṃ pravṛttiṃ savepathuḥ sā sahasotpapāt |",
  "SA07n934:49": "pragṛhya bāhū virurāva coccairhṛdīva digdhābhihata kareṇuḥ ||24 ||",
  "SA07n934:50": "sā rodanāroṣitaraktadṛṣṭiḥ saṃtāpasaṃkṣobhitagātrayaṣṭiḥ |",
  "SA07n934:51": "papāta śīrṇākulahārayaṣṭiḥ phalātibhārādiva cūtayaṣṭiḥ ||25 ||",
  "SA07n934:52": "sā padmarāgaṃ vasanaṃ vasānā padmānanā padmadalāyatākṣī |",
  "SA07n934:53": "padmā vipadmā patiteva lakṣmīḥ śuśoṣa padmasragivātapena ||26 ||",
  "SA07n934:54": "saṃcintya sacintya guṇāṃśca bharturdīrghaṃ niśaśvāsa tatāma caiva |",
  "SA07n934:55": "vibhūṣaṇaśrīnihite prakoṣṭhe tāmre karāgre ca vinirdudhāva ||27 ||",
  "SA07n934:56": "na bhūṣaṇārtho mama saṃpratīti sā dikṣu cikṣepa vibhūṣaṇāni |",
  "SA07n934:57": "nirbhūṣaṇā sā patitā cakāśe viśīrṇapuṣpastabakā lateva ||28 ||",
  "SA07n934:58": "dhṛtaḥ priyeṇāyamabhūnmameti rukmatsaruṃ darpaṇamāliliṅge |",
  "SA07n934:59": "yatnācca vinyastatamālapatrau ruṣṭeva dhṛṣṭaṃ pramamājaṃ gaṇḍau ||29 ||",
  "SA07n934:60": "sā cakravākīva bhṛśaṃ cukūja śyenāgrapakṣakṣatacakravākā |",
  "SA07n934:61": "vispardhamāneva vimānasaṃsthaiḥ pārāvataiḥ kūjanalolakaṇṭhaiḥ ||30 ||",
  "SA07n934:62": "vicitramṛdvāstaraṇe'pi suptā vaiḍūryavajrapratimaṇḍite'pi |",
  "SA07n934:63": "rukmāṅgapāde śayane mahārhe na śarma lebhe pariceṣṭamānā ||31 ||",
  "SA07n934:64": "sandṛśya bhartuśca vibhūṣaṇāni vāsāṃsi vīṇāprabhṛtīṃśca līlāḥ |",
  "SA07n934:65": "tamo viveśābhinanāda coccaiḥ paṅkāvatīrṇeva ca saṃsasāda ||32 ||",
  "SA07n934:66": "sā sundarī śvāsacalodarī hi vajrāgnisaṃbhinnadarīguheva |",
  "SA07n934:67": "śokāgnināntarhṛdi dahyamānā vibhrāntacitteva tadā babhūva ||33 ||",
  "SA07n934:68": "ruroda mamlau virurāva jaglau babhrāma tasthau vilalāpa dadhyau |",
  "SA07n934:69": "cakāra roṣaṃ vicakāra mālyaṃ cakarta vaktraṃ vicakarṣa vastram ||34 ||",
  "SA07n934:70": "tāṃ cārudantīṃ prasabhaṃ rudantīṃ saṃśrutya nāryaḥ paramābhitaptāḥ |",
  "SA07n934:71": "antargṛhādāruruhurvimānaṃ trāsena kinnarya ivādripṛṣṭham ||35 ||",
  "SA07n934:72": "bāṣpeṇa tāḥ klinnaviṣaṇṇavaktrā varṣeṇa padminya ivārdrapadmāḥ |",
  "SA07n934:73": "sthānānurūpeṇa yathābhimānaṃ nililyire tāmanudahyamānāḥ ||36 ||",
  "SA07n934:74": "tābhirvṛtā harmyatale'ṅganābhiścintātanuḥ sā sutanurbabhāse |",
  "SA07n934:75": "śatahradābhiḥ pariveṣṭiteva śaśāṅkalekhā śaradabhramadhye ||37 ||",
  "SA07n934:76": "yā tatra tāsāṃ vacasopapannā mānyā ca tasyā vayasādhikā ca |",
  "SA07n934:77": "sā pṛṣṭhatastāṃ tu samāliliṅge pramṛjya cāśrūṇi vacāṃsyuvāca ||38 ||",
  "SA07n934:78": "rājarṣivadhvāstava nānurūpo dharmāśrite bhartari jātu śokaḥ |",
  "SA07n934:79": "ikṣvākuvaṃśe hyabhikāṅkṣitāni dāyādyabhūtāni tapovanāni ||39 ||",
  "SA07n934:80": "prāyeṇa mokṣāya viniḥsṛtānāṃ śākyarṣabhāṇāṃ viditāḥ striyaste |",
  "SA07n934:81": "tapovanānīva gṛhāṇi yāsāṃ sādhvīvrataṃ kāmavadāśritānām ||40 ||",
  "SA07n934:82": "yadyanyayā rūpaguṇādhikatvād bharttā hṛtaste kuru bāṣpamokṣam |",
  "SA07n934:83": "manasvinī rūpavatī guṇāḍhyā hṛdi kṣate kātra hi nāśru muñcet ||41 ||",
  "SA07n934:84": "athāpi kiṃcid vyasanaṃ prapanno mā caiva tad bhūt sadṛśo'tra bāṣpaḥ |",
  "SA07n934:85": "ato viśiṣṭaṃ na hi duḥkhamasti kulodgatāyāḥ patidevatāyāḥ ||42 ||",
  "SA07n934:86": "atha tvidānīṃ laḍitaḥ sukhena svasthaḥ phalastho vyasanānyadṛṣṭvā |",
  "SA07n934:87": "vītaspṛho dharmamanuprapannaḥ kiṃ viklavā rodiṣi harṣakāle ||43 ||",
  "SA07n934:88": "ityevamuktāpi bahuprakāraṃ snehāttayā naiva dhṛtiṃ cakāra |",
  "SA07n934:89": "athāparā tāṃ manaso'nukūlaṃ kālopapannaṃ praṇayāduvāca ||44 ||",
  "SA07n934:90": "bravīmi satyaṃ suviniścitaṃ me prāptaṃ priyaṃ drakṣyasi śīghrameva |",
  "SA07n934:91": "tvayā vinā sthāsyati tatra nāsau sattvāśrayaścetanayeva hīnaḥ ||45 ||",
  "SA07n934:92": "aṅke'pi lakṣmyā na sa nirvṛtaḥ syāt tvaṃ tasya pārśve yadi tatra na syāḥ |",
  "SA07n934:93": "āpatsu kṛcchrāsvapi cāgatāsu tvāṃ paśyatastasya bhavenna duḥkham ||46 ||",
  "SA07n934:94": "tvaṃ nirvṛtiṃ gaccha niyaccha bāṣpaṃ taptāśrumokṣāt parirakṣa cakṣuḥ |",
  "SA07n934:95": "yastasya bhāvastvayi yaśca rāgo na raṃsyate tvadvirahāt sa dharme ||47 ||",
  "SA07n934:96": "syādatra nāsau kulasattvayogāt kāṣāyamādāya vihāsyatīti |",
  "SA07n934:97": "anātmanādāya gṛhonmukhasya punarvimoktuṃ ka ivāsti doṣaḥ ||48 ||",
  "SA07n934:98": "iti yuvatijanena sāntvyamānā hṛtahṛdayā ramaṇena sundarī sā |",
  "SA07n934:99": "dramiḍamabhimukhī pureva rambhā kṣitimagamat parivāritāpsarobhiḥ ||49 ||",
  "SA07n934:100": "saundarananda mahākāvye “bhāryā-vilāpa“ nāma ṣaṣṭha sarga samāpta |"
}