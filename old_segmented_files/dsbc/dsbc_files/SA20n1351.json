{
  "SA20n1351:0": "dvādaśo'dhikāraḥ",
  "SA20n1351:1": "dharmadeśanāyāṃ mātsaryapratiṣedhe ślokaḥ |",
  "SA20n1351:2": "prāṇānbhogāṃśca dhīrāḥ pramuditamanasaḥ kṛcchralabdhānasārān |",
  "SA20n1351:3": "satvebhyo duḥkhitebhyaḥ satatamavasṛjantyuccadānaprakāraiḥ |",
  "SA20n1351:4": "prāgevodāradharmaṃ hitakaramasakṛtsarvathaiva prajānāṃ",
  "SA20n1351:5": "kṛcchre naivopalabdhaṃ bhṛśamavasṛjatāṃ vṛddhigaṃ cāvyayaṃ ca ||1 ||",
  "SA20n1351:6": "dharmo naiva ca deśito bhagavatā pratyātmayavedyo yata",
  "SA20n1351:7": "ākṛṣṭā janatā ca yukta[yukti]vihitairdharmaiḥ svarkī dharmatāṃ",
  "SA20n1351:8": "svaśāntyāsyapuṭe viśuddhivipule sādhāraṇe 'thākṣaye",
  "SA20n1351:9": "lāleneva kṛpātmabhistvajagaraprakhyaiḥ samāpāditā ||2 ||",
  "SA20n1351:10": "tasmānnaiva nirarthikā bhavati sā yā bhāvanā yogināṃ",
  "SA20n1351:11": "tasmānnaiva nirarthikā bhavati sā yā deśanā saugatī |",
  "SA20n1351:12": "dṛṣṭo'rthaḥ śrutamātrakādyadi bhavet syādbhāvanāpārthikā",
  "SA20n1351:13": "aśrutvā yadi bhāvanāmanuviśet syāddeśanāpārthikā ||3 ||",
  "SA20n1351:14": "āgamato adhigamato vibhutvato deśanāgrasatvānāṃ |",
  "SA20n1351:15": "mukhato rūpātsarvā[rvataā]kāśāduccaraṇatā'pi............ ||4 ||",
  "SA20n1351:16": "viṣadā saṃdehajahā ādeyā tatvadarśikā dvividhā |",
  "SA20n1351:17": "saṃpannadeśaneyaṃ vijñeyaṃ[yā] bodhisattvānāṃ ||5 ||",
  "SA20n1351:18": "madhurā madavyapetā na ca khinnā deśanāgrasatvānāṃ |",
  "SA20n1351:19": "sphuṭacitrayuktagamikā nirāmiṣā sarvagā caiva ||6 ||",
  "SA20n1351:20": "adīnā madhurā sūktā pratītā viṣadā tathā [vāgjinātmaje] |",
  "SA20n1351:21": "[yathārhā nirābhiṣā ca parimitākṣayā tathā] ||7 ||",
  "SA20n1351:22": "uddeśānnirdeśāttathaiva yānānulomanāt ślākṣṇyāt |",
  "SA20n1351:23": "prātītyadyāthārhānnairyāṇyādānukūlyatvāt ||8 ||",
  "SA20n1351:24": "vyañjanasaṃpaccaiṣā vijñeyā sarvathāgrasattvānāṃ |",
  "SA20n1351:25": "ṣaṣṭyaṅgī sācintyā ghoṣo 'nantastu sugatānāṃ ||9 ||",
  "SA20n1351:26": "vācā padaiḥ suyuktairanudeśavibhāgasaṃśayacchedaiḥ |",
  "SA20n1351:27": "bahulīkārānugatā hyuddhaṭitavipañcitajñeṣu ||10 ||",
  "SA20n1351:28": "śuddhā trimaṇḍalena hiteyaṃ deśanā hi buddhānāṃ |",
  "SA20n1351:29": "doṣairvivarjitā punaraṣṭabhireṣaiva vijñeyā ||11 ||",
  "SA20n1351:30": "kauśīdyamanavabodho hyavakāśasyākṛtirhyanītatvam |",
  "SA20n1351:31": "saṃdehasyācchedastadvigamasyādṛḍhīkaraṇam ||12 ||",
  "SA20n1351:32": "khedo'tha matsaritvaṃ doṣā hyete matā kathāyāṃ hi |",
  "SA20n1351:33": "tadabhāvādbuddhānāṃ nirūttarā deśanā bhavati ||13 ||",
  "SA20n1351:34": "kalyāṇo dharmo'yaṃ hetutvādbhaktituṣṭibuddhīnāṃ |",
  "SA20n1351:35": "dvividhārthaḥ sugrāhyaścaturguṇabrahmacaryavadaḥ ||14 ||",
  "SA20n1351:36": "parairasādhāraṇayogakevalaṃ tridhātukakleśavihānipūrakam |",
  "SA20n1351:37": "svabhāvaśuddhaṃ malaśuddhitaśca taccaturguṇabrahmavicaryamiṣyate || 15 ||",
  "SA20n1351:38": "avatāraṇasaṃdhiśca saṃdhirlakṣaṇato 'paraḥ |",
  "SA20n1351:39": "pratipakṣābhisaṃdhiśca saṃdhiḥ pariṇatāvapi ||16 ||",
  "SA20n1351:40": "śrāvakeṣu svabhāveṣu doṣāṇāṃ vinaye tathā |",
  "SA20n1351:41": "abhidhānasya gāmbhīrye saṃdhireṣa caturvidhaḥ ||17 ||",
  "SA20n1351:42": "asāre sāramatayo viparyāse ca susthitāḥ |",
  "SA20n1351:43": "kleśena ca susaṃkliṣṭā labhante bodhimuktamāṃ || iti ||",
  "SA20n1351:44": "samatā 'rthāntare jñeyastathā kālāntare punaḥ |",
  "SA20n1351:45": "pudgalasyāśaye caiva abhiprāyaścaturvidhaḥ ||18 ||",
  "SA20n1351:46": "buddhe dharme 'vajñā kauśīdyaṃ tuṣṭiralpamātreṇa |",
  "SA20n1351:47": "rāge māne caritaṃ kaukṛtaṃ cāniyatabhedaḥ ||19 ||",
  "SA20n1351:48": "sattvānāmāvaraṇaṃ tatpratipakṣo 'grayānasaṃbhāṣā |",
  "SA20n1351:49": "sarvāntarāyadoṣaprahāṇameṣāṃ tato bhavati ||20 ||",
  "SA20n1351:50": "yo granthato 'rthato vā gāthādvayadhāraṇe prayujyeta |",
  "SA20n1351:51": "sa hi daśavidhamanuśaṃsaṃ labhate satvottamo dhīmān ||21 ||",
  "SA20n1351:52": "kṛtsnāṃ ca dhātupuṣṭiṃ prāmodyaṃ cottamaṃ maraṇakāle |",
  "SA20n1351:53": "janma ca yathābhikāmaṃ jātismaratāṃ ca sarvatra ||22 ||",
  "SA20n1351:54": "buddhaiśca samavadhānaṃ tebhyaḥ śravaṇaṃ tathāgrayānasya |",
  "SA20n1351:55": "adhimuktiṃ saha buddhyā dvayamukhatāmāśubodhiṃ ca ||23 ||",
  "SA20n1351:56": "iti suga[ma]tirakhedavān kṛpāluḥ prathitayaśāḥ suvidhijñatāmupetaḥ |",
  "SA20n1351:57": "bhavati sukathiko hi bodhisattvastapati jane kathitairyathaiva sūryaḥ ||24 ||",
  "SA20n1351:58": " || mahāyānasūtrālaṃkāre deśanādhikāro dvādaśaḥ ||"
}