{
  "SA20n1309:0": "prabhāvapaṭalam",
  "SA20n1309:1": "tatra prabhāvo bodhisattvānāṃ katamaḥ |",
  "SA20n1309:2": "samāsataḥ samādhivaśitāprāptasya samādhivaśitāsanniśrayeṇocchāmātrāt sarvārthasamṛddhiḥ karmaṇyacittasya suparibhāvitacittasyāryaḥ prabhāva ityucyate |",
  "SA20n1309:3": "dharmāṇāñca yā mahāphalatā mahānuśaṃsatā sā teṣāṃ prabhāva ityucyate |",
  "SA20n1309:4": "pūrvaṃ mahāpuṇyasaṃbhāropacayād buddhānāṃ bodhisattvānāṃ ca sahajā āścaryādbhutadharmatā |",
  "SA20n1309:5": "ayamapi teṣāṃ sahajo'paraḥ prabhāvo veditavyaḥ |",
  "SA20n1309:6": "sa khalveṣa prakārabhedena buddhabodhisattvānāṃ pañcavidho bhavati |",
  "SA20n1309:7": "abhijñāprabhāvo dharmaprabhāvaḥ sahajaśca prabhāvaḥ sādhāraṇaśca śrāvaka pratyekabudvairasādhāraṇaśca taiḥ |",
  "SA20n1309:8": "tatra ṣaḍbhijñāḥ-ṛddhiviṣayo divyaṃ śrotraṃcetasaḥ paryāyaḥ pūrvanivāsānusmṛtiścyutyupapādadarśanamāsravakṣayajñānasākṣātkriyā ca abhijñāprabhāva ityucyate |",
  "SA20n1309:9": "tatra ṣaṭpāramitāḥ-dānaṃ śīlaṃ kṣāntirvīryaṃ dhyānaṃ prajñā ca dharmā ityucyante |",
  "SA20n1309:10": "teṣāṃ dharmāṇāṃ yo'nubhāvaḥ sa dharmaprabhāva ityucyate |",
  "SA20n1309:11": "tatra ṛddhiḥ katamā |",
  "SA20n1309:12": "samāsato dvividhā |",
  "SA20n1309:13": "pāriṇāmikī nairmāṇikī ca |",
  "SA20n1309:14": "sā punardvidhāpyanekavidhā prakārabhedataḥ |",
  "SA20n1309:15": "tatra pāriṇāmikyā ṛddheḥ prakāraprabhedaḥ katamaḥ |",
  "SA20n1309:16": "tadyathā kampanaṃ jvalanaṃ spharaṇaṃ vidarśanamanyathībhāvakaraṇaṃ gamanāgamanaṃ saṃkṣepaḥ prathanaṃ sarvarūpakāyapraveśanaṃ sabhāgatopasaṃkrāntirāvirbhāvastirobhāvaḥ vaśitvakaraṇaṃ pararddhayabhibhavanaṃ pratibhānadānaṃ smṛtidānaṃ sukhadānaṃ raśmipramokṣaśca ityevaṃbhāgīyā ṛddhi pāriṇāmikītyucyate |",
  "SA20n1309:17": "tatra kampanam |",
  "SA20n1309:18": "iha tathāgataḥ samādhivaśitāprāpto vā karmaṇyacitto vā bodhisattvo vihāramapi kampayati |",
  "SA20n1309:19": "gṛhamapi grāmanagarakṣetramapi narakalokamapi tiryaglokamapi pretalokamapi manuṣyalokamapi devalokamapi cāturdvīpakamapi sāhasrikamapi lokadhātuṃ dvisāhasrikamapi trisāhasramahāsāhasramapi lokadhātuṃ trisāhasraśatamapi sahasramapi śatasahasramapi yāvadaprameyānasaṃkhyeyān trisāhasramahāsāhasrān lokadhātūn kampayati |",
  "SA20n1309:20": "tatra jvalanam |",
  "SA20n1309:21": "ūrdhva kāyāt prajvalati |",
  "SA20n1309:22": "adhaḥkāyācchītalā vāridhārāḥ syandante |",
  "SA20n1309:23": "adhaḥkāyāt prajvalati |",
  "SA20n1309:24": "uparimāt kāyācchītalā vāridhārāḥ syandante |",
  "SA20n1309:25": "tejodhātumapi samāpadyate |",
  "SA20n1309:26": "sarvakāyena prajvalati |",
  "SA20n1309:27": "sarvakāyena prajvalitasya vividhā arciṣaḥ kāyānnirgacchanti nīlapītalohitāvadātamāñjiṣṭhāḥ sphaṭikavarṇāḥ |",
  "SA20n1309:28": "tatra spharaṇam |",
  "SA20n1309:29": "yathāpi tadgṛhamapyābhayā spharati vihāramapi pūrvavadyāvadaprameyānasaṃkhyām lokadhātūnābhayā spharati pūrvavattadyathā kampane |",
  "SA20n1309:30": "tatra vidarśanam |",
  "SA20n1309:31": "yathā sukhopaniṣaṇṇādyāgatāyāḥ śramaṇabrāhmaṇaśrāvakabodhisattvadevanāgayakṣagandharvāsuragaruḍakinnaramahoragāyāḥ pariṣadaḥ tathāgato vā bodhisattvo vā apāyānapi vidarśayatyadhaḥ |",
  "SA20n1309:32": "devamanuṣyānapi vidarśayatyūrdhvam |",
  "SA20n1309:33": "tadanyāni ca buddhakṣetrāṇi vidarśayati |",
  "SA20n1309:34": "teṣu ca buddhabodhisattvān yāvadgaṅgānadībālukāsamānyapi buddhakṣetrāṇyatikramya yena nāmnā saṃśabditaṃ bhavati buddhakṣetraṃ tatra ca buddhakṣetre yannāmako bhavati tathāgataḥ tacca buddhakṣetraṃ darśayati tañca tathāgatam |",
  "SA20n1309:35": "tacca nāma vyapadiśati tasya buddhakṣetrasya tathāgatasya ca |",
  "SA20n1309:36": "tato'pyarvāgvidarśaṃyati vyapadiśati tato'pi pareṇa yatkāmaṃ yāvatkāmam |",
  "SA20n1309:37": "tatrānyathībhāvakaraṇam |",
  "SA20n1309:38": "sa cet pṛthivīmapo'dhimucyate tattathaiva bhavati nānyathā |",
  "SA20n1309:39": "tejo vāyumadhimucyate tadapi tathaiva bhavati nānyathā |",
  "SA20n1309:40": "sa cedapaḥ pṛthivīmadhimucyate |",
  "SA20n1309:41": "sa cettejaḥ pṛthivīmadhimucyate |",
  "SA20n1309:42": "apo vāyumadhimucyate |",
  "SA20n1309:43": "sa cedvāyu pṛthivīmadhimucyate |",
  "SA20n1309:44": "apastejo'dhimucyate |",
  "SA20n1309:45": "sarvaṃ tattathaiva bhavati nānyathā |",
  "SA20n1309:46": "yathā mahābhūteṣvanyonyapariṇāme nānyathībhāvakriyā evaṃ rūpagandharasaspraṣṭavyeṣu veditavyam |",
  "SA20n1309:47": "sa cettṛṇaparṇagomayamṛttikādīni dravyāṇi bhojanapānayānavastrālaṅkārabhāṇḍopaskaragandhamālyavilopanamadhimucyate |",
  "SA20n1309:48": "pāṣāṇaśarkarakapālādīni ca maṇimuktāvaidūryaśaṅkhaśilāpravāḍamadhimucyate |",
  "SA20n1309:49": "himavantaṃ vā parvatarājamādiṃ kṛtvā sarvaparvatān suvarṇaṃmadhimucyate |",
  "SA20n1309:50": "tadapi sarvaṃ tathaiva bhavati nānyathā |",
  "SA20n1309:51": "tathā suvarṇānāṃ sattvānāṃ durvarṇatāmadhimucyate |",
  "SA20n1309:52": "durvarṇānāṃ suvarṇatām |",
  "SA20n1309:53": "tadubhayavivarjitānāṃ suvarṇatāṃ vā durvarṇatāṃ vā tadubhayaṃ vā |",
  "SA20n1309:54": "yathā suvarṇadurvarṇatāmevaṃ vyaṅgāvyaṅgatāṃ kṛśa sthūlatāmityevamādi yatkiñcidanyathā satsvalakṣaṇataḥ śakyarūpañcā [nyathā]'dhimucyate |",
  "SA20n1309:55": "tatsarvaṃ tathā bhavati yathā'dhimucyate |",
  "SA20n1309:56": "tatra gamanāgamanam |",
  "SA20n1309:57": "tiraḥ kuḍyaṃ tiraḥ śailaṃ tiraḥ prākāramasajyamānena kāyena gacchati vistareṇa yāvadbrahmalokamupasaṃkrāmati pratyāgacchati ca yāvadakaniṣṭhādūrdhvaṃ tiryagvā punaryāvadaprameyānasaṃkhyeyāṃstrisāhasramahāsāhasrān lokadhātūn gacchati āgacchati ca kāyena vā audārikeṇa cāturmahābhautikena |",
  "SA20n1309:58": "dūraṃ cāsannamadhimucya manaḥsadṛśena vā javena gacchati cāgacchati ca |",
  "SA20n1309:59": "tatra saṃkṣepaprathanam |",
  "SA20n1309:60": "himavantamapi parvatarājaṃ paramāṇumātramabhisaṃkṣipati |",
  "SA20n1309:61": "paramāṇumapi hima vantaṃ parvatarājaṃ pratānayati |",
  "SA20n1309:62": "tatra sarvarūpakāyapraveśanam |",
  "SA20n1309:63": "mahatyā vicitrāyāḥ pariṣadaḥ purastāt sa grāmanigamatṛṇavana[-bhūmi-] parvataṃ rūpakāyamātmakāye praveśayati |",
  "SA20n1309:64": "sā ca sarvā pariṣattasminneva kāye praviṣṭamātmānaṃ saṃjānīte |",
  "SA20n1309:65": "tatra sabhāgatopasaṃkrāntiḥ |",
  "SA20n1309:66": "kṣatriyapariṣada mupasaṃkrāmati |",
  "SA20n1309:67": "upasaṃkrāntasya yādṛśī teṣāṃ varṇapuṣkalatā bhavati tādṛśī tasya |",
  "SA20n1309:68": "yādṛśa ārohapariṇāhastādṛśastasya bhavati |",
  "SA20n1309:69": "yādṛśī svaraguptisteṣāṃ tādṛśī tasya bhavati |",
  "SA20n1309:70": "yañca te'rthaṃ mantrayante tamasāvarthaṃ mantrayate |",
  "SA20n1309:71": "yamapi te'rthaṃ na mantrayante tamapi so'rthaṃ na mantrayate |",
  "SA20n1309:72": "uttaraṃ caitānānudhārmyā kathayā saṃdarśayitvā samādāpayitvā samuttejayitvā saṃpraharṣayitvā'ntarddhīyate |",
  "SA20n1309:73": "antarhitañcainaṃ na prajānanti ko'nveṣo'ntarhito devo vā manuṣyo veti |",
  "SA20n1309:74": "yathā kṣatriyapariṣadamevaṃ brāhmaṇagṛhapatiśramaṇapariṣadaṃ cāturmahārājakāyikān devān trayastriṃśān yāmāṃstuṣitānnirmāṇaratīnparanirmitavaśavartino devānevaṃ brahmakāyikān brahmapurohitānmahābrahmaṇaḥ parīttābhānapramāṇābhānābhāsvarān parīttaśubhānapramāṇaśubhān śubhakṛssnān anabhrakān puṇyaprasavān bṛhatphalānasaṃjñisattvān abṛhān atapān sudṛśān sudarśanānakaniṣṭhān |",
  "SA20n1309:75": "tatrāvirbhāvatirobhāvaḥ |",
  "SA20n1309:76": "mahatyā pariṣadaḥ purastācchatakṛtvaḥ sahasrakṛtvaḥ ato vā pareṇāntardhīyate |",
  "SA20n1309:77": "punaśca tathaivātmabhāva mupadarśayatyāviṣkaroti |",
  "SA20n1309:78": "tatra vaśitvakaraṇam |",
  "SA20n1309:79": "yāvān kaścit sattvadhātuḥ taṃ sarva gamanāgamanasthānādyāsu kriyāsu saṃvartayati |",
  "SA20n1309:80": "sa cedasyai vaṃ bhavati gacchatu gacchati |",
  "SA20n1309:81": "tiṣṭhatu tiṣṭhati |",
  "SA20n1309:82": "āgacchatvāgacchati |",
  "SA20n1309:83": "bhāṣatāṃ bhāṣate |",
  "SA20n1309:84": "tatra pararddhyabhibhavaḥ |",
  "SA20n1309:85": "tathāgatastadanyeṣāṃ sarvarddhimatāmṛdhyabhisaṃskāramabhibhūya yathākāmaṃ sarvaṃ saṃpādayati |",
  "SA20n1309:86": "niṣṭhāgato bodhisattva ekajātipratibaddhaśca caramabhaviko vā tathāgataṃ sthāpayitvā tulyajātīyañca bodhisattvaṃ tadanyeṣāṃ savaṣāmṛddhyabhisaṃskāramabhibhavati |",
  "SA20n1309:87": "tadanye bodhisattvā utkṛṣṭatarabhūmipraviṣṭāṃstulyajātīyāṃśca bodhisattvān sthāpayitvā tadanyeṣāṃ sarvarddhimatāmṛddhyabhisaṃskāramabhibhavanti |",
  "SA20n1309:88": "tatra pratibhānadānam |",
  "SA20n1309:89": "pratibhā[na] dāne paryādatte pratibhānamupasaṃharati |",
  "SA20n1309:90": "tatra smṛtidānam |",
  "SA20n1309:91": "dharmeṣu smṛtau pramuṣitāyāṃ smṛtimupasaṃharati |",
  "SA20n1309:92": "tatra sukhadānam |",
  "SA20n1309:93": "ye'sya bhāṣamāṇasya dharmaṃ śṛṇvanti teṣāṃ tādṛśaṃ kāyikaṃ caitasikamanugrahamupasaṃharati pratiprasrabdhi sukham |",
  "SA20n1309:94": "yena te vigatanivaraṇā dharmaṃ śrṛṇvanti |",
  "SA20n1309:95": "tacca tāvatkālikayogena na tvatyantam dhātuvaiṣamikāṃścaupakramikānamanuṣyābhisṛṣṭāṃścopasargān vyupaśamayati |",
  "SA20n1309:96": "tatra raśmipramokṣaḥ bodhisattvo vā tathāgato vā ṛddhyātadrūpān raśmīn kāyatpramuñcati ya ekatyā daśasu dikṣvaprameyāsaṃkhyeyeṣu lokadhātuṣu gatvā nārakāṇāṃ sattvānāṃ nārakāṇi duḥkhāni pratiprasrambhayati |",
  "SA20n1309:97": "ekatyā devalokasthānudārān devanāgayakṣagandharvāsuragaruḍakinnaramahoragān svabhavanasthān gatvā ihāgamanāya saṃcodayati |",
  "SA20n1309:98": "tathā tadanyalokadhātusthitān bodhisattvānihāgamanāya saṃcodayati daśasu dikṣvaprameyāsaṃkhyeyeṣu lokadhātuṣu |",
  "SA20n1309:99": "samāsatasthāgataḥ aprameyairasaṃkhyeyairnānāprakārai raśmibhirapramāṇānāṃ sattvānāṃ vicitramaprameyamasaṃkhyeyamarthaṃ karoti |",
  "SA20n1309:100": "te punarete sarve pāriṇāmikyā ṛddhyāḥ prakārā ekaikaśaḥ prabhidyamānā aprameyā asaṃkhyeyā veditavyāḥ |",
  "SA20n1309:101": "anyathā prakṛtyā vidyamānasya vastunastadanyathāvikārāpādanatā pariṇāma ityucyate |",
  "SA20n1309:102": "tasmādeṣā pāriṇāmikī ṛddhirityucyate |",
  "SA20n1309:103": "tatra nairmāṇikī ṛddhiḥ katamā |",
  "SA20n1309:104": "samāsato nirvastukaṃ nirmāṇam |",
  "SA20n1309:105": "nirmāṇacittena yathākāmamabhisaṃskṛtaṃ smṛddhyatīyaṃ nairmāṇikī ṛddhirityucyate |",
  "SA20n1309:106": "sā cānekavidhā |",
  "SA20n1309:107": "kāyanirmāṇaṃ vāḍnirmāṇaṃ viṣayanirmāṇañca |",
  "SA20n1309:108": "tatpunaḥ kāyanirmāṇamātmano vā sadṛśaṃ visadṛśaṃ vā parasya vā sadṛśaṃ visadṛśaṃ vā nirmimīte |",
  "SA20n1309:109": "tatpunaḥ kāyanirmāṇamātmanastu pareṣāñca sadṛśāsadṛśam |",
  "SA20n1309:110": "indriyasabhāgamindriyādhiṣṭhānaṃ nirmimīte na tvindriyam |",
  "SA20n1309:111": "viṣayasadṛśamapi nirmāṇaṃ nirmimīte |",
  "SA20n1309:112": "tadyathā bhojanapānādi maṇimuktāvaidūryādi ca yatkiñcidrūpagandharasaspraṣṭavyasaṃgṛhītaṃ bāhyamupakaraṇaṃ tatsadṛśaṃ tadvinirmuktaṃ sarvaṃ yathākāmaṃ nirmimīte |",
  "SA20n1309:113": "tatpunarātmasabhāgamanekavidhaṃ bahu nānāprakāraṃ devanāga-[yakṣā] suragaruḍakinnaramahoragavarṇa manuṣyavarṇa tiryakpretanārakavarṇaṃ śrāvakavarṇaṃ pratyekabuddhavarṇaṃ bodhisattvavarṇaṃ tathāgatavarṇam |",
  "SA20n1309:114": "sa yadi tādṛśa eva bodhisattvo bhavati tādṛśameva nirmimīte |",
  "SA20n1309:115": "ātmasabhāgamasya tannirmāṇaṃ bhavati |",
  "SA20n1309:116": "anyathā tu visabhāgaṃ bhavati nirmāṇamātmanaḥ |",
  "SA20n1309:117": "sa cetparaṃ devabhūtaṃ tatsādṛśyena nirmimīte parasadṛśamasya tannirmāṇaṃ bhavati |",
  "SA20n1309:118": "sacedvaisādṛśyena nirmimīte paravisabhāgaṃ bhavati |",
  "SA20n1309:119": "yathā devabhūtamevaṃ yāvattathāgatabhūtaṃ veditavyam |",
  "SA20n1309:120": "tatra prabhūtakāyanirmāṇaṃ katamat |",
  "SA20n1309:121": "iha tathāgato vā bodhisattvo vā daśasu dikṣvaprameyāsaṃkhyeyeṣu lokadhātuṣu sakṛdaprameyāsaṃkhyeyānāṃ sattvānām arthaṃ karoti tairvicitravarṇanirmitaiḥ |",
  "SA20n1309:122": "kiñcicca nirmāṇamadhitiṣṭhati yaduparate'pi bodhisattve tathāgete vā'nuvartata eva |",
  "SA20n1309:123": "kiñcinnirmāṇaṃ buddhabodhisattvānāṃ kevalaṃ sattvānāṃ vidarśanāya māyopamaṃ bhavati |",
  "SA20n1309:124": "kiñcitpunarbhūtaṃ bhojanapānayānavastrādimaṇimuktāvaidūryaśaṃkhaśīlāpravāḍādi ca nirmitaṃ bhavati |",
  "SA20n1309:125": "tathaiva nānyathā |",
  "SA20n1309:126": "yena vittopakaraṇonaiva vittopakaraṇakāryaṃ kriyate |",
  "SA20n1309:127": "idantāvat kāyanirmāṇaṃ viṣayanirmāṇaṃ ca |",
  "SA20n1309:128": "vāṅnirmāṇaṃ punarasti susvaratāyuktam |",
  "SA20n1309:129": "asti viśadasvarānvitaṃ svasambaddhaṃ parasambaddhamasambaddhaṃ dharmadeśanāsaṃgṛhītaṃ pramattasaṃcodanā-saṃgṛhītañca |",
  "SA20n1309:130": "tatra susvaratā |",
  "SA20n1309:131": "buddhabodhisattvānāṃ nirmito vāgvyāhāro gambhīro bhavati megharavaḥ kalaviṅkamanojñasvarasadṛśo hṛdayaṃgamaḥ gremaṇīyaḥ |",
  "SA20n1309:132": "paurī ca sā vāṅnirmitā bhavati valguvispaṣṭā vijñeyā śravaṇīyā apratikūlā aniśritā aparyantā |",
  "SA20n1309:133": "tatra viśadasvaratā |",
  "SA20n1309:134": "ākāṃkṣamāṇaḥ tathāgato vā bodhisattvo vā vicitrāṃ devanāgayakṣāsura garuḍakinnaramahoragaśrāvakabodhisattvapariṣadaṃ sanniṣaṇṇāṃ sannipatitāṃ yāvadyojanaśatapariṣanmaṇḍalaparyantāṃ sarvāṃ svareṇa suparipūrṇena vijñāpayati ye'pi dūre ya'pyantike niṣaṇṇāḥ |",
  "SA20n1309:135": "ākāṃkṣamāṇaḥ sāhasrikacūḍikalokadhātun svareṇa vijñāpayati |",
  "SA20n1309:136": "dvisāhasraṃ vā trisāhasraṃ vā yāvaddaśasu dikṣvaprameyāsaṃkhyeyān lokadhātūn svareṇa vijñāpayati |",
  "SA20n1309:137": "tasmācca ghoṣādanekaprakārā sattvānāṃ dharmadeśanā niścarati |",
  "SA20n1309:138": "yā sattvānāmarthāya saṃvartate |",
  "SA20n1309:139": "tatra svasambaddhaṃ vāṅnirmāṇaṃ yatsvayameva nirmitayā vācā dharmaṃ vā deśayati pramattaṃ vā saṃcodayati |",
  "SA20n1309:140": "parasaṃbaddhaṃ punaryat paranirmitayā vācā dharmaṃ vā deśayati pramattaṃ vā saṃcodayati |",
  "SA20n1309:141": "tatrāsambaddhaṃ vāṅnirmāṇaṃ yadākāśāt vāṅniścarati nirmitādvā na sattvasantānāt |",
  "SA20n1309:142": "tatra dharmadeśanānirmāṇaṃ yat tatra tatra sammūḍhānāṃ yuktisaṃdarśanārtham |",
  "SA20n1309:143": "tatra codanānirmāṇaṃ yadasammūḍhānāṃ pratilabdhaprasādānāṃ pramattānāṃ pramāde hrīsaṃjananāya apramāde ca samādāpanāya |",
  "SA20n1309:144": "tadetadanekavidhaṃ nirmāṇam |",
  "SA20n1309:145": "samāsataḥ kāyanirmāṇaṃ vāṅnirmāṇaṃ viṣaya nirmāṇañca veditavyam |",
  "SA20n1309:146": "itīyaṃ nairmāṇikī ṛddhiḥ |",
  "SA20n1309:147": "eṣāpi caikaikaprakārabhedenāprameyā cāsaṃkhyeyā ca veditavyā |",
  "SA20n1309:148": "sā punareṣā dvividhāpi ṛddhirbuddhabodhisattvānāṃ samāsato dve kārye niṣpādayati |",
  "SA20n1309:149": "āvarjayitvā vā ṛddhiprātihāryeṇa sattvān buddhaśāsane'vatārayati anugrahaṃ vā anekavidhaṃ bahu nānāprakāraṃ duḥkhitānāṃ sattvānāmupasaṃharati |",
  "SA20n1309:150": "tatra pūrvenivāsajñānaṃ buddhabodhisattvānāṃ katamat |",
  "SA20n1309:151": "iha tathāgato vā bodhisattvo vā ātmanaivātmanastāvatpūrvanivāsaṃ samanusmarati amukā nāma te sattvā yatrāhamabhūvamevannāmeti vistareṇa yathāsūtraṃ sattvakāyadikaṃ sarvamanusmarati |",
  "SA20n1309:152": "yathā cātmanātmanaḥ samanusmarati tathā pareṣāmapi anusmārayati |",
  "SA20n1309:153": "svayameva ca pareṣāmanusmarati |",
  "SA20n1309:154": "ye'pi te sattvakāyāḥ pūrvānte yannivāsā stānapyātmanā smarati pareṣāṃ smārayati amukā nāma te sattvā yatrāhamabhūvamevaṃnāmeti vistareṇa |",
  "SA20n1309:155": "teṣāmapi sattvānāṃ tathaiva sarvaṃ pūrvenivāsamanusmarati yathaivātmano dṛṣṭadharme |",
  "SA20n1309:156": "sūkṣmamapi samanusmarati yatkiñcidalpaṃ vā prabhūtaṃ vā pūrvaceṣṭitaṃ pūrvameva cetayitvā apramuṣitam |",
  "SA20n1309:157": "nirantaramapi samanusmarati |",
  "SA20n1309:158": "kṣaṇaṃ nairantaryayogenāvicchinnaṃ yayaivānupūrvyā kṛtamitamapyanusmarati |",
  "SA20n1309:159": "yasya kalpagaṇanāyogena śakyā saṃkhyāṃ kartum aprameyāsaṃkhyeyamapyanusmarati |",
  "SA20n1309:160": "yasya kalpagaṇanāyogenāśakyā saṃkhyāṃ kartum avyāhatamasya samāsataḥ pūrvenivāsajñānaṃ pravartate yatreṣṭaṃ yatheṣṭaṃ yāvadiṣṭam |",
  "SA20n1309:161": "evaṃrūpo bodhisattvasya tathāgatasya ca pūrvenivāsasaṃgṛhītaḥ prabhāvaḥ |",
  "SA20n1309:162": "sa tena pūrvenivāsānusmṛtijñānena jātakān pūrvān bodhisattvacaryāṃ sattvānāṃ buddhe bhagavati prasādajananārthaṃ gauravotpādanārthaṃ ca vicitrānanekaprakārān prakāśayati itivṛttakāṃśca pūrvayogapratisaṃyuktān sattvānāṃ karmaphalavipākamārabhya |",
  "SA20n1309:163": "śāśvatadṛṣṭikānāṃ ca sattvānāṃ śāśvatadṛṣṭiṃ nāśayati tadyathā pūrvāntakalpakānāṃ śāśvatavādināmekatya-śāśvatikānāṃ vā |",
  "SA20n1309:164": "divyaṃ śrotrajñānaṃ buddhabodhisattvānāṃ katamat |",
  "SA20n1309:165": "iha tathāgato vā bodhisattvo vā divyena śrotreṇa divyān mānuṣyakān śabdānāryānapyanāryānapi ghanānapyaṇukānapi vyaktānapyavktānapi nirmitānapyanirmitānapi dūrāntikasthān śṛṇoti |",
  "SA20n1309:166": "tatra divyāḥ śabdāḥ ūrdhvaṃ yāvadakaniṣṭhabhavanopapannānāṃ sattvānām |",
  "SA20n1309:167": "sa cetpareṇābhogaṃ na karoti atha karoti tato'pi pareṇānyeṣūrdhvaṃ lokadhātuṣu śṛṇoti |",
  "SA20n1309:168": "tatra mānuṣyakāḥ śabdāḥ |",
  "SA20n1309:169": "tiryak sarvacāturdvīpakopapannānāṃ sattvānām |",
  "SA20n1309:170": "tatrāryāḥ śabdāḥ |",
  "SA20n1309:171": "ye buddhānāṃ buddhaśrāvakānāṃ ca bodhisattvānāṃ pratyekabuddhānāñca |",
  "SA20n1309:172": "teṣāṃ vā'ntikācchrutvānuśrāvayatāṃ tadanyeṣāṃ sattvānām |",
  "SA20n1309:173": "tadyathā saṃdarśayatāṃ samādāpayatāṃ vā samuttejayatāṃ saṃpraharṣayatāṃ kuśalasamādānamārabhyākuśalatyāgañca |",
  "SA20n1309:174": "tathā'saṃkliṣṭacittānāmuddeśaḥ svādhyāyo viniścayaḥ samyak codanā smāraṇāvavādānuśāsanī iti yadvā punaranyadapi kiñcit subhāṣitaṃ sulapitamarthopasaṃhitam |",
  "SA20n1309:175": "amī ucyante āryāḥ śabdāḥ |",
  "SA20n1309:176": "tatrānāryāḥ śabdāḥ |",
  "SA20n1309:177": "ye sattvānāṃ mṛṣāvādapaiśunyapārūṣyasaṃbhinnapralāpaśabdā adho vā'pāyopapannānāmūrdhvaṃ vā devopapannānāṃ tiryagvā manuṣyeṣūpapannānām |",
  "SA20n1309:178": "tatra ghanāḥ śabdāḥ |",
  "SA20n1309:179": "ye mahāsattvasaṃghaśabdā vā vividhairvā kāraṇaiḥ kāryamāṇānāmārttasvaraṃ kandamānānāṃ vikrośatāṃ vā meghastanitaśabdā vā śaṃkhabherīpaṭahaśabdā vā |",
  "SA20n1309:180": "aṇukāḥ śabdāḥ |",
  "SA20n1309:181": "antato yāvat karṇajāpaśabdāḥ |",
  "SA20n1309:182": "vyaktāḥ śabdāḥ |",
  "SA20n1309:183": "yeṣāmartho vijñāyate |",
  "SA20n1309:184": "avyaktāḥ śabdāḥ |",
  "SA20n1309:185": "yeṣāmartho na vijñāyate |",
  "SA20n1309:186": "tadyathā drāmiḍānāṃmantrāṇāṃ vāyuvanaspatiśukasārikākokilajīvaṃjīvakādīnām |",
  "SA20n1309:187": "tatra nirmitāḥ śabdāḥ |",
  "SA20n1309:188": "ye ṛddhimadbhiścetovaśiprāptairvā ṛddhyabhisaṃskṛtāḥ |",
  "SA20n1309:189": "dūrāḥ śabdāḥ |",
  "SA20n1309:190": "yatra grāme kṣetre vihāre vā tathāgato vā bodhisattvo vā viharati tatra ye śabdā niścaranti tān sthāpayitvā tadanyatra yāvadaprameyāsaṃkhyeyeṣu lokadhātuṣu |",
  "SA20n1309:191": "cyutyupapattijñānaṃ buddhabodhisattvānāṃ katamat |",
  "SA20n1309:192": "iha tathāgato vā bodhisattvo vā divyena cakṣuṣā viśuddhenātikrāntamānuṣyakeṇa sattvān paśyati cyutikāle'pi cyutānapi suvarṇadurvarṇān hīnapraṇītānaparānte ca jātān |",
  "SA20n1309:193": "vṛddheścānvayādindriyāṇāṃ paripākādvicitre kāyaceṣṭite kuśalākuśalāvyākṛteṣu pravartamānān |",
  "SA20n1309:194": "tathāvabhāsamapi paśyati jānīte sūkṣmamapi paśyati |",
  "SA20n1309:195": "yadrūpaṃ nirmitaṃ yacca divyamacchaṃ rūpamadho yāvadavīcimūrdhvaṃ yāvadakaniṣṭhabhavanam |",
  "SA20n1309:196": "sa cedadha ūrdhvaṃ vānyeṣu lokadhātuṣu rūpadarśanamārabhyābhogaṃ karoti tiryagyāvadaprameyeṣvasaṃkhyeyeṣu lokadhātuṣu sarvaṃ rūpagataṃ paśyati |",
  "SA20n1309:197": "antatasteṣu teṣu buddhakṣetreṣu tāṃstāṃstathāgatān vicitreṣu mahatsu parṣanmaṇḍaleṣu niṣaṇṇān dharma deśayataḥ paśyati |",
  "SA20n1309:198": "tatra divyena cakṣuṣā tathāgato vā bodhisattvo vā daśasu dikṣu kāyaceṣṭitaṃ śubhāśubhaṃ dṛṣṭvā yathāyogaṃ yathārha teṣu sattveṣu pratipadyate |",
  "SA20n1309:199": "divyena ca śrotreṇa vākceṣṭitaṃ śubhāśubhaṃ śrutvā teṣu sattveṣu yathāyogaṃ yathārhaṃ pratipadyate |",
  "SA20n1309:200": "evaṃ divyena cakṣuṣā divyena śrotreṇa bodhisattvastathāgato vā samāsena karma karoti |",
  "SA20n1309:201": "tatra cetaḥparyāyajñānaṃ buddhabodhisattvānāṃ katamat |",
  "SA20n1309:202": "iha bodhisattvo vā tathāgato vā pareṣāṃ daśasu dikṣvaprameyāsaṃkhyeyeṣu lokadhātuṣu sattvānāṃ kleśaparyavasthitamapi cittaṃ jānāti |",
  "SA20n1309:203": "vigatakleśaparyavasthānamapi kleśasānubandhaṃ sānuśayamapi kleśaniranubandhaṃ niranuśayamapi mithyāpraṇihitamapi cittaṃ jānāti |",
  "SA20n1309:204": "tadyathā tīrthikacittaṃ sāmiṣābhiprāyasya kliṣṭamapi cittaṃ samyak praṇihitamapi cittaṃ jānāti |",
  "SA20n1309:205": "etadviparyayeṇa hīnamapi cittaṃ jānāti |",
  "SA20n1309:206": "tadyathā kāmadhātūpapannānāṃ sarvasattvānāmantato mṛgapakṣiṇāmapi |",
  "SA20n1309:207": "madhyamacittaṃ jānāti tadyathā sarveṣāṃ rūpadhātūpapannānāṃ sattvānām |",
  "SA20n1309:208": "praṇītamapi cittaṃ jānāti tadyathā sarveṣāmārūpyopapannāṃ sattvānām |",
  "SA20n1309:209": "sukhaprasaṃyuktamapi duḥkhaprasaṃyuktamapyaduḥkhāsukhavedanāsaṃprayuktamapi cittaṃ jānāti |",
  "SA20n1309:210": "ekena paracittajñānenaikasya sattvasya yasya yadyathā yādṛśaṃ yāvaccitaṃ pratyupasthitaṃ bhavati tatsakṛdyathābhūtaṃ prajānāti |",
  "SA20n1309:211": "ekenaiva paracittajñānena prabhūtānāmapi sattvānāṃ yeṣāṃ yadyathā yādṛśaṃ yāvaccittaṃ pratyupasthitaṃ bhavati tadapi sakṛdyathābhūtaṃ prajānāti |",
  "SA20n1309:212": "sā punariyamabhijñā buddhasya bodhisattvānāmindriyaparāparajñānāya sattvānāṃ nānādhimuktijñānāya nānādhātucaritajñānāya yathāyogañca pratipatsu citrāsu nirvāṇapuraḥsarīṣu samyaksanniyogāya |",
  "SA20n1309:213": "idamasyāḥ karma veditavyam |",
  "SA20n1309:214": "tatrāsravakṣayajñānaṃ buddhabodhisattvānāṃ katamat |",
  "SA20n1309:215": "iha tathāgato vā bodhisattvo vā kleśānāṃ kṣayaprāptiṃ yathābhūtaṃ prajānāti |",
  "SA20n1309:216": "prāpto mayā parairvā āsravakṣayo na veti |",
  "SA20n1309:217": "āsravakṣayaprāptyupāyamapyātmanaḥ pareṣāñca yathābhūtaṃ prajānāti |",
  "SA20n1309:218": "yathā upāyamevamanupāyamapi yathābhūtaṃ prajānāti |",
  "SA20n1309:219": "āsravakṣayaprāptāvabhimānaṃ pareṣāṃ yathābhūtaṃ prajānāti |",
  "SA20n1309:220": "nirabhimānamapi yathābhūtaṃ prajānāti |",
  "SA20n1309:221": "bodhisattvaḥ punaḥ sarvaṃ caitat prajānātyāsravakṣayañca svayaṃ na sākṣātkaroti |",
  "SA20n1309:222": "ataḥ sāsravañca svayaṃ na sākṣātkaroti |",
  "SA20n1309:223": "ataḥ sāsravāñca vastu bodhisattvaḥ sahasravairna vijahāti |",
  "SA20n1309:224": "tatra ca vicarati sāsrave vastuni |",
  "SA20n1309:225": "na ca saṃkliśyata iti so'sya sarvaprabhāvāṇāṃ mahattamaḥ prabhāvo veditavyaḥ |",
  "SA20n1309:226": "tena khalvāsravakṣayajñānena buddhabodhisattvāḥ svayaṃ na kliśyante |",
  "SA20n1309:227": "pareṣāñca vyapadiśantya bhimānañca nāśayanti |",
  "SA20n1309:228": "idamasya karma veditavyam |",
  "SA20n1309:229": "tatra dharmaprabhāvaḥ katamaḥ |",
  "SA20n1309:230": "dānaprabhāvaḥ śīlakṣāntivīryadhyānaprajñāprabhāvaśca |",
  "SA20n1309:231": "sa punareṣa dānādīnāṃ dharmāṇāṃ prabhāvaḥ samāsataścaturbhirākārairveditavyaḥ |",
  "SA20n1309:232": "vipakṣaprahāṇataḥ saṃbhāraparipākataḥ svaparānugrahataḥ āyatyāṃ phaladānataśca |",
  "SA20n1309:233": "dānaṃ dadad bodhisattvo dānavipakṣaṃ mātsaryaṃ prajahāti |",
  "SA20n1309:234": "ātmano bodhisaṃbhārabhūtañca bhavati tadasya dānam |",
  "SA20n1309:235": "dānena ca saṃgrahavastunā sattvān paripācayati |",
  "SA20n1309:236": "pūrvaṃ dānāt sumanā dadaccittaṃ prasādayati |",
  "SA20n1309:237": "dattvā cāvipratisārī |",
  "SA20n1309:238": "triṣu kāleṣu pramuditacittatayā ātmānamanugṛhaṇāti |",
  "SA20n1309:239": "pareṣāṃ ca jighatsāpipāsāśotoṣṇavyādhīcchāvighātabhayaduḥkhāpanayanāt paramanugṛhṇāti |",
  "SA20n1309:240": "paratra ca yatra yatra pratyājāyate āḍhyo bhavati mahābhogo mahāpakṣo mahāparivāra ityeṣa caturākāro dānasya prabhāvo nāta uttari nāto bhūyaḥ |",
  "SA20n1309:241": "kāyavāksaṃvaraśīlaṃ samādadāno bodhisattvaḥ śīlavipakṣaṃ dauḥśīlyaṃ prajahāti |",
  "SA20n1309:242": "bodheśca saṃbhārabhūtaṃ bhavati tadasya śīlasamādānam |",
  "SA20n1309:243": "samānārthatayā ca saṃgrahavastunā sattvān paripācayati |",
  "SA20n1309:244": "dauḥśīlyapratyayaṃ bhayamavadyaṃ vairaṃ prajahadātmānamanugṛhaṇāti sukhaṃ svapan sukhaṃ pratibudhyamānaḥ |",
  "SA20n1309:245": "tathā śīlavato'vipratisāraḥ prāmodyaṃ yāvaccittasamādhiḥ |",
  "SA20n1309:246": "ityevamātmānamanugṛhṇāti |",
  "SA20n1309:247": "sarvasattvānāñca sarvaprakārairaviheṭhanatayā abhayamanuprayacchati |",
  "SA20n1309:248": "evaṃ paramapyanugṛhṇāti |",
  "SA20n1309:249": "tannidānañca kāyasya bhedātsugatau svargaloke deveṣūpapadyate |",
  "SA20n1309:250": "ityayaṃ caturākāraḥ prabhāvaḥ śīlasya |",
  "SA20n1309:251": "nāta uttari nāto bhūyaḥ |",
  "SA20n1309:252": "kṣamo bodhisattvaḥ kṣāntivipakṣamakṣānti prajahāti |",
  "SA20n1309:253": "bodheśca saṃbhārabhūtā sāsya kṣānti rbhavati |",
  "SA20n1309:254": "samānārthatayaiva ca sattvān paripācayati |",
  "SA20n1309:255": "ātmānañca parañca mahato bhayātparitrāyamāṇastayā kṣyāntyā ātmānañca paraṃścānugṛhṇāti |",
  "SA20n1309:256": "tato nidānañca bodhisattva āyatyāmavairabahulo bhavatyabhedabahulaścāduḥkhadaurmanasyabahulaḥ |",
  "SA20n1309:257": "dṛṣṭe ca dharme'vipratisārī kālaṃ karoti |",
  "SA20n1309:258": "kāyasya ca bhedātsugatau svargaloke deveṣūpapadyate |",
  "SA20n1309:259": "ityayañcaturākāraḥ kṣānteḥ prabhāvo nāta uttari nāto bhūyaḥ |",
  "SA20n1309:260": "ārabdhavīryo bodhisattvo viharan vīryavipakṣaṃ kausīdyaṃ prajahāti |",
  "SA20n1309:261": "bodheśca saṃbhārabhūtaṃ bhavati sanniśrayaśca tadvīryam |",
  "SA20n1309:262": "samānārthatayaiva ca sattvān paripācayati |",
  "SA20n1309:263": "ārabdhavīryaśca sukhaṃ sparśaṃ viharannavyavakīrṇaḥ pāpakairakuśalairdharmaḥ pūrveṇāparaṃ viśeṣādhigamaṃ paśyan prītiprāmodyenātmānamanugṛhṇāti |",
  "SA20n1309:264": "kuśalapakṣābhiyuktaśca paraṃ na kāyena vācā vā viheṭhayati |",
  "SA20n1309:265": "pareṣāṃ cārabdhavīryatāyāṃ chandaṃ janayati |",
  "SA20n1309:266": "evaṃ paramapyanugṛhṇāti |",
  "SA20n1309:267": "hetubalikaśca bhavati āyatyāṃ puruṣakārābhirataśca |",
  "SA20n1309:268": "ityayaṃ caturākāro vīryaprabhāvaḥ |",
  "SA20n1309:269": "nāta uttari nāto bhūyaḥ |",
  "SA20n1309:270": "dhyānaṃ samāpadyamāno bodhisattvo dhyānavipakṣaṃ kleśaṃ kāma vitarkaprītisukharūpasaṃjñādīṃścopakleśān prajahāti |",
  "SA20n1309:271": "bodheśca saṃbhārabhūtaṃ sanniśrayabhūtaṃ bhavati tadasya dhyānam |",
  "SA20n1309:272": "samānārthatayaiva ca sattvān paripācayati |",
  "SA20n1309:273": "dṛṣṭadharmasukhavihāratayātmānamanugṛhṇāti |",
  "SA20n1309:274": "śāntapraśāntavītarāgacittatayā sattveṣvavyābādhyo bhavannavikopyaḥ paramapyanugṛhṇāti |",
  "SA20n1309:275": "jñānaviśuddhirabhijñānirhāraviśuddhirdevopapattiścāyatyāṃ dhyānaphalam |",
  "SA20n1309:276": "ityeṣa caturākāro dhyānaprabhāvo nāta uttari nāto bhūyaḥ |",
  "SA20n1309:277": "prajñāvān bodhisattvaḥ prajñāvipakṣamavidyāṃ prajahāti |",
  "SA20n1309:278": "bodheśca saṃbhārabhūtā bhavatyasya sā prajñā |",
  "SA20n1309:279": "dānenāpi priyavāditayāpyarthacaryayāpi samānārthatayāpi ca sattvān paripācayati |",
  "SA20n1309:280": "jñeyavastu-yathārtha-pratyavagamopasaṃhitenodāreṇa prītiprāmodyenātmānamanugṛhṇāti |",
  "SA20n1309:281": "sarvatra nyāyopadeśena dṛṣṭe dharme saṃparāye ca hitasukhābhyāṃ sattvānapyanugṛhṇāti |",
  "SA20n1309:282": "sarvakuśalamūlaparigrahañca tayā samyakkaroti |",
  "SA20n1309:283": "āyatyāñca dvividhamapyāvaraṇavisaṃyogaṃ sākṣātkaroti kleśāvaraṇavisaṃyogaṃ jñeyāvaraṇavisaṃyogañca |",
  "SA20n1309:284": "ityayaṃ caturākāraḥ prajñāyāḥ prabhāvaḥ |",
  "SA20n1309:285": "nāta uttari nāto bhūyaḥ |",
  "SA20n1309:286": "ayamucyate dharmaprabhāvaḥ |",
  "SA20n1309:287": "sahajaḥ prabhāvo buddhabodhisattvānāṃ katamaḥ |",
  "SA20n1309:288": "prakṛtijātismaratā |",
  "SA20n1309:289": "sattvānāmarthe apratisaṃkhyāya dīrghakālikavicitra-tīvranirantaraduḥkhasahiṣṇutā |",
  "SA20n1309:290": "sattvānāmevārthe sattvārthasaṃpādakena duḥkhena modanā |",
  "SA20n1309:291": "tuṣiteṣu copapannasya yāvadāyustuṣiteṣvavasthānam |",
  "SA20n1309:292": "tribhiśca sthānaistuṣitopapannānāṃ tadanyeṣāṃ deva putrāṇāmabhibhavaḥ divyenāyuṣā divyena varṇena divyena yaśasā |",
  "SA20n1309:293": "upapadyamānasya ca mātuḥ kukṣāvudāreṇāvabhāsena lokadhātuspharaṇaṃ saṃprajānataśca mātuḥ kukṣipraveśaḥ sthānaṃ nirgamo janma ca |",
  "SA20n1309:294": "jātamātrasya ca pṛthivyāṃ saptapadagamanamaparigṛhītasyākenacit |",
  "SA20n1309:295": "vācaśca bhāṣaṇā jātasya codāradevanāgayakṣāsuragaruḍakinnaramahoragairdivyaimālyairvādyairdhūpaiścelavikṣepaiśchatradhva-japatākādibhirvarapravarābhiḥ pūjākarma |",
  "SA20n1309:296": "niruttaraiśca dvātriṃśatā mahāpuruṣalakṣaṇaiḥ sulakṣitagātratā |",
  "SA20n1309:297": "carame ca bhave paścime janmani sarvapratyarthikairmārānīkairapi sarvopakramaiścābādhyatā |",
  "SA20n1309:298": "bodhimaṇḍe ca niṣaṇṇasya maitryā sarvamārabalaparājayaḥ |",
  "SA20n1309:299": "sarvaparvasu caikaikasminnārāyaṇa balasanniviṣṭatā |",
  "SA20n1309:300": "dahrasyaiva kumārakasya svayameva kauśalakṛtāvinaḥ |",
  "SA20n1309:301": "sarvalaukikaśilpasthānānāṃ tvaritatvaritamanupraveśaḥ |",
  "SA20n1309:302": "svayañcānācārya kamekākina eva ca trisāhasramahāsāhasre mahābodherabhisaṃbodhaḥ |",
  "SA20n1309:303": "brahmaṇā ca sahāṃpatinā svayamupasaṃkramya loke saddharmadeśanāyai adhyeṣaṇā |",
  "SA20n1309:304": "mahāmegharavāpratisaṃvedanā |",
  "SA20n1309:305": "avyutthānatayā ca samāpatteḥ śāntatā |",
  "SA20n1309:306": "bodhisattve ca mṛgapakṣiṇāmapyantataḥ kṣudramṛgāṇāmapi paramā viśvāsyatā |",
  "SA20n1309:307": "sarvakālamupasaṃkramaṇaṃ tasya cāntike yathā kāmavihāritā |",
  "SA20n1309:308": "tiraścāmantikāttathāgatasya pūjā tadyathā markaṭo madhvaneḍakaṃ tathāgatāyānupradattavān |",
  "SA20n1309:309": "pratigṛhīte ca tasmin bhagavatā sa markaṭo hṛṣṭamānasaḥ pratyavasṛṣṭaḥ sa nṛtyamānaḥ |",
  "SA20n1309:310": "bhagavantamevoddiśya tathāgataḥ snāsyati taṃ snāpayiṣyāmīti meghapratīkṣaṇā |",
  "SA20n1309:311": "vṛkṣamūle ca bodhisattvasya tathāgatasya vā santiṣṭhatastasya sarvavṛkṣāṇāṃ prācīnanimnāsu chāyāsu tasya vṛkṣasya chāyayā kāyāvijahanatā |",
  "SA20n1309:312": "ṣaḍbhirvarṣairabhisaṃbuddhabodhestathāgatasyāvatāragaveṣiṇo'pi mārasyālabdhāvatāratā |",
  "SA20n1309:313": "sārūpya sahagatāyāśca smṛteḥ satatasamitaṃ pratyupasthānatā |",
  "SA20n1309:314": "smṛtasya ca pratisaṃviditānāṃ vedanānāṃ saṃjñānāṃ vitarkāṇāmutpādaḥ sthānaṃ nirodhaśca |",
  "SA20n1309:315": "tathā darśanānugrahakaraḥ sahajaḥ prabhāvo buddhānāmāryacāravihārasaṃgṛhītaśca |",
  "SA20n1309:316": "tatra darśanānugrahakaraḥ |",
  "SA20n1309:317": "tadyathā unmattāḥ kṣiptacittāḥ tathāgataṃ dṛṣṭvā svacittaṃ pratilabhante |",
  "SA20n1309:318": "vilomagarbhāḥ striyaḥ anulomagarbhā bhavanti |",
  "SA20n1309:319": "andhāścakṣūṃṣi pratilabhante badhirāḥ śrotrāṇi |",
  "SA20n1309:320": "raktānāṃ rāgaparyavasthānāṃ vigacchati dviṣṭānāṃ dveṣaparyavasthānaṃ mūḍhānāṃ mohaparyavasthānam |",
  "SA20n1309:321": "ityayamevaṃbhāgīyo darśanānugrahakaraḥ sahajaḥ prabhāvo veditavyaḥ |",
  "SA20n1309:322": "tatrāryacāravihārasaṃgṛhītaḥ sahajaḥ prabhāvaḥ |",
  "SA20n1309:323": "tadyathā dakṣiṇena pārśvena siṃhaśayyāṃ kalpayati |",
  "SA20n1309:324": "sa cāsya tṛṇaparṇasaṃstara ekapārśvādhiśayito bhavati |",
  "SA20n1309:325": "avikopitastathāgatārhatsamyaksaṃbuddhaḥ śayānaḥ |",
  "SA20n1309:326": "na cāsya vāyuḥ kāyāccīvaramapakarṣati |",
  "SA20n1309:327": "siṃhagatimapi gacchati |",
  "SA20n1309:328": "ṛṣabhagatimapi gacchati |",
  "SA20n1309:329": "dakṣiṇaṃ pādaṃ tatprathamata uddharati |",
  "SA20n1309:330": "tato vāmena pādenānugacchati |",
  "SA20n1309:331": "gacchataścāsya uccā bhūmipradeśā nīcā bhavanti |",
  "SA20n1309:332": "nīcā ścoccāḥ |",
  "SA20n1309:333": "samāḥ pāṇitalajātāḥ |",
  "SA20n1309:334": "apagatapāṣāṇaśarkarakapālāḥ |",
  "SA20n1309:335": "vivekanimnena ca cittena grāmaṃ praviśati |",
  "SA20n1309:336": "praviśataścāsya nīcāni dvārāṇi uccāni bhavanti |",
  "SA20n1309:337": "āhāramāharato naikaudanapulākamapyatibhinnaṃ praviśati |",
  "SA20n1309:338": "na cāvaśiṣṭaṃ bhavati yāvad dvitīyamālopaṃ prakṣipati |",
  "SA20n1309:339": "ityayamevaṃbhāgīya āryacāravihārasaṃgṛhītaḥ prabhāvo veditavyaḥ |",
  "SA20n1309:340": "parinirvāṇasamaye ca mahāpṛthivīcāla ulkāpātā diśo dāhā antarikṣe devadundubhīnāmabhinadanam |",
  "SA20n1309:341": "so'pi sahaja eva tathāgatānāṃ prabhāvo nābhijñāsaṃskṛtaḥ |",
  "SA20n1309:342": "ayaṃ buddhabodhisattvānāṃ sahajaḥ prabhāva ityucyate |",
  "SA20n1309:343": "tatra katamo buddhabodhisattvānāṃ śrāvakapratyekabuddhairasādhāraṇaḥ prabhāvaḥ |",
  "SA20n1309:344": "katamaśca sādhāraṇaḥ |",
  "SA20n1309:345": "asādhāraṇatā samāsatastribhirākārairveditavyā |",
  "SA20n1309:346": "sūkṣmataḥ prakārato dhātutaśca |",
  "SA20n1309:347": "iha tathāgato bodhisattvo vā'prameyāsaṃkhyeyānāṃ sattvānāmaprameyāsaṃkhyena prabhāvopāyena yathā'rthakriyā bhavati tadyathābhūtaṃ prajānāti |",
  "SA20n1309:348": "evaṃ sūkṣmataḥ |",
  "SA20n1309:349": "sarvaprakāreṇa cābhijñāprabhāveṇa dharmaprabhāveṇa sahajena prabhāveṇa samanvāgato bhavati |",
  "SA20n1309:350": "evaṃ prakārataḥ |",
  "SA20n1309:351": "sarvalokadhātavaḥ sarvasattvadhātavaścāsya prabhāvaviṣayañca bhavati |",
  "SA20n1309:352": "evaṃ dhātutaḥ |",
  "SA20n1309:353": "śrāvakasya tu saha sattvadhātunā dvisāhasro lokadhāturabhijñāviṣayaḥ |",
  "SA20n1309:354": "pratyekabuddhasya sarva eva trisāhasro'bhijñāviṣayaḥ |",
  "SA20n1309:355": "tatkasya hetoḥ |",
  "SA20n1309:356": "tathā hi te ekasyaivātmano damāya pratipannāḥ |",
  "SA20n1309:357": "no tu sarvasattvānām |",
  "SA20n1309:358": "tasmātteṣāmeka eva dhātuḥ paramaprabhāvaviṣayo bhavati |",
  "SA20n1309:359": "etānākārān sthāpayitvā buddhabodhisattvānāṃ tadanyaḥ prabhāvaḥ śrāvakapratyekabuddhaiḥ sādhāraṇo veditavyaḥ |",
  "SA20n1309:360": "tadevaṃ sati śrāvakapratyekabuddhā eva tāvadbuddhabodhisattvaiḥ saha na tulyābhijñā bhavanti |",
  "SA20n1309:361": "kutaḥ punaḥ sarve devamanuṣyāstīrthyāḥ pṛthagjanāśca |",
  "SA20n1309:362": "yaścāpi prātihāryaprabhāvo buddhabodhisattvānāmṛddhyādeśanānuśāsti-saṃgṛhītaḥ so'pyabhijñāprabhāva eva yathāyogaṃ praviṣṭo veditavyaḥ ṛddhiviṣayacetasaḥ paryāyāsravakṣayajñānābhijñāprabhāveṣu |",
  "SA20n1309:363": "bodhisattvabhūmāvādhāre yogasthāne pañcamaṃ prabhāvapaṭalam ||5 ||"
}