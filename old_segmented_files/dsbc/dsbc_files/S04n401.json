{
  "S04n401:0": "romavivaraṇāvarṇanaṃ dvitīyaṃ prakaraṇam |",
  "S04n401:1": "tadyathāpi nāma sarvanīvaraṇāviṣkambhin suvarṇaṃ nāma romavivaram |",
  "S04n401:2": "tatrānekānigandharvakoṭiniyutaśatasahasrāṇi prativasanti sma |",
  "S04n401:3": "tena ca saṃsārikena duḥkhena na bādhyante |",
  "S04n401:4": "parameṇa saukhyena saṃtarpitā bhavanti |",
  "S04n401:5": "divyāni vastūni prādurbhavanti |",
  "S04n401:6": "tatra na ca te rāgeṇa bādhyante |",
  "S04n401:7": "na ca mohena bādhyante |",
  "S04n401:8": "na ca dveṣeṇa bādhyante |",
  "S04n401:9": "na ca te āghātacittamutpādayanti |",
  "S04n401:10": "na ca teṣāṃ hiṃsācittamutpadyate |",
  "S04n401:11": "te satatasamitamāryāṣṭāṅgikamārgamupadarśitā bhavanti |",
  "S04n401:12": "satatakālaṃ dharmābhikāṅkṣiṇo bhavanti |",
  "S04n401:13": "tadyathāpi nāma sarvanīvaraṇaviṣkambhin suvarṇanāmaromavivare avabhāsaṃ nāma cintāmaṇiratnam |",
  "S04n401:14": "yadā te gandharvā abhiprāyaṃ cintayanti,",
  "S04n401:15": "tadā teṣāmabhiprāyo'nusidhyati |",
  "S04n401:16": "tadā suvarṇaromavivarādatikramya kṛṣṇo nāma romavivaraḥ |",
  "S04n401:17": "tatrānekāni ṛṣikoṭiniyutaśatasahasrāṇi prativasanti |",
  "S04n401:18": "kecidekābhijñāḥ,",
  "S04n401:19": "kecid dvayabhijñāḥ,",
  "S04n401:20": "kecit tryabhijñāḥ,",
  "S04n401:21": "keciccaturabhijñāḥ,",
  "S04n401:22": "kecitpañcābhijñāḥ,",
  "S04n401:23": "kecitṣaḍabhijñāḥ |",
  "S04n401:24": "tasmiṃśca romavivare rūpyamayī bhūmiḥ,",
  "S04n401:25": "kanakamayāḥ parvatāḥ,",
  "S04n401:26": "rūpyamayāḥ śṛṅgāḥ,",
  "S04n401:27": "padmarāgairupacitāḥ parvatāḥ,",
  "S04n401:28": "tādṛśāḥ saptasaptatiparvatāḥ |",
  "S04n401:29": "ekaikaparvate'śītisahasrāṇi ṛṣīṇāṃ prativasanti |",
  "S04n401:30": "teṣāṃ ca ṛṣīṇāmīdṛśā parṇakuṭirakalpavṛkṣāṇi dṛśyante |",
  "S04n401:31": "lohitadaṇḍāḥ suvarṇarūpyapatrā ratnāvabhāsitāḥ |",
  "S04n401:32": "ekaikapārśve romavivare catasraḥ puṣkariṇyaḥ |",
  "S04n401:33": "kecidaṣṭāṅgopetena vāriṇā paripūrṇāḥ kecitpuṣpaparipūrṇāḥ |",
  "S04n401:34": "tasminnupacārasamīpe divyā agurudrumavṛkṣāḥ,",
  "S04n401:35": "sugandhāścandanavṛkṣāḥ,",
  "S04n401:36": "pariśobhitāḥ kalpavṛkṣāḥ,",
  "S04n401:37": "saṃdṛśyante |",
  "S04n401:38": "divyālaṃkārapralambitā maulīkuṇḍalapralambitā hārārdhahārapralambitāḥ keyūranūpurasragdāmapralambitāḥ sauvarṇapatrāḥ |",
  "S04n401:39": "tatraikaikakalpavṛkṣe gandharvaśataṃ viśrāntam |",
  "S04n401:40": "yadā te vādyapratyāhāramudīrayanti,",
  "S04n401:41": "tadā mṛgapakṣyādayaḥ saṃvegamāpadyante–sukhaduḥkhamidaṃ sāṃsārikāṇāṃ sattvānām |",
  "S04n401:42": "kathaṃ jambudvīpe duḥkhamanubhavanti ?",
  "S04n401:43": "jātijarāmaraṇaṃ paśyanti ?",
  "S04n401:44": "iṣṭapriyaviyogamapriyasaṃprayogaṃ paśyanti ?",
  "S04n401:45": "mānuṣyakāṇi bahūni duḥkhāni pratyanubhavanti?",
  "S04n401:46": "ityevaṃ te mṛgapakṣiṇaḥ saṃvegamanuvicintya yadā kāraṇḍavyūhasya mahāyānasūtraratnarājasya nāmānusmaranti,",
  "S04n401:47": "tadā teṣāṃ divyarasarasāgropetā āhārāḥ prādurbhavanti |",
  "S04n401:48": "divyāni ca saugandhikāni vastūni prādurbhavanti |",
  "S04n401:49": "divyāni vastrāṇi prādurbhavanti |",
  "S04n401:50": "yadā te'bhiprāyamanuvicintayanti,",
  "S04n401:51": "tadābhiprāyāḥ sidhyanti ||",
  "S04n401:52": "atha sarvanīvaraṇaviṣkambhī bhagavantametadavocat–paramāścaryādbhutaprāpto'haṃ bhagavan |",
  "S04n401:53": "bhagavānāha–kiṃ kāraṇaṃ kulaputra paramavismayamāpannaḥ ?",
  "S04n401:54": "atha sarvanīvaraṇaviṣkambhī bhagavantametadavocat–yadā bhagavan kāraṇḍavyūhasya mahāyānasūtraratnarājasya nāmānusmaranti,",
  "S04n401:55": "tadābhiprāyā anusidhyanti |",
  "S04n401:56": "yasya nāmadheyamātreṇa īdṛśāni vastūni prādurbhavanti,",
  "S04n401:57": "sukhitāste sattvā ye kāraṇḍavyūhaṃ mahāyānasūtraratnarājaṃ śroṣyanti likhāpayiṣyanti dhārayiṣyanti vācayiṣyanti paryavāpsyanti,",
  "S04n401:58": "yoniśaṃ ca manasi kariṣyanti |",
  "S04n401:59": "ye kāraṇḍavyūhasya mahāyānasūtrarājasyaikākṣaramapi likhāpayiṣyanti,",
  "S04n401:60": "te idaṃ sāṃsārikaṃ duḥkhaṃ na paśyanti |",
  "S04n401:61": "na ca te caṇḍālakukkurakuleṣu jāyante |",
  "S04n401:62": "na ca te hīnendriyā bhavanti |",
  "S04n401:63": "na ca te khañjakubjakordhvanāsagaṇḍalamboṣṭhāśca sattvāḥ kuṣṭhinaśca santaḥ |",
  "S04n401:64": "na ca teṣāṃ kāye vyādhiḥ saṃkramate |",
  "S04n401:65": "ārogyabalavatprīṇitendriyāśca bhavanti |",
  "S04n401:66": "atha bhagavān sādhukāramadāt |",
  "S04n401:67": "sādhu sādhu sarvanīvaraṇaviṣkambhin,",
  "S04n401:68": "yastvamīdṛśaṃ pratibhānaṃ karoṣi |",
  "S04n401:69": "anekāni devanāgayakṣagandharvāsuragarūḍakinnaramahoragamanuṣyāmanuṣyā upāsakopāsikāsahasrāṇi saṃnipatitāni–tvayedṛśaṃ dharmasāṃkathyaṃ kṛtam |",
  "S04n401:70": "yatastvayedṛśo vaipulyapratibhānaḥ kṛtaḥ ||",
  "S04n401:71": "atha sarvanīvaraṇaviṣkambhī bhagavantametadavocat–yadā bhagavannidaṃ praśnamanirdiṣṭaṃ tadā devaputrāṇāmabhedyā śraddhotpannā |",
  "S04n401:72": "atha bhagavān sādhukāramadāt–sādhu sādhu kulaputra,",
  "S04n401:73": "yastvamevaṃ punaḥ punastathāgatamadhyeṣase |",
  "S04n401:74": "tadyathāpi nāma sarvanīvaraṇaviṣkambhin kṛṣṇānnāma romavivarādavatīrya ratnakuṇḍalo nāma romavivaraḥ |",
  "S04n401:75": "tatrānekāni gandharvakanyākoṭiniyutaśatasahasrāṇi prativasanti |",
  "S04n401:76": "tāśca gandharvakanyā abhirūpāḥ darśanīyāḥ paramayā śubhavarṇapuṣkalatayā samanvāgatā divyālaṃkāravibhūṣitaśarīrā apsarasāmiva pratispardhinyaḥ tādṛśyaḥ,",
  "S04n401:77": "paramaśobhanāḥ |",
  "S04n401:78": "na ca tā rāgaduḥkhena bādhyante |",
  "S04n401:79": "na ca dveṣaduḥkhena bādhyante |",
  "S04n401:80": "na ca mohaduḥkhena bādhyante |",
  "S04n401:81": "na ca tāsāṃ kāye kiṃcinmānuṣīduḥkhaṃ saṃvidyate |",
  "S04n401:82": "tāśca gandharvakanyāstrikālamavalokiteśvarasya bodhisattvasya mahāsattvasya nāmamanusmaranti |",
  "S04n401:83": "yadā trikālamanusmaranti,",
  "S04n401:84": "tadā tāsāṃ sarvavastūni prādurbhavanti ||",
  "S04n401:85": "atha sarvanīvaraṇāviṣkambhī bhagavantametadavocat–gamiṣyāmyahaṃ bhagavan |",
  "S04n401:86": "tāni romavivarāṇi draṣṭukāmo'ham |",
  "S04n401:87": "bhagavānāha–agrāhyāste kulaputra romavivarā asaṃsparśāḥ |",
  "S04n401:88": "yathā ākāśadhāturagrāhyo'saṃsparśaḥ,",
  "S04n401:89": "evameva te kulaputra romavivarā agrāhyā asaṃsparśāḥ |",
  "S04n401:90": "teṣu romavivareṣu samantabhadro bodhisattvo mahāsattvasteṣāṃ romavivarāṇāṃ dvādaśa varṣāṇi paribhramitaḥ,",
  "S04n401:91": "na ca tena tāni romavivarāṇi dṛṣṭāṇi |",
  "S04n401:92": "yasyaikaikaromavivare sthitaṃ buddhaśatam,",
  "S04n401:93": "tenāpi na dṛṣṭāṇi,",
  "S04n401:94": "prāgevānye bodhisattvabhūtāḥ ||",
  "S04n401:95": "atha sarvanīvaraṇaviṣkambhī bhagavantametadavocat– yadā bhagavan samantabhadreṇa bodhisattvena mahāsattvena na dṛṣṭaṃ dvādaśavarṣāṇi paribhramatā,",
  "S04n401:96": "na ca tena tāni romavivarāṇi dṛṣṭāni,",
  "S04n401:97": "asyaikaikaromavivare sthitaṃ buddhaśataṃ tenāpi na dṛṣṭam,",
  "S04n401:98": "tadā teṣāṃ romavivarāṇāmantato'hamapi kiṃ gamiṣyāmi ?",
  "S04n401:99": "āha–kulaputra,",
  "S04n401:100": "mayāpi tasya romavivaraṃ vīkṣamāṇena parimārgayamāṇena na dṛśyate |",
  "S04n401:101": "sarvanīvaraṇaviṣkambhin kulaputra,",
  "S04n401:102": "ayaṃ māyāvī asādhyaḥ sūkṣma evamanudṛśyate |",
  "S04n401:103": "nirañjano rūpī mahāpī(?)",
  "S04n401:104": "śatasahasrabhujaḥ koṭiśatasahasranetro viśvarūpī ekādaśaśīrṣaḥ mahāyogī nirvāṇabhūmivyavasthitaḥ sucetano mahāprājñaḥ bhavottārakaḥ kulīno'nādarśī prājño nirdeśastathācchāyābhūtaḥ sarvadharmeṣu,",
  "S04n401:105": "evameva kulaputra avalokiteśvaro bodhisattvo na śruto na kenacid dṛśyate |",
  "S04n401:106": "tasya svabhāvakā anyathārtagatā na paśyanti,",
  "S04n401:107": "prāgeva samantabhadrādayo'nye ca bodhisattvāḥ |",
  "S04n401:108": "acintyo'yaṃ kulaputra avalokiteśvaro bodhisattvo mahāsattvaḥ prātihāryāṇi samupadarśayati |",
  "S04n401:109": "anekāni ca bodhisattvakoṭiniyutaśatasahasrāṇi paripācayati,",
  "S04n401:110": "sattvāṃśca tān bodhimārge pratiṣṭhāpayati |",
  "S04n401:111": "pratiṣṭhāpayitvā sukhāvatīlokadhātumanugacchati |",
  "S04n401:112": "amitābhasya tathāgatasyāntike dharmamanuśṛṇoti ||",
  "S04n401:113": "atha sarvanīvaraṇaviṣkambhī bhagavantametadavocat–kenopāyena bhagavan paśyāmi ahamavalokiteśvaraṃ bodhisattvaṃ mahāsattvam?",
  "S04n401:114": "bhagavānāha– yadi kulaputra ihaiva sahālokadhātumāgacchati mama darśanāya vandanāya paryupāsanāya |",
  "S04n401:115": "atha sarvanīvaraṇaviṣkambhī bhagavantametadavocat–anujānāmyahaṃ bhagavan,",
  "S04n401:116": "avalokiteśvaro bodhisattvo mahāsattva āgacchati ?",
  "S04n401:117": "bhagavānāha–yadā kulaputra sattvaparipāko bhavati,",
  "S04n401:118": "tadāvalokiteśvaraḥ prathamataramāgacchati ||",
  "S04n401:119": "atha sarvanīvaraṇaviṣkambhī bodhisattvaḥ kare kapolaṃ dattvā cintāparo vyavasthitaḥ–kiṃ mayā pāparatena cirakālajīvikayā tenāvalokiteśvaradarśanaviprahīṇenāndhabhūtena tamonuprāptamārgasaṃprasthitena?",
  "S04n401:120": "atha sarvanīvaraṇaviṣkambhī bodhisattvaḥ punarapi bhagavantametadavocat–katamasmin kāle bhagavannavalokiteśvara āgacchati ?",
  "S04n401:121": "atha bhagavānapīdaṃ vacanaṃ śrutvā hasati,",
  "S04n401:122": "vyavahasati ca–akālaste kulaputra avalokiteśvarasyāgamanakālasamayaḥ |",
  "S04n401:123": "tadyathāpi nāma kulaputra tato romavivarādavatīrya amṛtabindurnāma romavivaraḥ,",
  "S04n401:124": "tatrānekāni devaputra koṭiniyutaśatasahasrāṇi prativasanti |",
  "S04n401:125": "kecidekabhūmikā,",
  "S04n401:126": "kecid dvibhūmikāḥ,",
  "S04n401:127": "kecitribhūmikāḥ,",
  "S04n401:128": "keciccaturbhūmikāḥ,",
  "S04n401:129": "kecitpañcabhūmikāḥ,",
  "S04n401:130": "kecit ṣaḍbhūmikāḥ,",
  "S04n401:131": "kecitsaptabhūmikāḥ,",
  "S04n401:132": "kecidaṣṭabhūmikāḥ,",
  "S04n401:133": "kecinnavabhūmikāḥ,",
  "S04n401:134": "keciddaśabhūmikāḥ pratiṣṭhitā bodhisattvā mahāsattvā vasanti |",
  "S04n401:135": "tadyathāpi nāma sarvanīvaraṇaviṣkambhin asminnamṛtabindau romavivare ṣaṣṭiparvatāḥ suvarṇarūpyamayāḥ |",
  "S04n401:136": "ekaikaparvataḥ ṣaṣṭiyojanāsahasrāṇyucchrayeṇa |",
  "S04n401:137": "tadeṣāṃ parvatānāṃ navanavatiśṛṅgasahasrāṇi divyasuvarṇaratnopacitāni |",
  "S04n401:138": "pārśve kecidekacittotpādikā bodhisattvāḥ prativasanti |",
  "S04n401:139": "teṣu parvatarājiṣu anekāni gandharvakoṭiniyutaśatasahasrāṇi prativasanti,",
  "S04n401:140": "ye tasmin romavivare satatasamitaṃ nirnāditaṃ sūryaṃ dhārayati |",
  "S04n401:141": "tadyathāpi nāma sarvanīvaraṇaviṣkambhin tasmiṃścāmṛtabindau romavivare anekāni vimānakoṭiniyutaśatasahasrāṇi ratnaparikhacitāni śobhanīyāni darśanīyāni vicitrāṇi muktāhāraśatasahasrāṇi pralambitāni |",
  "S04n401:142": "teṣu vimāneṣu bodhisattvā viśramitvā dharmasāṃkathyaṃ kurvanti |",
  "S04n401:143": "tato vimānānniṣkramya svakasvakāni caṃkramaṇāni pratyudgatāḥ |",
  "S04n401:144": "caṃkrame caṃkrame saptati saptati puṣkariṇyaḥ kecidaṣṭāṅgopetena vāriṇā paripūrṇāḥ,",
  "S04n401:145": "kecidvividhapuṣpaparipūrṇāḥ,",
  "S04n401:146": "utpalapadmakumudapuṇḍarīkasaugandhikamāndāravamahāmāndāravapuṣpaparipūrṇāḥ |",
  "S04n401:147": "teṣu caṃkrameṣu manoramāḥ kalpavṛkṣāḥ lohitavarṇāḥ suvarṇarūpyapatrā divyālaṃkārapralambitā maulīkuṇḍalasragdāmapralambitā hārārdhahārapralambitāḥ keyūrapralambitāḥ |",
  "S04n401:148": "tadanye vividhālaṃkārapralambitāḥ |",
  "S04n401:149": "teṣu caṃkrameṣu rātrau te bodhisattvāścaṃkramanti,",
  "S04n401:150": "vividhaṃ ca mahāyānamanusmaranti,",
  "S04n401:151": "nairvāṇikīṃ bhūmimanuvicintayanti |",
  "S04n401:152": "sāṃsārikaṃ duḥkhamanuvicintayanti |",
  "S04n401:153": "narakaniryāsaṃ cintayanti |",
  "S04n401:154": "saṃcintayitvā maitrīṃ bhāvayanti |",
  "S04n401:155": "evameva sarvanīvaraṇaviṣkambhin tasmin romavivare īdṛśā bodhisattvā vasanti |",
  "S04n401:156": "tato'mṛtavittabinduromavivarādavatīrya vajramukho nāma romavivaraḥ,",
  "S04n401:157": "tatrānekāni kinnaraśatasahasrāṇi prativasanti |",
  "S04n401:158": "aṅgadakuṇḍalakeyūravicitramālyābharaṇānulepanaparamaśobhanāni dṛśyante |",
  "S04n401:159": "satatakālaṃ buddhadharmasaṃghābhiprasannāḥ ekāgradharmamaitrīvihārikāḥ kṣāntisaṃbhāvitā nirvāṇacintakāḥ saṃvegamānuṣyakāḥ |",
  "S04n401:160": "īdṛśāste kulaputra kinnarā dharmābhiratāḥ |",
  "S04n401:161": "tasminneva romavivare anekāni parvatavivarāṇi śatasahasrāṇi |",
  "S04n401:162": "kecidvajramayāḥ kecitpadmarāgamayāḥ kecidindranīlamayāḥ kecitsaptaratnamayāḥ |",
  "S04n401:163": "īdṛśāni ca tatra kulaputra romavivare saddharmanimittāni ca dṛśyante |",
  "S04n401:164": "tatra romavivare anekāḥ kalpavṛkṣāḥ,",
  "S04n401:165": "anekavidrumavṛkṣāścandranavṛkṣāḥ saugandhikavṛkṣāḥ,",
  "S04n401:166": "anekāni puṣkariṇīśatasahasrāṇi,",
  "S04n401:167": "divyāni vimānāni,",
  "S04n401:168": "sphaṭikarajatasaṃyuktāḥ paramaśobhanīyāḥ ramaṇīyāḥ prāsādāḥ |",
  "S04n401:169": "yatra īdṛśāni vimānāni prādurbhavanti,",
  "S04n401:170": "teṣu vimāneṣu kinnarā viśrāntāḥ |",
  "S04n401:171": "viśramitvā dharmasāṃkathyaṃ kurvanti |",
  "S04n401:172": "yaduta dānapāramitāsāṃkathyaṃ kurvanti |",
  "S04n401:173": "dhyānapāramitāsāṃkathyaṃ kurvanti |",
  "S04n401:174": "prajñāpāramitāsāṃkathyaṃ kurvanti |",
  "S04n401:175": "evaṃ ṣaṭpāramitāsāṃkathyaṃ kṛtvā svakasvakāni caṃkramaṇāni caṃkramanti |",
  "S04n401:176": "kecitsuvarṇamayāścaṃkramāḥ |",
  "S04n401:177": "teṣu caṃkrameṣu sāmantakeṣu kalpavṛkṣā lohitadaṇḍāḥ sauvarṇarūpyapatrā divyālaṃkārapralambitāḥ maulikuṇḍalasragdāmapralambitā hārārdhahārapralambitā ratnahārapralambitāḥ |",
  "S04n401:178": "te ca kalpavṛkṣāstasmiṃścaṃkrame kūṭāgāravatsaṃsthitāḥ,",
  "S04n401:179": "kūṭāgārasadṛśeṣu teṣu caṃkrameṣu kinnarāścaṃkramanti |",
  "S04n401:180": "caṃkramyamāṇāḥ sāṃsārikaṃ satyamanuvicintayanti–aho duḥkham |",
  "S04n401:181": "jātirduḥkham |",
  "S04n401:182": "aho duḥkham |",
  "S04n401:183": "jarāmaraṇaduḥkham |",
  "S04n401:184": "aho duḥkham |",
  "S04n401:185": "tadapi dāridryaduḥkham |",
  "S04n401:186": "iṣṭapriyaviyogāpriyāviyogaduḥkham |",
  "S04n401:187": "tadapi kaṣṭataraṃ duḥkham |",
  "S04n401:188": "ye cāvīcāvupapannā rauravopapannāḥ,",
  "S04n401:189": "kālasūtropapannāḥ,",
  "S04n401:190": "hāhave mahānarake upapannāḥ,",
  "S04n401:191": "pratāpane narake upapannāḥ,",
  "S04n401:192": "agnighaṭeṣupapannāḥ,",
  "S04n401:193": "vajraśaileṣupapannāḥ,",
  "S04n401:194": "pretanagaropapannāḥ,",
  "S04n401:195": "tadeṣāṃ sarvasattvānāṃ duḥkhataram |",
  "S04n401:196": "evaṃ ca te kinnarāścittena cintayanti |",
  "S04n401:197": "cintayitvā nairvāṇikīṃ bhūmīṃ cintayanti |",
  "S04n401:198": "evameva kulaputra kinnarā dharmābhiratāḥ satatakālamavalokiteśvarasya nāmanusmaranti |",
  "S04n401:199": "yadā te nāmānusmaranti,",
  "S04n401:200": "tadā teṣāṃ sarvopakaraṇairupasthitā bhavanti |",
  "S04n401:201": "evaṃ durlabhaḥ kulaputra avalokiteśvaro bodhisattvo mahāsattvaḥ sarvasattvānāṃ mātāpitṛbhūtaḥ sarvasattveṣvabhayaṃdadaḥ |",
  "S04n401:202": "sarvasattveṣu mārgopadarśakaḥ |",
  "S04n401:203": "sarvasattveṣu kalyāṇamitraḥ |",
  "S04n401:204": "evaṃ kulaputra avalokiteśvaro bodhisattvo mahāsattvaḥ |",
  "S04n401:205": "durlabhaṃ kulaputra tasya nāmagrahaṇam |",
  "S04n401:206": "ye ca tasya ṣaḍakṣarīmahāvidyānāmānusmaranti,",
  "S04n401:207": "tadā teṣu romavivareṣu jāyante |",
  "S04n401:208": "na ca punareva saṃsāre saṃsaranti |",
  "S04n401:209": "romavivarādromavivaramupasaṃkrāmanti |",
  "S04n401:210": "teṣāṃ teṣu romavivareṣu tāvattiṣṭhanti yāvannairvāṇikīṃ bhūmimanveṣante ||",
  "S04n401:211": "iti romavivaravarṇanaṃ nāma dvitīyaṃ prakaraṇam ||"
}