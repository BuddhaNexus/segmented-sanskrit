{
  "SA07n938:0": "daśamaḥ sargaḥ",
  "SA07n938:1": "svarga-darśana",
  "SA07n938:2": "śrutvā tataḥ sadvratamutsisṛkṣuṃ bhāryāṃ didṛkṣuṃ bhavanaṃ vivikṣum |",
  "SA07n938:3": "nandaṃ nirānandamapetadhairyamabhyujjihīrṣurmunirājuhāva ||1 ||",
  "SA07n938:4": "taṃ prāptamaprāptavimokṣamārgaṃ papraccha cittaskhalitaṃ sucittaḥ |",
  "SA07n938:5": "sa hrīmate hrīvinato jagāda svaṃ niścayaṃ niścayakovidāya ||2 ||",
  "SA07n938:6": "nandaṃ viditvā sugatastatastaṃ bhāryābhidhāne tamasi bhramantam |",
  "SA07n938:7": "pāṇau gṛhītvā viyadutpapāta malaṃ jale sādhurivojjihīrṣuḥ ||3 ||",
  "SA07n938:8": "kāṣāyavastrau kanakāvadātau virejatustau nabhasi prasanne |",
  "SA07n938:9": "anyonyasaṃśliṣṭavikīrṇapakṣau saraḥprakīrṇāviva cakravākau ||4 ||",
  "SA07n938:10": "tau devadārūttamagandhavantaṃ nadīsaraḥprasravaṇaughavantam |",
  "SA07n938:11": "ājagmatuḥ kāñcanadhātumantaṃ devarṣimantaṃ himavantamāśu ||5 ||",
  "SA07n938:12": "tasmin girau cāraṇāsiddhajuṣṭe śive havirdhūmakṛtottarīye |",
  "SA07n938:13": "agamyapārasya nirāśrayasya tau tasthaturdvīpa ivāmbarasya ||6 ||",
  "SA07n938:14": "śāntendriye tatra munau sthite tu savismayaṃ dikṣu dadarśa nandaḥ |",
  "SA07n938:15": "darīśca kuñjāṃśca vanaukasaśca vibhūṣaṇaṃ rakṣaṇameva cādreḥ ||7 ||",
  "SA07n938:16": "bahvāyate tatra site hi śṛṅge saṃkṣiptabarhaḥ śayito mayūraḥ |",
  "SA07n938:17": "bhuje balasyāyatapīnabāhorvaiḍūryakeyūra ivābabhāse ||8 ||",
  "SA07n938:18": "manaḥśīlādhātuśilāśrayeṇa pītākṛtāṃso virarāja siṃhaḥ |",
  "SA07n938:19": "saṃtaptacāmīkarabhakticitraṃ rūpyāṅgadaṃ śīrṇamivāmbikasya ||9 ||",
  "SA07n938:20": "vyāghraḥ klamavyāyatakhelagāmī lāṅgūlacakreṇa kṛtāpasavyaḥ |",
  "SA07n938:21": "babhau gireḥ prasravaṇa pipāsurditsan pitṛbhyo'mbha ivāvatīrṇaḥ ||10 ||",
  "SA07n938:22": "calatkadambe himavannitambe tarau pralambe camaro lalambe |",
  "SA07n938:23": "chettuṃ vilagnaṃ na śaśāka bālaṃ kulodgatāṃ prītimivāryavṛttaḥ ||11 ||",
  "SA07n938:24": "suvarṇagaurāśca kirātasaṃghā mayūrapitrojjvalagātralekhāḥ |",
  "SA07n938:25": "śārdūlapātapratimā guhābhyo niṣpeturudgāra ivācalasya ||12 ||",
  "SA07n938:26": "darīcarīṇāmatisundarīṇāṃ manoharaśroṇikucodarīṇām |",
  "SA07n938:27": "vṛndāni rejurdiśi kinnarīṇāṃ puṣpotkacānāmiva vallarīṇām ||13 ||",
  "SA07n938:28": "nagānnagasyopari devadārūnāyāsayantaḥ kapayo viceruḥ |",
  "SA07n938:29": "tebhyaḥ phalaṃ nāpurato'pajagmurmoghaprasādebhya iveśvarebhyaḥ ||14 ||",
  "SA07n938:30": "tasmāttu yūthādapasāryamāṇāṃ niṣpīḍitālaktakaraktavaktrām |",
  "SA07n938:31": "śākhāmṛgīmekavipannadṛṣṭiṃ dṛṣṭvā munirnandamidaṃ babhāṣe ||15 ||",
  "SA07n938:32": "kā nanda rūpeṇa ca ceṣṭayā ca saṃpaśyataścārutarā matā te |",
  "SA07n938:33": "eṣā mṛgī vaikavipannadṛṣṭiḥ sa vā jano yatra gatā taveṣṭiḥ ||16 ||",
  "SA07n938:34": "ityevamuktaḥ sugatena nandaḥ kṛtvā smitaṃ kiṃcididaṃ jagāda |",
  "SA07n938:35": "kva cottamastrī bhagavan vadhūste mṛgī nagakleśakarī kva caiṣā ||17 ||",
  "SA07n938:36": "tato munistasya niśamya vākyaṃ hetvantaraṃ kiṃcidavekṣamāṇaḥ |",
  "SA07n938:37": "ālambya nandaṃ prayayau tathaiva krīḍāvanaṃ vajradharasya rājñaḥ ||18 ||",
  "SA07n938:38": "ṛtāvṛtāvākṛtimeka eke kṣaṇe kṣaṇe bibhrati yatra vṛkṣāḥ |",
  "SA07n938:39": "citrāṃ samastāmapi kecidanye ṣaṇṇāmṛtūnāṃ śriyamudvahanti ||19 ||",
  "SA07n938:40": "puṣyanti kecit surabhīrudārā mālāḥ srajaśca granthitā vicitrāḥ |",
  "SA07n938:41": "karṇānukūlānavataṃsakāṃśca pratyarthibhūtāniva kuṇḍalānām ||20 ||",
  "SA07n938:42": "raktāni phullāḥ kamalāni yatra pradīpavṛkṣā iva bhānti vṛkṣāḥ |",
  "SA07n938:43": "praphullanīlotpalarohiṇo'nye sonmīlitākṣā eva bhānti vṛkṣāḥ ||21 ||",
  "SA07n938:44": "nānāvirāgāṇyatha pāṇḍarāṇi suvarṇabhaktivyavabhāsitāni |",
  "SA07n938:45": "atāntavānyekaghanāni yatra sūkṣmāṇi vāsāṃsi phalanti vṛkṣāḥ ||22 ||",
  "SA07n938:46": "hārān maṇinuttamakuṇḍalāni keyūravaryāṇyatha nūpurāṇi |",
  "SA07n938:47": "evaṃvidhānyābharaṇāni yatra svargānurūpāṇi phalanti vṛkṣāḥ ||23 ||",
  "SA07n938:48": "vaiḍūryanālāni ca kāñcanāni padmāni vajrāṅkurakesarāṇi |",
  "SA07n938:49": "sparśakṣamāṇyuttamagandhavanti rohanti niṣkampatalā nalinyaḥ ||24 ||",
  "SA07n938:50": "yatrāyatāṃścaiva tatāṃśca tāṃstān vādyasya hetūn suṣirān ghanāṃśca |",
  "SA07n938:51": "phalanti vṛkṣā maṇihemacitrāḥ krīḍāsahāyāstridaśālayānām ||25 ||",
  "SA07n938:52": "mandāravṛkṣāṃśca kuśeśayāṃśca puṣpānatān kokanadāṃśca vṛkṣān |",
  "SA07n938:53": "ākramya māhātmyaguṇairvirājan rājāyate yatra sa pārijātaḥ ||26 ||",
  "SA07n938:54": "kṛṣṭe tapaḥśīlahalairakhinnaistriviṣṭapakṣetratale prasūtāḥ |",
  "SA07n938:55": "evaṃvidhā yatra sadānuvṛttā divaukasāṃ bhogavidhānavṛkṣāḥ ||27 ||",
  "SA07n938:56": "manaḥśilābhairvadanairvihaṃgā yatrākṣibhiḥ sphāṭikasaṃnibhaiśca |",
  "SA07n938:57": "śāvaiśca pakṣairabhilohitāntairmāñjiṣṭhakairardhasitaiśca pādaiḥ ||28 ||",
  "SA07n938:58": "citraiḥ suvarṇacchadanaistathānye vaiḍuryanīlairnayanaiḥ prasannaiḥ |",
  "SA07n938:59": "vihaṃgamāḥ śiñjirikābhidhānā rutairmanaḥśrotraharairbhramanti ||29 ||",
  "SA07n938:60": "raktābhiragreṣu ca vallarībhirmadhyeṣu cāmīkarapiñjarābhiḥ |",
  "SA07n938:61": "vaiḍūryavarṇābhirupāntamadhyeṣvalaṃkṛtā yatra khagāścaranti ||30 ||",
  "SA07n938:62": "rociṣṇavo nāma patatriṇo'nye diptāgnivarṇā jvalitairivāsyaiḥ |",
  "SA07n938:63": "bhramanti dṛṣṭīrvapuṣākṣipantaḥ svanaiḥ śubhairapsaraso harantaḥ ||31 ||",
  "SA07n938:64": "yatreṣṭaceṣṭāḥ satataprahṛṣṭā nirartayo nirjaraso viśokāḥ |",
  "SA07n938:65": "svaiḥ karmabhirhīnaviśiṣṭamadhyāḥ svayaṃprabhāḥ puṇyakṛto ramante ||32 ||",
  "SA07n938:66": "pūrvaṃ tapomūlyaparigraheṇa svargakrayārthaṃ kṛtaniścayānām |",
  "SA07n938:67": "manāṃsi khinnāni tapodhanānāṃ haranti yatrāpsaraso laḍantyaḥ ||33 ||",
  "SA07n938:68": "nityotsavaṃ taṃ ca niśāmya lokaṃ nistandrinidrāratiśokarogam |",
  "SA07n938:69": "nando jarāmṛtyuvaśaṃ sadārtaṃ mene śmaśānapratimaṃ nṛlokam ||34 ||",
  "SA07n938:70": "aindraṃ vanaṃ tacca dadarśa nandaḥ samantato vismayaphulladṛṣṭiḥ |",
  "SA07n938:71": "harṣānvitāścāpsarasaḥ parīyuḥ sagarvamanyonyamavekṣamāṇāḥ ||35 ||",
  "SA07n938:72": "sadā yuvatyo madanaikakāryāḥ sādhāraṇāḥ puṇyakṛtāṃ vihārāḥ |",
  "SA07n938:73": "divyāśca nirdoṣaparigrahāśca tapaḥphalasyāśrayaṇaṃ surāṇām ||36 ||",
  "SA07n938:74": "tāsāṃ jagurdhīramudāttamanyāḥ padmāni kāścillalitaṃ babhañjuḥ |",
  "SA07n938:75": "anyonyaharṣān nanṛtustathānyāścitrāṅgahārāḥ stanabhinnahārāḥ ||37 ||",
  "SA07n938:76": "kāsāṃcidāsāṃ vadanāni rejurvanāntarebhyaścalakuṇḍalāni |",
  "SA07n938:77": "vyāviddhaparṇebhya ivākarebhyaḥ padmāni kāraṇḍavaghaṭṭitāni ||38 ||",
  "SA07n938:78": "tāḥ niḥsṛtāḥ prekṣya vanāntarebhyastaḍitpatākā iva toyadebhyaḥ |",
  "SA07n938:79": "nandasya rāgeṇa tanurvivepe jale cale candramasaḥ prabheva ||39 ||",
  "SA07n938:80": "vapuśca divyaṃ lalitāśca ceṣṭāstataḥ sa tāsāṃ manasā jahāra |",
  "SA07n938:81": "kautūhalāvarjitayā ca dṛṣṭyā saṃśleṣatarṣādiva jātarāgaḥ ||40 ||",
  "SA07n938:82": "sa jātatarṣo'psarasaḥ pipāsustatprāptaye'dhiṣṭhitaviklavārtaḥ |",
  "SA07n938:83": "lolendriyāśvena manorathena jehrīyamāṇo na dhṛtiṃ cakāra ||41 ||",
  "SA07n938:84": "yathā manuṣyo malinaṃ hi vāsaḥ kṣāreṇa bhūyo malinīkaroti |",
  "SA07n938:85": "malakṣayārthaṃ na malodbhavārthaṃ rajastathāsmai munirācakarṣa ||42 ||",
  "SA07n938:86": "doṣāṃśca kāyād bhiṣagujjihīrṣurbhūyo yathā kleśayituṃ yateta |",
  "SA07n938:87": "rāgaṃ tathā tasya munirjighāṃsurbhūyastaraṃ rāgamupānināya ||43 ||",
  "SA07n938:88": "dīpaprabhāṃ hanti yathāndhakāre sahasraraśmeruditasya dīptiḥ |",
  "SA07n938:89": "manuṣyaloke dyutimaṅganānāmantardadhātyapsarasāṃ tathā śrīḥ ||44 ||",
  "SA07n938:90": "mahacca rūpaṃ svaṇu hanti rūpaṃ śabdo mahān hanti ca śabdamalpam |",
  "SA07n938:91": "gurvī rujā hanti rujāṃ ca mṛdvīṃ sarvo mahān heturaṇorvadhāya ||45 ||",
  "SA07n938:92": "muneḥ prabhāvācca śaśāka nandastaddarśanaṃ soḍhumasahyamanyaiḥ |",
  "SA07n938:93": "avītarāgasya hi durbalasya mano dahedapsarasāṃ vapuḥśrīḥ ||46 ||",
  "SA07n938:94": "matvā tato nandamudīrṇarāgaṃ bhāryānurodhādapavṛttarāgam |",
  "SA07n938:95": "rāgeṇa rāgaṃ pratihantukāmo munirvirāgo giramityuvāca ||47 ||",
  "SA07n938:96": "etāḥ striyaḥ paśya divaukasastvaṃ nirīkṣya ca brūhi yathārthatattvam |",
  "SA07n938:97": "etāḥ kathaṃ rūpaguṇairmatāste sa vā jano yatra gataṃ manaste ||48 ||",
  "SA07n938:98": "athāpsaraḥsveva niviṣṭadṛṣṭī rāgāgnināntarhṛdaye pradīptaḥ |",
  "SA07n938:99": "sagadgadaṃ kāmaviṣaktacetāḥ kṛtāñjalirvākyamuvāca nandaḥ ||49 ||",
  "SA07n938:100": "haryaṅganāsau muṣitaikadṛṣṭiryadantare syāttava nātha vadhvāḥ |",
  "SA07n938:101": "tadantare'sau kṛpaṇā vadhūste vapuṣmatīrapsarasaḥ pratītya ||50 ||",
  "SA07n938:102": "āsthā yathā pūrvamabhūnna kācidanyāsu me strīṣu niśāmya bhāryām |",
  "SA07n938:103": "tasyāṃ tataḥsamprati kācidāsthā na me niśāmyaiva hi rūpamāsām ||51 ||",
  "SA07n938:104": "yathā pratapto mṛdunātapena dahyeta kaścin mahatānalena |",
  "SA07n938:105": "rāgeṇa pūrvaṃ mṛdunābhitapto rāgāgninānena tathābhidahye ||52 ||",
  "SA07n938:106": "vāgvāriṇāṃ māṃ pariṣiñca tasmādyāvanna dahye sa ivābjaśatruḥ |",
  "SA07n938:107": "rāgāgniradyaiva hiṃ māṃ didhakṣuḥ kakṣaṃ savṛkṣāgramivotthito'gniḥ ||53 ||",
  "SA07n938:108": "prasīda sīdāmi vimuñca mā mune vasundharādhairya na dhairyamasti me |",
  "SA07n938:109": "asūn vimokṣyāmi vimuktamānasa prayaccha vā vāgamṛtaṃ mumūrṣave ||54 ||",
  "SA07n938:110": "anarthabhogena vighātadṛṣṭinā pramādadaṃṣṭreṇa tamoviṣāgninā |",
  "SA07n938:111": "ahaṃ hi daṣṭo hṛdi manmathāhinā vidhatsva tasmādagadaṃ mahābhiṣak ||55 ||",
  "SA07n938:112": "anena daṣṭo madanāhinā'hinā na kaścidātmanyanavasthitaḥ sthitaḥ |",
  "SA07n938:113": "mumoha bodhyorhyacalātmano mano babhūva dhīmāṃśca sa śantanustanuḥ ||56 ||",
  "SA07n938:114": "sthite viśiṣṭe tvayi saṃśraye śraye yathā na yāmīha vasan diśaṃ diśam |",
  "SA07n938:115": "yathā ca labdhvā vyasanakṣayaṃ kṣayaṃ vrajāmi tanme kuru śaṃsataḥ sataḥ ||57 ||",
  "SA07n938:116": "tato jighāṃsurhṛdi tasya tattamastamonudo naktamivotthitaṃ tamaḥ |",
  "SA07n938:117": "maharṣicandro jagatastamonudastamaḥprahīṇo nijagāda gautamaḥ ||58 ||",
  "SA07n938:118": "dhṛtiṃ pariṣvajya vidhūya vikriyāṃ nigṛhya tāvacchrutacetasī śṛṇu |",
  "SA07n938:119": "imā yadi prārthayase tvamaṅganā vidhatsva śuklārthamihottamaṃ tapaḥ ||59 ||",
  "SA07n938:120": "imā hi śakyā na balānna sevayā na saṃpradānena na rūpavattayā |",
  "SA07n938:121": "imā hriyante khalu dharmacaryayā sacet praharṣaścara dharmamādṛtaḥ ||60 ||",
  "SA07n938:122": "ihādhivāso divi daivataiḥ samaṃ vanāni ramyāṇyajarāśca yoṣitaḥ |",
  "SA07n938:123": "idaṃ phalaṃ svasya śubhasya karmaṇo na dattamanyena na cāpyahetutaḥ ||61 ||",
  "SA07n938:124": "kṣitau manuṣyo dhanurādibhiḥ śramaiḥ striyaḥ kadāciddhi labheta vā na vā |",
  "SA07n938:125": "asaṃśayaṃ yattviha dharmacaryayā bhaveyuretā divi puṇyakarmaṇaḥ ||62 ||",
  "SA07n938:126": "tadapramatto niyame samudyato ramasva yadyapsaraso'bhilipsase |",
  "SA07n938:127": "ahaṃ ca te'tra pratibhūḥ sthire vrate yathā tvamābhiniyataṃ sameṣyasi ||63 ||",
  "SA07n938:128": "ataḥparaṃ paramamiti vyavasthitaḥ parāṃ dhṛtiṃ paramamunau cakāra saḥ |",
  "SA07n938:129": "tato muniḥ pavana ivāmbarāt patan pragṛhya taṃ punaragamanmahītalam ||64 ||",
  "SA07n938:130": "saundarananda mahākāvye “svarga-darśana“ nāma daśama sarga samāpta |"
}