{
  "S08n656:0": "atha dvāviṃśaḥ paṭalavisaraḥ |",
  "S08n656:1": "atha bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
  "S08n656:2": "asti mañjuśrīḥ ! tvadīye mūlakalpapaṭalavisare sarvabhūtarutanimittajñānaparivarttanirdeśaṃ nāma |",
  "S08n656:3": "taṃ bhāṣiṣye'ham |",
  "S08n656:4": "yaṃ jñātvā sarvamantracaryāniyogayuktāḥ sarvasattvā sarvamantrāṇāṃ kālākālaṃ jñāsyanate |",
  "S08n656:5": "taṃ śṛṇu |",
  "S08n656:6": "sādhu ca suṣṭhu ca manasi kuru |",
  "S08n656:7": "bhāṣiṣye'ham ||",
  "S08n656:8": "atha mañjuśrīḥ kumārabhūto utthāyāsanādekāṃśamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavataḥ śākyamuneḥ siṃhāsanaṃ tenāñjalimupanāmya trirapi pradakṣiṇīkṛtya bhagavataḥ pādau śirasā vanditvā bhagavantametadavocat |",
  "S08n656:9": "tat sādhu bhagavāṃ nirdiśatu |",
  "S08n656:10": "taṃ bhūtarutajñānanirdeśaṃ sarvasattvānāmarthāya |",
  "S08n656:11": "tad bhaviṣyati sarvamantracaryānupraviṣṭānāṃ sarvakālaniyamopakaraṇaṃ siddhinimittaye |",
  "S08n656:12": "yasyedānīṃ bhagavāṃ kālaṃ manyase ||",
  "S08n656:13": "atha khalu bhagavāṃ śākyamuniḥ mañjuśriyasya kumārabhūtasya sādhukāramadāt |",
  "S08n656:14": "sādhu sādhu mañjuśrīḥ ! yastvaṃ tathāgatametamarthaṃ paripraśnitavyaṃ manyase |",
  "S08n656:15": "tena hi mañjuśrīḥ ! śṛṇuṣva nirdekṣyāmi ||",
  "S08n656:16": "evamukte mañjuśrīrbhagavataścaraṇayornipatyotthāya niṣaṇṇo'bhūddharmaśravaṇāya ||",
  "S08n656:17": "atha bhagavāṃ sarvāvatīṃ parṣadamavalokya sarvabhūtarutapracodanī nāma samādhiṃ samāpadyate sma |",
  "S08n656:18": "samanantarasamāpannasya bhagavataḥ ye kecit sattvānantāparyanteṣu lokadhātuṣu sthitā sarve te buddharaśmyāvabhāsitā sarvāṃśca tāṃ buddhāṃ bhagavatāṃ śirasā praṇamya anantāparyantalokadhātusthitāṃ abhyarcayena bhagavataḥ śākyamuneḥ śuddhāvāsabhavanoparisthitaṃ siṃhāsanaṃ tenopajagmuḥ |",
  "S08n656:19": "yena ca sahā lokadhātuḥ tena ca pratyaṣṭhāt |",
  "S08n656:20": "tatra ca sthitā sarvabhūtagaṇā buddhānubhāvena svakaṃ svakaṃ rutaṃ vidarśayantaḥ bhagavataḥ pādamūlasamīpopagatā dharmaśravaṇāya |",
  "S08n656:21": "bhagavantaṃ praṇamya mabhyarcya ca yathāsthāneṣu ca sanniṣaṇṇā abhūvaṃ dharmaśravaṇāya ||",
  "S08n656:22": "atha bhagavān śākyamuniḥ śākyasiṃho śākyarājādhitanayaḥ teṣāṃ sarvasattvānāṃ dhārmyā kathāyā sandarśayati samuttejayati sampraharṣayati teṣāṃ sarvabhūtasureśvarāṇāṃ tathā tathā dharmadeśanā kṛtavāṃ yathā taiḥ sarvaiḥ kaiścidanuttarāyāṃ samyaksaṃbodhaucityānyutpāditāni |",
  "S08n656:23": "kaiścit pratyekāyāṃ voko kaiścicchrāvakatve kaiścitkaiścit satyāni dṛṣṭvāni kaiścidarhatvaṃ sākṣātkṛtaṃ kaiścid daśakuśale karmapathe sthitvā praṇidhānaṃ kṛtam |",
  "S08n656:24": "anantāṃ buddhāṃ bhagavataḥ anantāṃ kalpakoṭīṣvajopasthānaglānapratyayabhaiṣajyapradānaṃ cīvarapiṇḍapātaśayanāsanapariṣkāraṃ pradadyāpa iti niyatā ca bhaviṣyāmo buddhabodheriti ||",
  "S08n656:25": "atha bhagavāṃ śākyamuniḥ teṣāṃ sattvānāmāśayaṃ jñātvā mantraṃ bhāṣate sma sarvabhūtarutābhijñā nāma |",
  "S08n656:26": "yaṃ sādhayitvā sarvabodhisattvāḥ sarvasattvāśca rutaṃ vijāneyuḥ ekakṣaṇena sarveṣāṃ sarvasattvānāṃ yathāgocaramasthitānām |",
  "S08n656:27": "katamaṃ ca tat ||",
  "S08n656:28": "namaḥ samantabuddhānāmapratihataśāsanānāṃ samantāparyantāvasthitānāṃ mahākāruṇikānām |",
  "S08n656:29": "om namaḥ sarvavide svāhā ||",
  "S08n656:30": "kalpamasya bhavati |",
  "S08n656:31": "ādau tāvanmahāraṇyaṃ gatvā kṣīrayāvakāhāraḥ mūlaphalaśākāhāro vā akṣaralakṣaṃ japet |",
  "S08n656:32": "triḥkālasnāyinā valkalavāsasā pūrvavat sarvaṃ vidhinā kartavyam |",
  "S08n656:33": "yathā mantratantreṣu tathāgatakulodbhaveṣu |",
  "S08n656:34": "tataḥ pūrvasevāṃ kṛtvā akṣaralakṣasyānte tatraiva sādhanamārabhet |",
  "S08n656:35": "vināpi paṭena |",
  "S08n656:36": "agnikuṇḍaṃ kṛtvā dvihastapramāṇaṃ caturhastavistīrṇaṃ samantāccaturaśraṃ sarvapuṣpaphalairarghyaṃ datvā prāṅmukhaḥ kuśaviṇḍakopaviṣṭaḥ navamagnimutpādya kṣīravṛkṣakāṣṭhairagniṃ prajvālya śrīphalaphalānāṃ dadhimadhughṛtāktānāmaṣṭasahasraṃ juhuyāt |",
  "S08n656:37": "trisandhyaṃ divasānyekaviṃśati ||",
  "S08n656:38": "tato pūrvāyāṃ diśi mahāvabhāsaṃ kṛtvā buddho bhagavānāgacchati |",
  "S08n656:39": "tato sādhake mūrdhni parāmṛśati |",
  "S08n656:40": "aparāmṛṣṭe sādhake tatkṣaṇādeva bhagavato vācā niścarate - siddhastvaṃ gaccha yatheṣṭam,",
  "S08n656:41": "iti kṛtvāntarddhīyate ||",
  "S08n656:42": "tataḥprabhṛti sādhakaḥ pañcābhijño bhavati mahāprabhāvadivyamūrttiḥ bodhisattvācāraḥ dviraṣṭavarṣākṛtiḥ yatheṣṭagatiḥ sarvabhūtarutajñaḥ,",
  "S08n656:43": "ekakṣaṇamātreṇa sarvabhūtānāṃ rutaṃ vijānīte prabhavaśca bhavati yatheṣṭagāmī |",
  "S08n656:44": "pañcavarṣasahasrāṇi jīvate |",
  "S08n656:45": "avaivarttiko bhavati bodhisattvaḥ |",
  "S08n656:46": "viṃśatibhiḥ sādhanapraveśairniyataṃ sidhyatīti nātra vicikitsā kāryā prasādhitasyāpi na mantraṃ japatā pūrvamāditaścaiva madhye caiva nibodhatām ||",
  "S08n656:47": "rutajñānaṃ prabhāvaṃ ca svabhāvaṃ caiva kīrtyate |",
  "S08n656:48": "madhye āditaścaiva ante caiva divaukasām ||",
  "S08n656:49": "bhāṣitaṃ kathyate loke madhyadeśe ca kīrtitā |",
  "S08n656:50": "māgadhā maṅgadeśeṣu kāśipuryā narottamā ||",
  "S08n656:51": "vṛjikosalamadhyeṣu nareṣveva yathāvaca |",
  "S08n656:52": "tathā te devarāṭ sarve mantrāṃ vavre svabhāvataḥ ||",
  "S08n656:53": "tridaśo madhyadeśe ca vatsa paśya daśārṇavā |",
  "S08n656:54": "amante yathā vācā tathā deśeṣu jāyate ||",
  "S08n656:55": "tridaśeṣveva sarvatra tathā vāṇīmudāhṛtā |",
  "S08n656:56": "yāmā devamukhyāśca nirmāṇaśca sanirmitā ||",
  "S08n656:57": "tadā vācakṛtāṃ vācā madhyadeśārthacāriṇī |",
  "S08n656:58": "tathārupiṇa sarve vai akaniṣṭhāśca maharddhikā ||",
  "S08n656:59": "sarve te suraḥ śreṣṭhā rūpadhātusamāśṛtā |",
  "S08n656:60": "dhyānāhāragatā saumyā kadācidvācāmabhāṣire ||",
  "S08n656:61": "brāhmīśvaramatelā ca kalaviṅgarutasvanā |",
  "S08n656:62": "madhurākṣaranirghoṣā mattakokilanisvanā ||",
  "S08n656:63": "yadyadārtthā bhaved vācā dhīragambhīrasaṃyutā |",
  "S08n656:64": "tathā sarvato vakrā dṛṣṭyā caiva supūjitā ||",
  "S08n656:65": "bhavante te sadā devā madhyadeśe savācakā |",
  "S08n656:66": "madhurākṣarasampannāḥ snigdhagambhīranādinaḥ ||",
  "S08n656:67": "meghagarjanā teṣāṃ vācaiṣā tāṃ tu lakṣayet |",
  "S08n656:68": "madhyadeśā yathā martyā avantyeṣveva pūjitā ||",
  "S08n656:69": "vācā śabdasampannā tathā jñeyāṃ sureśvarām |",
  "S08n656:70": "arūpiṇāṃ kṛto vācā asaṃjñāyatanasambhavām ||",
  "S08n656:71": "abhāvādāśrayāt teṣāṃ na vācāṃ jagmire surāḥ |",
  "S08n656:72": "adhaḥ śreṣṭhāḥ surāḥ sarve madhyadeśeṣu vācakā ||",
  "S08n656:73": "madhyadeśārtthacihnānāṃ vācaiṣā sampravartate |",
  "S08n656:74": "atha devāmatha bhūmyā vai yakṣāścaiva maharddhikāḥ ||",
  "S08n656:75": "devayonisamāviṣṭā bahusattvagaṇāstathā |",
  "S08n656:76": "karoṭapāṇayo devā sadā matāśca vīṇakāḥ ||",
  "S08n656:77": "catvāro'pi mahārājā caturyonisamāśritā |",
  "S08n656:78": "tridaśā devamukhyāstu śakreṇa saha samāśritā ||",
  "S08n656:79": "suyāmāmatha sarvatra ūrdhvaṃ jāpi surūpiṇaḥ |",
  "S08n656:80": "sarvadevagaṇā śreṣṭhā vācā hyeṣā tu kīrtyate ||",
  "S08n656:81": "madhyadeśe yathā martyā hīnotkṛṣṭamadhyamām |",
  "S08n656:82": "tathā devavatī vācā hīnotkṛṣṭamadhyamām ||",
  "S08n656:83": "vācā tṛvidhā jñeyā hīnotkṛṣṭamadhyamā |",
  "S08n656:84": "trividhāt karmato jñeyā hīnotkṛṣṭamadhyamā ||",
  "S08n656:85": "tathā devālaye vāṇī madhuraṃ cāpi sūktajitā |",
  "S08n656:86": "rutaṃ mataṃ tathā jñeyaṃ karmeṣveva niyojayet ||",
  "S08n656:87": "asurāṇāṃ bhaved vācā gauḍapauṇḍrodbhavā sadā |",
  "S08n656:88": "yathā gauḍajanaśreṣṭhaṃ rutaṃ śabdavibhūṣitam ||",
  "S08n656:89": "tathā daityagaṇā śreṣṭhaṃ rutaṃ cāpi niyojayet |",
  "S08n656:90": "teṣāṃ paryaṭantānāṃ samantānāṃ ca purojavām ||",
  "S08n656:91": "yakṣarākṣasapretānāṃ nāgāṃścāpi sapūtanām |",
  "S08n656:92": "sarveṣāmasurapakṣāṇā vaṅgasāmataṭāśrayāt ||",
  "S08n656:93": "harikele kalaśamukhye ca carmaraṅge hyaśeṣataḥ |",
  "S08n656:94": "sarveṣāṃ janapadāaṃ vā tathā teṣāṃ tu kalpayet ||",
  "S08n656:95": "triprakārā yathoddiṣṭā teṣāṃ naiva viyojayet |",
  "S08n656:96": "devānāṃ ca tathā nityaṃ purogānāṃ parikīrtayet ||",
  "S08n656:97": "pretayakṣagaṇādhyakṣā skandamātarakinnarā |",
  "S08n656:98": "nāgāṃścaiva sadā kāle yathā vācā nibodhatām ||",
  "S08n656:99": "lāḍodreṣu tathā sindhau yathā muttarato tathā |",
  "S08n656:100": "janeṣveva hi sarvatra tāṃ tu teṣāṃ niyojayet ||",
  "S08n656:101": "nāgānāṃ ca yathā lāḍī vācā hyuktā manīṣiṇī |",
  "S08n656:102": "yakṣāṇāṃ tu tathā vācā uttarāṃ diśi ye narāḥ ||",
  "S08n656:103": "garuḍānāṃ yathā hyedre kinnarāṇāṃ tu kīrtyate |",
  "S08n656:104": "nepāle sarvato vācā yathā sā tāṃ nibodhatām ||",
  "S08n656:105": "pūtanānāṃ tathā nāryā vindhyakukṣinivāsinām |",
  "S08n656:106": "vindhyajātā manuṣyāṇāṃ mlecchānāṃ ca yā vācā ||",
  "S08n656:107": "pūtanānāṃ tu sā jñeyā vācaiṣāṃ parikīrtitā |",
  "S08n656:108": "rākṣasānāṃ yathā vācā tāṃ vavre surottamā ||",
  "S08n656:109": "sasṛjyadakṣiṇā deśā andhralāṭeṣu kīrtitā |",
  "S08n656:110": "draviḍānāṃ tu sarveṣāṃ ḍakārabahulā sadā ||",
  "S08n656:111": "tāṃ tu vācā samālakṣye rākṣaseṣveva niyojayet |",
  "S08n656:112": "triḥprakārā tathā jñeyā rākṣasānāṃ kulayonayaḥ ||",
  "S08n656:113": "triḥprakāraiva vācaiṣā tridhā caiva niyojayet |",
  "S08n656:114": "sarvato trividhā jñeyā deśabhāṣāśca te tridhā ||",
  "S08n656:115": "triḥprakāraṃ tathā karma trideśaṃ caiva yojayet |",
  "S08n656:116": "trividhaḥ sarvato jñeyaḥ trividhaṃ karma rutaṃ smṛtam ||",
  "S08n656:117": "samaṃ sarvaiṣu tatraiva vidhātānyaṃ niyojayet |",
  "S08n656:118": "nānābhūtagaṇā proktā nānābhūtalavāsinaḥ ||",
  "S08n656:119": "nānā ca bahubhāṣajñā nānāśāstravibhūṣitā |",
  "S08n656:120": "mānuṣā mānuṣāṃ vidyā nānāvācavibhāṣitām ||",
  "S08n656:121": "nānāśāstramatā jñeyā nānāmantrārthaśālinaḥ |",
  "S08n656:122": "nānākarmasamoddeśā nānāsiddhistu mucyate ||",
  "S08n656:123": "āviṣṭānāṃ yadā martyā pātrasthānasamāgatā |",
  "S08n656:124": "teṣāṃ ca vidhiyuktena mantraiścāpi suyojitā ||",
  "S08n656:125": "āgatā bhūtale devāṃ vācanaiva vibhāvayet |",
  "S08n656:126": "liṅgamarthaṃ tathā pātraṃ devaṃ caiva niyojayet ||",
  "S08n656:127": "śreyasā śreyase caiva āveśānāṃ tu lakṣayet |",
  "S08n656:128": "nānādeśasamācārā nānābhāṣasamodayā ||",
  "S08n656:129": "nānākarmārthasaṃyogā nānāliṅgaistu lakṣayet |",
  "S08n656:130": "madhyadeśābahiryeṣāṃ vācā bhavati cañcalā ||",
  "S08n656:131": "te tu vyaktaṃ narā jñeyā mlecchabhāṣāratā hi te |",
  "S08n656:132": "ye krūrā rākṣasā ghorā raudrakarmāntacāriṇaḥ ||",
  "S08n656:133": "ḍakārabahulā vācā lakārāvyakta mārṣo |",
  "S08n656:134": "dakṣiṇātyā yathā vācā cañcalā bhavati ninditā ||",
  "S08n656:135": "tathā ca rākṣasastveṣu vācaiṣā parikīrttitā |",
  "S08n656:136": "bahudhā rutayā jyeṣṭhā āviṣṭānāṃ tu trijāparām ||",
  "S08n656:137": "ākṛṣṭā mantribhiḥ kṣipraṃ svayaṃ vā iha māgatā |",
  "S08n656:138": "bahudhā gṛhṇanti sattvānāṃ mātarā sagrahā surā ||",
  "S08n656:139": "garuḍā yakṣagandharvā kinnarā + + + + + |",
  "S08n656:140": "piśācā coragarākṣasānāṃ yakṣapūtanām ||",
  "S08n656:141": "ābiṣṭānāṃ tathā liṅgā kathyamānā nibodhatām |",
  "S08n656:142": "mlecchabhāṣiṇa kravyādā piśācāvyaktalāpinām ||",
  "S08n656:143": "lakārabahulā vācā ḍakārāntāstu pūtanā |",
  "S08n656:144": "teṣāṃ nerdhvagatā dṛṣṭi karmeṣveteṣu yojitā ||",
  "S08n656:145": "mātsaryā krūrasattvānāṃ mṛṣāvādādasuce ratā |",
  "S08n656:146": "teṣā nordhvaṃ gatā dṛṣṭi ardho dṛk nordhvagatā hi te ||",
  "S08n656:147": "mātarāṇāṃ tathā vācā śubhārthopasaṃhitā |",
  "S08n656:148": "grahāṇāṃ kumāramukhyānāṃ vācā bhavati kevalā ||",
  "S08n656:149": "śubhāṅgasampadā vācā bālabhāvyarthayojitā |",
  "S08n656:150": "prabhāvasarvataḥ śreyāṃ sarvataśca divaukasām ||",
  "S08n656:151": "garuḍānāṃ tathā vācā āviṣṭānāṃ tu lakṣayet |",
  "S08n656:152": "gakārasamatā jñeyā mlecchabhāṣeva lakṣyate ||",
  "S08n656:153": "avyaktaṃ sphuṭābhāsaṃ kīrtiyuktaṃ śubhodayam |",
  "S08n656:154": "suparṇine pāyavadityeṣā viṣadarpavināraṇī ||",
  "S08n656:155": "nānāgatayo hyeṣāṃ nānābhūtasamāgamām |",
  "S08n656:156": "nānāvarṇato jñeyāṃ nānāliṅgaistu lakṣayet ||",
  "S08n656:157": "śubhākaramabhākara mabhāsantaṃ bhakṣayo nāgarāṭ pade |",
  "S08n656:158": "vāsukīprabhṛtayo nāgā dhārmikā vasudhātale ||",
  "S08n656:159": "kṣipravācā samāyuktāśca vasanto uragādhipā |",
  "S08n656:160": "svena svena tu kāyena yo liṅgena tu lakṣayet ||",
  "S08n656:161": "tena tena tu liṅgena taṃ taṃ sattvaṃ vinirdiśet |",
  "S08n656:162": "kaśmalā kathitā sarve adho dṛṣṭigatā hi te ||",
  "S08n656:163": "nānāliṅgināṃ jñeyā nānāsattvanikāyatām |",
  "S08n656:164": "nānākāyagataiḥ karmaiḥ nānākāyaṃ nibodhatām ||",
  "S08n656:165": "evaṃprakārāhyanekā bahuliṅgābhibhāṣiṇā |",
  "S08n656:166": "nānābuddhikṛtaiḥ karmaiḥ nānāyonisamāśritaiḥ ||",
  "S08n656:167": "āviṣṭānāṃ bhuvi martyānāṃ kathitā liṅgāni vai sadā |",
  "S08n656:168": "surāṇāmasurāṇāṃ ca yathā vācārthaliṅginī ||",
  "S08n656:169": "tathaiva tad yojayet kṣipraṃ bhūmirmānuṣatāṃ gatāḥ |",
  "S08n656:170": "devānāṃ tadā vidyāt suprasannena cetasā ||",
  "S08n656:171": "nirīkṣante tathā cordhvaṃ diśāṃ caiva samantataḥ |",
  "S08n656:172": "aviklavā manasaudvilyā hṛṣṭā rūpasamanvitā ||",
  "S08n656:173": "śuddhākṣā animiṣākṣāśca snigdhā ca snigdhavakrayaḥ |",
  "S08n656:174": "prasannaglatyā tathā sarve suraśreṣṭhā nu lakṣayet ||",
  "S08n656:175": "paryaṅkopahitā jñeyā niṣaṇṇā bhūtale śucau |",
  "S08n656:176": "kecidambaraṃ niḥsṛtya niṣaṇṇā khecarā pare ||",
  "S08n656:177": "brahmādyā kathitā devā dhyānaprītisamāhitāḥ |",
  "S08n656:178": "tadūrdhvaṃ śreyasāṃ sthāne rūpiṇā bahurūpiṇā ||",
  "S08n656:179": "ākṛṣṭā mantribhirmantraiḥ mantrajānāṃ saniśritā |",
  "S08n656:180": "teṣāṃ rūpadharā kāntiḥ āśrayā te parivartaye ||",
  "S08n656:181": "dhyānaprītisamāpannāḥ īṣismitamukhā sadā |",
  "S08n656:182": "śuddhākṣā viśālākṣā buhurūpasamāśritā ||",
  "S08n656:183": "vamantyo tadā kāntyā śriyā rūpasamanvitā |",
  "S08n656:184": "prarajñānavido devā teṣāṃ taṃ nibodhayet ||",
  "S08n656:185": "paryaṅkopariviṣṭā vai dhyāyantā ṛṣivat sadā |",
  "S08n656:186": "tadāveśaṃ vidurbuddhyā iṣṭamarthaprasādhakam ||",
  "S08n656:187": "śreyasā sarvamantrāṇāṃ hitāyaivopayojayet |",
  "S08n656:188": "kathitaṃ sarvamevaṃ tu nibodhata sureśvarāḥ ||",
  "S08n656:189": "ṛṣiṇā kathitā hyete saṃyatā te ṛṣavasthitā |",
  "S08n656:190": "āviṣṭānāṃ tadā liṅgā ṛṣīṇāṃ kathitā mayā ||",
  "S08n656:191": "ūrdhvadṛṣṭigatā devā ūrdhvapādātha kaśmalā |",
  "S08n656:192": "vikṛtā raudrarūpāśca ūrdhvakeśāstu rākṣasāḥ ||",
  "S08n656:193": "mātarāṇāṃ tadevaṃ tu keṣāṃ ceva tu dṛśyate |",
  "S08n656:194": "kravyādā nagnakā tiṣṭhe sacelā niścelatāṃ gatā ||",
  "S08n656:195": "ūrdhvapādā vikṛtākhyā ūrdhvakeśā grahā pare |",
  "S08n656:196": "vicerūrmedinīṃ kṛtsnāṃ samantāt saritātaṭām ||",
  "S08n656:197": "ekavṛkṣā śmaśānāṃ ca ekaliṅgā pulinodbhavām |",
  "S08n656:198": "devāvasatharathyāsu vindhyakukṣiśiloccayām ||",
  "S08n656:199": "himādre sānumāṃścaiva mlecchataskaramandirām |",
  "S08n656:200": "tatrasthā vikṛtarūpāstu mantrākṛṣṭāśca māgatā ||",
  "S08n656:201": "gṛhṇanti prāṇināṃ kṣipraṃ śaucācāraparāṅmukhām |",
  "S08n656:202": "sarvamedinīṃ gacched bhayādāhāramohitām ||",
  "S08n656:203": "gṛhṇanti bahudhā loke bahuvyādhisamāśritām |",
  "S08n656:204": "nānāvikṛtarūpāste nānāveṣadharā parā ||",
  "S08n656:205": "gṛhṇanti prāṇināṃ kṣipraṃ mṛtakaṃ mūtrasuptakām |",
  "S08n656:206": "teṣāṃ ca kathitaṃ liṅgaṃ caritaṃ tu vibhāvitam ||",
  "S08n656:207": "vācamālakṣitaṃ pūrvaṃ kathitaṃ tu mahītale |",
  "S08n656:208": "āviṣṭānāṃ tathā cihnaṃ mānuṣeṣveva lakṣitam ||",
  "S08n656:209": "sthiraprakārāḥ sarvatra suraśreṣṭhā nibodhatā |",
  "S08n656:210": "āviṣṭānāṃ tathā liṅgā kathitā bhūtale nṛṇām ||",
  "S08n656:211": "snigdhaṃ prekṣate nityaṃ animiṣaścāpi dṛṣṭitaḥ |",
  "S08n656:212": "mānuṣe sattvasaṅkliṣṭe suraśreṣṭhe tu mahītale ||",
  "S08n656:213": "vavre vasudharāṃ vācāṃ śabdasaṅghārthabhūṣitām |",
  "S08n656:214": "yukte śreyase dharme mānuṣye vāśrathogato ||",
  "S08n656:215": "suraśreṣṭho gato mukhyo jñeyo sarvārthasādhako |",
  "S08n656:216": "cintitaṃ jāpine tena gatabuddhidivālaye ||",
  "S08n656:217": "tat sarvaṃ bodhayet kṣipraṃ mantriṇe cintitaṃ tu yat |",
  "S08n656:218": "etat samyagākhyātamāveśaṃ bhuvi daivatam ||",
  "S08n656:219": "asaṃjñino'pi sadā mantrairākṛṣyante tu bhūtale |",
  "S08n656:220": "nabhāṣa madhuraṃ vācaṃ na yajño satvarā surāḥ ||",
  "S08n656:221": "niḥśreṣṭhā vivaśā caiva sthitā te maunamāśritāḥ |",
  "S08n656:222": "na vācā kiñcanasteṣāṃ na cittā nāpi mānitā ||",
  "S08n656:223": "tasmāt taṃ na cākṛṣye taṃ jāpī parivartayet |",
  "S08n656:224": "asādhyaṃ nāpi tatteṣāṃ mantrāṇāṃ jinasaudbhavām ||",
  "S08n656:225": "nākṛṣyaṃ vidyate kiñcid duṣkaraṃ teṣāṃ japtamantrārthatāpinām |",
  "S08n656:226": "ākṛṣyante tathā āryā āryairmantraistu yuktitāḥ ||",
  "S08n656:227": "āryāṇāṃ yāni cihnāni khaḍgiśrāvakasambhavām |",
  "S08n656:228": "bodhisattvā mahātmāni daśabhūmisamāśritā ||",
  "S08n656:229": "ākṛṣyante tathā mantraiḥ samayaiścāpi subhūṣitāḥ |",
  "S08n656:230": "mahādūtyaistathoṣṇīṣairmunirvarṇasuyojitaiḥ ||",
  "S08n656:231": "buddhaputraistu dhīmadbhirabjaketukuloditaiḥ |",
  "S08n656:232": "kuliśāhvairmantramukhyaistu krodharājamaharddhikaiḥ ||",
  "S08n656:233": "nānye mantrarāṭ śaktā laukikā ye maharddhikā |",
  "S08n656:234": "nāpi samayavitteṣāṃ na cotkṛṣṭo mantramīśvaraḥ ||",
  "S08n656:235": "varṇituṃ gaṇayituṃ gantuṃ taṃ sthānaṃ yatra te sadā |",
  "S08n656:236": "samayā sañcālyate teṣāṃ hetuḥ karmasamāhitām ||",
  "S08n656:237": "nanu cākṛṣyate teṣāṃ hetuṃ karmasamāhitam |",
  "S08n656:238": "tantraṃ cākṛṣyate teṣāṃ samaye buddhabhāṣitaiḥ | |",
  "S08n656:239": "tasmāt taṃ na cālaye yatnā na vṛthāmarthena yojayet |",
  "S08n656:240": "maharddhikā te mahātmāno daśabhūmisamāśritām ||",
  "S08n656:241": "aśaktā sarvamantrā vai gantuṃ yatra te tadā |",
  "S08n656:242": "tathāgatānāṃ tathā mājñā saṃsmṛtyāmarapūjitā ||",
  "S08n656:243": "āgaccheyu tadā sarve mantrajaptārthamantravit |",
  "S08n656:244": "ākṛṣṭānāṃ bhavelliṅgā mānuṣyokāyamānuṣām ||",
  "S08n656:245": "dhīrataḥ snigdhavarṇaśca gambhīrārthasudeśakaḥ |",
  "S08n656:246": "dhīro gambhīratāṃ yāto alpabāṣpo bhavet tadā ||",
  "S08n656:247": "asvinnamanasotkṛṣṭo pṛṣṭaśca mantravit |",
  "S08n656:248": "svamudro bandhayāmāsa suvidiśe caiva nabhastale ||",
  "S08n656:249": "parasattvavido hyagro dharmatattvārthadeśakaḥ |",
  "S08n656:250": "nītiḥ prītisukhāviṣṭo kṛpāviṣṭasya cetasā ||",
  "S08n656:251": "mahotsāho dṛḍhārambho buddhadharmārthadeśakaḥ |",
  "S08n656:252": "muhūrttaṃ kṣaṇamātraṃ vā praviśenmānuṣāśrayam ||",
  "S08n656:253": "bahurūpo surūpaśca ūrdhvaṃ tiṣṭhe nabhastalam |",
  "S08n656:254": "buddhadharmagatā dṛṣṭiḥ saṃghe caiva sagauravā ||",
  "S08n656:255": "kṣaṇamātraṃ tadā tiṣṭhenmānuṣīṃ tanumāśṛtā |",
  "S08n656:256": "satyasandho mahātmāno jitakrodho tridoṣahā ||",
  "S08n656:257": "prathamaṃ tāvato vidyā paścāccaiva niyojitā |",
  "S08n656:258": "mānuṣaistadā kṛṣṭā punarmuktāśca yatheṣṭagāḥ ||",
  "S08n656:259": "stabdho niścalākṣaśca sitavarṇastathaiva ca |",
  "S08n656:260": "aṅgaketustadāviṣṭo dhīragambhīrasuśvaraḥ ||",
  "S08n656:261": "suprasanno mahākāyo tiṣṭhate ca mahītale |",
  "S08n656:262": "paryaṅkamāsanāviṣṭo kṛpāviṣṭo'tha cetasā ||",
  "S08n656:263": "sa mudrā padmaropeto mahāsattvo samāviśe |",
  "S08n656:264": "avalokito muniḥ śreṣṭho bodhisattvo maharddhiko ||",
  "S08n656:265": "svecchayā āgato lokāṃ sattvavatsalakāraṇo |",
  "S08n656:266": "abhayāgrā kāraṇo + + + + + + + + + ||",
  "S08n656:267": "abhayāgrā karopetau ūrdhvadṛṣṭisamasthitau |",
  "S08n656:268": "sādhakaṃ paśyate dṛṣṭyā karuṇāviṣṭacetasā ||",
  "S08n656:269": "īṣismitamukhā devā kecid bhrūlatabhūṣito |",
  "S08n656:270": "mahāsattvo mahātmāno sattvānāṃ hitakārakaḥ ||",
  "S08n656:271": "prasannā sarvata mūrttyā taṃ vidyādavalokitum |",
  "S08n656:272": "krūraḥ vajradharo mukhyo bodhisattvo maharddhikaḥ ||",
  "S08n656:273": "āviṣṭo krūriṇo sarvo raktāntāyatalocanā |",
  "S08n656:274": "indīvaratviṣākāra īṣat kāye tu lakṣayet ||",
  "S08n656:275": "parāmṛśyantaṃ tadā vajraṃ mudrāṃ vadhnāti mātmanām |",
  "S08n656:276": "tuṣṭo varado martyāṃ bhogāṃ dāpayate sadā ||",
  "S08n656:277": "mahātmā kṛṣṇavarṇo vai īṣi dṛśyati tatkṣaṇāt |",
  "S08n656:278": "snigdhaṃ gambhīramukto'sau vācāṃ bhāṣate tadā ||",
  "S08n656:279": "nṛṇāṃ kimarthametaṃ vo karmavaraṃ dāsyāma vo bhuve |",
  "S08n656:280": "amoghaṃ darśanamityāhurvajriṇe'bjijine jine ||",
  "S08n656:281": "varadā saprabhā mantrā phalaṃ dadyustadā tadā |",
  "S08n656:282": "jinerāgamanaṃ tatra nirmāṇo bhuvi mānuṣām ||",
  "S08n656:283": "samayāt kathitā hyete varṇāścaiva vibodhitā |",
  "S08n656:284": "tathāgatādāśrayāddhi vā phalehetusamudbhavā ||",
  "S08n656:285": "nirmāṇā kathyate bimbaṃ na bimbaṃ nirmāṇamāśṛtam |",
  "S08n656:286": "bimbanirmāṇayo yadvat pratibimba na vidyate ||",
  "S08n656:287": "padmakiñjalkavarṇo'sau hemavarṇa mahādyutiḥ |",
  "S08n656:288": "nirbhinnarocanābhāso kuṅkumārābhividviṣaḥ ||",
  "S08n656:289": "udyantamivārka vai karṇikārasamaprabhaḥ |",
  "S08n656:290": "tādṛśaṃ vidyate bimbe buddhabimbasamāsṛte ||",
  "S08n656:291": "brāhmaśca ravanirghoṣo kalaviṅkarutadhvaniḥ |",
  "S08n656:292": "śreyasaḥ sarvabhūtānāṃ yuktiyogānniyujyate ||",
  "S08n656:293": "tādṛśaṃ lakṣaṇaṃ dṛṣṭvā buddhamityāhu jantavaḥ |",
  "S08n656:294": "tadgotrā ca vidhisteṣāṃ vajrābjakulayo tadā ||",
  "S08n656:295": "laukikānāṃ tu mantrāṇāṃ mantranāthaṃ tu yojayet |",
  "S08n656:296": "yat pūrvaṃ kathitaṃ sarvaṃ bahuprastāvabhūṣitam ||",
  "S08n656:297": "taṃ niyuñjya tadā mantrī mantreṣveva ca sarvataḥ |",
  "S08n656:298": "ṛṣīṇāmekasaṃsthānaṃ garuḍānāṃ ca nibodhitam ||",
  "S08n656:299": "svaliṅgā vācayā caiva taṃ niyuñjyatha mantriṇām |",
  "S08n656:300": "bahuliṅgā tadā caiṣā svaliṅgā caiva sādhaye ||",
  "S08n656:301": "svamudrāmudritā hyete itarā vyantarā smṛtāḥ |",
  "S08n656:302": "kathitaṃ sarvamāveśaṃ svamukhaṃ duḥkhadaṃ parām ||",
  "S08n656:303": "eṣa kālakramo yoge āveśe caiva yojayet |",
  "S08n656:304": "mahāprabhāvairmudraistu mantraiścāpi nivārayet ||",
  "S08n656:305": "niyuñjyāt sarvato mantrī japtamātrāṃ ca cetarām |",
  "S08n656:306": "anyathāmācerad yastu itarairmantribhiḥ sadā ||",
  "S08n656:307": "parirakṣya tadā pātraṃ mantraiścāpi maharddhikaiḥ |",
  "S08n656:308": "dūtidūtagaṇaiścāpi ceṭaceṭigaṇaiḥ sadā ||",
  "S08n656:309": "itarāṃ laukikāṃ devāṃ āhvaye caiva maharddhikām |",
  "S08n656:310": "yakṣarāḍ vividhā sarvāṃ yakṣiṇyaśca maharddhikam |",
  "S08n656:311": "āhvayet tatkṣaṇānmantrī manasaḥ yadyapīpsitam |",
  "S08n656:312": "anyamantrā na cāhveyā nānye devagaṇā sadā ||",
  "S08n656:313": "svayamevāgatā ye tu samaye tāṃ niyojayet |",
  "S08n656:314": "sarve sampadakā hyete mantrā sarvārthasādhakāḥ ||",
  "S08n656:315": "taṃ tasmā netarāṃ karmaṃ āveśāṃ cāpi varjayet |",
  "S08n656:316": "ākṛṣṭā maharddhikā devā divyā āryāśca bhūmijā |",
  "S08n656:317": "alpakārye'tha yuñjānā samayabhraṃśo'tha jāyate ||",
  "S08n656:318": "takṣakaḥ prekṣate stabdhaṃ vāśukiścāpi nṛtyate |",
  "S08n656:319": "karkoṭakaśca mahānāgo mucilindayaśaśvinaḥ ||",
  "S08n656:320": "śaṅkhapāladurlakṣo nṛtyante uragādhipā |",
  "S08n656:321": "śaṅkhapālo'tha śaṅkhaśca maṇināgo'tha kṛṣṇilaḥ ||",
  "S08n656:322": "sāgarā bhramate kṣipraṃ patate ca muhurmuhuḥ |",
  "S08n656:323": "sarpavanniḥśvasante te viṣadarpasamucchritāḥ ||",
  "S08n656:324": "vividhā nāgavare hyete antāntā teṣu nibodhatām |",
  "S08n656:325": "kecid bhāvayato hṛṣṭo kecit tiṣṭhanti niścalam ||",
  "S08n656:326": "kecit pate + + kṣipraṃ svasthāṅgā ūrdhvamūrddhajā |",
  "S08n656:327": "patanti vividhākāraṃ plutaṃ cāpi karoti vai ||",
  "S08n656:328": "anantā bhramate kṣipraṃ padmavaccale jale |",
  "S08n656:329": "anantā nāgayonyāstu saṅkhyātā liṅgaveṣayo ||",
  "S08n656:330": "pūrvavat kathitā vācā daṣṭāviṣṭamahoditam |",
  "S08n656:331": "mocayet kuliśāhvena mantreṇa krodharājena yuktimāṃśca ||",
  "S08n656:332": "mantreṇaiva kuaryāntaṃ teṣāṃ mantreṇa yojayet |",
  "S08n656:333": "mantrāstu parṇinā ye'tra nirdiṣṭā viṣanāśakā ||",
  "S08n656:334": "te tu mantrā sadā yojyā daṣṭāviṣṭeṣu sarvataḥ |",
  "S08n656:335": "śeṣā vighnā tathā kuryā grahamātarayojitā ||",
  "S08n656:336": "tenaiva kārayet karmaṃ grahamātarapūtanām |",
  "S08n656:337": "asaṅkhyā lakṣaṇā hyete daṣṭāviṣṭeṣu jantuṣu ||",
  "S08n656:338": "taireva laukikairmantraistattat karma niyojayet |",
  "S08n656:339": "aśeṣaṃ kathitaṃ hyetaṃ daṣṭaviṣṭaṃ va lakṣaṇam ||",
  "S08n656:340": "adhunā bodhayiṣyāmi tiryagbhāṣāṃ samānuṣām |",
  "S08n656:341": "nārakānāṃ tu bhāṣāṃ vā kathyamānāṃ nibodhatām ||",
  "S08n656:342": "yadā pakṣigaṇā sarve sannipatya samantataḥ |",
  "S08n656:343": "grāmavāsaṃ tadā cakruḥ madhyāhne janamālaye ||",
  "S08n656:344": "tadā te kathaye vācāṃ rephaṃyuktāṃ sabhairavām |",
  "S08n656:345": "krakaḥ kakāramityāhuḥ kākā ye krūrabhāṣiṇo |",
  "S08n656:346": "kathayanti bhayaṃ tatra kṣudhā caiva ca darśayet |",
  "S08n656:347": "mayūrā kokilāścaiva sannipatya prage tadā ||",
  "S08n656:348": "krūrāṃ darśayed vācāṃ bhayaṃ tatra nivedayet |",
  "S08n656:349": "bubhukṣāṃ kathayāmāsa āhāraṃ caiva yojayet ||",
  "S08n656:350": "sadāhaṃ sarvakāyātā grāmasthāneṣu dṛśyate |",
  "S08n656:351": "tadā te kathayantyete tāṃ vācāṃ bhayabhairavām ||",
  "S08n656:352": "ṣaṇmāsāṃ naśyate deśe grāmyaktāṃ bhojanottamām |",
  "S08n656:353": "teṣāṃ kṣīrasamaṃ deyaṃ toyaṃ caiva sukhodayam ||",
  "S08n656:354": "śārikāśukamukhyāṃstu kapotā haritāstathā |",
  "S08n656:355": "cakravākā bhāsasvakīkā sarve āgatya mīlaye ||",
  "S08n656:356": "grāmamadhyagatā hyete yadā kurvanti mālayam |",
  "S08n656:357": "tadā te kathayantyevaṃ mahādurbhikṣakāraṇam ||",
  "S08n656:358": "anāvṛṣṭiṃ tathā vyādhiṃ bahurogasamāgamam |",
  "S08n656:359": "lūtā visphoṭakāścaiva mahātaskaratāśrayām ||",
  "S08n656:360": "avagacchantu bhavanto vai ṣaḍbhirmāsairbhaviṣyate |",
  "S08n656:361": "yadā sarvapakṣigaṇā krūraṃ cakraturbhṛśadāruṇam ||",
  "S08n656:362": "rodamāne tadā sarve sattvānāṃ ca niveditā |",
  "S08n656:363": "yathāsthitā yathākālaṃ tadaivattatra yojayet ||",
  "S08n656:364": "dakārabahulaṃ vācaṃ manuṣyabhāṣiṇo yadā |",
  "S08n656:365": "āgatya grāmavāse'smiṃ kathayanti yathā hi tam ||",
  "S08n656:366": "rātrau svastyayanaṃ kṛtvā tasmād deśādapakramet |",
  "S08n656:367": "madhurākṣarasaṃyuktaṃ yadā nedu sapakṣijā ||",
  "S08n656:368": "tasmāt subhikṣamārogyamevaṃ cāhurnivedayaet |",
  "S08n656:369": "yadā dakṣiṇato gacche mṛgā gacchetha magratam ||",
  "S08n656:370": "siddhiṃ ca nirdiśante tāḥ mṛgāścaiva supuṣkalām |",
  "S08n656:371": "śvānajambūkanityasthāḥ te mṛtyuṃ darśayanti te ||",
  "S08n656:372": "na gacchet tatra medhāvī jambūkaiśca nivāritaḥ |",
  "S08n656:373": "praviśet svālayaṃ kṣipraṃ kathayāmāsa te tadā ||",
  "S08n656:374": "atikrūrā ninedustāḥ agrataścāpi pradhāvayet |",
  "S08n656:375": "gaccheta tatkṣaṇānmantrī yadicchet siddhimātmanaḥ ||",
  "S08n656:376": "vāmato dakṣiṇaṃ gacchejjambūko yadi gacchataḥ |",
  "S08n656:377": "siddhiyātraṃ vijānīyājjambūkena niveditām ||",
  "S08n656:378": "cāṣā ca pakṣiṇā sarve mṛgāścaiva sajambukā |",
  "S08n656:379": "hariṇā śaśakāścaiva vividhā tiryajātayāḥ ||",
  "S08n656:380": "pradakṣiṇaṃ ca yadā cakrurmahāsiddhiṃ supuṣkalām |",
  "S08n656:381": "kathayāmāsa te sarvaṃ gaccha pūjyo bhaviṣyasi ||",
  "S08n656:382": "sarvamaśobhanā hyete uragā śvāpadādayo |",
  "S08n656:383": "mārge yadi dṛśyate sthānagacchet kutra vā kvacit ||",
  "S08n656:384": "sarve te kathayantyevaṃ nāsti siddhinivartatām |",
  "S08n656:385": "gacchatāṃ svakamāvāsaṃ svastho tiṣṭhati sve gṛhe ||",
  "S08n656:386": "na gacchet tatra mantrajño uragaistu niveditam |",
  "S08n656:387": "yadi gacchet tadā kālaṃ udvego mṛtyu vā bhavet ||",
  "S08n656:388": "nānātiryagatā prāṇā jalāvāsā sthalecarā |",
  "S08n656:389": "sthāvarā jaṅgamāścaiva kathayanti śubhāśubham ||",
  "S08n656:390": "viparītairbhayaṃ vidyāt svasthaiḥ svasthatāṃ gatāḥ |",
  "S08n656:391": "kecit tiryagatā divyāḥ mānuṣā bhāṣiṇo tadā ||",
  "S08n656:392": "yo'yaṃ nivedaye vācāṃ taṃ tathaiva niyojayet |",
  "S08n656:393": "svaliṅgaiḥ sadā svāsthyaṃ krūraiścāpi subhairavam ||",
  "S08n656:394": "tat tathaivāvadhāraṇārtthaṃ buddhiṃ dadyātha mantravit |",
  "S08n656:395": "liṅgāvanekadhāṃ lakṣye nānāyonisamāśritām ||",
  "S08n656:396": "mānuṣāṇāṃ tathā vācā yuktā madhyārtthabhāṣiṇau |",
  "S08n656:397": "madhyadeśe tu yā vācā śabdapadārtthāvabhāṣitā ||",
  "S08n656:398": "sa mānuṣī vācamityāhuḥ tato'nyaṃ mlecchavācinī |",
  "S08n656:399": "vāṇī sarvatato jñeyā madhyadeśe nibodhitā ||",
  "S08n656:400": "madhurākṣarasaṃyuktā hṛdyā karṇasukhāvahā |",
  "S08n656:401": "anelā mānasodbhūtā avikṣiptārtthabhāṣiṇī ||",
  "S08n656:402": "sa jñeyā mānuṣī vācā rutaṃ caiva svabhāvataḥ |",
  "S08n656:403": "tato'nye sarvato'nartthā sā vācā mlecchavarṇinī ||",
  "S08n656:404": "kathitaṃ mānuṣaṃ vānyaṃ paśūnāṃ tāvadihocyate |",
  "S08n656:405": "siṃho'pi deśamākramya gacchet puravaraṃ sadā ||",
  "S08n656:406": "bhṛśaṃ tatra haret kṣipraṃ taruṃ tasya sudāruṇam |",
  "S08n656:407": "rudyate paśurājā vai karuṇaṃ dīna nivedayet ||",
  "S08n656:408": "mahad bhayaṃ tadā vidyāt sarvadeśopasaṃplavam |",
  "S08n656:409": "mahāpure yadā rāvaṃ paśurājñeti śrūyate ||",
  "S08n656:410": "paścime mahad bhayaṃ vidyāt dakṣiṇe śāntikāmatām |",
  "S08n656:411": "pūrveṇa tu bhaveccakra pararāṣṭrāgamaṃ viduḥ ||",
  "S08n656:412": "uttareṇa bhaved ghorā ativṛṣṭyāhu saṃplavam |",
  "S08n656:413": "vidikṣeṣveva sarvatra bhayaṃ caiva nivedayet ||",
  "S08n656:414": "rāvairdvistribhirjñeyaṃ tribhirdikṣu mahad bhayam |",
  "S08n656:415": "kṣemadakṣiṇato sarva siṃhenaiva niveditam ||",
  "S08n656:416": "catvāro matha pañcā vā sapta ṣaṣṭha nibodhitā |",
  "S08n656:417": "aṣṭāt pareṇamityāhuḥ niḥphalaṃ caiva niyojayet ||",
  "S08n656:418": "dakṣiṇāvasthitā śreyā adha ūrdhvartthasampadā |",
  "S08n656:419": "kṣemaṃ + kasāmīpye devāyatanacatvare ||",
  "S08n656:420": "sadārāvaṃ tadā varjyaṃ tasmād deśādapakramet |",
  "S08n656:421": "yathā siṃhe tathā sarvaṃ sarvaprāṇiṣu yojayet ||",
  "S08n656:422": "śarabhaiḥ śārdūlākhyairvai yathā tata sarva nibodhatām |",
  "S08n656:423": "abhāvā mānuṣāvāsaṃ hiṃsaḥ śarabhayā sadā ||",
  "S08n656:424": "kintu prāsādikaṃ jñānaṃ katthyate tāṃ surottamām |",
  "S08n656:425": "kroṣṭukeṣu ca sarvatra tāṃ tathaiva niyojayet ||",
  "S08n656:426": "pūrvapaścimato bhāge yadā hastī ruded bhṛśam |",
  "S08n656:427": "tasmānmahad bhayaṃ vidyāt tatra deśeṣu jantunām ||",
  "S08n656:428": "śmaśānā vāyasāścaiva urdhvatuṇḍā rudanti vai |",
  "S08n656:429": "tatra vidyānmahodvegaṃ vāyasaiśca niveditam ||",
  "S08n656:430": "prasthito mantriṇe kālaṃ yadyadeśābhikāṃkṣiṇam |",
  "S08n656:431": "gacchato vāmataḥ kāko bhṛśaṃ rauti sudāruṇam ||",
  "S08n656:432": "na gacchet tatra medhāvī vāyasena niveditam |",
  "S08n656:433": "rauti dakṣiṇato śreyaṃ agratastu nivārayet ||",
  "S08n656:434": "na gacchet tatra mantrajño gacchan mṛtyuvaśo bhavet |",
  "S08n656:435": "gomayaṃ bhakṣayet pakṣī yadā rauti sukhodayam ||",
  "S08n656:436": "mṛṣṭānnabhojanaṃ vidyā golābhaṃ caiva nirdiśet |",
  "S08n656:437": "mandirārūḍhanityastho yadā rauti sa vāyasaḥ |",
  "S08n656:438": "ardharātre tathā kāle gṛhabhedaṃ samādiśet |",
  "S08n656:439": "dhānyapuñjadharārūḍho yadā rauti sa vāyasaḥ ||",
  "S08n656:440": "suśubhaṃ kūjate kṣipraṃ madhuraṃ cāpi bhāṣitam |",
  "S08n656:441": "acirāt taṃ phalaṃ vidyā bahudhānyadhanāgamam ||",
  "S08n656:442": "gṛhadvāraṃ yadā paśyaṃ vāyaso ravato bhṛśam |",
  "S08n656:443": "tatra rātrau bhavet tasya śastrasampāta cauribhiḥ ||",
  "S08n656:444": "kṣīravṛkṣe yadā śreṣṭho kaṇṭake kalahapriyaḥ |",
  "S08n656:445": "hastiskandhasamārūḍhaṃ aśvapṛṣṭhe ca śobhanam ||",
  "S08n656:446": "bhogināṃ mastake rājyaṃ padmapuṣpeṣu sampadā |",
  "S08n656:447": "nānāvividhasampatyo madhurākṣarakūjitā ||",
  "S08n656:448": "sarvatoliṅgamartthānāṃ tat pūrvaṃ kathitaṃ hitam |",
  "S08n656:449": "+ + + kūjanaṃ krūraṃ samaṃ sarveṣu yojayet ||",
  "S08n656:450": "śivāya sarvato jñeyā dakṣiṇena phalapradā |",
  "S08n656:451": "tat sarvaṃ siṃhato jñeyaṃ śivānnu sarvadā ||",
  "S08n656:452": "krūrā aśobhanārāvā dīnā mṛtyuparāyaṇā |",
  "S08n656:453": "sarvato sukhaniṣpattiṃ phalaṃ sasyasamudbhavam ||",
  "S08n656:454": "sarve śivagaṇā proktā śāyamprāte ca śobhanā |",
  "S08n656:455": "ekāraveti yadyetā dakṣiṇāṃ diśamāśritā ||",
  "S08n656:456": "śivā śivatamā proktā dvitīyā rāve tu kīrtyate |",
  "S08n656:457": "tṛtīye rāve tathā jñeyā rājñe artthāvahā bhavet ||",
  "S08n656:458": "caturtthe tu mahālābhaṃ pañcame putradā smṛtā |",
  "S08n656:459": "ṣaṣṭhe ca dhananiṣpattiḥ saptame na bhave śubhā ||",
  "S08n656:460": "aṣṭamaṃ niḥphalaṃ vidyā tadūrdhvaṃ bhayapīḍitā |",
  "S08n656:461": "evaṃ karoti śivā tatra asaṅkhyeyā te'pyaniṣṭadā ||",
  "S08n656:462": "paścimena śivā jñeyā paracakrabhayaṃ tadā |",
  "S08n656:463": "dvitīye durbhikṣakāntāre krūrarāvā yadā bhavet ||",
  "S08n656:464": "tṛtīye arthanāśaṃ tu caturthe prāṇarodhinam |",
  "S08n656:465": "pañcame kathite rāve amātyānāṃ vyādhipīḍakāḥ ||",
  "S08n656:466": "ṣaṣṭhe corāgamaṃ vidyā sarvatastu śivā tu sā |",
  "S08n656:467": "saptameva mahāvyādhiṃ aṣṭame cāpi ninditā ||",
  "S08n656:468": "tadurdhvaṃ bhayabhīrārttā kṣudhitā vā prabhāṣate |",
  "S08n656:469": "utareṇa tu yo rāvo śivāyāḥ śrūyate sadā ||",
  "S08n656:470": "mahāghoratamaṃ vyādhiṃ tatra sthāne vinirdiśet |",
  "S08n656:471": "dvitīye krūrarāve tu duḥkhadā sā bhavet tadā ||",
  "S08n656:472": "tṛtīye arthanāśaṃ tu caturtthe agnisambhavam |",
  "S08n656:473": "pañcamena mahāvṛṣṭiṃ ṣaṣṭhe rājāparuddhyate ||",
  "S08n656:474": "saptamena mahāyuddhaṃ śastrasampātamādiśet |",
  "S08n656:475": "aṣṭame niḥphalaṃ vidyā tadūrdhvaṃ yaḥ kiñci roditi ||",
  "S08n656:476": "pūrveṇa ca yadā rauti śivā yāme tu mantime |",
  "S08n656:477": "tadā rājāgamaṃ vidyā dvitīyārāve tu preṣiṇām ||",
  "S08n656:478": "tṛtīyaṃ rājato mṛtyuḥ baddho vā yadi śrūyate |",
  "S08n656:479": "caturthe corato duḥkhaṃ pañcame prāṇarodhikam ||",
  "S08n656:480": "ṣaṣṭhe ca bhavate vyādhiḥ saptame agnito bhayam |",
  "S08n656:481": "aṣṭame niḥphalaṃ vidyā śeṣaṃ pūrvavat sadā ||",
  "S08n656:482": "yadā dakṣiṇapūrveṇa vidiśe vyāhare śivā |",
  "S08n656:483": "prathamena bhavet saukhyaṃ dvitīye sarvato janām ||",
  "S08n656:484": "tṛtīye dhananiḥpattiścaturthe sasyasampadā |",
  "S08n656:485": "pañcame subhikṣanirdiṣṭaṃ ṣaṣṭhe kṣemaṃ samādiśe ||",
  "S08n656:486": "saptame sarvato jñeyamaṣṭame niḥphalaṃ sadā |",
  "S08n656:487": "yadā dakṣiṇabhāgena paścimāmadhyato sadā ||",
  "S08n656:488": "nirdiśe ca dhruvā jñeyā śivā krūratamā smṛtā |",
  "S08n656:489": "prathamena bhavenmṛtyuḥ hanyate brāhmaṇā dvike ||",
  "S08n656:490": "tṛtīye kṣatriyaṃ hanyā caturthe vaiśyamityāhuḥ |",
  "S08n656:491": "+ + + pañcame śūdrayonayaḥ ||",
  "S08n656:492": "ṣaṣṭhe mlecchināṃ hanti saptame taskarā tadā |",
  "S08n656:493": "aṣṭame niḥphalaṃ vidyā atiduḥkhaṃ krūrarāviṇām ||",
  "S08n656:494": "asaṅkhyeyānāṃ tu dṛśyate |",
  "S08n656:495": "uttarāpaścimābhāge yadā tīvraṃ virauti sā ||",
  "S08n656:496": "atikṣipraṃ mahāvyādhiḥ rājñe vā vyādhimādiśet |",
  "S08n656:497": "dvitīyena hanyate hastī rājño mukhyo gajottamam ||",
  "S08n656:498": "tṛtīyena bhavenmṛtyuḥ mādiṣṭaḥ tatra vai |",
  "S08n656:499": "caturthena bhavenmṛtyuḥ mukhyānāṃ ca dhaneśvarām ||",
  "S08n656:500": "pañcame dhananāśaṃ tu ṣaṣṭhe vyādhi sambhavet |",
  "S08n656:501": "saptamena bhave duḥkhaṃ sarvato ca bhayāvaham ||",
  "S08n656:502": "aṣṭame niḥphalaṃ vidyā pūrvaṃ vai sarvato tadā |",
  "S08n656:503": "uttare pūrvayormadhye vidikṣu caiva lakṣayet ||",
  "S08n656:504": "atikrūrā yadā kṣipraṃ śivā vyāharate tadā |",
  "S08n656:505": "uttare pūrvato madhye vidikṣuścaiva lakṣayet ||",
  "S08n656:506": "atikrūrā yadā kṣipraṃ śivā vyāharate tadā |",
  "S08n656:507": "mṛtyunā hanyate jantuḥ pauramukhyo dhaneśvaraḥ ||",
  "S08n656:508": "dvitīyena hanenmantrī tṛtīye gajamādiśe |",
  "S08n656:509": "caturthe vividhayonyāstu mlecchataskarajīvinaḥ ||",
  "S08n656:510": "caturthena bhaved vyādhiḥ sarveṣāṃ ca tadā jane |",
  "S08n656:511": "pañcame hanyate putro amātyo vā nṛpaterdhruvam ||",
  "S08n656:512": "ṣaṣṭhe mṛtyumādiṣṭā mahādevyā tu narādhipe |",
  "S08n656:513": "saptamena haned rāṣṭraṃ muktaṃ cāpi vinirdiśet ||",
  "S08n656:514": "aṣṭame niḥphalaṃ vidyā pūrvavat kathitā sadā |",
  "S08n656:515": "ataḥ ūrdhvaṃ tathā rāvo śivānāṃ ca bhave yadā ||",
  "S08n656:516": "amānuṣaṃ taṃ vidurmartyo mahopadravakārakam |",
  "S08n656:517": "apakramya tato gacche mantrairvā rakṣamādiśet ||",
  "S08n656:518": "mahāprabhāvairvikhyātairjinābjakulayodbhavaiḥ |",
  "S08n656:519": "homakarmāṇi kurvīta śāntiṃ tatra samādiśet ||",
  "S08n656:520": "evaṃprakārā hyanekāni bahubhāṣyā paśuyonayaḥ |",
  "S08n656:521": "nānāpakṣigaṇāṃścāpi rutaṃ caiva nibodhaye ||",
  "S08n656:522": "bahudhā tiryagatā keciccāpasumūrttijā |",
  "S08n656:523": "kecid vikṛtarūpāstu raudrā sattvaviheṭhakā ||",
  "S08n656:524": "kecit prāṇāparodhikāṃ sattvāṃ hiṇḍyante'tha mahītale |",
  "S08n656:525": "asṛkpānaratāḥ kecid anvāhiṇḍanti medinī ||",
  "S08n656:526": "kecid rudhiragandhena bhramante medinītalam |",
  "S08n656:527": "vividhā mātarā hyete grahamukhyāstu bāliśā ||",
  "S08n656:528": "kumārakumārikārūpāḥ grahāḥ proktāḥ vividhā parā |",
  "S08n656:529": "bhramante medinīṃ kṛtsnāṃ kṣaṇamātreṇa sarvataḥ ||",
  "S08n656:530": "sahasraṃ yojanaṃ kecid vāyuvad bhramatāparāḥ |",
  "S08n656:531": "paśuveṣakṛtā kecid dṛṣṭyā naṣṭā ca jantuṣu ||",
  "S08n656:532": "vividhaṃ karoti sarve te sarvatra vasudhātale |",
  "S08n656:533": "mṛtapūtakasattveṣu supta upahate tathā ||",
  "S08n656:534": "gṛhṇate mānuṣāṃ kecit balimālyārthakāraṇāt |",
  "S08n656:535": "sarveṣāṃ mānuṣāṃ loke kramante kecinnabhastalāt ||",
  "S08n656:536": "sarvākāravido jñeyā bahurūpā vikāriṇaḥ |",
  "S08n656:537": "śubhā aśubharāvāśca jñeyā liṅgaistu sarvataḥ ||",
  "S08n656:538": "śubhāśubhaphalaṃ sarvaṃ vikṛtaṃ sukṛtaṃ tathā |",
  "S08n656:539": "āgamairbahuvidhairjñeyā lokatattvārthacihnitaiḥ ||",
  "S08n656:540": "ṛṣibhirjinasutaiścaiva khaḍgibhirjinavaraiḥ sadā |",
  "S08n656:541": "śrāvakairmaharddhikaiḥ sarvaṃ nānāyonisamāśritam ||",
  "S08n656:542": "grahairgrahavaraiḥ khyātaiḥ prakṛṣṭairlokacihnitaiḥ |",
  "S08n656:543": "jñeyaṃ śāstrato tattvaṃ āgamādhigamāpi vā ||",
  "S08n656:544": "nānāliṅgavidhānena gatiyonivibhāvataḥ |",
  "S08n656:545": "jñeyaṃ śubhāśubhaṃ sarvaṃ krūraiḥ saumyaiśca liṅgibhiḥ ||",
  "S08n656:546": "chatraṃ śitaṃ patākaṃ ca matsaṃ māṃsaṃ ca sārdrayoḥ |",
  "S08n656:547": "utkṣiptā ca medīnī padmayantra gomayaṃ tadā ||",
  "S08n656:548": "dadhi puṣpaṃ phalaṃ caiva striyaṃ vāmbarabhūṣitām |",
  "S08n656:549": "śuklavastraṃ tathā jñeyaṃ dvijaṃ śreyārthabhāṣiṇam ||",
  "S08n656:550": "vṛṣaṃ gajaṃ tathā jñeyaṃ aśvaṃ cāmarabhūṣitam |",
  "S08n656:551": "pradīpaṃ bhājane nyastaṃ pūrṇadhānyaphalodayam ||",
  "S08n656:552": "devadvijapratimāṃ vā pūjyamānā sadā nṛpaiḥ |",
  "S08n656:553": "abhiṣekārtthayuktaṃ vā nṛpabimbātha mantriṇām ||",
  "S08n656:554": "śaṅkhasvanaṃ bherīṃśca paṭahaṃ cāpi sudundubhim |",
  "S08n656:555": "ghaṇṭāśabdaṃ prahṛṣṭaṃ ca jayaśabdaṃ praghoṣitam ||",
  "S08n656:556": "mānuṣyodīritāṃ vācāṃ jayasiddhiphalapradam |",
  "S08n656:557": "etā nimittā māvedya iṣṭāṃ caiva niveditām ||",
  "S08n656:558": "sarvasampatkaraṃ kṣemaṃ iṣṭaṃ caiva supūjitam |",
  "S08n656:559": "sarvāṃ prāpnuyādartthāṃ saphalāṃ manasodbhavām ||",
  "S08n656:560": "mantrajāpaṃ tato gacchet siddhyartthī siddhimādiśet |",
  "S08n656:561": "sarveṣāṃ sarvasattvānāṃ prasthitānāṃ tu nirdiśet ||",
  "S08n656:562": "yo'yaṃ devatādhyakṣa iṣṭo gotrajo paro |",
  "S08n656:563": "ādhyeṣṭyo bhavennityaṃ taṃ liṅgī paśyato phalam ||",
  "S08n656:564": "vividhākāracihnāstu devāḥ proktāstu sarvadā |",
  "S08n656:565": "talliṅginā tathā proktā vividhā veṣacihnayaḥ ||",
  "S08n656:566": "yo yamiṣṭataraṃ paśyet so tasyaiva phalodayam |",
  "S08n656:567": "vācāṃ bahuvidhāṃ vavre yadā te mānuṣā bhuvi ||",
  "S08n656:568": "kathayanti śubhāṃ vācāṃ anyonyālāpamāsṛtāḥ |",
  "S08n656:569": "pareṣāṃ ca yadā vavre viśvastāśca samantataḥ ||",
  "S08n656:570": "evaṃ ca vācire mūcuḥ śubhaṃ śreyaṃ japaṃ sadā |",
  "S08n656:571": "kṣemamārogyasarvaṃ vai svastiśāntisukhodayaḥ ||",
  "S08n656:572": "dhaninaḥ devato mukhya suro dharmarājāstathā |",
  "S08n656:573": "sarvato bhāskaraścaiva chatradhvajapatākayoḥ ||",
  "S08n656:574": "buddhadharmatadā saṅghaṃ mantraṃ tāramitiḥ sadā |",
  "S08n656:575": "kumāraṃ kāñcanaṃ śubhraṃ agniskandhaṃ mahotsavam ||",
  "S08n656:576": "jinaṃ padma tathā vajraṃ lokeśaṃ bodhimuttamam |",
  "S08n656:577": "bodhisattvā tathā lokāṃ brahmaścaiva surottamām ||",
  "S08n656:578": "bahuprakārā hyanekāni praśastāṃ śādhuvarṇitām |",
  "S08n656:579": "śuśrāva śabdāṃ yathā gantā sarvāsāṃ prāpnuyā hi sau ||",
  "S08n656:580": "tato'nye lokavidviṣṭaṃ sa śabdaṃ cāpi ninditam |",
  "S08n656:581": "praśastā śakunayo hyetā prasthitānāṃ jape ratām ||",
  "S08n656:582": "sarveṣāṃ ca mayaṃ yogo udyogārtthasasampadām |",
  "S08n656:583": "tato'nya ninditaṃ sarva na lebhe kāyitaṃ phalam ||",
  "S08n656:584": "praśastaiva sarvato gacche apraśastaiśca na vrajet |",
  "S08n656:585": "praṇamya sarvato buddhāṃstrayaṃ kṛtvā pradakṣiṇam ||",
  "S08n656:586": "svamantraṃ mantranāthaṃ ca mātāpitrau tha duḥkarām |",
  "S08n656:587": "praṇamya sarvato gacche śivaṃ tatra vinirdiśet ||",
  "S08n656:588": "ācaryagurumukhyānāmupādhyāyaṃ caiva yatnataḥ |",
  "S08n656:589": "praśastadhārmakathika praśastaṃ caiva vrate ratam ||",
  "S08n656:590": "yathārhaṃ tadābhyarcya iṣṭadevamanehitam |",
  "S08n656:591": "snātabhukto'tha viśvastaḥ pratyūṣe vā jitendriyaḥ ||",
  "S08n656:592": "śaucācārarato mantrī gacchet sarvato diśām |",
  "S08n656:593": "yathāśāphalasaṃyogaṃ prāpnuyāt sarvato śubhām ||",
  "S08n656:594": "śāntisvastyayanaṃ caiva āyurārogyavarddhanam |",
  "S08n656:595": "śrīsampat kathitāmagryā yatheṣṭaṃ manasepsitam ||",
  "S08n656:596": "iti mahāyānavaipulyasūtrād bodhisattvapiṭakāvataṃsakādāryamañjuśrīmūlakalpād viṃśatimaḥ sarvabhūtarutajñānanimittaśakunanirdeśaparivartapaṭalavisaraḥ parisamāptamiti ||",
  "S08n656:597": "śubhaṃ bhūyāt |"
}