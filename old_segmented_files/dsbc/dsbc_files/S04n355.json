{
  "S04n355:0": "48 bhadrottamā |",
  "S04n355:1": "atha khalu sudhanaḥ śreṣṭhidārako yena kevalake janapade vartanakaṃ nagaram,",
  "S04n355:2": "yena ca bhadrottamopāsikā,",
  "S04n355:3": "tenopajagāma |",
  "S04n355:4": "upetya bhadrottamāyā upāsikāyāḥ pādau śirasābhivandya bhadrottamāmupāsikāmanekaśatasahasrakṛtvaḥ pradakṣiṇīkṛtya bhadrottamāyā upāsikāyāḥ purataḥ prāñjaliḥ sthitvā evamāha-mayā ārye anuttarāyāṃ samyaksaṃbodhau cittamutpāditam |",
  "S04n355:5": "na ca jānāmi-kathaṃ bodhisattvena bodhisattvacaryāyāṃ śikṣitavyam,",
  "S04n355:6": "kathaṃ pratipattavyam |",
  "S04n355:7": "śrutaṃ ca me āryā bodhisattvānāmavavādānuśāsanīṃ dadātīti |",
  "S04n355:8": "tadvadatu me āryā-kathaṃ bodhisattvena bodhisattvacaryāyāṃ śikṣitavyam,",
  "S04n355:9": "kathaṃ pratipattavyam ||",
  "S04n355:10": "sā avocat-ahaṃ kulaputra anālayamaṇḍalaṃ nāma dharmaparyāyaṃ jānāmi deśayāmi |",
  "S04n355:11": "adhiṣṭhānaśca me samādhiḥ pratilabdhaḥ |",
  "S04n355:12": "na tatra samādhau kasyaciddharmasyādhiṣṭhānam |",
  "S04n355:13": "tatra sarvajñatācakṣuḥ pravartate'dhiṣṭhānaṃ sarvajñatāśrotram |",
  "S04n355:14": "adhiṣṭhānaṃ sarvajñatāghrāṇam,",
  "S04n355:15": "adhiṣṭhānaṃ sarvajñatājihvā,",
  "S04n355:16": "adhiṣṭhānaḥ sarvajñatākāyaḥ,",
  "S04n355:17": "adhiṣṭhānaṃ tatra sarvajñatāmanaḥ pravartate,",
  "S04n355:18": "adhiṣṭhānā sarvajñatormiḥ,",
  "S04n355:19": "adhiṣṭhānā sarvajñatāvidyut,",
  "S04n355:20": "adhiṣṭhānāḥ sarvajñatāvegāḥ pravartante jagadrocanāmaṇḍalāḥ |",
  "S04n355:21": "etamahaṃ kulaputra,",
  "S04n355:22": "anālayamaṇḍalaṃ dharmaparyāyaṃ jānāmi |",
  "S04n355:23": "kiṃ mayā śakyamasaṅgabodhisattvacaryā sakalā jñātum?",
  "S04n355:24": "gaccha kulaputra dakṣiṇāpathe |",
  "S04n355:25": "tatra bharukacchaṃ nāma nagaram |",
  "S04n355:26": "tatra muktāsāro nāma hairaṇyakaḥ prativasati |",
  "S04n355:27": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n355:28": "kathaṃ pratipattavyam ||",
  "S04n355:29": "atha khalu sudhanaḥ śreṣṭhidārako bhadrottamāyā upāsikāyāḥ pādau śirasābhivandya bhadrottamāmupāsikāmanekaśatasahasrakṛtvaḥ pradakṣiṇīkṛtya punaḥ punaravalokya bhadrottamāyā upāsikāyā antikātprakrāntaḥ ||46 ||"
}