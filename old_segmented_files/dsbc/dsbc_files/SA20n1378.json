{
  "SA20n1378:0": "ekonaviṃśatyadhikāraḥ",
  "SA20n1378:1": "āścaryavibhāge trayaḥ ślokāḥ |",
  "SA20n1378:2": "svadehasya parityāgaḥ saṃpatteścaiva saṃvṛttau |",
  "SA20n1378:3": "durbaleṣu kṣamā kāye jīvite nirapekṣiṇaḥ ||1 ||",
  "SA20n1378:4": "vīryārambho hyanāsvādo dhyāneṣu sukha eva ca |",
  "SA20n1378:5": "niṣkalpanā ca prajñāyāmāścaryaṃ dhīmatāṃ ga[ma]taṃ ||2 ||",
  "SA20n1378:6": "tathāgatakule janmalābho vyākaraṇasya ca |",
  "SA20n1378:7": "abhiṣekasya ca prāptirbodheścāścaryamiṣyate ||3 ||",
  "SA20n1378:8": "atra dvābhyāṃ ślokābhyāṃ pratipattyāścaryamuktaṃ ṣaṭpāramitā ārabhya |",
  "SA20n1378:9": "dānena hi svadehaparityāga āścaryaṃ śīlasaṃvaranimittamudārasaṃpattityāgaḥ |",
  "SA20n1378:10": "śeṣaṃ gatārthaṃ |",
  "SA20n1378:11": "tṛtīyena ślokena phalāścaryamuktaṃ catvāri bodhisattvaphalānyārabhya prathamāyāmaṣṭamyāṃ daśamyāṃ trīṇi śaikṣāṇi phalāni |",
  "SA20n1378:12": "buddhabhūmau caturthamaśaikṣamatra phalaṃ |",
  "SA20n1378:13": "anāścaryavibhāge ślokaḥ |",
  "SA20n1378:14": "vairāgyaṃ karuṇāṃ caitya bhāvanāṃ paramāmapi |",
  "SA20n1378:15": "tathaiva samacittatvaṃ nāścaryaṃ tāsu yuktatā ||4 ||",
  "SA20n1378:16": "tāsviti pāramitāsu |",
  "SA20n1378:17": "vairāgyamāgamya dāne prayogo nāścaryaṃ |",
  "SA20n1378:18": "karuṇāmāgamya śīle kṣāntau ca |",
  "SA20n1378:19": "paramāṃ bhāvanāmāgamyāṣṭamyāṃ bhūmau nirabhisaṃskāranirvikalpo vīryādiprayogo nāścaryam |",
  "SA20n1378:20": "ātmaparasamacittatāmāgamya sarvāsveva pāramitāsu prayogo nāścaryamātmārtha iva parārthe khedābhāvāt |",
  "SA20n1378:21": "samacittatāyāṃ trayaḥ ślokāḥ |",
  "SA20n1378:22": "na tathātmani dāreṣu sutamitreṣu bandhuṣu |",
  "SA20n1378:23": "sattvānāṃ pragataḥ sneho yathā sattveṣu dhīmatāṃ ||5 ||",
  "SA20n1378:24": "arthiṣvapakṣapātaśca śīlasyākhaṇḍanā dhruvaṃ |",
  "SA20n1378:25": "kṣāntiḥ sarvatra sattvārthaṃ[sarvārthaṃ]vīryārambho mahānapi ||6 ||",
  "SA20n1378:26": "dhyānaṃ ca kuśalaṃ nityaṃ prajñā caivāvikalpikā |",
  "SA20n1378:27": "vijñeyā bodhisattvānāṃ tāsveva samacittatā ||7 ||",
  "SA20n1378:28": "ekaḥ ślokaḥ sattveṣu samacittatāyāṃ |",
  "SA20n1378:29": "dvau pāramitāsu |",
  "SA20n1378:30": "na hi sattvānāmātmādiṣu snehaḥ samatayā anugato na cātyantaṃ |",
  "SA20n1378:31": "tathā hyātmānamapi kadācinmārayanti |",
  "SA20n1378:32": "bodhisattvānāṃ tu sarvasattveṣu samatayā 'tyantaṃ ca pāramitāsu punardāne samacittatvamarthiṣvapakṣapātāt |",
  "SA20n1378:33": "śīle 'ṇumātrasyāpi nityamakhaṇḍanā |",
  "SA20n1378:34": "kṣāntiḥ sarvatreti deśakāle satveṣvabhedanā |",
  "SA20n1378:35": "vīrye sattvārthaṃ[sarvārthaṃ]vīryārambhātsvaparārthaṃ samaṃ prayogātsarvakuśalārthaṃ ca |",
  "SA20n1378:36": "śeṣaṃ gatārtham |",
  "SA20n1378:37": "upakāritvavibhāge ṣoḍaśa ślokāḥ |",
  "SA20n1378:38": "sthāpanā bhājanatve ca śīleṣveva ca ropaṇaṃ |",
  "SA20n1378:39": "marṣaṇā cāpakārasya arthe vyāpāragāmitā ||8 ||",
  "SA20n1378:40": "āvarjanā śāsane 'smiṃśchedanā saṃśayasya ca |",
  "SA20n1378:41": "sattveṣu upakāritvaṃ dhīmatāmetadiṣyate ||9 ||",
  "SA20n1378:42": "ābhyāṃ ślokābhyāṃ ṣaḍbhiḥ pāramitābhiryathopakāritvaṃ bodhisattvānāṃ tatparidīpitaṃ |",
  "SA20n1378:43": "dānena hi sattvānāṃ bhājanatve sthāpayanti kuśalakriyāyāḥ |",
  "SA20n1378:44": "dhyānenāvarjayanti prabhāvaviśeṣayogāt |",
  "SA20n1378:45": "śeṣaṃ gatārthaṃ |",
  "SA20n1378:46": "śeṣaiḥ ślokaiḥ mātrādisādharmyeṇopakāritvaṃ darśitam |",
  "SA20n1378:47": "samāśayena sattvānāṃ dhārayanti sadaiva ye |",
  "SA20n1378:48": "janayantyāryabhūmau ca kuśalairvardhayanti ca ||10 ||",
  "SA20n1378:49": "duṣkṛtātparirakṣanti śrutaṃ vyutpādayanti ca |",
  "SA20n1378:50": "pañcabhiḥ karmabhiḥ sattvamātṛkalpā jinātmajāḥ ||11 ||",
  "SA20n1378:51": "sattvānāṃ mātṛbhūtāḥ sattvamātṛkalpā |",
  "SA20n1378:52": "mātā hi putrasya pañcavidhamupakāraṃ karoti |",
  "SA20n1378:53": "garbheṇa dhārayati |",
  "SA20n1378:54": "janayati |",
  "SA20n1378:55": "āpāyayati poṣayati saṃvardhayati |",
  "SA20n1378:56": "apāyādrakṣate |",
  "SA20n1378:57": "abhilāpaṃ ca śikṣayati |",
  "SA20n1378:58": "tatsādharmyeṇaitāni pañcabodhisattvakarmāṇi veditavyāni |",
  "SA20n1378:59": "āryabhūmirāryadharmā veditavyāḥ |",
  "SA20n1378:60": "śraddhāyāḥ sarvasattveṣu sarvadā cāvaropaṇāt |",
  "SA20n1378:61": "adhiśīladiśikṣāyāṃ vimuktau ca niyojanāt ||12 ||",
  "SA20n1378:62": "buddhādhyeṣaṇataścaiṣāmāvṛteśca vivarjanāt |",
  "SA20n1378:63": "pañcabhiḥ karmabhiḥ sattvapitṛkalpā jinātmajāḥ ||13 ||",
  "SA20n1378:64": "pitā hi putrāṇāṃ pañcavidhamupakāraṃ karoti |",
  "SA20n1378:65": "bījaṃ teṣāmavaropayati |",
  "SA20n1378:66": "śilpaṃ śikṣayati |",
  "SA20n1378:67": "pratirūpairdārairniyojayati |",
  "SA20n1378:68": "sanmitreṣupanikṣipati |",
  "SA20n1378:69": "anṛṇaṃ karoti yathā na paitṛkamṛṇaṃ dāpyate |",
  "SA20n1378:70": "tatsādharmyeṇa bodhisattvānāmetāni pañca karmāṇi veditavyāni |",
  "SA20n1378:71": "śraddhā hi sattvānāmāryātmabhāvapratilambhasya bījaṃ |",
  "SA20n1378:72": "śaikṣāḥ śilpaṃ |",
  "SA20n1378:73": "vimuktirbhāryā vimuktiprītisukhasaṃvedanā[t? ]",
  "SA20n1378:74": "buddhāḥ kalyāṇamitrāṇi |",
  "SA20n1378:75": "avaraṇamṛṇasthānam |",
  "SA20n1378:76": "anarhadeśanāṃ ye ca sattvānāṃ gūhayanti hi |",
  "SA20n1378:77": "śikṣāvipattiṃ nindanti śaṃsantyeva ca saṃpadam ||14 ||",
  "SA20n1378:78": "avavādaṃ ca yacchanti mārānāvedayanti hi |",
  "SA20n1378:79": "pañcabhiḥ karmabhiḥ sattvabandhukalpā jinātmajāḥ ||15 ||",
  "SA20n1378:80": "bandhavo hi bandhūnāṃ pañcavidhamupakāraṃ kurvanti |",
  "SA20n1378:81": "guhyaṃ gūhayanti |",
  "SA20n1378:82": "kuceṣṭitaṃ vigarhanti |",
  "SA20n1378:83": "suceṣṭitaṃ praśaṃsanti |",
  "SA20n1378:84": "karaṇīyeṣu sāhāyyaṃ gacchanti |",
  "SA20n1378:85": "vyasanasthānebhyaśca nivārayanti |",
  "SA20n1378:86": "tatsādharmyeṇaitāni bodhisattvānāṃ pañca karmāṇi veditavyāni |",
  "SA20n1378:87": "anarhebhyo gambhīradharmedeśanāvinigūhanāt śikṣāvipattisaṃpattyoryathākramaṃ nindanātpraśaṃsanācca |",
  "SA20n1378:88": "adhigamāyāvavādāt mārakarmavedanācca |",
  "SA20n1378:89": "saṃkleśe vyavadāne ca svayamaśrāntabuddhayaḥ |",
  "SA20n1378:90": "yacchanti laukikīṃ kṛtsnāṃ saṃpadaṃ cātilaukikīm ||16 ||",
  "SA20n1378:91": "sukhe hite cābhinnā[akheditvādabhinnā] ye sadā sukhahitaiṣiṇaḥ |",
  "SA20n1378:92": "pañcabhiḥ karmabhiḥ sattvamitrakalpā jinātmajāḥ ||17 ||",
  "SA20n1378:93": "taddhi mitraṃ yanmitrasya hite ca sukhe cāviparyastaṃ |",
  "SA20n1378:94": "sukhaṃ copasaṃharati hitaṃ cābhedyaṃ ca bhavati |",
  "SA20n1378:95": "hitasukhaiṣi ca nityaṃ |",
  "SA20n1378:96": "tathā bodhisattvāḥ sattvānāṃ pañcabhiḥ karmabhirmitrakalpā beditavyāḥ |",
  "SA20n1378:97": "laukikī hi saṃpat sukhaṃ |",
  "SA20n1378:98": "tayā sukhānubhavāt |",
  "SA20n1378:99": "lokottarā hitaṃ |",
  "SA20n1378:100": "kleśavyādhipratipakṣatvāt |",
  "SA20n1378:101": "sarvadodyamavanto ye sattvānāṃ paripācane |",
  "SA20n1378:102": "samyagniryāṇavaktāraḥ kṣamā vipratipattiṣu ||18 ||",
  "SA20n1378:103": "dvayasaṃpattidātārastadupāye ca kovidāḥ |",
  "SA20n1378:104": "pañcabhiḥ karmabhiḥ sattvadāsakalpā jinātmajāḥ ||19 ||",
  "SA20n1378:105": "dāso hi pañcabhiḥ karmabhiḥ samyag vartate |",
  "SA20n1378:106": "utthānasaṃpanno bhavati |",
  "SA20n1378:107": "kṛtyeṣu avisaṃvādako bhavati |",
  "SA20n1378:108": "kṣamo bhavati paribhāṣaṇatāḍanādīnāṃ |",
  "SA20n1378:109": "nipuṇo bhavati sarvakāryakaraṇāt |",
  "SA20n1378:110": "vicakṣaṇaśca bhavati upāyajñaḥ |",
  "SA20n1378:111": "tatsādharmyeṇaitāni pañca karmāṇi bodhisattvānāṃ veditavyāni |",
  "SA20n1378:112": "dvayasaṃpattirlaukikī lokottarā ca veditavyā |",
  "SA20n1378:113": "anutpattikadharmeṣu kṣāntiṃ prāptāśca ye matāḥ |",
  "SA20n1378:114": "sarvayānāpadeṣṭāraḥ siddhayogāniyojakāḥ ||20 ||",
  "SA20n1378:115": "sumukhāḥ pratikāre ca vipāke cānapekṣiṇaḥ |",
  "SA20n1378:116": "pañcabhiḥ karmabhiḥ sattvācāryakalpā jinātmajāḥ ||21 ||",
  "SA20n1378:117": "pañcavidhena karmaṇā[cāryaḥ? ]",
  "SA20n1378:118": "śiṣyāṇāmupakārī bhavati |",
  "SA20n1378:119": "svayaṃ suśikṣito bhavati |",
  "SA20n1378:120": "sarvaṃ śikṣayati |",
  "SA20n1378:121": "kṣipraṃ śikṣayati |",
  "SA20n1378:122": "sumukho bhavati suratajātīyaḥ |",
  "SA20n1378:123": "nirāmiṣacittaśca bhavati |",
  "SA20n1378:124": "tatsādharmyeṇaitāni bodhisattvānāṃ pañca karmāṇi veditavyāni |",
  "SA20n1378:125": "sattvakṛtyārthamudyuktāḥ saṃbhārānpurayanti ye |",
  "SA20n1378:126": "saṃbhṛtānmocayantyāśu vipakṣaṃ hāpayanti ca ||22 ||",
  "SA20n1378:127": "lokasaṃpattibhiścitrairalokairyojayanti ca |",
  "SA20n1378:128": "pañcabhiḥ karmabhiḥ sattvopādhyāyakalpā jinātmajāḥ ||23 ||",
  "SA20n1378:129": "upādhyāyaḥ pañcavidhena karmaṇā sārdhaṃ vihāriṇāmupakārī bhavati |",
  "SA20n1378:130": "pravrājayati upasaṃpādayati |",
  "SA20n1378:131": "anuśāsti doṣaparivarjane |",
  "SA20n1378:132": "āmiṣeṇa saṃgṛhṇāti dharmeṇa ca |",
  "SA20n1378:133": "tatsādharmyeṇaitāni bodhisattvānāṃ pañca karmāṇi veditavyāni |",
  "SA20n1378:134": "pratikāravibhāge dvau ślokau |",
  "SA20n1378:135": "asaktyā caiva bhogeṣu śīlasya ca na khaṇḍanaiḥ |",
  "SA20n1378:136": "kṛtajñatānuyogācca pratipattau ca yogataḥ ||24 ||",
  "SA20n1378:137": "ṣaṭsu pāramitāsveva vartamānā hi dehinaḥ |",
  "SA20n1378:138": "bhavanti bodhisattvānāṃ tathā pratyupakāriṇaḥ ||25 ||",
  "SA20n1378:139": "tatheti yathā teṣāṃ bodhisattvā upakāriṇaḥ |",
  "SA20n1378:140": "tatra bhogeṣvanāsaktyā dāne vartante |",
  "SA20n1378:141": "śīlasyākhaṇḍanena śīle |",
  "SA20n1378:142": "kṛtajñatānuyogāt kṣāntau |",
  "SA20n1378:143": "upakāribodhisattvasya kṛtajñatayā te hi kṣāntipriyā iti |",
  "SA20n1378:144": "pratipattiyogato vīryadhyānaprajñāsu yena ca pratipadyante yatra ceti kṛtvā |",
  "SA20n1378:145": "āśāstivibhāge ślokaḥ |",
  "SA20n1378:146": "vṛddhiṃ hāniṃ ca kāṅkṣanti sattvānāṃ ca prapācanaṃ |",
  "SA20n1378:147": "viśeṣagamanaṃ bhūmau bodhiṃ cānuttarāṃ sadā ||26 ||",
  "SA20n1378:148": "pañca sthānāni bodhisattvāḥ sadaivāśaṃsante |",
  "SA20n1378:149": "pāramitāvṛddhiṃ |",
  "SA20n1378:150": "tadvipakṣahāniṃ |",
  "SA20n1378:151": "sattvaparipācanaṃ |",
  "SA20n1378:152": "bhūmiviśeṣagamanaṃ |",
  "SA20n1378:153": "anuttarāṃ ca samyaksaṃbodhim |",
  "SA20n1378:154": "abandhyaprayogavibhāge ślokaḥ |",
  "SA20n1378:155": "trāsahānau samutpāde saṃśayacchedane 'pi ca |",
  "SA20n1378:156": "pratipattyavavāde ca sadābandhyā jinātmajāḥ ||27 ||",
  "SA20n1378:157": "caturvidhe sattvārthe bodhisattvānāmabandhyaḥ prayogo veditavyaḥ |",
  "SA20n1378:158": "gambhirodāradharmatrāsa[ā ?]yoge |",
  "SA20n1378:159": "bodhicittasamutpāde |",
  "SA20n1378:160": "utpāditabodhicittānāṃ saṃśayopacchedane |",
  "SA20n1378:161": "pāramitāpratipattyavavāde ca |",
  "SA20n1378:162": "samyakprayogavibhāge dvau ślokau |",
  "SA20n1378:163": "dānaṃ niṣpratikāṅkṣasya niḥspṛhasya punarbhave |",
  "SA20n1378:164": "śīlaṃ kṣāntiśca sarvatra vīryaṃ sarvaśubhodaye ||28 ||",
  "SA20n1378:165": "vinā[ā ?]rūpyaṃ tathā dhyānaṃ prajñā copāyasaṃhitā |",
  "SA20n1378:166": "samyakprayogo dhīrāṇāṃ ṣaṭsu pāramitāsuhi ||29 ||",
  "SA20n1378:167": "yathoktaṃ ratnakūṭe |",
  "SA20n1378:168": "vipāko 'pratikāṅikṣaṇo dāneneti vistaraḥ |",
  "SA20n1378:169": "parihāṇiviśeṣabhāgīyadharmavibhāge dvau ślokau |",
  "SA20n1378:170": "bhogasaktiḥ sacchidratvaṃ mānaścaiva sukhallikā |",
  "SA20n1378:171": "āsvādanaṃ vikalpaśca dhīrāṇāṃ hānihetavaḥ ||30 ||",
  "SA20n1378:172": "sthitānāṃ bodhisattvānāṃ pratipakṣeṣu teṣu ca |",
  "SA20n1378:173": "jñeyā viśeṣabhāgīyā dharmā etadviparyayāt ||31 ||",
  "SA20n1378:174": "ṣaṇāṃ pāramitānāṃ vipakṣā hānabhāgīyāḥ |",
  "SA20n1378:175": "tatpratipakṣā viśeṣabhāgīyā veditavyāḥ |",
  "SA20n1378:176": "pratirūpakabhūtaguṇavibhāge dvau ślokau |",
  "SA20n1378:177": "ekaḥ paṭpādaḥ |",
  "SA20n1378:178": "pravā[tā]raṇāpi kuhanā saumukhyasya ca darśanā |",
  "SA20n1378:179": "lobhatvena tathā vṛttiḥ śāntavākkāyatā tathā ||32 ||",
  "SA20n1378:180": "suvākkaraṇasaṃpacca pratipattivivarjitā |",
  "SA20n1378:181": "ete hi bodhisattvānāmabhūtatvāya deśitāḥ |",
  "SA20n1378:182": "viparyayātprayuktānāṃ tadbhūtatvāya deśitāḥ ||33 ||",
  "SA20n1378:183": "ṣaṇāṃpāramitānāṃ pratirūpakāḥ ṣaḍ bodhisattvaguṇāḥ pravā[tā]raṇādayo veditavyāḥ |",
  "SA20n1378:184": "śeṣaṃ gatārtham |",
  "SA20n1378:185": "vinayavibhāge ślokaḥ |",
  "SA20n1378:186": "te dānādyupasaṃhāraiḥ sattvānāṃ vinayanti hi |",
  "SA20n1378:187": "ṣaṭprakāraṃ vipakṣaṃ hi dhīmantaḥ sarvabhūmiṣu ||34 ||",
  "SA20n1378:188": "ṣaṭprakāro vipakṣaḥ |",
  "SA20n1378:189": "ṣaṇāṃ pāramitānāṃ mātsaryadauḥśīlyakrodhakausīdyavikṣepadauṣprajñyāni yathāṃkramaṃ |",
  "SA20n1378:190": "śeṣaṃ gatārtham |",
  "SA20n1378:191": "vyākaraṇavibhāge trayaḥ ślokāḥ |",
  "SA20n1378:192": "dhīmadvyākaraṇaṃ dvedhā kālapudgalabhedataḥ |",
  "SA20n1378:193": "bodhau vyākaraṇe caiva mahāccānyadudāhṛtaṃ ||35 ||",
  "SA20n1378:194": "notpattikṣāntilābhena mānābhogavihānitaḥ |",
  "SA20n1378:195": "ekībhāvagamatvācca sarvabuddhajinātmajaiḥ ||36 ||",
  "SA20n1378:196": "kṣetreṇa nāmnā kālena kalpanāmnā ca tatpunaḥ |",
  "SA20n1378:197": "parivārānuvṛttyā ca saddharmasya tadiṣyate ||37 ||",
  "SA20n1378:198": "tatra pudgalabhedena vyākaraṇaṃ gotrasthotpāditacittasaṃmukhāsamakṣapudgalavyākaraṇāt |",
  "SA20n1378:199": "kālabhedena parimitāparimitakālavyākaraṇāt |",
  "SA20n1378:200": "punarbodhau vyākaraṇaṃ bhavati |",
  "SA20n1378:201": "vyākaraṇe vā evaṃnāmā tathāgata evamamuṣminkāle vyākariṣyatīti |",
  "SA20n1378:202": "anyatpunarmahāvyākaraṇaṃ yadaṣṭamyāṃ bhūmāvanutpattikadharmakṣāntilābhataḥ |",
  "SA20n1378:203": "ahaṃ buddho bhaviṣyāmīti mānaprahāṇataḥ |",
  "SA20n1378:204": "sarvanimitta[ā ? ]",
  "SA20n1378:205": "bhogaprahāṇataḥ |",
  "SA20n1378:206": "sarvabuddhabodhisatvai[tva]śca sārdhamekībhāvopagamanataḥ |",
  "SA20n1378:207": "tadātmasaṃtānabhedādarśanāt |",
  "SA20n1378:208": "punaḥ kṣetrādibhirvyākaraṇamīdṛśe buddhakṣetre evaṃnāmā iyatā kālena buddho bhaviṣyati |",
  "SA20n1378:209": "evaṃnāmake kalpe īdṛśaścāsya parivāro bhaviṣyati |",
  "SA20n1378:210": "etāvadantaraṃ kālamasya saddharmānuvṛttirbhaviṣyatīti |",
  "SA20n1378:211": "niyatipātavibhāge ślokaḥ ṣaṭpādaḥ |",
  "SA20n1378:212": "saṃpattyutpattinaiyamyapāto 'khede ca dhīmatāṃ |",
  "SA20n1378:213": "bhāvanāyāśca sātatye samādhānācyutāvapi |",
  "SA20n1378:214": "kṛtyasiddhāvanābhoge kṣāntilābhe ca sarvathā ||38 ||",
  "SA20n1378:215": "ṣaṭpāramitādhikāreṇa ṣaḍvidho niyatipāta eṣa nirdiṣṭaḥ |",
  "SA20n1378:216": "saṃpattiniyatipāto nityamudārabhogasaṃpattilābhāt |",
  "SA20n1378:217": "upapattiniyatipāto nityaṃ yatheṣṭopapattiparigrahāt |",
  "SA20n1378:218": "akhedaniyatipāto nityaṃ saṃsāraduḥkhairakhedāt |",
  "SA20n1378:219": "bhāvanāsātatyaniyatipāto nityaṃ bhāvanāsātatyāt |",
  "SA20n1378:220": "samādhānācyutau kṛtyasiddhau ca niyatipāto nityaṃ samādhyaparihāṇitaḥ sattvakṛtyasādhanataśca |",
  "SA20n1378:221": "anābhogānutpattikadharmakṣāntilābhe niyatipātaśca nityamanābhoganirvikalpajñānavihārāt |",
  "SA20n1378:222": "avaśyakaraṇīyavibhāge ślokaḥ ṣaṭpādaḥ |",
  "SA20n1378:223": "pūjā śikṣāsamādānaṃ karuṇā śubhabhāvanā |",
  "SA20n1378:224": "apramādastathāraṇye śrutārthātṛptireva ca |",
  "SA20n1378:225": "sarvabhūmiṣu dhīrāṇāmavaśyakaraṇīyatā ||39 ||",
  "SA20n1378:226": "ṣaṭpāramitā adhikṛtyeyaṃ ṣaḍvidhāvaśyakaraṇīyatā gatārthaḥ ślokaḥ |",
  "SA20n1378:227": "sātatyakaraṇīyavibhāge dvau ślokau |",
  "SA20n1378:228": "kāmeṣvādīnavajñānaṃ skhaliteṣu nirīkṣaṇā |",
  "SA20n1378:229": "duḥkhādhivāsanā caiva kuśalasya ca bhāvanā ||40 ||",
  "SA20n1378:230": "anāsvādaḥ sukhe caiva nimittānāmakalpanā |",
  "SA20n1378:231": "sātatyakaraṇīyaṃ hī dhīmatāṃ sarvabhūmiṣu ||41 ||",
  "SA20n1378:232": "ṣaṭpāramitāpariniṣpādanārthaṃ ṣaṭ sātatyakaraṇīyāni |",
  "SA20n1378:233": "gatārthau ślokau |",
  "SA20n1378:234": "pradhānavastuvibhāge ślokaḥ ṣaṭpādaḥ |",
  "SA20n1378:235": "dharmadānaṃ śīlaśuddhirnotpattikṣāntireva ca |",
  "SA20n1378:236": "vīryārambho mahāyāne antyā sakaruṇā sthitiḥ |",
  "SA20n1378:237": "prajñā pāramitānāṃ ca pradhānaṃ dhīmatāṃ matam ||42 ||",
  "SA20n1378:238": "ṣaṭsu pāramitāsvetat ṣaḍvidhaṃ pradhānaṃ |",
  "SA20n1378:239": "tatra śīlaviśuddhirāryakāntaṃ śīlam |",
  "SA20n1378:240": "antyā sakaruṇā sthitiścaturthaṃ dhyānaṃ karuṇā'pramāṇayuktaṃ |",
  "SA20n1378:241": "śeṣaṃ gatārtham |",
  "SA20n1378:242": "prajñaptivyavasthānavibhāge catvāraḥ ślokāḥ |",
  "SA20n1378:243": "vidyāsthānavyavasthānaṃ sūtrādyākārabhedataḥ |",
  "SA20n1378:244": "jñeyaṃ dharmavyavasthānaṃ dhīmatāṃ sarvabhūmiṣu ||43 ||",
  "SA20n1378:245": "punaḥ satyavyavasthānaṃ saptadhā tathatāśrayāt |",
  "SA20n1378:246": "caturdhā ca tridhā caiva yuktiyānavyavasthitiḥ ||44 ||",
  "SA20n1378:247": "yoniśaśca manaskāraḥ samyagdṛṣṭiḥ phalānvitā |",
  "SA20n1378:248": "pramāṇairvicayo 'cintyaṃ jñeyaṃ yukticatuṣṭayam ||45 ||",
  "SA20n1378:249": "āśayāddeśanāccaiva prayogātsaṃbhṛterapi |",
  "SA20n1378:250": "samudāgamabhedācca trividhaṃ yānamiṣyate ||46 ||",
  "SA20n1378:251": "caturvidhaṃ prajñaptivyavasthānaṃ |",
  "SA20n1378:252": "dharmasatyayuktiyānaprajñaptivyavasthānabhedāt |",
  "SA20n1378:253": "tatra pañcavidyāsthānavyavasthānaṃ dharmavyavasthānaṃ veditavyaṃ sūtrageyādibhirākārabhedaiḥ |",
  "SA20n1378:254": "tadantarbhūtānyeva hi tadanyāni vidyāsthānāni mahāyāne bodhisattvebhyo deśyante |",
  "SA20n1378:255": "satyavyavasthānaṃ tu saptavidhāṃ tathatāmāśritya pravṛttitathatāṃ lakṣaṇatathatāṃ vijñaptitathatāṃ saṃniveśatathatāṃ mithyāpratipattitathatāṃ [viśuddhitathatāṃ ? ]",
  "SA20n1378:256": "samyakpratipattitathatāṃ ca |",
  "SA20n1378:257": "yuktiprajñaptivyavasthānaṃ caturvidham |",
  "SA20n1378:258": "apekṣāyuktiḥ |",
  "SA20n1378:259": "kāryakāraṇayuktiḥ |",
  "SA20n1378:260": "upapattisādhanayuktiḥ |",
  "SA20n1378:261": "dharmatāyuktiśca |",
  "SA20n1378:262": "yānaprajñaptivyavasthānaṃ trividhaṃ |",
  "SA20n1378:263": "śrāvakayānaṃ |",
  "SA20n1378:264": "pratyekabuddhayānaṃ |",
  "SA20n1378:265": "mahāyānaṃ ca |",
  "SA20n1378:266": "tatrāpekṣāyuktistriṣvapi yāneṣu yoniśomanaskāraḥ |",
  "SA20n1378:267": "tamapekṣya tena pratyayena lokottarāyāḥ samyagdṛṣṭerutpādāt |",
  "SA20n1378:268": "kāryakāraṇayuktiḥ samyagdṛṣṭiḥ saphalā |",
  "SA20n1378:269": "upapattisādhanayuktiḥ pratyakṣādibhiḥ pramāṇaiḥ parīkṣā |",
  "SA20n1378:270": "dharmatāyuktiracintyaṃ sthānaṃ |",
  "SA20n1378:271": "siddhā hi dharmatā na punaścintyā |",
  "SA20n1378:272": "kasmād- yoniśomanaskārāt samyagdṛṣṭirbhavati |",
  "SA20n1378:273": "tato vā kleśaprahāṇaṃ phalamityevamādi |",
  "SA20n1378:274": "yānatrayavyavasthānaṃ pañcabhirākā rairveditavyaṃ |",
  "SA20n1378:275": "āśayato deśanātaḥ prayogataḥ saṃbhārataḥ samudāgamataśca |",
  "SA20n1378:276": "tatra hīnāmāśayadeśanāprayogasaṃbhārasamudāgamāḥ śrāvakayānaṃ madhyāḥ pratyekabuddhayānamuttamā mahāyānaṃ |",
  "SA20n1378:277": "yathāśayaṃ hi yathābhiprāyaṃ dharmadeśanābhibhavati |",
  "SA20n1378:278": "yathā deśanaṃ tathā prayogaḥ |",
  "SA20n1378:279": "yathāprayogaṃ saṃbhāraḥ |",
  "SA20n1378:280": "yathāsaṃbhāraṃ ca bodhisamudāgama iti |",
  "SA20n1378:281": "paryeṣaṇāvibhāge ślokaḥ |",
  "SA20n1378:282": "āgantukatvaparyeṣā anyonyaṃ nāmavastunoḥ |",
  "SA20n1378:283": "prajñapterdvividhasyātra tanmātratvasya vaiṣaṇā ||47 ||",
  "SA20n1378:284": "caturvidhā paryeṣaṇā dharmāṇāṃ |",
  "SA20n1378:285": "nāmaparyeṣaṇā vastuparyeṣaṇā |",
  "SA20n1378:286": "svabhāvaprajñaptiparyeṣaṇā |",
  "SA20n1378:287": "viśeṣaprajñaptiparyeṣaṇā ca |",
  "SA20n1378:288": "tatra nāmno vastunyāgantukatvaparyeṣaṇā nāmaparyeṣaṇā veditavyā |",
  "SA20n1378:289": "vastūno nāmnyāgantukatvaparyeṣaṇā vastuparyeṣaṇā veditavyā |",
  "SA20n1378:290": "tadubhayābhisaṃbandhe svabhāvaviśeṣaprajñaptyoḥ prajñaptimātratvaparyeṣaṇā svabhāvaviśeṣaprajñaptiparyeṣaṇā veditavyā |",
  "SA20n1378:291": "yathābhūtaparihāra[jñāna]vibhāge daśa ślokāḥ |",
  "SA20n1378:292": "sarvasyānupalambhācca bhūtajñānaṃ caturvidhaṃ |",
  "SA20n1378:293": "sarvārthasiddhyai dhīrāṇāṃ sarvabhūmiṣu jāyate ||48 ||",
  "SA20n1378:294": "caturvidhaṃ yathābhūtaparijñānaṃ dharmāṇāṃ nāmaparyeṣaṇāgataṃ |",
  "SA20n1378:295": "vastuparyeṣaṇāgataṃ |",
  "SA20n1378:296": "svabhāvaprajñaptiparyeṣaṇāgataṃ |",
  "SA20n1378:297": "viśeṣaprajñaptiparyeṣaṇāgataṃ ca |",
  "SA20n1378:298": "tacca sarvasyāsya nāmādikasyānupalambhādveditavyaṃ |",
  "SA20n1378:299": "uttarārdhena yathābhūtaparijñānasya karmaṇāṃ mahātmyaṃ darśayati |",
  "SA20n1378:300": "pratiṣṭhābhogabījaṃ hi nimittaṃ bandhanasya hi |",
  "SA20n1378:301": "sāśrayāścittacaittāstu badhyante 'tra sabījakāḥ ||49 ||",
  "SA20n1378:302": "tatra pratiṣṭhānimittaṃ bhājanalokaḥ |",
  "SA20n1378:303": "bhoganimittaṃ pañca rūpādayo viṣayāḥ |",
  "SA20n1378:304": "bījanimittaṃ yatteṣāṃ bījamālayavijñānaṃ |",
  "SA20n1378:305": "yatra[atra]trividhe nimitte sāśrayāścittacaittā vadhyante |",
  "SA20n1378:306": "yacca teṣāṃ bījamālayavijñānam |",
  "SA20n1378:307": "āśrayāḥ punaścakṣurādayo veditavyāḥ |",
  "SA20n1378:308": "purataḥ sthāpitaṃ yacca nimittaṃ yatsthitaṃ svayaṃ |",
  "SA20n1378:309": "sarvaṃ vibhāvayandhīmān labhate bodhimuttamām ||50 ||",
  "SA20n1378:310": "tatra purataḥ sthāpitaṃ nimittaṃ yacchrutacintābhāvanāprayogenālambanīkṛtaṃ parikalpitaṃ |",
  "SA20n1378:311": "sthitaṃ svayameva yatprakṛtyālambanībhūtamayatnaparikalpitaṃ |",
  "SA20n1378:312": "tasya vibhāvanādhi[vi]gamo'nālambanībhāvaḥ |",
  "SA20n1378:313": "akalpanā tadupāyo nimittapratipakṣaḥ |",
  "SA20n1378:314": "taccobhayaṃ kramādbhavati |",
  "SA20n1378:315": "pūrvaṃ hi sthāpitasya paścāt svayaṃsthitasya |",
  "SA20n1378:316": "tatra caturviparyāsānugataṃ pudgalanimittaṃ vibhāvayanyogī śrāvakabodhiṃ pratyekabodhiṃ vā labhate |",
  "SA20n1378:317": "sarvadharmanimittaṃ vibhāvayan mahābodhim |",
  "SA20n1378:318": "etena yathā tattvaṃ parijñāya mokṣāya saṃvartate yathābhūtaṃ parijñānaṃ |",
  "SA20n1378:319": "tatparidīpitam |",
  "SA20n1378:320": "tathatālambanaṃ jñānaṃ dvayagrāhavivarjitaṃ |",
  "SA20n1378:321": "dauṣṭhulyakāyapratyakṣaṃ tatkṣaye dhīmatāṃ matam ||51 ||",
  "SA20n1378:322": "etena yathāsvabhāvatrayaparijñānāt paratantrasvabhāvakṣayāya saṃvartate |",
  "SA20n1378:323": "tatparidīpitaṃ |",
  "SA20n1378:324": "tathatālambanatvena pariniṣpannaṃ svabhāvaṃ parijñāya |",
  "SA20n1378:325": "dvayagrāhavivarjitatvena kalpitaṃ |",
  "SA20n1378:326": "dauṣṭhulyakāyapratyakṣatvena paratantraṃ |",
  "SA20n1378:327": "tasyaiva kṣayāya saṃvartate dauṣṭhulyakāyasyālayavijñānasya tatkṣayārthaṃ tatkṣaye |",
  "SA20n1378:328": "tathatālambanaṃ jñānamanānākārabhāvitaṃ |",
  "SA20n1378:329": "sadasattārthe pratyakṣaṃ vikalpavibhu cocyate ||52 ||",
  "SA20n1378:330": "anānākārabhāvitaṃ nimittatathatayoranānātvadarśanāt |",
  "SA20n1378:331": "etena śrāvakānimittādvodhisattvānimittasya viśeṣaḥ paridīpitaḥ |",
  "SA20n1378:332": "te hi nimittānimittayornānātvaṃ paśyantu |",
  "SA20n1378:333": "sarvanimittānāmamanasikārādanimittasya ca dhātormanasikārādanimittaṃ samāpadyante |",
  "SA20n1378:334": "bodhisattvāstu tathatāvyatirekeṇa nimittapaśyanto nimittamevānimittaṃ paśyantyatasteṣāṃ tajjñānamanānākārabhāvitaṃ |",
  "SA20n1378:335": "sattārthe ca tathatāyāmasattārthe ca nimitte pratyakṣaṃ vikalpavibhu cocyate |",
  "SA20n1378:336": "vikalpavibhutvalābhādyathāvikalpaṃ sarvārthasamṛddhitaḥ |",
  "SA20n1378:337": "tattvaṃ saṃcchādya bālānāmatattvaṃ khyāti sarvataḥ |",
  "SA20n1378:338": "tattvaṃ tu bodhisattvānāṃ sarvataḥ khyātyapāsya tat ||53 ||",
  "SA20n1378:339": "etena yathā bālānāṃ svarasenātattvameva khyāti nimittaṃ na tattvaṃ tathatā |",
  "SA20n1378:340": "evaṃ bodhisattvānāṃ svarasena tattvameva khyāti nātatvamityupadarśitam |",
  "SA20n1378:341": "akhyānakhyānatā jñeyā asadarthasadarthayoḥ |",
  "SA20n1378:342": "āśrayasya parāvṛttirmokṣo 'sau kāmacārataḥ ||54 ||",
  "SA20n1378:343": "asadarthasya nimittasyākhyānatā sadarthasya tathatāyāḥ khyānatā āśrayaparāvṛttirveditavyā |",
  "SA20n1378:344": "tayā hi tadakhyānaṃ khyānaṃ ca |",
  "SA20n1378:345": "saiva ca mokṣo veditavyaḥ |",
  "SA20n1378:346": "kiṃ kāraṇaṃ |",
  "SA20n1378:347": "kāmacārataḥ |",
  "SA20n1378:348": "tadā hi svatantro bhavati svacittavaśavartī prakṛtyaiva nimittāsamudācārāt |",
  "SA20n1378:349": "anyonyaṃ tulyajātīyaḥ khyātyarthaḥ sarvato mahān |",
  "SA20n1378:350": "antarāyakarastasmātparijñāyainamutsṛjet ||55 ||",
  "SA20n1378:351": "idaṃ kṣetrapariśodhano[nau]pāye[ya]yathābhūtaparijñānaṃ |",
  "SA20n1378:352": "bhājanalokā[ko']rtho mahānanyonyo vartamānastulyajātīyaḥ khyāti sa evāyamiti |",
  "SA20n1378:353": "sa caivaṃ khyānādantarāyakaro bhavati buddhakṣetrapariśuddhaye |",
  "SA20n1378:354": "tasmādantarāyakaraṃ parijñāyainamutsṛjedevaṃ khyātaṃ |",
  "SA20n1378:355": "aprameyavibhāge ślokaḥ |",
  "SA20n1378:356": "paripācyaṃ viśodhyaṃ ca prāpyaṃ yogyaṃ ca pācane |",
  "SA20n1378:357": "samyaktvadeśanāvastu aprameyaṃ hi dhīmatām ||56 ||",
  "SA20n1378:358": "pañcavidhaṃ hi vastu bodhisattvānāmaprameyaṃ |",
  "SA20n1378:359": "paripācyaṃ vastu sattvadhāturaviśeṣeṇa viśodhyaṃ lokadhāturbhājanalokasaṃgṛhītaḥ |",
  "SA20n1378:360": "prāpyaṃ dharmadhātuḥ |",
  "SA20n1378:361": "paripācanayogyaṃ vineyadhātuḥ |",
  "SA20n1378:362": "samyagdeśanāvastu vinayopāyadhātuḥ |",
  "SA20n1378:363": "deśanāphalavibhāge dvau ślokau |",
  "SA20n1378:364": "bodhisattva[citta]sya cotpādo notpādakṣāntireva ca |",
  "SA20n1378:365": "cakṣuśca nirmalaṃ hīnamāśravakṣaya eva ca ||57 ||",
  "SA20n1378:366": "saddharmasya sthitirdīrghā vyutpatticchittibhogatā |",
  "SA20n1378:367": "deśanāyāḥ phalaṃ jñeyaṃ tatprayuktasya dhīmataḥ ||58 ||",
  "SA20n1378:368": "deśanāyāṃ prayuktasya bodhisattvasyāṣṭavidhaṃ deśanāyāḥ phalaṃ veditavyaṃ |",
  "SA20n1378:369": "śrotṛṣu kecidbodhicittamutpādayanti |",
  "SA20n1378:370": "kecidanutpattikadharmakṣāntiṃ pratilabhante |",
  "SA20n1378:371": "kecidvirajo vigatamalaṃ dharmeṣu dharmacakṣurutpādayanti hīnayānasaṃgṛhītaṃ |",
  "SA20n1378:372": "keccidāśravakṣayaṃ prāpnuvanti |",
  "SA20n1378:373": "saddharmaśca cirasthitiko bhavati paraṃparādhāraṇatayā |",
  "SA20n1378:374": "avyutpannānāmarthavyutpattirbhavati |",
  "SA20n1378:375": "saṃśayitānāṃ saṃśayacchedo bhavati |",
  "SA20n1378:376": "viniścitānāṃ saddharmasaṃbhogo bhavati anavadyo prītirasaḥ |",
  "SA20n1378:377": "mahāyānamahattvavibhāge dvau ślokau |",
  "SA20n1378:378": "ālambanamahatvaṃ ca pratipatterdvayostathā |",
  "SA20n1378:379": "jñānasya vīryārambhasya upāye kauśalasya ca ||59 ||",
  "SA20n1378:380": "udāgamamahattvaṃ ca mahattvaṃ buddhakarmaṇaḥ |",
  "SA20n1378:381": "etanmahattvayogāddhi mahāyānaṃ nirucyate ||60 ||",
  "SA20n1378:382": "saptavidhamahattvayogānmahāyānamityucyate |",
  "SA20n1378:383": "ālambanamahattvenāpramāṇavistīrṇasūtrādidharmayogāt |",
  "SA20n1378:384": "pratipattimahattvena dvayoḥ pratipatteḥ svārthe parārthe ca |",
  "SA20n1378:385": "jñānamahattvato dvayorjñānātpudgalanairātmyasya dharmanairātmyasya ca prativedhakāle |",
  "SA20n1378:386": "vīryārambhamahattvena trīṇi kalpāsaṃkhyeyāni sātatyasatkṛtyaprayogāt |",
  "SA20n1378:387": "upāyakauśalyamahattvena saṃsārāparityāgāsaṃkleśataḥ |",
  "SA20n1378:388": "samudāgamamahattvena balavaiśāradyāveṇikabuddhadharmasamudāgamāt |",
  "SA20n1378:389": "buddhakarmamahattvena ca punaḥ punarabhisaṃbodhimahāparinirvāṇasaṃdarśanataḥ |",
  "SA20n1378:390": "mahāyānasaṃgrahavibhāge dvau ślokau |",
  "SA20n1378:391": "gotraṃ dharmādhimuktiśca cittasyotpādanā tathā |",
  "SA20n1378:392": "dānādipratipattiśca nyāyā[mā]vakrāntireva ca ||61 ||",
  "SA20n1378:393": "sattvānāṃ paripākaśca kṣetrasya ca viśodhanā |",
  "SA20n1378:394": "apratiṣṭhitanirvāṇaṃ bodhiḥ śreṣṭhā ca darśanāt[darśanā] ||62 ||",
  "SA20n1378:395": "etena daśavidhena vastuna kṛtsnaṃ mahāyānaṃ saṃgṛhītaṃ |",
  "SA20n1378:396": "tatra satvānāṃ paripācanaṃ bhūmipratiṣṭha[praviṣṭa]sya yāvatsaptamyāṃ bhūmau veditavyaṃ |",
  "SA20n1378:397": "kṣetrapariśodhanamapratiṣṭhitanirvāṇaṃ cāvinivartanīyāyāṃ bhūmau trividhāyāṃ |",
  "SA20n1378:398": "śreṣṭhā bodhirbuddhabhūmau |",
  "SA20n1378:399": "tatraiva cābhisaṃbodhimahāparinirvāṇasaṃdarśanā veditavyā |",
  "SA20n1378:400": "śeṣaṃ gatārtham |",
  "SA20n1378:401": "bodhisattvavibhāge daśa ślokāḥ |",
  "SA20n1378:402": "ādhimokṣika ekaśca śuddhādhyāśayiko 'paraḥ |",
  "SA20n1378:403": "nimitte cānimitte ca cāryapyanabhisaṃskṛte |",
  "SA20n1378:404": "bodhisattvā hi vijñeyāḥ pañcaite sarvabhūmiṣu ||63 ||",
  "SA20n1378:405": "tatra nimittacārī dvitīyāṃ bhūmimupādāya yāvat ṣaṣṭhayāṃ |",
  "SA20n1378:406": "animittacārī saptamyām |",
  "SA20n1378:407": "anabhisaṃskāracārī pareṇa |",
  "SA20n1378:408": "śeṣaṃ gatārtham |",
  "SA20n1378:409": "kāmeṣvasaktastriviśuddhakarmā krodhābhibhūmyaṃ guṇatatparaśca |",
  "SA20n1378:410": "dharme 'calastattvagabhīradṛṣṭirbodhau spṛhāvān khalu bodhisattvaḥ ||64 ||",
  "SA20n1378:411": "etena ṣaṭpāramitāpratipattito mahābodhipraṇidhānataśca bodhisattvalakṣaṇaṃ paridīpitam |",
  "SA20n1378:412": "anugraheccho 'nupaghātadṛṣṭiḥ paropaghāteṣvadhivāsakaśca |",
  "SA20n1378:413": "dhīro 'pramattaśca bahuśrutaśca parārthayuktaḥ khalu bodhisattvaḥ ||65 ||",
  "SA20n1378:414": "tatra dhīra ārabdhavīryo duḥkhairaviṣādāt |",
  "SA20n1378:415": "apramatto dhyānasukheṣvasaktaḥ |",
  "SA20n1378:416": "śeṣaṃ gatārtham |",
  "SA20n1378:417": "ādīnavajñaḥ svaparigraheṣu bhogeṣvasakto hyanigūḍhavairaḥ |",
  "SA20n1378:418": "yogī nimitte kuśalo 'kudṛṣṭiradhyātmasaṃsthaḥ khalu bodhisattvaḥ ||66 ||",
  "SA20n1378:419": "tatra bhogeṣvasakto yastānvihāya pravrajati |",
  "SA20n1378:420": "nimittakuśalaḥ śamathādinimittatrayakauśalyāt |",
  "SA20n1378:421": "adhyātmasaṃstho mahāyānāvikampanāt |",
  "SA20n1378:422": "mahāyānaṃ hi bodhisattvānāmadhyātmaṃ |",
  "SA20n1378:423": "śeṣaṃ gatārtham |",
  "SA20n1378:424": "dayānvito hrīguṇasaṃniviṣṭo duḥkhādhivāsātsvasukheṣvasaktaḥ |",
  "SA20n1378:425": "smṛtipradhānaḥ susamāhitātmā yānāvikāryaḥ khalu bodhisattvaḥ ||67 ||",
  "SA20n1378:426": "tatra smṛtipradhāno dhyānavān smṛtibalena cittasamādhānāt |",
  "SA20n1378:427": "susamāhitātmā nirvikalpajñānaḥ |",
  "SA20n1378:428": "śeṣaṃ gatārtham |",
  "SA20n1378:429": "duḥkhāpaho duḥkhakaro na caiva duḥkhādhivāso na ca duḥkhabhītaḥ |",
  "SA20n1378:430": "duḥkhādvimukto na ca duḥkhakalpo duḥkhābhyupetaḥ khalu bodhisattvaḥ ||68 ||",
  "SA20n1378:431": "tatra duḥkhādvimukto dhyānavān kāmadhātuvairāgyād duḥkhaduḥkhatāmokṣataḥ |",
  "SA20n1378:432": "duḥkhābhyupetaḥ saṃsārābhyupagamāt |",
  "SA20n1378:433": "śeṣaṃ gatārtham |",
  "SA20n1378:434": "dharmerato'dharmarataḥ [dharme'rato'dharmarataḥ] prakṛtyā dharme jugupsī dharamābhiyuktaḥ |",
  "SA20n1378:435": "dharme vaśī dharmanirandhakāro dharmapradhānaḥ khalu bodhisattvaḥ ||69 ||",
  "SA20n1378:436": "atra dharme jugupsī akṣāntijugupsanāt |",
  "SA20n1378:437": "dharme vaśī samāpattau |",
  "SA20n1378:438": "dharmapradhāno mahābodhiparamaḥ |",
  "SA20n1378:439": "dharma evātra dharama ukto vṛttānuvṛttyā |",
  "SA20n1378:440": "śeṣaṃ gatārtham |",
  "SA20n1378:441": "bhogāpramatto niyamāpramatto rakṣāpramattaḥ kuśalāpramattaḥ |",
  "SA20n1378:442": "sukhāpramatto dharamāpramatto yānāpramatto khalu bodhisattvaḥ ||70 ||",
  "SA20n1378:443": "ratra rakṣāpramattaḥ kṣāntimān svaparacittānurakṣaṇāt |",
  "SA20n1378:444": "dharmāpramatto yathābhūtadharmaprajñānāt |",
  "SA20n1378:445": "śeṣaṃ gatārtham |",
  "SA20n1378:446": "vimānalajjāstanudoṣalajja amarṣalajjaḥ parihāṇilajjaḥ |",
  "SA20n1378:447": "viśāla[visāra]lajjastunadṛṣṭilajjaḥ yānānyalajjaḥ khalu bodhisattvaḥ ||71 ||",
  "SA20n1378:448": "tatra vimānalajjo yo 'rthino na vimānayati |",
  "SA20n1378:449": "tanudoṣalajjo 'ṇumātreṣvavadyeṣu bhayadarśī tanudṛṣṭilajjo dharma nairātmyaprativedhī |",
  "SA20n1378:450": "śeṣaṃ gatārthaṃ |",
  "SA20n1378:451": "sarvairebhiḥ ślokaiḥ paryāyāntareṇa ṣaṭpāramitāpratipattito mahābodhipraṇidhānataśca bodhisattvalakṣaṇaṃ paridīpitam |",
  "SA20n1378:452": "ihāpi cāmutra upekṣaṇena saṃskārayogena vibhutvalābhaiḥ |",
  "SA20n1378:453": "śamopa[samaupa]deśena mahāphalena anugrahe vartati bodhisattvaḥ ||72 ||",
  "SA20n1378:454": "ihaiva sattvānāmanugrahe vartate dānena |",
  "SA20n1378:455": "amutra śīlenopapattiviśeṣaṃ prāpya |",
  "SA20n1378:456": "saṃskārayogeneti vīryayogena |",
  "SA20n1378:457": "mahāphaleneti buddhatvena |",
  "SA20n1378:458": "śeṣaṃ gatārtham |",
  "SA20n1378:459": "etena ṣaḍbhiḥ pāramitābhirmahābodhipraṇidhānena ca yathā sattvānugrahe bodhisattvo vartate tatparidīpitam |",
  "SA20n1378:460": "bodhisattvasāmānyanāmavibhāge aṣṭau ślokāḥ |",
  "SA20n1378:461": "bodhisattvo mahāsattvo dhīmāṃścaivottamadhyutiḥ |",
  "SA20n1378:462": "jinaputro jinādhāro vijetātha jināṅkuraḥ ||73 ||",
  "SA20n1378:463": "vikrāntaḥ paramāścaryaḥ sārthavāho mahāyaśāḥ |",
  "SA20n1378:464": "kṛpāluśca mahāpuṇya īśvaro dhārmikastathā ||74 ||",
  "SA20n1378:465": "etāni ṣoḍaśa sarvabodhisattvānāmanvarthanāmāni sāmānyena |",
  "SA20n1378:466": "sutattvabodhaiḥ sumahārthabodhaiḥ sarvāva[rtha]bodhairapi nityabodhaiḥ |",
  "SA20n1378:467": "upāyabodhaiśca viśeṣaṇena tenocyate hetuna bodhisattvaḥ ||75 ||",
  "SA20n1378:468": "pañcavidhena bodhaviśeṣeṇa bodhisattva ityucyate |",
  "SA20n1378:469": "pudgaladharma nairātmyabodhena |",
  "SA20n1378:470": "sarvākārasarvārthabodhena akṣayāvabodhena parinirvāṇasaṃdarśane 'pi |",
  "SA20n1378:471": "yathā vineyaṃ ca vinayopāyabodhena |",
  "SA20n1378:472": "ātmānubodhāttanudṛṣṭibodhādvicitravijñaptivibodhataśca |",
  "SA20n1378:473": "sarvasya cābhūtavikalpabodhāttenocyate hetuna bodhisattvaḥ ||76 ||",
  "SA20n1378:474": "atra punaścaturvidhabodhaviśeṣaṃ darśayati cittamanovijñānabodhataḥ |",
  "SA20n1378:475": "teṣāṃ cābhūtaparikalpatvāvabodhataḥ |",
  "SA20n1378:476": "tatra cittamālayavijñānaṃ |",
  "SA20n1378:477": "manastadālambanamātmadṛṣṭyādisaṃprayuktaṃ |",
  "SA20n1378:478": "vijñānaṃ ṣaḍvijñānakāyāḥ |",
  "SA20n1378:479": "abodhabodhādanubodhabodhādabhāvabodhātprabhavānubodhāt |",
  "SA20n1378:480": "abodhabodhapratibodhataśca tenocyate hetuna bodhisattvaḥ ||77 ||",
  "SA20n1378:481": "atra punaḥ pañcavidhaṃ bodhaviśeṣaṃ darśayati |",
  "SA20n1378:482": "avidyābodhāt |",
  "SA20n1378:483": "vidyābodhāt |",
  "SA20n1378:484": "parikalpitādisvabhāvatrayabodhācca |",
  "SA20n1378:485": "tatrābodhatvena bodhapratibodhāt pariniṣpannasvabhāvabodho veditavyaḥ |",
  "SA20n1378:486": "anarthabodhātparamārthabodhātsarvāva[rtha]bodhātsakalārthabodhāt |",
  "SA20n1378:487": "boddhavyabodhāśrayabodhabodhāttenocyate hetuna bodhisattvaḥ ||78 ||",
  "SA20n1378:488": "atra pañcavidhaṃ bodhaviśeṣaṃ darśayati |",
  "SA20n1378:489": "paratantralakṣaṇabodhāt |",
  "SA20n1378:490": "pariniṣpannalakṣaṇabodhāt |",
  "SA20n1378:491": "[parikalpitalakṣaṇabodhāt ? ]",
  "SA20n1378:492": " sarvajñeyasarvākārabodhāt |",
  "SA20n1378:493": "bodhyabodhakabodhi[dha]trimaṇḍalapariśuddhibodhācca |",
  "SA20n1378:494": "niṣpannabodhātpadabodhataśca garbhānubodhāt kramadarśanasya |",
  "SA20n1378:495": "bodhādbhṛśaṃ saṃśayahānibodhāt tenocyate hetuna bodhisattvaḥ ||79 ||",
  "SA20n1378:496": "tatra niṣpannabodho buddhatvaṃ |",
  "SA20n1378:497": "padabodho yena tuṣitabhavane vasati |",
  "SA20n1378:498": "garbhānubodho yena mātuḥ kukṣimavakrāmati |",
  "SA20n1378:499": "kramadarśane bodho yena garbhānniṣkramaṇaṃ kāmaparibhogaṃ pravrajyāṃ duṣkaracaryāmabhisaṃbodhiṃ ca darśayati |",
  "SA20n1378:500": "bhṛśaṃ saṃśayahānibodho yena sarvasaṃśayacchedāya sattvānāṃ dharmacakraṃ pravartayati |",
  "SA20n1378:501": "lābhī hyalābhī dhīsaṃsthitaśca boddhānuboddhā pratideśakaśca |",
  "SA20n1378:502": "nirjalpabuddhirhatamānamānī hyapakvasaṃpakvamatiśca dhīmān ||80 ||",
  "SA20n1378:503": "atraikādaśavidhenātītādinā bodhena bodhisattvaḥ paridīpitaḥ |",
  "SA20n1378:504": "tatra lābhī alābhī dhīsaṃsthitaścātītānāgatapratyutpannairbodhairyathākramaṃ |",
  "SA20n1378:505": "boddhā svayaṃbodhāt |",
  "SA20n1378:506": "anuboddhā parato bodhādetenādhyātmikabāhyaṃ bodhaṃ darśayati |",
  "SA20n1378:507": "pratideśako nirjalpabuddhirityaudārikasūkṣmaṃ |",
  "SA20n1378:508": "mānī hatamānīti hīnapraṇītam |",
  "SA20n1378:509": "apakvasaṃpakvamatiśceti dūrāntikaṃ bodhaṃ darśayati |",
  "SA20n1378:510": " || mahāyānasūtrālaṃkāre guṇādhikāraḥ [ekonaviṃśatitamaḥ?] samāptaḥ ||"
}