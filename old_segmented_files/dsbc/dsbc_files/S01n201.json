{
  "S01n201:0": "navama adhyāyaḥ",
  "S01n201:1": "śrīmahācārya śāntikaraguṇasaṃsiddhimahātmyānubhāva prakathanapravartano nāma",
  "S01n201:2": "atha maitreya ālokya samutthāya kṛtāñjaliḥ |",
  "S01n201:3": "bhagavantaṃ tamānamya prārthayaccaivamādarāt ||1 ||",
  "S01n201:4": "kadā śāntikaraṃ nāma tasyābhavat kathaṃ punaḥ |",
  "S01n201:5": "taddhetuṃ śrotumicchāmi samupādeṣṭumarhati ||2 ||",
  "S01n201:6": "iti saṃprārthite tena maitreyeṇa sa sarvavit |",
  "S01n201:7": "bhagavāstaṃ mahāsattvaṃ sampaśyannevamādiśat ||3 ||",
  "S01n201:8": "śṛṇu maitreya vakṣyāmi śāntaśriyāṃ mahadguṇaṃ |",
  "S01n201:9": "saddharmmasādhanotsāhaṃ bhadraśrīsadgurṇārthadaṃ ||4 ||",
  "S01n201:10": "yo'sau rājā mahāsattvaḥ sadharmmaguṇalālasaḥ |",
  "S01n201:11": "tyaktvā kāmasukhaṃ rājyaṃ tīrthayātrāmupācarat ||5 ||",
  "S01n201:12": "sa sarveṣvapi tīrtheṣu snātvā dānaṃ vidhāya ca |",
  "S01n201:13": "trisamādhisamācāraḥ saṃcara poṣadhaṃ vrataṃ ||6 ||",
  "S01n201:14": "evaṃ sarveṣu pīṭheṣu bhraman saddharmmamānasaḥ |",
  "S01n201:15": "yogacaryāvrataṃ dhṛtvā pracacāra samāhitaḥ ||7 ||",
  "S01n201:16": "puṇyakṣetreṣu sarveṣu bhramannaivamihāgatāḥ |",
  "S01n201:17": "dṛṣṭvaimaṃ maṇḍalaṃ ramye vismitaṃ samupāyayau ||8 ||",
  "S01n201:18": "atraimaṃ dūrato dṛṣṭvā dharmmadhātuṃ jinālayaṃ |",
  "S01n201:19": "mudāṣṭāṅgaiḥ praṇatvāśuḥ saṃdraṣṭuṃ samupāyayau ||9 ||",
  "S01n201:20": "sametya saṃmahāsattvā jyotīrūpaṃ jinālayaṃ |",
  "S01n201:21": "dharmmadhātumimaṃ dṛṣṭvā praṇatvā samupāśrayat ||10 ||",
  "S01n201:22": "tataḥ samudito rājā nepāle'tra manorame |",
  "S01n201:23": "sarvatrāpi ca saṃdraṣṭuṃ pracacāra vilokayan ||11 ||",
  "S01n201:24": "teṣu sarveṣu tīrtheṣu snātvā datvā yathepsitaṃ |",
  "S01n201:25": "yathāvidhi samādhāya vrataṃ cara samāhitaḥ ||12 ||",
  "S01n201:26": "tatoṣṭau vītarāgāṃśca dṛṣṭvā sa saṃpramoditaḥ |",
  "S01n201:27": "yathāvidhi samārādhya samabhyarcya sadābhajan ||13 ||",
  "S01n201:28": "tataścāsau mahādevī khagānanāṃ maheśvarīṃ |",
  "S01n201:29": "yathāvidhi samārādhya samabhyarcyābhajanmudā ||14 ||",
  "S01n201:30": "tato mañjuśriyaścaityaṃ samīkṣya sa pramoditaḥ |",
  "S01n201:31": "yathāvidhi samabhyarcya prābhajat samupasthitaḥ ||15 ||",
  "S01n201:32": "tataḥ ścaitatmahatpuṇyaiḥ śāntiśrīśubhitendriyaḥ |",
  "S01n201:33": "pravajyā saṃvaraṃ dhṛtvā brahmacārī babhūva saḥ ||16 ||",
  "S01n201:34": "yattasya supraśāntaśrīśobhitānīndriyāni ṣaṭ |",
  "S01n201:35": "taṃ nanāma prasiddhaṃ ca śāntaśrīrityabhūdyataḥ ||17 ||",
  "S01n201:36": "tato'sau satmatirvijño bodhisattvo jagaddhite |",
  "S01n201:37": "vajracaryāvrataṃ gṛhaya pracacāra samāhitaḥ ||18 ||",
  "S01n201:38": "tataśca śilayāchādya dharmmadhātuṃmimaṃ jinaṃ |",
  "S01n201:39": "iṣṭikābhirmahatstūpaṃ vidhāya samagopayat ||19 ||",
  "S01n201:40": "tataḥ pañcapureṣvatra sthāpitā pañca devatāḥ |",
  "S01n201:41": "mañjuśrīyāmidaṃ caityamanena ca mahatkṛtaṃ ||20 ||",
  "S01n201:42": "evaṃ kṛtvātra kāryāṇi sarvāṇi sa mahāmatiḥ |",
  "S01n201:43": "bodhisattvā mahābhijñaḥ pracacāra jagaddhite ||21 ||",
  "S01n201:44": "tataścātra mahatpātaṃ śamīkṛtya samaṃtataḥ |",
  "S01n201:45": "bhadraśrīmaṅgalotsāhaṃ na śāntaśrīḥssadā vyadhāt ||22 ||",
  "S01n201:46": "tataścāsau mahābhijño durvṛṣṭi parivarttate |",
  "S01n201:47": "nāgarājān samārādhya suvṛṣṭi samacārayat ||23 ||",
  "S01n201:48": "evaṃ sa triguṇābhijñāṃ mahotpāta praśāntikṛt |",
  "S01n201:49": "śubhaṃkara sadā tena śāntikare iti smṛtaḥ ||24 ||",
  "S01n201:50": "īdṛgmantrī mahābhijño vajrācāryā mahāmatiḥ |",
  "S01n201:51": "samṛddhisiddhisaṃpannā na bhūtā na bhaviṣyati ||25 ||",
  "S01n201:52": "evaṃ vidhāya sarvatra nirutpātaṃ śubhotsavaṃ |",
  "S01n201:53": "bodhisattva sa śāntaśrīstrailokyamahitobhavat ||26 ||",
  "S01n201:54": "evamasya mahatpuṇyaṃ bhadraśrīguṇasādhanaṃ |",
  "S01n201:55": "vijñāya śaraṇaṃ gatvā savitavyaṃ śubhārthibhiḥ ||27 ||",
  "S01n201:56": "yadyasya śaraṇaṃ gatvā śraddhayā samupāśritāḥ |",
  "S01n201:57": "yathāvidhi samārādhya bhajeyuḥ sarvadā mudā ||28 ||",
  "S01n201:58": "te sarve vimalatmāno niḥkleśā vijitendriyāḥ |",
  "S01n201:59": "bhadraśrīguṇasaṃpattiṃ sarddhisiddhiṃ samāyayuḥ ||29 ||",
  "S01n201:60": "ye ca tasya sadā smṛtvā dhyātvāpi ca samāhitāḥ |",
  "S01n201:61": "nāmāpi ca samuccārya bhajeyuḥ śraddhayā sadā ||30 ||",
  "S01n201:62": "te'pi sarve vikalmāṣāḥ pariśuddhatrimaṇḍalāḥ |",
  "S01n201:63": "tadguṇaśrīsamāpannā bhaveyu bodhicāriṇaḥ ||31 ||",
  "S01n201:64": "ityevaṃ tatmahatpuṇyaṃ vijñāya tadguṇārthinaḥ |",
  "S01n201:65": "tasyaiva śaraṇaṃ gatvā bhajantu te sadā mudā ||32 ||",
  "S01n201:66": "ityādiṣṭaṃ munīndreṇa sarve'pi te sabhāśritāḥ |",
  "S01n201:67": "lokāstatheti vijñapya prābhyanandan prabodhitāḥ ||33 ||",
  "S01n201:68": "evamasau mahāsattvo bhadraśrīsadguṇārthabhṛt ||",
  "S01n201:69": "sarvasattvahitaṃ kṛtvā saṃtasthe suciraṃ tathā ||34 ||",
  "S01n201:70": "tataḥ kāle gate rājā vṛddhobhijīrṇṇitendriyaḥ |",
  "S01n201:71": "niḥkleśo viratābhāgo dhyātvaiva samacintayat ||35 ||",
  "S01n201:72": "ahaṃ vṛddhotijīrṇṇāṅgaḥ sthāsyāmyevaṃ kiyāccaraṃ |",
  "S01n201:73": "avaśyaṃ daivayogeṇa yāsyāmi maraṇaṃ dhruvaṃ ||36 ||",
  "S01n201:74": "tadatrāhaṃ svaputrāya yūne lokānupālane |",
  "S01n201:75": "sābhiṣekamidaṃ rājyaṃ dātumarhāmi sāmprataṃ ||37 ||",
  "S01n201:76": "iti dhyātvā sa bhūpālo narendradevamātmajaṃ |",
  "S01n201:77": "abhiṣiṃcya nṛpaṃ kṛtvā bodhayannevamaṃnvaśāt ||38 ||",
  "S01n201:78": "rājan putra samādhāya dharmanītyā samācaran |",
  "S01n201:79": "triratnabhajanaṃ kṛtvā saṃcarasva sadā śubhe ||39 ||",
  "S01n201:80": "adyārabhyāsi sarveṣāṃ lokānāmadhipaḥ prabhuḥ |",
  "S01n201:81": "sarvadharmānuśāstā ca sarvasattvahitārthabhṛt ||40 ||",
  "S01n201:82": "tadatra sakalān lokān dharmanītyānupālayan |",
  "S01n201:83": "triratnabhajanaṃ kṛtvā saṃcaraṃsva sadā śubhe ||41 ||",
  "S01n201:84": "ityanuśāsya tanputraṃ pitā sa bhavanispṛhaḥ |",
  "S01n201:85": "sarvaparigrahānstyaktvā vanaprasthasamāśrayan ||42 ||",
  "S01n201:86": "tatrasthāsau mahābhijñaḥ pariśuddhitrimaṇḍalaḥ |",
  "S01n201:87": "samādhinihitaḥ svāntaḥ sasaṃcare bahmasaṃbaraṃ ||43 ||",
  "S01n201:88": "tataḥ kāle gate mṛtyusamaye sa samāhitaḥ |",
  "S01n201:89": "triratnaṃ sa smaraṃstyaktvā dehaṃ yayau sukhāvatīṃ ||44 ||",
  "S01n201:90": "tataḥ sa nṛpatī rājā narendradeva indravat |",
  "S01n201:91": "saṃbodhayan prayatnena sarvān lokānapālayat ||45 ||",
  "S01n201:92": "so'pi rājā viśuddhātmā saddharmmaguṇalālasaḥ |",
  "S01n201:93": "śāntikaraṃ tamācārya sametya śaraṇaṃ yayau ||46 ||",
  "S01n201:94": "tatra sa samupāśritya śāsturājñāṃ śirovahan |",
  "S01n201:95": "triratnabhajanaṃ kṛtvā prācarat sarvadā śubhe ||47 ||",
  "S01n201:96": "sadā sarveṣu tīrtheṣu snānaṃ kṛtvā yathāvidhi |",
  "S01n201:97": "pitrebhyaḥ pradadau piṇḍaṃmarthibhyo'pi yathepsitaṃ ||48 ||",
  "S01n201:98": "tathāṣṭau vītarāgāṃśca kṣatralokādhipāmapi |",
  "S01n201:99": "yathāvidhi samārādhya samārcayat sa parvasuḥ ||49 ||",
  "S01n201:100": "tathā ca śrīmahādevīṃ khagānanāṃ yathāvidhi |",
  "S01n201:101": "samārādhya samabhyarcya mahotsāhairmudābhajat ||50 ||",
  "S01n201:102": "tathā mañjuśrīyaścaitye pṛcchāgresminnupāśrayat |",
  "S01n201:103": "yathāvidhi samārādhya samabhyarcyābhajat sadā ||51 ||",
  "S01n201:104": "tathā vāyupure vāyudevatāḥ sagaṇā api |",
  "S01n201:105": "yathāvidhi samārādhya samabhyarcyābhajat sadā ||52 ||",
  "S01n201:106": "tathā vahnipure vahnidevatāḥ sagaṇā api |",
  "S01n201:107": "yathāvidhi samārādhya samabhyarcyābhajat sadā ||53 ||",
  "S01n201:108": "tathā nāgapure nāgadevatāḥ sagaṇā api |",
  "S01n201:109": "yathāvidhi samārādhya samabhyarcyābhajat sadā ||54 ||",
  "S01n201:110": "tathā vasupure devīṃ vasudhārāṃ samaṇḍalām |",
  "S01n201:111": "yathāvidhi samārādhya samabhyarcyā sadābhajat ||55 ||",
  "S01n201:112": "tathā śāntipure śrīmatsambaraṃ sagaṇaṃ jinaṃ |",
  "S01n201:113": "yathāvidhi samārādhya samabhyarcyā sadābhajat ||56 ||",
  "S01n201:114": "tathā tasya dharmadhātoḥ sa narendraḥ samupāśritaḥ |",
  "S01n201:115": "yathāvidhi samārādhya prābhajan sarvadārcayan ||57 ||",
  "S01n201:116": "evaṃ sa nṛpatī rājā saddharmaguṇalālasaḥ |",
  "S01n201:117": "triratnabhajanaṃ kṛtvā saṃprācarat sadā śubhe ||58 ||",
  "S01n201:118": "evaṃ sa nṛpa eteṣu tīrthayātrādikarmasu |",
  "S01n201:119": "bodhayitvā prayatnena sarvān lokān yayā jayat ||59 ||",
  "S01n201:120": "tathā sarve'pi te lokā dhṛtvā nṛpānuśāsanaṃ |",
  "S01n201:121": "eteṣu tīrthayātrādikarmasu saṃpracerire ||60 ||",
  "S01n201:122": "tathāṣṭau vītarāgāṃśca devīṃ khagānanāmapi |",
  "S01n201:123": "pañcaitā devatāścāpi caityaṃ mañjuśriyo'pi ca ||61 ||",
  "S01n201:124": "jagadīśaṃ jagannāthaṃ dharmadhātuṃ jinālayaṃ |",
  "S01n201:125": "yathāvidhi samabhyarcya prābhajanta sadā mudā ||62 ||",
  "S01n201:126": "etaddharmānubhāvena sarvadātra sumaṅgalaṃ |",
  "S01n201:127": "nirutpātaṃ mahotsāhaṃ prāvarttata samantataḥ ||63 ||",
  "S01n201:128": "evaṃ sa nṛpatī rājā narendra deva ātmanaḥ |",
  "S01n201:129": "bodhicaryāḥ vrataṃ dhṛtvā saṃpracara jagaddhite ||64 ||",
  "S01n201:130": "parānapi tathā sarvān lokān yatnena bodhayan |",
  "S01n201:131": "bodhimārge samāyujya prācārayajjagaddhite ||65 ||",
  "S01n201:132": "evaṃ sa indravad rāja bodhisattvā jagatprabhuḥ |",
  "S01n201:133": "sarvasattvahitaṃ kṛtvā tasthau ciraṃ śubhe raman ||66 ||",
  "S01n201:134": "tataḥ śrīmān sa ācāryaḥ śāntikaro maharddhikaḥ |",
  "S01n201:135": "kṛtakṛtyaḥ pravṛddho'pi nirvātuṃ nābhivāṃchati ||67 ||",
  "S01n201:136": "sarvasattvahitākāṃkṣī śāntipurāgratādhasi |",
  "S01n201:137": "dhyānāgāre mahoddāre yājanaika pramāṇike ||68 ||",
  "S01n201:138": "āropya śrīmahojvāle cintāmaṇi mahādhvajaṃ |",
  "S01n201:139": "sa prājñaḥ sa mahāsattvo bodhisattvā jinātmajaḥ ||69 ||",
  "S01n201:140": "samādhidhāraṇīvidyāyogadhyānasamāhitaḥ |",
  "S01n201:141": "sambodhipraṇidhiṃ dhṛtvā tasthau niścaramānasaḥ ||70 ||",
  "S01n201:142": "yadā saddharmmahīṇe'tra lokapaṃca kaṣāyite |",
  "S01n201:143": "tadotthāya samādheḥ sa saddharmma deśayiṣyati ||71 ||",
  "S01n201:144": "yadā yadātra satmitraḥ śāstrā vidyādhipā na hi |",
  "S01n201:145": "tadā tadā na sanmitraḥ śāstrāvidyādhipobhavan ||72 ||",
  "S01n201:146": "sarvānlokān prayatnena nivārya pāpamārgataḥ |",
  "S01n201:147": "bodhimārge pratiṣṭhāpya cārayiṣyati saddharme ||73 ||",
  "S01n201:148": "evaṃ dhyātvā sa ācāryaḥ śāntikaraḥ samādhibhṛt |",
  "S01n201:149": "sarvasattvahitārthena tasthau yogasamāhitaḥ ||74 ||",
  "S01n201:150": "evaṃ sa triguṇācāryaḥ sarvasattvahitārthabhṛt |",
  "S01n201:151": "bodhisattvamahābhijña tiṣṭha tatra jagaddhita ||75 ||",
  "S01n201:152": "ye tasya śaraṇaṃ gatvā smṛtvā dhyātvā samādarāt |",
  "S01n201:153": "nāmāpi ca samuccāryaṃ bhajanti śraddhayā sadā ||76 ||",
  "S01n201:154": "te'pi sarve mahābhijñā bodhisattvā vicakṣaṇāḥ |",
  "S01n201:155": "bhadraśrīguṇasaṃpannā bhaviṣyanti sadā bhave ||77 ||",
  "S01n201:156": "tataste vimalātmānaścaturbrahmavihāriṇaḥ |",
  "S01n201:157": "bodhicaryāvrataṃ dhṛtvā cariṣyanti jagaddhite ||78 ||",
  "S01n201:158": "tataste bodhisaṃbhāraṃ pūrayitvā yathākramaṃ |",
  "S01n201:159": "arhanto bodhimāsādya prāpsyanti saugataṃ padaṃ ||79 ||",
  "S01n201:160": "ye ca tadguṇamāhātmyaṃ śṛṇvanti śraddhayā mudā |",
  "S01n201:161": "te'pi tadguṇa saṃpatti saṃsiddhiṃ samavāpnuyuḥ ||80 ||",
  "S01n201:162": "iti vijñāya vāñchanti yastasya guṇasaṃpada |",
  "S01n201:163": "te sadguṇamāhātmyaṃ śrotumarhati sādaraṃ ||81 ||",
  "S01n201:164": "ityādiṣṭaṃ muṇīndrena śrutvā sarvasabhāśritāḥ |",
  "S01n201:165": "lokāstatheti saṃśrutya prābhyanandan prabodhitāḥ ||82 ||",
  "S01n201:166": "iti śrīmahācāryaśāntikaraguṇasaṃsiddhimāhātmyānubhāvaprakathanapravṛtto nāmādhyāya navamaḥ |"
}