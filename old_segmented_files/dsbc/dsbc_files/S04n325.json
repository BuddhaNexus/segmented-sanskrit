{
  "S04n325:0": "18 ratnacūḍaḥ |",
  "S04n325:1": "atha khalu sudhanaḥ śreṣṭhidārakaḥ tatpuṇyatoyaṃ saṃbhāvayan,",
  "S04n325:2": "tatpuṇyakṣetraṃ saṃpaśyan,",
  "S04n325:3": "tatpuṇyasumeruṃ pariśodhayan,",
  "S04n325:4": "tatpuṇyatīrthamavagāhayamānaḥ,",
  "S04n325:5": "tatpuṇyakośaṃ vivṛṇvan,",
  "S04n325:6": "tatpuṇyanidhimavalokayan,",
  "S04n325:7": "tatpuṇyamaṇḍalaṃ pariśodhayan,",
  "S04n325:8": "tatpuṇyaskadhaṃ samādadat,",
  "S04n325:9": "tatpuṇyabalaṃ saṃjanayan,",
  "S04n325:10": "tatpuṇyavegaṃ vivardhayan,",
  "S04n325:11": "anupūrveṇa yena siṃhapotaṃ nagaraṃ tenopasaṃkramya ratnacūḍaṃ dharmaśreṣṭhinaṃ parimārgamāṇo'drākṣīdantarāpaṇamadhyagatam |",
  "S04n325:12": "tasya pādau śirasābhivandya pradakṣiṇīkṛtya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam |",
  "S04n325:13": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n325:14": "kathaṃ pratipattavyam |",
  "S04n325:15": "tatsādhu me āryo bodhisattvamārgamupadiśatu,",
  "S04n325:16": "yenāhaṃ mārgeṇa sarvajñatāyāṃ niryāyām ||",
  "S04n325:17": "atha khalu ratnacūḍo dharmaśreṣṭhī sudhanaṃ śreṣṭhidārakaṃ pāṇau gṛhītvā yena svaṃ niveśanaṃ tenopasaṃkramya tadgṛhamupadarśya evamāha-prekṣasva kulaputra mama niveśanam |",
  "S04n325:18": "so'nuvilokayan adrākṣīttadgṛhaṃ śuddhaṃ prabhāsvaraṃ jāmbūnadasuvarṇamayaṃ vipulamudviddhaṃ rūpyaprākāraparikṣiptaṃ sphaṭikaprāsādasukṛtopaśobhitaṃ vaiḍūryakūṭaśatasahasrapratimaṇḍitaṃ musāragalvasamucchritastambhaṃ suprajñaptaṃ lohitamuktāmayasiṃhāsanaṃ jyotīrasamaṇiratnasiṃhadhvajasamuchritaṃ vairocanamaṇiratnavitānavitataṃ cintāmaṇivicitrahemajālasaṃchannamasaṃkhyeyamaṇiratnapratimaṇḍitavyūhaṃ śītajalāśmagarbhamayapuṣkariṇīsamupetaṃ sarvaratnadrumaparivṛtaṃ vipulaṃ vistīrṇaṃ daśapuramudviddhamaṣṭadvāram |",
  "S04n325:19": "sa tadgṛhaṃ praviśya samantādanuvilokayati sma |",
  "S04n325:20": "sa prathame pure'nnapānavidhiparityāgamadrākṣīt |",
  "S04n325:21": "dvitīye pure sarvavastravidhiparityāgam |",
  "S04n325:22": "tṛtīye pure sarvaratnābharaṇālaṃkāraparityāgam |",
  "S04n325:23": "caturthe pure'ntaḥpureparibhogaratimahāpṛthivīkalyāṇakanyāratnaparityāgamadrākṣīt |",
  "S04n325:24": "pañcame pure pañcamībhūmipratiṣṭhitānāṃ bodhisattvānāṃ dharmasaṃgītiratiprayuktānāṃ lokahitasukhacittaceṣṭānāṃ sarvaśāstrāṇyabhinirhārayatāṃ dhāraṇīnayaṃ ca samādhisamudraṃ ca samādhivyutthānaṃ ca samādhivyavacāraṃ ca jñānālokaṃ ca abhinirhārayatāṃ saṃnipātamadrākṣīt |",
  "S04n325:25": "ṣaṣṭhe pure prajñāpāramitāvihārapratilabdhānāṃ gambhīraprajñānāṃ sarvadharmapraśāntābhijñānāṃ bhūmisamādhidhāraṇīmukhagarbhasamantamukhaniryātānām anāvaraṇagocarāṇām advayasamudācārāṇāṃ dharmasaṃgītiṃ kurvatāṃ prajñāpāramitāparivartanamanusaratāṃ vibhajatāmuttānī kurvatāṃ bodhisattvānāṃ saṃnipātamadrākṣīt imāni prajñāpāramitāmukhāni saṃgāyatām-yaduta śāntigarbhaṃ nāma prajñāpāramitāmukham,",
  "S04n325:26": "sarvajagajjñānasuvibhaktaṃ ca nāma prajñāpāramitāmukham,",
  "S04n325:27": "acalāvartaṃ ca nāma prajñāpāramitāmukham,",
  "S04n325:28": "virajaḥprabhāsaṃ ca nāma prajñāpāramitāmukham,",
  "S04n325:29": "duryodhanagarbhaṃ ca nāma prajñāpāramitāmukham,",
  "S04n325:30": "jagadrocanāmaṇḍalaṃ ca nāma prajñāpāramitāmukham,",
  "S04n325:31": "anugamanayamaṇḍalaṃ ca nāma prajñāpāramitāmukham,",
  "S04n325:32": "sāgaragarbhaṃ ca nāma prajñāpāramitāmukham,",
  "S04n325:33": "samantacakṣurupekṣāpratilabdhaṃ ca nāma prajñāpāramitāmukham,",
  "S04n325:34": "akṣayakośānugamaṃ ca nāma prajñāpāramitāmukham,",
  "S04n325:35": "sarvadharmanayasāgaraṃ ca nāma prajñāpāramitāmukham,",
  "S04n325:36": "sarvajagatsāgarānugamaṃ ca nāma prajñāpāramitāmukham,",
  "S04n325:37": "asaṅgapratibhānaṃ ca nāma prajñāpāramitāmukham,",
  "S04n325:38": "dharmameghāvalambānupūrvābhilambhanilayaṃ ca nāma prajñāpāramitāmukham |",
  "S04n325:39": "itīmāni prajñāpāramitāmukhāni pramukhaṃ kṛtvā paripūrṇāni daśa prajñāpāramitāsaṃkhyeyaśatasahasrāṇi,",
  "S04n325:40": "yāni tān bodhisattvānanabhilāpyavyūhasuvibhaktaparṣanmaṇḍalasthitān saṃgāyato'drākṣīt |",
  "S04n325:41": "saptame pure pratiśrutkopamakṣāntipratilabdhānāmupāyajñānaviniścayaniryātānāṃ sarvatathāgatadharmameghasaṃpratyeṣakāṇāṃ bodhisattvānāṃ saṃnipātamadrākṣīt |",
  "S04n325:42": "aṣṭame pure'cyutagāminyabhijñāpratilabdhānāṃ sarvalokadhātvanuvicaraṇānāṃ sarvaparṣanmaṇḍalapratibhāsaprāptānāṃ sarvadharmadhātusuvibhaktaśarīrāṇāṃ sarvatathāgatapādamūlāsaṃbhinnaviṣayāṇāṃ sarvabuddhakāyasamavasaraṇānāṃ sarvatathāgataparṣanmaṇḍalapūrvagamakathāpuruṣāṇāṃ bodhisattvānāṃ saṃnipātamadrākṣīt |",
  "S04n325:43": "navame pure ekajātipratibaddhānāṃ bodhisattvānāṃ saṃnipātamadrākṣīt |",
  "S04n325:44": "daśame pure sarvatathāgatānāṃ saprathamopacittotpādacaryāniryāṇapraṇidhānasāgarān sarvabuddhadharmavikurvitaviṣayān sarvabuddhakṣetraparṣanmaṇḍalān sarvabuddhadharmacakranirghoṣān sarvasattvavinayādhiṣṭhānavyūhānadrākṣīt ||",
  "S04n325:45": "dṛṣṭvā ca ratnacūḍaṃ dharmaśreṣṭhinametadavocat-ārya,",
  "S04n325:46": "kutaste iyamevaṃrūpā saṃpadviśodhitā?",
  "S04n325:47": "kutra te kuśalamūlānyavaropitāni yasya tava iyamīdṛśī vipākasaṃpat?",
  "S04n325:48": "sa āha-smarāmi kulaputra atīte'dhvani buddhakṣetraparamāṇurajaḥsamānāṃ kalpānāṃ pareṇa paratareṇa cakravicitre lokadhātāvanantaraśmidharmadhātusamalaṃkṛtadharmarājo nāma tathāgato loke udapādi,",
  "S04n325:49": "vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n325:50": "sa khalu punastathāgato jñānavairocanapramukhena śrāvakakoṭīśatena jñānasūryatejaḥpramukhena ca bodhisattvakoṭīśatasahasreṇa sārdhaṃ maṇidhvajavyūharājamahodyānadharaṇipraviṣṭo rājñā dharmeśvararājena abhinimantritaḥ |",
  "S04n325:51": "tasya me tathāgatasya nagarapraviṣṭasyāntarāpaṇamadhyagatasya tūryanādanirnāditaṃ kāritam |",
  "S04n325:52": "ekā ca gandhagulikā nidhūpitā tasya bhagavataḥ sabodhisattvaśrāvakasaṃghasya pūjākarmaṇe |",
  "S04n325:53": "tayā ca gandhagulikayā nidhūpitayā saptāhaṃ sarvajambudvīpo'nantavarṇaiḥ sarvasattvakāyasadṛśairdhūpapaṭalameghaiḥ saṃchanno'bhūt |",
  "S04n325:54": "tebhyaśca dhūpapaṭalameghebhya evaṃrūpaḥ śabdo niścarati sma-aciantyastathāgatatryadhvavipulena skandhena samanvāgataḥ,",
  "S04n325:55": "sarvajñaḥ sarvāvaraṇavigataḥ sarvakleśavāsanāprahīṇaḥ,",
  "S04n325:56": "sarvatathāgatāvaropitā dakṣiṇā,",
  "S04n325:57": "apramāṇasarvajñātāphaladāyikā sarvajñatāsamavasaraṇā iti-yaduta asmatkuśalamūlaparipākārthamacintyasattvakuśalamūlavegasaṃjananārthaṃ ca |",
  "S04n325:58": "tebhyo dhūpapaṭalameghebhyo buddhādhiṣṭhānena ayamevaṃrūpaḥ śabdo niścacāra |",
  "S04n325:59": "tacca me kulaputra tathāgatādhiṣṭhānaṃ saṃdarśanaprātihāryakuśalamūlaṃ triṣu sthāneṣu pariṇāmitam |",
  "S04n325:60": "katameṣu triṣu?",
  "S04n325:61": "yaduta atyantasarvadāridrayasamucchedāya saddharmaśravaṇāvirahitatāyai sarvabuddhabodhisattvakalyāṇamitradarśanaparipūraye ca |",
  "S04n325:62": "etamahaṃ kulaputra,",
  "S04n325:63": "apratihatapraṇidhimaṇḍalavyūhabodhisattvavimokṣaṃ jānāmi |",
  "S04n325:64": "kiṃ mayā śakyamacintyāpramāṇaguṇaratnākarāṇāṃ bodhisattvānāṃ caryāṃ jñātuṃ guṇān vā vaktum,",
  "S04n325:65": "ye te asaṃbhinnabuddhaśarīrasāgarāvatīrṇāḥ,",
  "S04n325:66": "ye te asaṃbhinnadharmameghasaṃpratīcchakāḥ,",
  "S04n325:67": "ye te asaṃbhinnaguṇasāgarapratipannāḥ,",
  "S04n325:68": "ye te samantabhadracaryājālavisṛtāḥ,",
  "S04n325:69": "ye te asaṃbhinnasamādhiviṣayāvatīrṇāḥ ye te asaṃbhinnasarvabodhisattvaikaghanakuśalamūlāḥ ye te asaṃbhinnatathāgatāvikalpavihāriṇaḥ,",
  "S04n325:70": "ye te asaṃbhinnatryadhvasamatāvatīrṇāḥ,",
  "S04n325:71": "ye te asaṃbhinnasarvakalpasaṃvāsāparikhinnāḥ,",
  "S04n325:72": "ye te asaṃbhinnasamantacakṣurviṣayabhūmipratiṣṭhitāḥ ||",
  "S04n325:73": "gaccha kulaputra,",
  "S04n325:74": "ayamihaiva dakṣiṇāpathe vetramūlako nāma janapadaḥ |",
  "S04n325:75": "tatra samantamukhe nagare samantanetro nāma gāndhikaḥ śreṣṭhī prativasati |",
  "S04n325:76": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n325:77": "kathaṃ pratipattavyam ||",
  "S04n325:78": "atha khalu sudhanaḥ śreṣṭhidārako ratnacūḍasya dharmaśreṣṭhinaḥ pādau śirasābhivandya ratnacūḍaṃ dharmaśreṣṭhinamanekaśatasahasrakṛtvaḥ pradakṣiṇīkṛutya punaḥ punaravalokya ratnacūḍasya dharmaśreṣṭhino'ntikātprakrāntaḥ ||16 ||"
}