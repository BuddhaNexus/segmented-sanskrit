{
  "SA25n2974:0": "Munimatālaṁkāra nanu yad uktaṁ samvṛtyotpattir iti tatra keyaṁ saṁvṛtir nāma |",
  "SA25n2974:1": "(1) niḥsvabhāveṣv api bhāvato bhāveṣu yā viparītākārādhyāropiṇī bhrāntā buddhiḥ sā saṁvṛtir ucyate |",
  "SA25n2974:2": "saṁvriyate cchādyata ivāsyām anayā vā tattvam iti kṛtvā |",
  "SA25n2974:3": "tathā coktaṁ sūtre- bhāvā jāyanti saṁvṛtyā paramārthe niḥsvabhāvakāḥ |",
  "SA25n2974:4": "niḥsvabhāveṣu yā bhrāntiḥ sā tathyāsaṁvṛtir matā ||",
  "SA25n2974:5": "iti |",
  "SA25n2974:6": "tadbhavatvād vā sarva etadupadarśitā vyalīkā bhāvāḥ sāṁvṛtā ucyante |",
  "SA25n2974:7": "sā cānādivibhramavāsanāparipākavaśād asato bhāvato bhāvān sata ivopadarśayanty upajāyate sarvaprāṇabhṛtāṁ yatas tasmād abhiprāyavaśāt sarva evālīkarūpā bhāvāḥ saṁvṛtisanta ucyante |",
  "SA25n2974:8": "na punar eṣāṁ bhāvato bhāvarūpatvam,",
  "SA25n2974:9": "yathāpratibhāsam atattvāt |",
  "SA25n2974:10": "nāpi śaśaviṣāṇavad atyantābhāvarūpatā,",
  "SA25n2974:11": "avicāraramaṇīyākāreṇa pratibhāsanāt ||",
  "SA25n2974:12": "tathā hi māyāpuruṣādau yad bhrāntajñānasamaṁgibhir narair avasthāpitaṁ (2)",
  "SA25n2974:13": "rūpam, tadvat sarvapadārtheṣu yad alīkākārajñānasamāropitaṁ tat saṁvṛtisatyam iti vyavahriyate |",
  "SA25n2974:14": "tatraiva ca māyāpuruṣādau yathānupaplutavijñānair avasthāpitaṁ rūpaṁ tadvat sarvapadārthānāṁ yat samyakpramāṇapariniścitaṁ rūpaṁ tat paramārthasatyam ||",
  "SA25n2974:15": "yathā ca bhrāntābhrāntajñānavyavasthāpitarūpasaṁvṛtiparamā- rthasatyadvayāśrayāt taimirikādyupalabhyeṣu keśādiṣu vijñānavādināṁ ca grāhyagrāhakākāradvaye saṁvṛtyā sattvaṁ paramārthenāsattvam ityādivyavasthā pekṣābhedān na virudhyate,",
  "SA25n2974:16": "tadvat sarvapadārtheṣu ||",
  "SA25n2974:17": "ato yathoktabhrāntirūpā saṁvṛtir ajanmano'pi bhāvato bhāvān jāyamānān ivopadarśayati yatas tena tadāśrayavaśāt saṁvṛtyotpadyante bhāvā ity ucyate |",
  "SA25n2974:18": "paramārthatas tu notpadyante ||",
  "SA25n2974:19": "aviparītārthaviṣayatvāt sarvam eva samyakśrutacintābhāvanā- mayaṁ jñānaṁ paramārtham ucyate |",
  "SA25n2974:20": "paramo'syārtha iti kṛtvā ||",
  "SA25n2974:21": "sākṣātpāraṁparyakṛtas tu viśeṣaḥ |",
  "SA25n2974:22": "tadvaśād ete sarvabhāvā anutpannā eva pratīyante |",
  "SA25n2974:23": "samyagjñānasaṁsiddho naiṣām utpāda ity uktaṁ bhavati ||",
  "SA25n2974:24": "avicāro vā saṁvṛtiḥ |",
  "SA25n2974:25": "tathā hy aviparītatattvanidhyānapravṛttasamyak- pramāṇabalabhāvinī cintāmayī prajñā tathā bhāvanāmayy api sākṣāttattvārthānuvicāritayā tanniṣyandatayā vā vicāra ucyate |",
  "SA25n2974:26": "tathārthaparāṅmukhaṁ tu sarvam eva tadviparyayād alīkākāropagrāhi jñānam avicāraḥ |",
  "SA25n2974:27": "na tu nirvikalpakaṁ jñānaṁ nāpi vicārābhāvamātram |",
  "SA25n2974:28": "(3) atas tatprasiddharūpatvāt sarva evālīkarūpo bhāvaḥ sāṁvṛtaḥ ||",
  "SA25n2974:29": "atha vā lokapratītiḥ saṁvṛtiḥ |",
  "SA25n2974:30": "sarvalokaprasiddhasya sarvasyaivārthasya sāṁvṛtatveneṣṭatvāt |",
  "SA25n2974:31": "na ca sarvo'rtho'pi sarvasyaivendriyasya gocaraḥ kasyacid eva kaiścid īkṣaṇāt ||",
  "SA25n2974:32": "ato'tyantaparokṣasya sarvākārapratiniyatakarmaphalāder vyavasthā sarvajñajñānata evānyasya punar itarajñānato'pi ||",
  "SA25n2974:33": "yat punaḥ kaiścic chāstrakāraiḥ pratītim ullaṁghya bhāvānāṁ nityādirūpam upakalpitaṁ tat mithyāsaṁvṛtisad ucyate |",
  "SA25n2974:34": "pratītito'pi tasyāsattvāt |",
  "SA25n2974:35": "yat punaḥ pratītyanusārataḥ prakalpitam,",
  "SA25n2974:36": "yathā- nāstīha sattva ātmā ca dharmās tv ete sahetukā iti,",
  "SA25n2974:37": "tat tathyasaṁvṛtisad ucyate |",
  "SA25n2974:38": "tena saty apy ekatra vastuni śāstrakārāṇām anekarūpavyārope vastuno na pa- rasparaviruddhānekasvabhāvatāprasaṅgaḥ ||",
  "SA25n2974:39": "māyārtho vā saṁvṛtyarthaḥ |",
  "SA25n2974:40": "asatyārtho māyārthaḥ |",
  "SA25n2974:41": "bhrāntajñānarūpe 'pi ca māyārthe jñānasya na vastutāprasaṅgaḥ |",
  "SA25n2974:42": "alīkākāropagraheṇa tasya bhāsanāt,",
  "SA25n2974:43": "satyālīkarūpayoś ca parasparaviruddhatvāt |",
  "SA25n2974:44": "tenālīkarūpatāyā api satyatāpatter na bhrāntatā jñānasya bhāvet |",
  "SA25n2974:45": "nāpi citrarūpatā virodhāt ||",
  "SA25n2974:46": "bhrāntatve vāsatyarūpatāyā apy alīkatvān na jñānasya satyatā bhavet |",
  "SA25n2974:47": "sarvātmanā tayoḥ parasparam anānātvād ekasyāṅgāṅgibhāvāsaṁbhavāt |",
  "SA25n2974:48": "(4) ato jñānasyāpy alīkatvād antarjñeyanayād asya mahān viśeṣaḥ ||",
  "SA25n2974:49": "śabda mātraṁ saṁvṛtir ity anabhijñāḥ |",
  "SA25n2974:50": "na hi śabdamātraṁ saṁvṛtir iti kasyāpi saugatasya matam |",
  "SA25n2974:51": "yad api- nāmamātram idaṁ sarvaṁ saṁjñāmātre pratiṣṭhitam |",
  "SA25n2974:52": "abhidhānāt pṛthagbhūtam abhidheyaṁ na vidyate ||",
  "SA25n2974:53": "iti sūtre'bhihitam,",
  "SA25n2974:54": "tatrāpi ye vastubhūtam evābhidhānam abhidheyaṁ ca tatpṛthagbhūtam api kalpayanti tanmatapratiṣedhāya kalpanāpratiṣṭhitatvam evābhidhānābhidheyayor upadarśitam |",
  "SA25n2974:55": "saṁjñā hy atra kalpanā |",
  "SA25n2974:56": "kalpanārūpam evābhidhānaṁ nāmaśabdenābhipretam |",
  "SA25n2974:57": "na tu śrotrajñānapratibhāsy arthasyāvācakatvāt |",
  "SA25n2974:58": "tanmātratve ca viśvasya rūpādivaicitryapratibhāso na bhavet |",
  "SA25n2974:59": "nāpi skandhādivya vasthā ||",
  "SA25n2974:60": "yathā ca bahuṣu māyānareṣu naro nara iti sāmānyākārarūpaḥ kalpitaḥ śabdārtho vyavasthāpyate,",
  "SA25n2974:61": "tathā paramārthāsvabhāveṣv api bhāveṣu paramārtho'py adhyāropitarūpeṇa kathyamānaḥ saṁvṛtir eva bhavet,",
  "SA25n2974:62": "tasya sarvaprapañcātikrāntatvāt |",
  "SA25n2974:63": "tathā coktaṁ sūtre- yadi devaputra paramārthataḥ paramārthasatyaṁ kāyavāṅmanasāṁ viṣayabhāvam āgacchen na paramārthasatyam iti saṁkhyāṁ gacchet saṁvṛtisatyam eva tad bhavet |",
  "SA25n2974:64": "api tu (5) paramārthataḥ paramārthasatyaṁ sarvavyavahārātikrāntam |",
  "SA25n2974:65": "iti ||",
  "SA25n2974:66": "kṣaṇikatvaṁ vā bhāvānāṁ saṁvṛtiḥ |",
  "SA25n2974:67": "teṣāṁ calātmanāṁ sarvabhāvānāṁ yā māyāvat prakṛtiniḥsvabhāvatālakṣaṇā śūnyatā sa paramārthaḥ,",
  "SA25n2974:68": "sarvatathāgatānām utpādānutpādayor api sarvakālam adhiṣṭhitatvān nityaḥ || (6)"
}