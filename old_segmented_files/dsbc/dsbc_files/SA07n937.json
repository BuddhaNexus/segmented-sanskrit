{
  "SA07n937:0": "navamaḥ sargaḥ",
  "SA07n937:1": "abhimāna-nindā",
  "SA07n937:2": "athaivamukto'pi sa tena bhikṣuṇā jagāma naivopaśamaṃ priyāṃ prati |",
  "SA07n937:3": "tathā hi tāmeva tadā sa cintayan na tasya śuśrāva visaṃjñavad vacaḥ ||1 ||",
  "SA07n937:4": "yathā hi vaidyasya cikīrṣataḥ śivaṃ vaco na gṛṇhāti mumūrṣurāturaḥ |",
  "SA07n937:5": "tathaiva matto balarūpayauvanairhitaṃ na jagrāha sa tasya tadvacaḥ ||2 ||",
  "SA07n937:6": "na cātra citraṃ yadi rāgapāpmanā mano'bhibhūyeta tamovṛtātmanaḥ |",
  "SA07n937:7": "narasya pāpmā hi tadā nivartate yadā bhavatyantagataṃ tamastanu ||3 ||",
  "SA07n937:8": "tatastathākṣiptamavekṣya taṃ tadā balena rūpeṇa ca yauvanena ca |",
  "SA07n937:9": "gṛhaprayāṇaṃ prati ca vyavasthitaṃ śaśāsa nandaṃ śramaṇaḥ sa śāntaye ||4 ||",
  "SA07n937:10": "balaṃ ca rūpaṃ ca navaṃ ca yauvanaṃ tathāvagacchāmi yathāvagacchasi |",
  "SA07n937:11": "ahaṃ tvidaṃ te trayamavyavasthitaṃ yathāvabuddhye na tathāvabudhyase ||5 ||",
  "SA07n937:12": "idaṃ hi rogāyatanaṃ jarāvaśaṃ nadītaṭānokahavaccalācalam |",
  "SA07n937:13": "na vetsi dehaṃ jalaphenadurbalaṃ balasthatāmātmani yena manyase ||6 ||",
  "SA07n937:14": "yadānnapānāsanayānakarmaṇāmasevanādapyatisevanādapi |",
  "SA07n937:15": "śarīramāsannavipatti dṛśyate bale'bhimānastava kena hetunā ||7 ||",
  "SA07n937:16": "himātapavyādhijarākṣudādibhiryadāpyanarthairupamīyate jagat |",
  "SA07n937:17": "jalaṃ śucau māsa ivārkaraśmibhiḥ kṣayaṃ vrajan kiṃ baladṛpta manyase ||8 ||",
  "SA07n937:18": "tvagasthimāṃsakṣatajātmakaṃ yadā śarīramāhāravaśena tiṣṭhati |",
  "SA07n937:19": "ajasramārtaṃ satatapratikriyaṃ balānvito'smīti kathaṃ vihanyase ||9 ||",
  "SA07n937:20": "yathā ghaṭaṃ mṛnmayamāmamāśrito narastitīrṣet kṣubhitaṃ mahārṇavam |",
  "SA07n937:21": "samucchrayaṃ tadvadasāramudvarahan balaṃ vyavasyed viṣayārthamudyataḥ ||10 ||",
  "SA07n937:22": "śarīramāmādapi mṛnmayād ghaṭādidaṃ tu niḥsāratamaṃ mataṃ mama |",
  "SA07n937:23": "ciraṃ hi tiṣṭhed vidhivad dhṛto ghaṭaḥ samucchrayo'yaṃ sudhṛto'pi bhidyate ||11 ||",
  "SA07n937:24": "yadāmbubhūvāyvanalāśca dhātavaḥ sadā viruddhā viṣamā ivoragāḥ |",
  "SA07n937:25": "bhavantyanarthāya śarīramāśritāḥ kathaṃ balaṃ rogavidho vyavasyasi ||12 ||",
  "SA07n937:26": "prayānti mantraiḥ praśamaṃ bhujaṅgamā na mantrasādhyastu bhavanti dhātavaḥ |",
  "SA07n937:27": "kvacicca kaṃcicca daśanti pannagāḥ sadā ca sarvaṃ ca tudanti dhātavaḥ ||13 ||",
  "SA07n937:28": "idaṃ hi śayyāsanapānabhojanairguṇaiḥ śarīraṃ ciramapyavekṣitam |",
  "SA07n937:29": "na marṣayatyekamapi vyatikramaṃ yato mahāśīviṣavat prakupyati ||14 ||",
  "SA07n937:30": "yadā himārto jvalanaṃ niṣevate himaṃ nidādhābhihato'bhikāṅkṣati |",
  "SA07n937:31": "kṣudhānvito'nnaṃ salilaṃ tṛṣānvito balaṃ kutaḥ kiṃ ca kathaṃ ca kasya ca ||15 ||",
  "SA07n937:32": "tadevamājñāya śarīramāturaṃ balānvito'smīti na mantumarhasi |",
  "SA07n937:33": "asāramasvantamaniścitaṃ jagajjagatyanitye balamavyavasthitam ||16 ||",
  "SA07n937:34": "kva kārtavīryasya balābhimāninaḥ sahasrabāhobalamarjunasya tat |",
  "SA07n937:35": "cakarta bāhūn yudhi yasya bhārgavaḥ mahānti śrṛṅgāṇyaśanirgiretiva ||17 ||",
  "SA07n937:36": "kva tad valaṃ kaṃsavikarṣiṇo haresturaṅgarājasya puṭāvabhedinaḥ |",
  "SA07n937:37": "yamekabāṇena nijaghnivān jarāḥ kramāgatā rūpamivottamaṃ jarā ||18 ||",
  "SA07n937:38": "diteḥ sutasyāmararoṣakāriṇaścamūrucervā namuceḥ kva tad balam |",
  "SA07n937:39": "yamāhave kruddhamivāntakaṃ sthitaṃ jaghāna phenāvayavena vāsavaḥ ||19 ||",
  "SA07n937:40": "balaṃ kurūṇāṃ kva ca tattadābhavad yudhi jvalitvā tarasaujasā ca ye |",
  "SA07n937:41": "samitsamiddhā jvalanā ivādhvare hatāsavo bhasmani paryavasthitāḥ ||20 ||",
  "SA07n937:42": "ato viditvā balavīryamānināṃ balānvitānāmavamarditaṃ balam |",
  "SA07n937:43": "jagajjarāmṛtyuvaśaṃ vicārayan bale'bhimānaṃ na vidhātumarhasi ||21 ||",
  "SA07n937:44": "balaṃ mahad yadi vā na manyase kuruṣva yuddhaṃ saha tāvadindriyaiḥ |",
  "SA07n937:45": "jayaśca te'trāsti mahacca te balaṃ parājayaśced vitathaṃ ca te balam ||22 ||",
  "SA07n937:46": "tathā hi vīrāḥ puruṣā na te matā jayanti ye sāśvarathadvipānarīn",
  "SA07n937:47": "yathā matā vīratarā manīṣiṇo jayanti lolāni ṣaḍindriyāṇi ye ||23 ||",
  "SA07n937:48": "ahaṃ vapuṣmāniti yacca manyase vicakṣaṇaṃ naitadidaṃ ca gṛhyatām |",
  "SA07n937:49": "kva tadvapuḥ sā ca vapuṣmatī tanurgadasya śāmbasya ca sāraṇasya ca ||24 ||",
  "SA07n937:50": "yathā mayūraścalacitracandrako bibharti rūpaṃ guṇavat svabhāvataḥ |",
  "SA07n937:51": "śarīrasaṃskāraguṇādṛte tathā bibharti rūpaṃ yadi rūpavānasi ||25 ||",
  "SA07n937:52": "yadi pratīpaṃ vṛṇuyānna vāsasā na śaucakāle yadi saṃspṛśedapaḥ |",
  "SA07n937:53": "mṛjāviśeṣaṃ yadi nādadīta vā vapurvapuṣman vada kīdṛśaṃ bhavet ||26 ||",
  "SA07n937:54": "navaṃ vayaścātmagataṃ niśāmya yadgṛ honmukhaṃ te viṣayāptaye manaḥ |",
  "SA07n937:55": "niyaccha tacchailanadīrayopamaṃ drutaṃ hi gacchatyanivarti yauvanam ||27 ||",
  "SA07n937:56": "ṛturvyatītaḥ parivartate punaḥ kṣayaṃ prayātaḥ punareti candramāḥ |",
  "SA07n937:57": "gataṃ gataṃ naiva tu saṃnivartate jalaṃ nadīnāṃ ca nṛṇāṃ ca yauvanam ||28 ||",
  "SA07n937:58": "vivarṇitaśmaśru valīvikuñcitaṃ viśīrṇadantaṃ śithilabhru niṣprabham |",
  "SA07n937:59": "yadā mukhaṃ drakṣyasi jarjaraṃ tadā jarābhibhūto vimado bhaviṣyasi ||29 ||",
  "SA07n937:60": "niṣevya pānaṃ madanīyamuttamaṃ niśāvivāseṣu cirād vimādyati |",
  "SA07n937:61": "narastu matto balarūpayouvanairna kaścidaprāpya jarāṃ vimādyati ||30 ||",
  "SA07n937:62": "yathekṣuratyantarasaprapīḍito bhuvi praviddho dahanāya śuṣyate |",
  "SA07n937:63": "tathā jarāyantranipīḍitā tanurnipītasārā maraṇāya tiṣṭhati ||31 ||",
  "SA07n937:64": "yathā hi nṛbhyāṃ karapatramīritaṃ samucchritaṃ dāru bhinattyanekadhā |",
  "SA07n937:65": "tathocchritāṃ pātayati prajāmimāmaharniśābhyāmupasaṃhitā jarā ||32 ||",
  "SA07n937:66": "smṛteḥ pramoṣo vapuṣaḥ parābhavo rateḥ kṣayo vācchruticakṣuṣāṃ grahaḥ |",
  "SA07n937:67": "śramasya yonirbalavīryayorvadho jarāsamo nāsti śarīriṇāṃ ripuḥ ||33 ||",
  "SA07n937:68": "idaṃ viditvā nidhanasya daiśikaṃ jarābhidhānaṃ jagato mahabhdayam |",
  "SA07n937:69": "ahaṃ vapuṣmān balavān yuveti vā na mānamāroḍhumanāryamarhasi ||34 ||",
  "SA07n937:70": "ahaṃ mametyeva ca raktacetasāṃ śarīrasaṃjñā tava yaḥ kalau grahaḥ |",
  "SA07n937:71": "tamutsṛjaivaṃ yadi śāmyatā bhaved bhayaṃ hyahaṃ ceti mameti cārchati ||35 ||",
  "SA07n937:72": "yadā śarīre na vaśo'sti kasyacinnirasyamāne vividhairupaplavaiḥ |",
  "SA07n937:73": "kathaṃ kṣamaṃ vettumahaṃ mameti vā śarīrasaṃjñaṃ gṛhamāpadāmidam ||36 ||",
  "SA07n937:74": "sapannage yaḥ kugṛhe sadāśucau rameta nityaṃ pratisaṃskṛte'bale |",
  "SA07n937:75": "sa duṣṭadhātāvaśucau calācale rameta kāye viparītadarśanaḥ ||37 ||",
  "SA07n937:76": "yathā prajābhyaḥ kunṛpo balād balīn haratyaśeṣaṃ ca na cābhirakṣati |",
  "SA07n937:77": "tathaiva kāyo vasanādisādhanaṃ haratyaśeṣaṃ ca na cānuvartate ||38 ||",
  "SA07n937:78": "yathā prarohanti tṛṇānyayatnataḥ kṣitau prayatnāt tu bhavanti śālayaḥ |",
  "SA07n937:79": "tathaiva duḥkhāni bhavantyayatnataḥ sukhāni yatnena bhavanti vā na vā ||39 ||",
  "SA07n937:80": "śarīramārtaṃ parikarṣataścalaṃ na cāsti kiñcit paramārthataḥ sukham |",
  "SA07n937:81": "sukhaṃ hi duḥkhapratikārasevayā sthite ca duḥkhe tanuni vyavasyati ||40 ||",
  "SA07n937:82": "yathānapekṣyāgryamapīpsitaṃ sukhaṃ pravādhate duḥkhamupetamaṇvapi |",
  "SA07n937:83": "tathānapekṣyātmani duḥkhamāgataṃ na vidyate kiñcana kasyacit sukhaṃ ||41 ||",
  "SA07n937:84": "śarīramīdṛg bahuduḥkhādhruvaṃ phalānurodhādatha nāvagacchasi |",
  "SA07n937:85": "dravatphalebhyo dhṛtiraśmibhirmano nigṛhyatāṃ gauriva śasyalālasā ||42 ||",
  "SA07n937:86": "na kāmabhogā hi bhavanti tṛptaye havīṃṣi dīptasya vibhāvasoriva |",
  "SA07n937:87": "yathā yathā kāmasukheṣu vartate tathā tathecchā viṣayeṣu varddhate ||43 ||",
  "SA07n937:88": "yathā ca kuṣṭhavyasanena duḥkhitaḥ pratāpanānnaiva śamaṃ nigacchati |",
  "SA07n937:89": "tathendriyārtheṣvajitendriyaścaranna kāmabhogairupaśāntimṛcchati ||44 ||",
  "SA07n937:90": "yathā hi bhaiṣajyasukhābhikāṅkṣayā bhajeta rogānna bhajeta tatkṣamam |",
  "SA07n937:91": "tathā śarīre bahuduḥkhabhājane rameta mohād viṣayābhikāṅkṣayā ||45 ||",
  "SA07n937:92": "anarthakāmaḥ puruṣasya yo janaḥ sa tasya śatruḥ kila tena karmaṇā |",
  "SA07n937:93": "anarthamūlā viṣayāśca kevalā nanu praheyā viṣamā yathārayaḥ ||46 ||",
  "SA07n937:94": "ihaiva bhūtvā ripavo vadhātmakāḥ prayānti kāle puruṣasya mitratāṃ |",
  "SA07n937:95": "paratra caiveha ca duḥkhahetavo bhavanti kāmā na tu kasyacicchivāḥ ||47 ||",
  "SA07n937:96": "yathopayuktaṃ rasavarṇagandhavad vadhāya kimpākaphalaṃ na puṣṭaye |",
  "SA07n937:97": "niṣevyamāṇā viṣayāścalātmano bhavantyanarthāya tathā na bhūtaye ||48 ||",
  "SA07n937:98": "tadetadājñāya vipāpmanātmanā vimokṣadharmādyupasahitaṃ hitam |",
  "SA07n937:99": "juṣasva me sajjanasaṃmataṃ mataṃ pracakṣva vā niścayamud giran giram ||49 ||",
  "SA07n937:100": "iti hitamapi bahvapīdamuktaḥ śrutamahatā śramaṇena tena nandaḥ |",
  "SA07n937:101": "na dhṛtimupayayau na śarma lebhe dvirada ivātimado madāndhacetāḥ ||50 ||",
  "SA07n937:102": "nandasya bhāvamavagamya tataḥ sa bhikṣuḥ",
  "SA07n937:103": "pāriplavaṃ gṛhasukhābhimukhaṃ na dharme |",
  "SA07n937:104": "sattvāśayānuśayabhāvaparīkṣakāya",
  "SA07n937:105": "buddhāya tattvaviduṣe kathayāṃcakāra ||51 ||",
  "SA07n937:106": "saundarananda mahākāvye “abhimāna-nindā“ nāma navama sarga samāpta |"
}