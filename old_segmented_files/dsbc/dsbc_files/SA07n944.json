{
  "SA07n944:0": "ṣoḍaśaḥ sargaḥ",
  "SA07n944:1": "āryasatya",
  "SA07n944:2": "evaṃ manodhāraṇayā krameṇa vyapohya kiñcit samupohya kiñcit |",
  "SA07n944:3": "dhyānāni catvāryadhigamya yogī prāpnotyabhijñā niyamena pañca ||1 ||",
  "SA07n944:4": "ṛddhipravekaṃ ca bahuprakāraṃ parasya cetaścaritāvabodham |",
  "SA07n944:5": "atītajanmasmaraṇaṃ ca dīrghaṃ divye viśuddhe śruticakṣuṣī ca ||2 ||",
  "SA07n944:6": "ataḥ paraṃ tattvaparikṣaṇena mano dadhātyāsravasaṃkṣayāya |",
  "SA07n944:7": "tato hi duḥkhaprabhṛtīni samyak catvāri satyāni padānyavaiti ||3 ||",
  "SA07n944:8": "bādhātmakaṃ duḥkhamidaṃ prasaktaṃ duḥkhasya hetuḥ prabhavātmako'yam |",
  "SA07n944:9": "duḥkhakṣayo niḥsaraṇātmako'yaṃ trāṇātmako'yaṃ praśamāya mārgaḥ ||4 ||",
  "SA07n944:10": "ityāryasatyānyavabudhya buddhyā catvāri samyak pratividhya caiva |",
  "SA07n944:11": "sarvāsravān bhāvanayābhibhūya na jāyate śāntimavāpya bhūyaḥ ||5 ||",
  "SA07n944:12": "abodhato hyaprativedhataśca tattvātmakasyāsya catuṣṭasya |",
  "SA07n944:13": "bhavād bhavaṃ yāti na śantimeti saṃsāradolāmadhiruhya lokaḥ ||6 ||",
  "SA07n944:14": "tasmājjarādervyasanasya mūlaṃ samāsato duḥkhamavaihi janma |",
  "SA07n944:15": "sarvauṣadhīnāmiva bhūrbhavāya sarvāpadāṃ kṣetramidaṃ hi janma ||7 ||",
  "SA07n944:16": "yajjanmarūpasya hi sendriyasya duḥkhasya tannaikavidhasya janma |",
  "SA07n944:17": "yaḥ saṃbhavaścāsya samucchrayasya mṛtyośca rogasya ca saṃbhavaḥ saḥ ||8 ||",
  "SA07n944:18": "sadvāpyasadvā viṣamiśramannaṃ yathā vināśāya na dhāraṇāya |",
  "SA07n944:19": "loke tathā tiryaguparyadho vā duḥkhāya sarvaṃ na sukhāya janma ||9 ||",
  "SA07n944:20": "jarādayo naikavidhāḥ prajānāṃ satyāṃ pravṛttau prabhavantyanarthāḥ |",
  "SA07n944:21": "pravātsu ghoreṣvapi māruteṣu na hyaprasūtāstaravaścalanti ||10 ||",
  "SA07n944:22": "ākāśayoniḥ pavano yathā hi yathā śamīgarbhaśayo hutāśaḥ |",
  "SA07n944:23": "āpo yathāntarvasudhāśayāśca duḥkhaṃ tathā cittaśarīrayoniḥ ||11 ||",
  "SA07n944:24": "apāṃ dravatvaṃ kaṭhinatvamurvyā vāyoścalatvaṃ dhruvamauṣṇyamagneḥ |",
  "SA07n944:25": "yathā svabhāvo hi tathā svabhāvo duḥkhaṃ śarīrasya ca cetasaśca ||12 ||",
  "SA07n944:26": "kāye sati vyādhijarādi duḥkhaṃ kṣuttarṣavarṣoṣṇahimādi caiva |",
  "SA07n944:27": "rūpāśrite cetasi sānubandhe śokāratikrodhabhayādi duḥkham ||13 ||",
  "SA07n944:28": "pratyakṣamālokya ca janmaduḥkhaṃ duḥkhaṃ tathātītamapīti viddhi |",
  "SA07n944:29": "yathā ca tadduḥkhamidaṃ ca duḥkhaṃ duḥkhaṃ tathānāgatamapyavehi ||14 ||",
  "SA07n944:30": "bījasvabhāvo hi yatheha dṛṣṭo bhūto'pi bhavyo'pi tathānumeyaḥ |",
  "SA07n944:31": "pratyakṣataśca jvalano yathoṣṇo bhūto'pi bhavyo'pi tathoṣṇa eva ||15 ||",
  "SA07n944:32": "tannāmarūpasya guṇānurūpaṃ yatraiva nirvṛttirudāravṛtta |",
  "SA07n944:33": "tatraiva duḥkhaṃ na hi tadvimuktaṃ duḥkhaṃ bhaviṣyatyabhavad bhaved vā ||16 ||",
  "SA07n944:34": "pravṛttiduḥkhasya ca tasya loke tṛṣṇādayo doṣagaṇā nimittam |",
  "SA07n944:35": "naiveśvaro na prakṛtirnaṃ kālo nāpo svabhāvo na vidhiryadṛcchā ||17 ||",
  "SA07n944:36": "jñātavyametena ca kāraṇena lokasya doṣebhya iti pravṛttiḥ |",
  "SA07n944:37": "yasmānmriyante sarajastamaskā na jāyate vītarajastamaskaḥ ||18 ||",
  "SA07n944:38": "icchāviśeṣe sati tatra tatra yānāsanāderbhavati prayogaḥ |",
  "SA07n944:39": "yasmādatastarṣavaśāttathaiva janma prajānāmiti veditavyam ||19 ||",
  "SA07n944:40": "sattvānyabhiṣvaṅgavaśāni dṛṣṭvā svajātiṣu prītiparāṇyatīva |",
  "SA07n944:41": "abhyāsayogādupapāditāni taireva doṣairiti tāni viddhi ||20 ||",
  "SA07n944:42": "krodhapraharṣādibhirāśrayāṇāmutpadyate ceha yathā viśeṣaḥ |",
  "SA07n944:43": "tathaiva janmasvapi naikarūpo nirvartate kleśakṛto viśeṣaḥ ||21 ||",
  "SA07n944:44": "doṣādhike janmani tīvradoṣa utpadyate rāgiṇi tīvrarāgaḥ |",
  "SA07n944:45": "mohādhike mohabalādhikaśca tadalpadoṣe ca tadalpadoṣaḥ ||22 ||",
  "SA07n944:46": "phalaṃ hi yādṛk samavaiti sākṣāt tadāgamād bījamavaityatītam |",
  "SA07n944:47": "avetya bījaprakṛtiṃ ca sākṣādanāgataṃ tatphalamabhyupaiti ||23 ||",
  "SA07n944:48": "doṣakṣayo jātiṣu yāsu yasya vairāgyatastāsu na jāyate saḥ |",
  "SA07n944:49": "doṣāśayastiṣṭhati yasya yatra tasyopapattirvivaśasya tatra ||24 ||",
  "SA07n944:50": "tajjanmano naikavidhasya saumya tṛṣṇādayo hetava ityavetya |",
  "SA07n944:51": "tāṃśchindhi duḥkhād yadi nirmumukṣā kāryakṣayaḥ kāraṇasaṃkṣayāddhi ||25 ||",
  "SA07n944:52": "duḥkhakṣayo hetuparikṣayācca śāntaṃ śivaṃ sākṣikuruṣva dharmaṃ |",
  "SA07n944:53": "tṛṣṇāvirāgaṃ layanaṃ nirodhaṃ sanātanaṃ trāṇamahāryamāryam ||26 ||",
  "SA07n944:54": "yasminna jātirna jarā na mṛtyurna vyādhayo nāpriyasaṃprayogaḥ |",
  "SA07n944:55": "necchāvipanna priyaviprayogaḥ kṣemaṃ padaṃ naiṣṭhikamacyutaṃ tat ||27 ||",
  "SA07n944:56": "dīpo yathā nirvṛtimabhyupeto naivāvaniṃ gacchati nāntarikṣam |",
  "SA07n944:57": "diśaṃ na kāṃcid vidiśaṃ na kāṃcit snehakṣayāt kevalameti śāntim ||28 ||",
  "SA07n944:58": "evaṃ kṛtī nirvṛtimabhyupeto naivāvaniṃ gacchati nāntarikṣam |",
  "SA07n944:59": "diśaṃ na kāṃcid vidiśaṃ na kāṃcit kleśakṣayāt kevalameti śāntim ||29 ||",
  "SA07n944:60": "asyābhyupāyo'dhigamāya mārgaḥ prajñātrikalpaḥ praśamadvikalpaḥ |",
  "SA07n944:61": "sa bhāvanīyo vidhivad budhena śīle śucau tripramukhe sthitena ||30 ||",
  "SA07n944:62": "vākkarma samyak sahākāyakarma yathāvadājīvanayaśca śuddhaḥ |",
  "SA07n944:63": "idaṃ trayaṃ vṛttavidhau pravṛttaṃ śīlāśrayaṃ karmaparigrahāya ||31 ||",
  "SA07n944:64": "satyeṣu duḥkhādiṣu dṛṣṭirāryā samyagvitarkaśca parākramaśca |",
  "SA07n944:65": "idaṃ trayaṃ jñānavidhau pravṛttaṃ prajñāśrayaṃ kleśaparikṣayāya ||32 ||",
  "SA07n944:66": "nyāyena satyādhigamāya yuktā samyak smṛtiḥ samyagatho samādhiḥ |",
  "SA07n944:67": "idaṃ dvayaṃ yogavidhau pravṛttaṃ śamāśrayaṃ cittaparigrahāya ||33 ||",
  "SA07n944:68": "kleśāṃkurānna pratanoti śīlaṃ bījāṅkurān kāla ivātivṛttaḥ |",
  "SA07n944:69": "śucau hi śīle puruṣasya doṣā manaḥ salajjā iva dharṣayanti ||34 ||",
  "SA07n944:70": "kleśāṃstu viṣkambhayate samādhirvegānivādrirmahato nadīnām |",
  "SA07n944:71": "sthite samādhau hi na dharṣayanti doṣā bhujaṃgā iva mantrabaddhāḥ ||35 ||",
  "SA07n944:72": "prajñā tvaśeṣeṇa nihanti doṣāṃstīradrumān prāvṛṣi nimnageva |",
  "SA07n944:73": "dagdhā yayā na prabhavanti doṣā vajrāgninevānusṛtena vṛkṣāḥ ||36 ||",
  "SA07n944:74": "triskandhametaṃ pravigāhya mārgaṃ praspaṣṭamaṣṭāṅgamahāryamāryam |",
  "SA07n944:75": "duḥkhasya hetūn prajahāti doṣān prāpnoti cātyantaśivaṃ padaṃ tat ||37 ||",
  "SA07n944:76": "asyopacāre dhṛtirārjavaṃ ca hrīrapramādaḥ praviviktatā ca |",
  "SA07n944:77": "alpecchatā tuṣṭirasaṃgatā ca lokapravṛttāvaratiḥ kṣamā ca ||38 ||",
  "SA07n944:78": "yāthātmyato vindati yo hi duḥkhaṃ tasyodbhavaṃ tasya ca yo nirodham |",
  "SA07n944:79": "āryeṇa mārgeṇa sa śāntimeti kalyāṇamitraiḥ saha vartamānaḥ ||39 ||",
  "SA07n944:80": "yo vyādhito vyādhimavaiti samyag vyādhernidānaṃ ca tadauṣadhaṃ ca |",
  "SA07n944:81": "ārogyamāpnoti hi so'cireṇa mitrairabhijñairupacaryamāṇaḥ ||40 ||",
  "SA07n944:82": "tadvyādhisaṃjñāṃ kuru duḥkhasatye doṣeṣvapi vyādhinidānasaṃjñām |",
  "SA07n944:83": "ārogyaṃjñāṃ ca nirodhasatye bhaiṣajyasaṃjñāmapi mārgasatye ||41 ||",
  "SA07n944:84": "tasmāt pravṛttiṃparigaccha duḥkhaṃ pravartakānapyavagaccha doṣān |",
  "SA07n944:85": "nivṛttimāgaccha ca tannirodhaṃ nivartakaṃ cāpyavagaccha mārgam ||42 ||",
  "SA07n944:86": "śirasyatho vāsasi saṃpradīpte satyāvabodhāya mativicāryā |",
  "SA07n944:87": "dagdhaṃ jagat satyanayaṃ hyadṛṣṭvā pradahyate saṃprati dhakṣyate ca ||43 ||",
  "SA07n944:88": "yadaiva yaḥ paśyati nāmarūpaṃ kṣayīti taddarśanamasya samyak |",
  "SA07n944:89": "samyak ca nirvedamupaiti paśyan nandīkṣayācca kṣayameti rāgaḥ ||44 ||",
  "SA07n944:90": "tayośca nandīrajasoḥ kṣayeṇa samyagvimuktaṃ pravadāmi cetaḥ |",
  "SA07n944:91": "samyagvimuktirmanasaśca tābhyāṃ na cāsya bhūyaḥ karaṇīyamasti ||45 ||",
  "SA07n944:92": "yathāsvabhāvena hi nāmarūpaṃ taddhetumevāstagamaṃ ca tasya |",
  "SA07n944:93": "vijānataḥ pasyata eva cāhaṃ bravīmi samyak kṣayamāsravāṇām ||46 ||",
  "SA07n944:94": "tasmāt paraṃ saumya vidhāya vīryaṃ śīghraṃ ghaṭasvāstravasaṃkṣayāya |",
  "SA07n944:95": "duḥkhānanityāṃśca nirātmakāṃśca dhātūn viśeṣeṇa parīkṣamāṇaḥ ||47 ||",
  "SA07n944:96": "dhātūn hi ṣaḍ bhūsalilānalādīn sāmānyataḥ svena ca lakṣaṇena |",
  "SA07n944:97": "avaiti yo nānyamavaiti tebhyaḥ so'tyantikaṃ mokṣamavaiti tebhyaḥ ||48 ||",
  "SA07n944:98": "kleśaprahāṇāya ca niścitena kālo'bhyupāyasśca parīkṣitavyaḥ |",
  "SA07n944:99": "yogo'pyakāle hyanupāyataśca bhavatyanarthāya na tadguṇāya ||49 ||",
  "SA07n944:100": "ajātavatsāṃ yadi gāṃ duhīta naivāpnuyāt kṣīramakāladohī |",
  "SA07n944:101": "kāle'pi vā syānna payo labheta mohena śṛṅgād yadi gāṃ duhīta ||50 ||",
  "SA07n944:102": "ārdrācca kāṣṭhājjvalanābhikāmo naiva prayatnādapi vahnimṛcchet |",
  "SA07n944:103": "kāṣṭhācca śuṣkādapi pātanena naivāgnimāpnotyanupāyapūrvam ||51 ||",
  "SA07n944:104": "taddeśakālau vidhivat parīkṣya yogasya mātrāmapi cābhyupāyam |",
  "SA07n944:105": "balābale cātmani saṃpradhārya kāryaḥ prayatno na tu tadviruddhaḥ ||52 ||",
  "SA07n944:106": "pragrāhakaṃ yattu nimittamuktamuddhanyamāne hṛdi tanna sevyam |",
  "SA07n944:107": "evaṃ hi cittaṃ praśama na yāti pravāyunā vahniriveryamāṇaḥ ||53 ||",
  "SA07n944:108": "śamāya yat syānniyataṃ nimittaṃ jātoddhave cetasi tasya kālaḥ |",
  "SA07n944:109": "evaṃ hi cittaṃ praśamaṃ niyacchet pradīpyamāno'gnirivodakena ||54 ||",
  "SA07n944:110": "śamāvahaṃ yanniyataṃ nimittaṃ sevyaṃ na taccetasi līyamāne |",
  "SA07n944:111": "evaṃ hi bhūyo layameti cittamanīryamāṇo'gnirivālpasāraḥ ||55 ||",
  "SA07n944:112": "pragrāhakaṃ yanniyataṃ nimittaṃ layaṃ gate cetasi tasya kālaḥ |",
  "SA07n944:113": "kriyāsamarthaṃ hi manastathā syānmandāyamāno'gnirivendhanena ||56 ||",
  "SA07n944:114": "aupekṣikaṃ nāpi nimittamiṣṭaṃ layaṃ gate cetasi soddhave vā |",
  "SA07n944:115": "evaṃ hi tīvraṃ janayedanarthamupekṣito vyādhirivāturasya ||57 ||",
  "SA07n944:116": "yatsyādupekṣāniyataṃ nimittaṃ sāmyaṃ gate cetasi tasya kālaḥ |",
  "SA07n944:117": "evaṃ hi kṛtyāya bhavetprayogo ratho vidheyāśva iva prayātaḥ ||58 ||",
  "SA07n944:118": "rāgoddhavavyākulite'pi citte maitropasaṃhāravidhirna kāryaḥ |",
  "SA07n944:119": "rāgātmako muhyati maitrayā hi snehaṃ kaphakṣobha ivopayujya ||59 ||",
  "SA07n944:120": "rāgoddhate cetasi dhairyametya niṣevitavyaṃ tvaśubhaṃ nimittam |",
  "SA07n944:121": "rāgātmako hyevamupaiti śarma kaphātmako rūkṣamivopayujya ||60 ||",
  "SA07n944:122": "vyāpādadoṣeṇa manasyudīrṇe na sevitavyaṃ tvaśubhaṃ nimittam |",
  "SA07n944:123": "dveṣātmakasya hyaśubhā vadhāya pittātmanastīkṣṇa ivopacāraḥ ||61 ||",
  "SA07n944:124": "vyāpādadoṣakṣubhite tu citte sevyā svapakṣopanayena maitrī |",
  "SA07n944:125": "dveṣātmano hi praśamāya maitrī pittātmanaḥ śīta ivopacāraḥ ||62 ||",
  "SA07n944:126": "mohānubaddhe manasaḥ pracāre maitrāśubhā vaiva bhavatyayogaḥ |",
  "SA07n944:127": "tābhyāṃ hi saṃmohamupaiti bhūyo vāyvātmako rūkṣamivopanīya ||63 ||",
  "SA07n944:128": "mohātmikāyāṃ manasaḥ pravṛttau sevyastvidampratyayatāvihāraḥ |",
  "SA07n944:129": "mūḍhe manasyeṣa hi śāntimārgo vāyvātmake snigdha ivopacāraḥ ||64 ||",
  "SA07n944:130": "ulkāmukhasthaṃ hi yathā suvarṇaṃ suvarṇakāro dhamatīha kāle |",
  "SA07n944:131": "kāle pariprokṣayate jalena krameṇa kāle samupekṣate ca ||65 ||",
  "SA07n944:132": "dahet suvarṇaṃ hi dhamannakāle jale kṣipan saṃśameyedakāle |",
  "SA07n944:133": "na cāpi samyak paripākamenaṃ nayedakāle samupekṣamāṇaḥ ||66 ||",
  "SA07n944:134": "saṃpragrahasya praśamasya caiva tathaiva kāle samupekṣaṇasya |",
  "SA07n944:135": "samyaṅ nimittaṃ manasā tvavekṣyaṃ nāśo hi yatno'pyanupāyapūrvaḥ ||67 ||",
  "SA07n944:136": "ityevamanyāyanivartanaṃ ca nyāyaṃ ca tasmai sugato babhāṣe |",
  "SA07n944:137": "bhūyaśca tattaccaritaṃ viditvā vitarkahānāya viodhīnuvāca ||68 ||",
  "SA07n944:138": "yathā bhiṣak pittakaphānilānāṃ ya eva kopaṃ samupaiti doṣaḥ |",
  "SA07n944:139": "śamāya tasyaiva vidhiṃ vidhatte vyadhatta doṣeṣu tathaiva buddhaḥ ||69 ||",
  "SA07n944:140": "ekena kalpena sacenna hanyāt svabhyastabhāvādasubhān vitarkān |",
  "SA07n944:141": "tato dvitīyaṃ kramāmarabheta na tveva heyo guṇavān prayogaḥ ||70 ||",
  "SA07n944:142": "anādikālopacitātmakatvād balīyasaḥ kleśagaṇasya caiva |",
  "SA07n944:143": "samyak prayogasya ca duṣkaratvācchettuṃ na śakyāḥ sahasā hi doṣāḥ ||71 ||",
  "SA07n944:144": "aṇvyā yathāṇyā vipulāṇiranyā nirvāhyate tadviduṣā nareṇa |",
  "SA07n944:145": "tadvattadevākuśalaṃ nimittaṃ kṣipennimittāntarasevanena ||72 ||",
  "SA07n944:146": "tathāpyathādhyātmanavagrahatvānnaivopaśāmyedaśubho vitarkaḥ |",
  "SA07n944:147": "heyaḥ sa taddoṣaparīkṣaṇena saśvāpado mārga ivādhvagena ||73 ||",
  "SA07n944:148": "yathā kṣudhārto'pi viśeṣa pṛktaṃ jijīviṣurnecchati bhoktumannam |",
  "SA07n944:149": "tathaiva doṣāvahamityavetya jahāti vidvānaśubhaṃ nimittam ||74 ||",
  "SA07n944:150": "na doṣataḥ paśyati yo hi doṣaṃ kastaṃ tato vārayituṃ samarthaḥ |",
  "SA07n944:151": "guṇaṃ guṇe paśyati yaśca yatra sa vāryamāṇo'pi tataḥ prayāti ||75 ||",
  "SA07n944:152": "vyapatrapante hi kulaprasūtā manaḥpracārairaśubhaiḥ pravṛtaiḥ |",
  "SA07n944:153": "kaṇṭhe manasvīva yuvā vapuṣmānacākṣuṣairaprayatairviṣaktaiḥ ||76 ||",
  "SA07n944:154": "nirdhūyamānāstvatha leśato'pi tiṣṭheyurevākuśalā vitarkāḥ |",
  "SA07n944:155": "kāryāntarairadhyayanakriyādyaiḥ sevyo vidhirvismaraṇāya teṣām ||77 ||",
  "SA07n944:156": "svaptavyamapyeva vicakṣaṇena kāyaklamo vāpi niṣevitavyaḥ |",
  "SA07n944:157": "na tveva saṃcintyamasannimittaṃ yatrāvasaktasya bhavedanarthaḥ ||78 ||",
  "SA07n944:158": "yathā hi bhīto niśi taskarebhyo dvāraṃ priyebhyo'pi na dātumicchet |",
  "SA07n944:159": "prājñastathā saṃharati prayogaṃ samaṃ śubhasyāpyaśubhasya doṣaiḥ ||79 ||",
  "SA07n944:160": "evaṃ prakārairapi yadyupāyairnivāryamāṇā na parāṅmukhāḥ syuḥ |",
  "SA07n944:161": "tato yathāśthūlanivarhaṇena suvarṇadoṣā iva te praheyāḥ ||80 ||",
  "SA07n944:162": "drutaprayāṇaprabhṛtīṃśca tīkṣṇāt kāmaprayogāt parikhidyamānaḥ |",
  "SA07n944:163": "yathā naraḥ saṃśrayate tathaiva prājñena doṣeṣvapi vartitavyam ||81 ||",
  "SA07n944:164": "te cedalabdhapratipakṣabhāvā naivopaśāmyeyurasadvitarkāḥ |",
  "SA07n944:165": "muhūrtamapyaprativadhyamānā gṛhe bhujaṃgā iva nādhivāsyāḥ ||82 ||",
  "SA07n944:166": "dante'pi dantaṃ praṇidhāya kāmaṃ tālvagramutpīḍya ca jivhayāpi |",
  "SA07n944:167": "cittena cittaṃ parigṛhya cāpi kāryaḥ prayatno na tu te'nuvṛttāḥ ||83 ||",
  "SA07n944:168": "kimatra citraṃ yadi vītamoho vanaṃ gataḥ svasthamanā na muhyet |",
  "SA07n944:169": "ākṣipyamāṇo hṛdi tannimittairna kṣobhyate yaḥ sa kṛtī sa dhīraḥ ||84 ||",
  "SA07n944:170": "tadāryasatyādhigamāya pūrvaṃ viṃśodhayānena nayena mārgam |",
  "SA07n944:171": "yātrāgataḥ śatruvinigrahārthaṃ rājeva lakṣmīmajitāṃ jigīṣan ||85 ||",
  "SA07n944:172": "etānyaraṇyānyabhitaḥ śivāni yogānukūlānyajaneritāni |",
  "SA07n944:173": "kāyasya kṛtvā pravivekamātraṃ kleśaprahāṇāya bhajasva mārgam ||86 ||",
  "SA07n944:174": "kauṇḍinyanandakṛmilāniruddhāstiṣyopasenau vimalo'tha rādhaḥ |",
  "SA07n944:175": "bāṣpottarau dhautakimoharājau kātyāyanadravyapilindavatsāḥ ||87 ||",
  "SA07n944:176": "bhaddālibhadrāyaṇasarpadāsasubhūtigodattasujātavatsāḥ |",
  "SA07n944:177": "saṃgrāmajid bhadrajidaśvajicca śroṇaśca śoṇaśca ca koṭikarṇaḥ ||88 ||",
  "SA07n944:178": "kṣemājito nandakanandamātāvupālivāgīśayaśoyaśodāḥ |",
  "SA07n944:179": "mahāvhayo valkalirāṣṭrapālau sudarśanasvāgatamedhikāśca ||89 ||",
  "SA07n944:180": "sa kapphinaḥ kāśyapa auruvilvo mahāmahākāśyapatiṣyanandāḥ |",
  "SA07n944:181": "pūrṇaśca pūrṇaśca sa pūrṇakaśca śonāparāntaśca sa pūrṇa eva ||90 ||",
  "SA07n944:182": "śāradvatīputrasubāhucundāḥ kondeyakāpyabhṛgukuṇṭhadhānāḥ |",
  "SA07n944:183": "saśaivalau revatakauṣṭhilau ca maudgalyagotraśca gavāṃpatiśca ||91 ||",
  "SA07n944:184": "yaṃ vikramaṃ yogavidhāvakurvaṃstameva śīghraṃ vidhivat kuruṣva |",
  "SA07n944:185": "tataḥ padaṃ prāpsyasi tairavāptaṃ sukhāvṛtaistvaṃ niyataṃ yaśaśca ||92 ||",
  "SA07n944:186": "dravyaṃ yathā syat kaṭukaṃ rasena taccopayuktaṃ madhuraṃ vipāke |",
  "SA07n944:187": "tathaiva vīryaṃ kaṭukaṃ śrameṇa tasyārtha siddhyai madhuro vipākaḥ ||93 ||",
  "SA07n944:188": "vīryaṃ paraṃ kāryakṛtau hi mūlaṃ vīryādṛte kācana nāsti siddhiḥ |",
  "SA07n944:189": "udeti vīryādiha sarvasaṃpannirvīryatā cet sakalaśca pāpmā ||94 ||",
  "SA07n944:190": "alabdhasyālābho niyatamupalabdhasya vigama-",
  "SA07n944:191": "stathaivātmāvajñā kṛpaṇamadhikebhyaḥ paribhavaḥ |",
  "SA07n944:192": "tamo nistejastvaṃ śrutiniyamatuṣṭivyuparamo",
  "SA07n944:193": "nṛṇāṃ nirvīryāṇāṃ bhavati vinipātaśca bhavati ||95 ||",
  "SA07n944:194": "nayaṃ śrutvā śakto yadayamabhivṛddhiṃ na labhate",
  "SA07n944:195": "paraṃ dharmaṃ jñātvā yadupari nivāsaṃ na labhate |",
  "SA07n944:196": "gṛhaṃ tyaktvā muktau yadayamupaśāntiṃ na labhate |",
  "SA07n944:197": "nimittaṃ kausīdyaṃ bhavati puruṣasyātra na ripuḥ ||96 ||",
  "SA07n944:198": "anikṣiptotsāho yadi khanati gāṃ vāri labhate |",
  "SA07n944:199": "prasaktaṃ vyāmathnan jvalanamaraṇibhyāṃ janayati |",
  "SA07n944:200": "prayuktā yoge tu dhruvamupalabhante śramaphalaṃ",
  "SA07n944:201": "drutaṃ nityaṃ yāntyo girimapi hi bhindanti saritaḥ ||97 ||",
  "SA07n944:202": "kṛṣṭvā gāṃ paripālya ca śramaśatairaśnoti sasyaśriyaṃ",
  "SA07n944:203": "yatnena pravigāhya sāgarajalaṃ ratnaśriyā krīḍati |",
  "SA07n944:204": "śatrūṇāmavadhūya vīryamiṣubhirbhuṅkte narendraśriyaṃ",
  "SA07n944:205": "tadvīryaṃ kuru śāntaye viniyataṃ vīrye hi sarvarddhayaḥ ||98 ||",
  "SA07n944:206": "saundarananda mahākāvye “āryasatya“ nāma ṣoḍaśa sarga samāpta |"
}