{
  "S06n566:0": "10 dhāraṇaguṇaparikīrtanaparivarto daśamaḥ |",
  "S06n566:1": "atha khalu śakrasya devānāmindrasyaitadabhūt-pūrvajinakṛtādhikārāste kulaputrāḥ kuladuhitaraśca bhaviṣyanti bahubuddhāvaropitakuśalamūlāḥ,",
  "S06n566:2": "kalyāṇamitraparigṛhītāśca bhaviṣyanti,",
  "S06n566:3": "yeṣāmiyaṃ prajñāpāramitā śrotrāvabhāsamapyāgamiṣyati |",
  "S06n566:4": "kaḥ punarvādo ya enāmevaṃ gambhīrāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti |",
  "S06n566:5": "udgṛhya dhārayitvā vācayitvā paryavāpya pravartya deśayitvopadiśyoddiśya svādhyāyya tathatvāya śikṣiṣyante,",
  "S06n566:6": "tathatvāya pratipatsyante,",
  "S06n566:7": "tathatvāya yogamāpatsyante |",
  "S06n566:8": "na te avaramātrakeṇa kuśalamūlena samanvāgatā bhaviṣyanti |",
  "S06n566:9": "bahubuddhaparyupāsitāste kulaputrāḥ kuladuhitaraśca bhaviṣyanti |",
  "S06n566:10": "paripṛṣṭāḥ paripraśnīkṛtāśca te buddhā bhagavanto bhaviṣyanti kulaputraiḥ kuladuhitṛbhiścaināmeva prajñāpāramitām |",
  "S06n566:11": "śrutā ceyaṃ paurvakāṇāmapi tathāgatānāmarhatāṃ samyaksaṃbuddhānāmantikāt,",
  "S06n566:12": "ya enāṃ prajñāpāramitāmetarhyapi śroṣyanti |",
  "S06n566:13": "śrutvā codgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti,",
  "S06n566:14": "tathatvāya śikṣiṣyante,",
  "S06n566:15": "tathatvāya pratipatsyante,",
  "S06n566:16": "tathatvāya yogamāpatsyante |",
  "S06n566:17": "bahubuddhāvaropitakuśalamūlāste kulaputrāḥ kuladuhitaraśca veditavyāḥ,",
  "S06n566:18": "ya etasyāmeva gambhīrāyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyāṃ nāvaleṣyante na saṃleṣyante,",
  "S06n566:19": "na viṣatsyanti na viṣādamāpatsyante,",
  "S06n566:20": "na vipṛṣṭhīkariṣyanti mānasam,",
  "S06n566:21": "na bhagnapṛṣṭhīkariṣyanti,",
  "S06n566:22": "notrasiṣyanti na saṃtrasiṣyanti na saṃtrāsamāpatsyante ||",
  "S06n566:23": "atha khalvāyuṣmān śāriputraḥ śakrasya devānāmindrasya imamevaṃrūpaṃ caitasaiva cetaḥparivitarkamājñāya bhagavantametadavocat-yo bhagavan ihaivaṃ gambhīrāyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāṃ kulaputro vā kuladuhitā vā abhiśraddadhadavakalpayannadhimucya prasannacitto bodhāya cittamutpādya enāṃ prajñāpāramitāmudgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣatyuddekṣyati svādhyāsyati,",
  "S06n566:24": "tathatvāya śikṣiṣyate,",
  "S06n566:25": "tathatvāya pratipatsyate,",
  "S06n566:26": "tathatvāya yogamāpatsyate,",
  "S06n566:27": "yathāvinivartanīyo bodhisattvo mahāsattvastathā sa dhārayitavyaḥ |",
  "S06n566:28": "tatkasya hetoḥ?",
  "S06n566:29": "gambhīrā bhagavan iyaṃ prajñāpāramitā |",
  "S06n566:30": "na hi bhagavan parīttakuśalamūlenāparipṛcchakajātīyena aśrutvā buddhānāṃ bhagavatāṃ saṃmukhībhāvataḥ pūrvamacaritavatā ihaiveyamevaṃ gambhīrā prajñāpāramitā adhimoktuṃ śakyā |",
  "S06n566:31": "ye punaranadhimucya enāmanavabudhyamānāḥ pratikṣeptavyāṃ maṃsyante,",
  "S06n566:32": "pūrvāntato'pi bhagavaṃstaiḥ kulaputraiḥ kuladuhitṛbhiśceyaṃ gambhīrā prajñāpāramitā bhāṣyamāṇā pratikṣiptā |",
  "S06n566:33": "tatkasya hetoḥ?",
  "S06n566:34": "yathāpi nāma parīttatvātkuśalamūlānām |",
  "S06n566:35": "na hi bhagavan acaritavadbhiḥ pūrvāntata iyaṃ gambhīrā prajñāpāramitā śakyā adhimoktum |",
  "S06n566:36": "ye'pi ca pratikṣepsyanti enāṃ gambhīrāṃ prajñāpāramitāṃ bhāṣyamāṇām,",
  "S06n566:37": "te'pyevaṃ veditavyāḥ-pūrvāntato'pyebhiriyaṃ gambhīrā prajñāpāramitā bhāṣyamāṇā pratikṣiptā |",
  "S06n566:38": "tathā hyeṣāmasyāṃ gambhīrāyāṃ prajñāpāramitāyāṃ bhāṣyamāṇāyāṃ nāsti śraddhāḥ,",
  "S06n566:39": "nāsti kṣāntirnāsti rucirnāsti cchando nāsti vīryaṃ nāstyapramādo nāstyadhimuktiḥ,",
  "S06n566:40": "na caibhiḥ pūrvaṃ buddhā bhagavanto buddhaśrāvakā vā paripṛṣṭāḥ,",
  "S06n566:41": "na ca paripraśnīkṛtā iti ||",
  "S06n566:42": "atha khalu śakro devānāmindra āyuṣmantaṃ śāriputrametadavocat-gambhīrā ārya śāriputra prajñāpāramitā |",
  "S06n566:43": "kimatrāścaryaṃ syādyadasyāṃ gambhīrāyāṃ prajñāpāramitāyāṃ bhāṣyamāṇāyāṃ pūrvamacaritāvī bodhisattvo mahāsattvo nādhimucyeta?",
  "S06n566:44": "atha khalu śakro devānāmindro bhagavantametadavocat-namaskaromi bhagavan prajñāpāramitāyai |",
  "S06n566:45": "sarvajñajñānasya sa bhagavannamaskāraṃ karoti,",
  "S06n566:46": "yaḥ prajñāpāramitāyai namaskāraṃ karoti |",
  "S06n566:47": "bhagavānāha-evameva kauśika, evametat |",
  "S06n566:48": "sarvajñajñānasya sa kauśika namaskāraṃ karoti yaḥ prajñāpāramitāyai namaskāraṃ karoti |",
  "S06n566:49": "tatkasya hetoḥ?",
  "S06n566:50": "atonirjātā hi kauśika buddhānāṃ bhagavatāṃ sarvajñatā |",
  "S06n566:51": "sarvajñajñānanirjātā ca punaḥ prajñāpāramitā prabhāvyate |",
  "S06n566:52": "evamasyāṃ prajñāpāramitāyāṃ caritavyam |",
  "S06n566:53": "evamasyāṃ prajñāpāramitāyāṃ sthātavyam |",
  "S06n566:54": "evamasyāṃ prajñāpāramitāyāṃ pratipattavyam |",
  "S06n566:55": "evamasyāṃ prajñāpāramitāyāṃ yogamāpattavyam ||",
  "S06n566:56": "atha khalu śakro devānāmindro bhagavantametadavocat-kathaṃ bhagavan prajñāpāramitāyāṃ caran bodhisattvo mahāsattvaḥ prajñāpāramitāyāṃ sthito bhavati?",
  "S06n566:57": "kathaṃ prajñāpāramitāyāṃ caran prajñāpāramitāyāṃ yogamāpadyate?",
  "S06n566:58": "evamukte bhagavān śakraṃ devānāmindrametadavocat-sādhu sādhu kauśika |",
  "S06n566:59": "sādhu khalu punastvaṃ kauśika yastvaṃ tathāgatamarhantaṃ samyaksaṃbuddhamenamarthaṃ paripraṣṭavyaṃ paripraśnīkartavyaṃ manyase |",
  "S06n566:60": "idamapi te kauśika buddhānubhāvena pratibhānamutpannam |",
  "S06n566:61": "iha kauśika bodhisattvo mahāsattvaḥ prajñāpāramitāyāṃ caran rūpe na tiṣṭhati,",
  "S06n566:62": "rūpamiti na tiṣṭhati |",
  "S06n566:63": "yataḥ kauśika bodhisattvo mahāsattvo rūpe na tiṣṭhati,",
  "S06n566:64": "rūpamiti na tiṣṭhati,",
  "S06n566:65": "evaṃ rūpe yogamāpadyate |",
  "S06n566:66": "evaṃ vedanāyāṃ saṃjñāyāṃ saṃskāreṣu |",
  "S06n566:67": "vijñāne na tiṣṭhati,",
  "S06n566:68": "vijñānamiti na tiṣṭhati |",
  "S06n566:69": "yataḥ kauśika bodhisattvo mahāsattvo vijñāne na tiṣṭhati,",
  "S06n566:70": "vijñānamiti na tiṣṭhati,",
  "S06n566:71": "evaṃ vijñāne yogamāpadyate |",
  "S06n566:72": "rūpamiti kauśika na yojayati,",
  "S06n566:73": "yataḥ kauśika rūpamiti na yojayati,",
  "S06n566:74": "evaṃ rūpamiti na tiṣṭhati |",
  "S06n566:75": "evaṃ vedanāsaṃjñāsaṃskārāḥ |",
  "S06n566:76": "vijñānamiti kauśika na yojayati,",
  "S06n566:77": "yataḥ kauśika vijñānamiti na yojayati,",
  "S06n566:78": "evaṃ vijñānamiti na tiṣṭhati |",
  "S06n566:79": "evaṃ prajñāpāramitāyāṃ sthito bhavati |",
  "S06n566:80": "evaṃ yogamāpadyate ||",
  "S06n566:81": "atha khalvāyuṣmān śāriputro bhagavantametadavocat-gambhīrā bhagavan prajñāpāramitā |",
  "S06n566:82": "duravagāhā bhagavan prajñāpāramitā |",
  "S06n566:83": "durudgrahā bhagavan prajñāpāramitā |",
  "S06n566:84": "apramāṇā bhagavan prajñāpāramitā |",
  "S06n566:85": "bhagavānāha-evametacchāriputra, evametat |",
  "S06n566:86": "rūpaṃ gambhīramiti śāriputra na tiṣṭhati |",
  "S06n566:87": "yataḥ śāriputra rūpaṃ gambhīramiti na tiṣṭhati,",
  "S06n566:88": "evaṃ rūpe yogamāpadyate |",
  "S06n566:89": "evaṃ vedanāsaṃjñāsaṃskārāḥ |",
  "S06n566:90": "vijñānaṃ śāriputra gambhīramiti na tiṣṭhati |",
  "S06n566:91": "yataḥ śāriputra vijñānaṃ gambhīramiti na tiṣṭhati,",
  "S06n566:92": "evaṃ vijñāne yogamāpadyate |",
  "S06n566:93": "rūpaṃ śāriputra gambhīramiti na yogamāpadyate |",
  "S06n566:94": "yataḥ śāriputra rūpaṃ gambhīramiti na yogamāpadyate,",
  "S06n566:95": "evaṃ rūpaṃ gambhīramiti na tiṣṭhati |",
  "S06n566:96": "evaṃ vedanāsaṃjñāsaṃskārāḥ |",
  "S06n566:97": "vijñānaṃ śāriputra gambhīramiti na yogamāpadyate |",
  "S06n566:98": "yataḥ śāriputra vijñānaṃ gambhīramiti na yogamāpadyate,",
  "S06n566:99": "evaṃ vijñānaṃ gambhīramiti na tiṣṭhati ||",
  "S06n566:100": "evamukte āyuṣmān śāriputro bhagavantametadavocat-gambhīrā bhagavan prajñāpāramitā avinivartanīyasya vyākṛtasya bodhisattvasya mahāsattvasya purato bhāṣitavyā |",
  "S06n566:101": "tatkasya hetoḥ?",
  "S06n566:102": "sa hi bhagavan na kāṅkṣiṣyati,",
  "S06n566:103": "na vicikitsiṣyati na dhaṃdhāyiṣyati na vivadiṣyati ||",
  "S06n566:104": "atha khalu śakro devānāmindra āyuṣmantaṃ śāriputrametadavocat-sacetpunarārya śāriputra avyākṛtasya bodhisattvasya mahāsattvasya purata iyaṃ prajñāpāramitā bhāṣyeta,",
  "S06n566:105": "ko doṣo bhavet?",
  "S06n566:106": "evamukte āyuṣmān śāriputraḥ śakraṃ devānāmindrametadavocat-dūrataḥ sa kauśika bodhisattvo mahāsattva āgato veditavyaḥ |",
  "S06n566:107": "cirayānasaṃprasthitaḥ paripakvakuśalamūlaḥ sa kauśika bodhisattvo mahāsattvo veditavyaḥ,",
  "S06n566:108": "yo'vyākṛta imāṃ prajñāpāramitāṃ lapsyate darśanāya vandanāya paryupāsanāya śravaṇāya |",
  "S06n566:109": "śrutvā ca notrasiṣyati na saṃtrasiṣyati na saṃtrāsamāpatsyate |",
  "S06n566:110": "na cedānīmasau cireṇa vyākaraṇaṃ pratilapsyate'nuttarāyāḥ samyaksaṃbodheḥ |",
  "S06n566:111": "āsannaṃ tasya vyākaraṇaṃ veditavyam |",
  "S06n566:112": "sa bodhisattvo mahāsattvo naikaṃ vā dvau vā trīn vā tathāgatānarhataḥ samyaksaṃbuddhānatikramiṣyati,",
  "S06n566:113": "tato vyākaraṇaṃ pratilapsyate'nuttarāyāṃ samyaksaṃbodhau |",
  "S06n566:114": "api tu tānārāgayiṣyati,",
  "S06n566:115": "ārāgayitvā tāṃstathāgatānarhataḥ samyaksaṃbuddhānna virāgayiṣyati |",
  "S06n566:116": "tathāgatadarśanaṃ ca vyākaraṇenāvandhyaṃ kariṣyati,",
  "S06n566:117": "tathāgatadarśanācca tato vyākaraṇaṃ pratilapsyate'nuttarāyāṃ samyaksaṃbodhau |",
  "S06n566:118": "yāvacca vyākaraṇaṃ pratilapsyate'nuttarāyāṃ samyaksaṃbodhau,",
  "S06n566:119": "tāvadavandhyaṃ kariṣyati tathāgatadarśanavandanaparyupāsanopasthānaṃ yāvannānuttarāṃ samyaksaṃbodhimabhisaṃbuddha iti ||",
  "S06n566:120": "atha khalvāyuṣmān śāriputro bhagavantametadavocat-dūrataḥ sa bhagavan bodhisattvo mahāsattva āgato bhaviṣyati |",
  "S06n566:121": "cirayānasaṃprasthitaḥ |",
  "S06n566:122": "paripakvakuśalamūlo hi bhagavan sa bodhisattvo mahāsattvo veditavyaḥ,",
  "S06n566:123": "ya imāṃ gambhīrāṃ prajñāpāramitāṃ lapsyate darśanāya vandanāya paryupāsanāya śravaṇāya |",
  "S06n566:124": "kaḥ punarvādo'tra yaḥ śrutvā codgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati ||",
  "S06n566:125": "atha khalu bhagavānāyuṣmantaṃ śāriputrametadavocat-evametacchāriputra, evametat |",
  "S06n566:126": "dūrataḥ sa śāriputra bodhisattvo mahāsattva āgato veditavyaḥ |",
  "S06n566:127": "cirayānasaṃprasthitaḥ |",
  "S06n566:128": "paripakvakuśalamūlo hi sa śāriputra bodhisattvo mahāsattvo bhaviṣyati,",
  "S06n566:129": "ya imāṃ gambhīrāṃ prajñāpāramitāṃ lapsyate darśanāya vandanāya paryupāsanāya śravaṇāya |",
  "S06n566:130": "kaḥ punarvādo'tra yaḥ śrutvā codgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati ||",
  "S06n566:131": "atha khalvāyuṣmān śāriputro bhagavantametadavocat-pratibhāti me bhagavan,",
  "S06n566:132": "pratibhāti me sugata aupamyodāharaṇam |",
  "S06n566:133": "tadyathāpi nāma bhagavan yo'yaṃ bodhisattvayānikaḥ kulaputro vā kuladuhitā vā svapnāntaragato'pi bodhimaṇḍe niṣīdet,",
  "S06n566:134": "veditavyametadbhagavan,",
  "S06n566:135": "ayaṃ bodhisattvo mahāsattva āsanno'nuttarāyāṃ samyaksaṃbodherabhisaṃbodhāyeti |",
  "S06n566:136": "evameva bhagavan yaḥ kulaputro vā kuladuhitā vā imāṃ gambhīrāṃ prajñāpāramitāṃ lapsyate darśanāya vandanāya paryupāsanāya śravaṇāya,",
  "S06n566:137": "kaḥ punarvādaḥ śrutvā codgrahītuṃ dhārayituṃ vācayituṃ paryavāptuṃ pravartayituṃ deśayituṃ upadeṣṭuṃ uddeṣṭuṃ svādhyāpanāya |",
  "S06n566:138": "veditavyametadbhagavan dūrato'yaṃ bodhisattvayānikaḥ pudgala āgataścirayānasaṃprasthitaḥ |",
  "S06n566:139": "āsanno'yaṃ bodhisattvayānikaḥ pudgalo vyākaraṇasya |",
  "S06n566:140": "vyākariṣyantyenaṃ buddhā bhagavanto bodhisattvaṃ mahāsattvamanuttarāyāḥ samyaksaṃbodherabhisaṃbodhāyeti |",
  "S06n566:141": "cirayānasaṃprasthitaḥ paripakvakuśalamūlo hi sa bodhisattvo mahāsattvo veditavyaḥ,",
  "S06n566:142": "yasyeyaṃ gambhīrā prajñāpāramitā upapatsyate'ntaśaḥ śravaṇāyāpi |",
  "S06n566:143": "kaḥ punarvādo'tra bhagavan yaḥ kulaputro vā kuladuhitā vā enāṃ gambhīrāṃ prajñāpāramitāmudgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati |",
  "S06n566:144": "tatkasya hetoḥ?",
  "S06n566:145": "bhūyastvena hi bhagavan dharmavyasanasaṃvartanīyaiḥ sattvāḥ karmopacayairavihitāḥ,",
  "S06n566:146": "teṣāṃ bhūyastvena asyāṃ gambhīrāyāṃ prajñāpāramitāyāṃ cittāni pratikūlāni bhaviṣyanti,",
  "S06n566:147": "cittāni parivellayiṣyanti |",
  "S06n566:148": "na hyanupacitakuśalamūlāḥ sattvā asyāṃ bhūyastvena bhūtakoṭyāṃ praskandanti prasīdanti |",
  "S06n566:149": "upacitakuśalamūlāḥ khalu punaste bhagavan sūpacitakuśalamūlāḥ kulaputrāḥ kuladuhitaraśca veditavyāḥ,",
  "S06n566:150": "yeṣāmasyāṃ bhūtakoṭyāṃ cittaṃ praskandati prasīdati |",
  "S06n566:151": "tadyathāpi nāma bhagavan puruṣo yojanaśatikādaṭavīkāntārād dviyojanaśatikādvā triyojanaśatikādvā caturyojanaśatikādvā pañcayojanaśatikādvā daśayojanaśatikādvā aṭavīkāntārānniṣkrāmet |",
  "S06n566:152": "sa niṣkramya paśyetpūrvanimittāni gopālakān vā paśupālakān vā sīmā vā ārāmasaṃpado vā vanasaṃpado vā,",
  "S06n566:153": "tato'nyāpi va nimittāni,",
  "S06n566:154": "yairnimittairgrāmo vā nagaraṃ vā nigamo va sūcyeta |",
  "S06n566:155": "tasya tāni pūrvanimittāni dṛṣṭaivaṃ bhavati-yathemāni pūrvanimittāni dṛśyante,",
  "S06n566:156": "tathā āsanno me grāmo vā nagaraṃ vā nigamo vā iti |",
  "S06n566:157": "sa āśvāsaprāpto bhavati |",
  "S06n566:158": "nāsya bhūyaścoramanasikāro bhavati |",
  "S06n566:159": "evameva bhagavan yasya bodhisattvasya mahāsattvasyeyaṃ gambhīrā prajñāpāramitā upavartate,",
  "S06n566:160": "veditavyaṃ tena bhagavan abhyāsanno'smyanuttarāyāḥ samyaksaṃbodheḥ,",
  "S06n566:161": "nacireṇa vyākaraṇaṃ pratilapsye'nuttarāyāḥ samyaksaṃbodheriti |",
  "S06n566:162": "nāpi tenotrasitavyaṃ na saṃtrasitavyaṃ na bhetavyaṃ śrāvakabhūmervā pratyekabuddhabhūmervā |",
  "S06n566:163": "tatkasya hetoḥ?",
  "S06n566:164": "tathā hi asyemāni pūrvanimittāni saṃdṛśyante yadutemāṃ gambhīrāṃ prajñāpāramitāṃ labhate darśanāya vandanāya paryupāsanāya śravaṇāya |",
  "S06n566:165": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n566:166": "pratibhātu te śāriputra punarapyetatsthānam,",
  "S06n566:167": "yathāpi nāmaitadbuddhānubhāvena vyāharasi vyāhariṣyasi ca ||",
  "S06n566:168": "evamukte āyuṣmān śāriputro bhagavantametadavocat-tadyathāpi nāma bhagavan iha kaścideva puruṣo mahāsamudraṃ draṣṭukāmo bhavet |",
  "S06n566:169": "sa gacchenmahāsamudraṃ darśanāya |",
  "S06n566:170": "yathā yathā ca sa gacchenmahāsamudraṃ darśanāya,",
  "S06n566:171": "tathā tathā sacetpaśyetstambaṃ vā stambanimittaṃ vā parvataṃ vā parvatanimittaṃ vā,",
  "S06n566:172": "tenaivaṃ veditavyaṃ dūre tāvadito mahāsamudra iti |",
  "S06n566:173": "sacenna bhūyaḥ paśyetstambaṃ vā stambanimittaṃ vā parvataṃ vā parvatanimittaṃ vā,",
  "S06n566:174": "tenaivaṃ veditavyam-abhyāsanna ito mahāsamudra iti |",
  "S06n566:175": "tatkasya hetoḥ?",
  "S06n566:176": "anupūrvanimno hi mahāsamudraḥ,",
  "S06n566:177": "na mahāsamudrasyābhyantare kaścitstambo vā stambanimittaṃ vā parvato vā parvatanimittaṃ veti |",
  "S06n566:178": "kiṃcāpi sa na mahāsamudraṃ sākṣātpaśyati cakṣuṣā,",
  "S06n566:179": "atha ca punaḥ sa niṣṭhāṃ gacchati-abhyāsanno'smi mahāsamudrasya,",
  "S06n566:180": "neto bhūyo dūre mahāsamudra iti |",
  "S06n566:181": "evameva bhagavan bodhisattvena mahāsattvenemāṃ gambhīrāṃ prajñāpāramitāṃ śṛṇvatā veditavyam-kiṃcāpyahaṃ taistathāgatairarhadbhiḥ samyaksaṃbuddhairna saṃmukhaṃ vyākṛtaḥ,",
  "S06n566:182": "atha ca punarabhyāsanno'smyanuttarāyāḥ samyaksaṃbodhervyākaraṇasya |",
  "S06n566:183": "tatkasya hetoḥ?",
  "S06n566:184": "tathā hyenāṃ gambhīrāṃ prajñāpāramitāṃ labhate darśanāya vandanāya paryupāsanāya śravaṇāyeti |",
  "S06n566:185": "tadyathāpi nāma bhagavan vasante pratyupasthite śīrṇaparṇapalāśeṣu nānāvṛkṣeṣu nānāpallavāḥ prādurbhavanti |",
  "S06n566:186": "pallaveṣu prādurbhūteṣvāttamanaskā bhavanti jāmbūdvīpakā manuṣyāḥ tāni pūrvanimittāni vaneṣu dṛṣṭvā nacirādvanapuṣpāṇi ca phalāni ca prādurbhaviṣyanti |",
  "S06n566:187": "tatkasya heto?",
  "S06n566:188": "tathā hi imāni pūrvanimittāni stambeṣu dṛśyanta iti |",
  "S06n566:189": "evameva bhagavan yadā bodhisattvo mahāsattvo labhate imāṃ gambhīrāṃ prajñāpāramitāṃ darśanāya vandanāya paryupāsanāya śravaṇāya,",
  "S06n566:190": "upavartate tasyeyaṃ gambhīrā prajñāpāramitā |",
  "S06n566:191": "tadā paripakvakuśalaḥ sa bodhisattvo mahāsattvo veditavyaḥ-tenaiva pūrvakeṇa kuśalamūlenopanāmiteyaṃ tasmai gambhīrā prajñāpāramitā |",
  "S06n566:192": "tatra yā devatāḥ pūrvabuddhadarśinyaḥ,",
  "S06n566:193": "tāḥ pramuditā bhavanti prītisaumanasyajātāḥ-paurvakāṇāmapi bodhisattvānāṃ mahāsattvānāmimānyeva pūrvanimittānyabhūvannanuttarāyāḥ samyaksaṃbodhervyākaraṇāya |",
  "S06n566:194": "nacireṇa batāyaṃ bodhisattvo mahāsattvo vyākaraṇaṃ pratilapsyate'nuttarāyāḥ samyaksaṃbodheriti |",
  "S06n566:195": "tadyathāpi nāma bhagavan strī gurviṇī gurugarbhā |",
  "S06n566:196": "tasyā yadā kāyo veṣṭate,",
  "S06n566:197": "adhimātraṃ vā kāyaklamatho jāyate,",
  "S06n566:198": "na ca sā caṃkramaṇaśīlā bhavati |",
  "S06n566:199": "alpāhārā ca bhavati |",
  "S06n566:200": "alpastyānamiddhā ca bhavati |",
  "S06n566:201": "alpabhāṣyā ca bhavati |",
  "S06n566:202": "alpasthāmā ca bhavati |",
  "S06n566:203": "vedanābahulā ca bhavati |",
  "S06n566:204": "krandantī ca bahulaṃ viharati |",
  "S06n566:205": "na ca saṃvāsaśīlā bhavati |",
  "S06n566:206": "paurvakeṇāyoniśomanasikāreṇāsevitena niṣevitena bhāvitena bahulīkṛtena imāmevaṃrūpāṃ kāyena vedanāṃ pratyanubhavāmīti,",
  "S06n566:207": "tadā veditavyamidaṃ bhagavan-yathāsyāḥ pūrvanimittāni saṃdṛśyante,",
  "S06n566:208": "tathā nacireṇa bateyaṃ strī prasoṣyate iti |",
  "S06n566:209": "evameva bhagavan yadā bodhisattvasya mahāsattvasyeyaṃ gambhīrā prajñāpāramitā upavartate darśanāya vandanāya paryupāsanāya śravaṇāya,",
  "S06n566:210": "śṛṇvataścaināṃ ramate cittamasyāṃ prajñāpāramitāyām,",
  "S06n566:211": "arthikatayā cotpadyate,",
  "S06n566:212": "tadā veditavyamidaṃ bhagavan-nacireṇa batāyaṃ bodhisattvo mahāsattvo vyākaraṇaṃ pratilapsyate'nuttarāyāḥ samyaksaṃbodheriti ||",
  "S06n566:213": "evamukte bhagavānāyuṣmantaṃ śāriputrametadavocat-sādhu sādhu śāriputra |",
  "S06n566:214": "idamapi te śāriputra buddhānubhāvena pratibhāti |",
  "S06n566:215": "atha khalvāyuṣmān subhūtirbhagavantametadavocat-āścaryaṃ bhagavan yāvatsuparigṛhītāśca suparīttāśca suparīnditāśca ime bodhisattvā mahāsattvāstathāgatenārhatā samyaksaṃbuddhena |",
  "S06n566:216": "bhagavānāha-tathā hi te subhūte bodhisattvā mahāsattvā bahujanahitāya pratipannā bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S06n566:217": "anukampakā anukampāmupādāya anuttarāṃ samyaksaṃbodhimabhisaṃboddhukāmāḥ |",
  "S06n566:218": "anuttarāṃ samyaksaṃbodhimabhisaṃbudhyānuttaraṃ dharmaṃ deśayitukāmāḥ ||",
  "S06n566:219": "subhūtirāha-iha bhagavan bodhisattvasya mahāsattvasya prajñāpāramitāyāṃ carataḥ kathaṃ prajñāpāramitābhāvanā paripūriṃ gacchati?",
  "S06n566:220": "bhagavānāha-yadi subhūte bodhisattvo mahāsattvaḥ prajñāpāramitāyāṃ caran na rūpasya vṛddhiṃ samanupaśyati,",
  "S06n566:221": "carati prajñāpāramitāyām |",
  "S06n566:222": "evaṃ na vedanāyā na saṃjñāyā na saṃskārāṇām |",
  "S06n566:223": "na vijñānasya vṛddhiṃ samanupaśyati,",
  "S06n566:224": "carati prajñāpāramitāyām |",
  "S06n566:225": "na rūpasya parihāṇiṃ samanupaśyati,",
  "S06n566:226": "carati prajñāpāramitāyām |",
  "S06n566:227": "evaṃ na vedanāyā na saṃjñāyā na saṃskārāṇām |",
  "S06n566:228": "na vijñānasya parihāṇiṃ samanupaśyati,",
  "S06n566:229": "carati prajñāpāramitāyām |",
  "S06n566:230": "dharmaṃ na samanupaśyati,",
  "S06n566:231": "carati prajñāpāramitāyām |",
  "S06n566:232": "adharmamapi na samanupaśyati,",
  "S06n566:233": "carati prajñāpāramitāyām |",
  "S06n566:234": "evamasya prajñāpāramitābhāvanā paripūriṃ gacchati ||",
  "S06n566:235": "subhūtirāha-acintyamidaṃ bhagavan deśyate |",
  "S06n566:236": "bhagavānāha-rūpaṃ hi subhūte acintyam |",
  "S06n566:237": "evaṃ vedanāsaṃjñāsaṃskārāḥ |",
  "S06n566:238": "vijñānaṃ hi subhūte acintyam |",
  "S06n566:239": "rūpamacintyamityapi subhūte na saṃjānīte,",
  "S06n566:240": "carati prajñāpāramitāyām |",
  "S06n566:241": "evaṃ vedanāsaṃskārāḥ |",
  "S06n566:242": "vijñānamacintyamityapi subhūte na saṃjānīte,",
  "S06n566:243": "carati prajñāpāramitāyām ||",
  "S06n566:244": "atha khalvāyuṣmān śāriputro bhagavantametadavocat-ko'tra bhagavan adhimokṣayiṣyati evaṃgambhīrāyāṃ prajñāpāramitāyām?",
  "S06n566:245": "bhagavānāha-yaḥ śāriputra caritāvī bodhisattvo mahāsattvo bhaviṣyati prajñāpāramitāyām,",
  "S06n566:246": "so'tra prajñāpāramitāyāmadhimokṣayiṣyati |",
  "S06n566:247": "āyuṣmān śāriputra āha-kathaṃ bhagavan caritāvī bodhisattvo mahāsattvo bhaviṣyati,",
  "S06n566:248": "kathaṃ caritāvīti nāmadheyaṃ labhate?",
  "S06n566:249": "bhagavānāha-iha śāriputra bodhisattvo mahāsattvo balāni na kalpayati,",
  "S06n566:250": "vaiśāradyāni na kalpayati,",
  "S06n566:251": "buddhadharmānapi na kalpayati,",
  "S06n566:252": "sarvajñatāmapi na kalpayati |",
  "S06n566:253": "tatkasya hetoḥ?",
  "S06n566:254": "balāni hi śāriputra acintyāni,",
  "S06n566:255": "vaiśāradyānyapyacintyāni,",
  "S06n566:256": "buddhadharmā apyacintyāḥ sarvajñatāpyacintyā,",
  "S06n566:257": "sarvadharmā apyacintyāḥ |",
  "S06n566:258": "evaṃ caritāvī śāriputra bodhisattvo mahāsattvo na kvaciccarati,",
  "S06n566:259": "carati prajñāpāramitāyām |",
  "S06n566:260": "evaṃ sa caritāvītyucyate,",
  "S06n566:261": "caritāvīti nāmadheyaṃ labhate ||",
  "S06n566:262": "atha khalu āyuṣmān subhūtirbhagavantametadavocat-gambhīrā bhagavan prajñāpāramitā |",
  "S06n566:263": "ratnarāśirbhagavan prajñāpāramitā |",
  "S06n566:264": "śuddharāśirbhagavan prajñāpāramitā ākāśaśuddhatāmupādāya |",
  "S06n566:265": "āścaryaṃ bhagavan syādyadenāṃ prajñāpāramitāmudgṛhṇatāṃ dhārayatāṃ vācayatāṃ paryavāpnuvatāṃ pravartayatāṃ deśayatāmupadiśatāmuddiśatāṃ svādhyāyatāṃ likhatāṃ ca kulaputrāṇāṃ kuladuhitṝṇāṃ ca bahavo'ntarāyā utpadyeran |",
  "S06n566:266": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n566:267": "bahavaḥ subhūte antarāyā imāṃ prajñāpāramitāmudgṛhṇatāṃ dhārayatāṃ vācayatāṃ paryavāpnuvatāṃ pravartayatāṃ deśayatāmupadiśatāmuddiśatāṃ svādhyāyatāṃ likhatāṃ ca kulaputrāṇāṃ kuladuhitṝṇāṃ ca bhaviṣyati |",
  "S06n566:268": "tatkasya hetoḥ?",
  "S06n566:269": "tathā hi subhūte imāṃ prajñāpāramitāmudgṛhṇatāṃ dhārayatāṃ vācayatāṃ paryavāpnuvatāṃ pravartayatāṃ deśayatāmupadiśatāmuddiśatāṃ svādhyāyatāṃ likhatāṃ ca kulaputrāṇāṃ kuladuhitṝṇāṃ ca māraḥ pāpīyānautsukyamāpatsyate'ntarāyaṃ kartum |",
  "S06n566:270": "tatra śīghraṃ likhatā sacenmāsena vā māsadvayena vā māsatrayeṇa vā likhyeta,",
  "S06n566:271": "likhitavyaiva bhavet |",
  "S06n566:272": "sacetsaṃvatsareṇa tato vāpareṇa likhitā bhavet,",
  "S06n566:273": "tathāpi likhitavyaiva khalu punaḥ subhūte bhavati tena kulaputreṇa kuladuhitrā vā iyaṃ prajñāpāramitā |",
  "S06n566:274": "tatkasya hetoḥ?",
  "S06n566:275": "evaṃ hyetatsubhūte bhavati yanmahāratnānāṃ bahavo'ntarāyā utpadyante ||",
  "S06n566:276": "evamukte āyuṣmān subhūtirbhagavantametadavocat-iha bhagavan prajñāpāramitāyāmudgṛhyamāṇāyāṃ dhāryamāṇāyāṃ vācyamānāyāṃ paryavāpyamānāyāṃ pravartyamānāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyāṃ likhyamānāyāṃ ca māraḥ pāpīyān bahuprakāramautsukyamāpatsyate,",
  "S06n566:277": "antarāyakarmaṇa udyogaṃ ca kariṣyati |",
  "S06n566:278": "bhagavānāha-kiṃcāpi subhūte māraḥ pāpīyānudyogamāpatsyate antarāyakarmaṇaḥ asyāṃ prajñāpāramitāyāmudgṛhyamāṇāyāṃ dhāryamāṇāyāṃ vācyamānāyāṃ paryavāpyamānāyāṃ pravartyamānāyāṃ deśyamānāyāmupadiśyamānāyāmuddiśyamānāyāṃ svādhyāyyamānāyāṃ likhyamānāyāṃ ca,",
  "S06n566:279": "atha ca punarna prasahiṣyate'cchidrasamādānasya bodhisattvasya mahāsattvasyāntarāyaṃ kartum ||",
  "S06n566:280": "atha khalvāyuṣmān śāriputro bhagavantametadavocat-yadā bhagavan imāṃ prajñāpāramitāmudgṛhṇatāṃ dhārayatāṃ vācayatāṃ paryavāpnuvatāṃ pravartayatāṃ deśayatāmupadiśatāmuddiśatāṃ svādhyāyatāṃ likhatāṃ ca kulaputrāṇāṃ kuladuhitṝṇāṃ ca māraḥ pāpīyānautsukyamāpatsyate antarāyakaraṇāya,",
  "S06n566:281": "tadā kathametarhi bhagavan kulaputrāḥ kuladuhitaraśca imāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca?",
  "S06n566:282": "kasya cānubhāvena bhagavaṃste kulaputrāḥ kuladuhitaraśca imāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca?",
  "S06n566:283": "evamukte bhagavānāyuṣmantaṃ śāriputrametadavocat-buddhānāṃ śāriputra bhagavatāṃ tathāgatānāmarhatāṃ samyaksaṃbuddhānāmanubhāvena te kulaputrāḥ kuladuhitaraśca imāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n566:284": "tathatvāya śikṣiṣyante,",
  "S06n566:285": "tathatvāya pratipatsyante,",
  "S06n566:286": "tathatvāya yogamāpatsyante |",
  "S06n566:287": "tatkasya hetoḥ?",
  "S06n566:288": "eṣā hi śāriputra dharmāṇāṃ dharmatā,",
  "S06n566:289": "ye te'prameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante yāpayanti,",
  "S06n566:290": "te imāṃ prajñāpāramitāṃ samanvāhariṣyanti parigrahīṣyanti bhāṣyamāṇāmudgṛhyamāṇāṃ dhāryamāṇāṃ vācyamānāṃ paryavāpyamānāṃ pravartyamānāṃ deśyamānāmupadiśyamānāmuddiśyamānāṃ svādhyāyyamānāṃ likhyamānāṃ ca |",
  "S06n566:291": "ye caināṃ prajñāpāramitāṃ kulaputrāḥ kuladuhitaraścodgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti ca,",
  "S06n566:292": "tathatvāya śikṣiṣyante,",
  "S06n566:293": "tathatvāya pratipatsyante,",
  "S06n566:294": "tathatvāya yogamāpatsyante,",
  "S06n566:295": "tāṃśca te buddhā bhagavantaḥ samanvāhariṣyanti parigrahīṣyanti ca |",
  "S06n566:296": "na hi śāriputra buddhasamanvāhṛtānāṃ buddhaparigṛhītānāṃ ca kulaputrāṇāṃ kuladuhitṝṇāṃ ca śakyamantarāyaṃ kartum ||",
  "S06n566:297": "evamukte āyuṣmān śāriputro bhagavantametadavocat-ye'pi te bhagavan bodhisattvā mahāsattvā imāṃ gambhīrāṃ prajñāpāramitāṃ śroṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n566:298": "tathatvāya śikṣiṣyante,",
  "S06n566:299": "tathatvāya pratipatsyante,",
  "S06n566:300": "tathatvāya yogamāpatsyante,",
  "S06n566:301": "sarve te bhagavan buddhānubhāvena buddhādhiṣṭhānena buddhaparigraheṇa ca imāṃ prajñāpāramitāṃ śroṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n566:302": "tathatvāya ca śikṣiṣyante,",
  "S06n566:303": "tathatvāya pratipatsyante,",
  "S06n566:304": "tathatvāya yogamāpatsyante,",
  "S06n566:305": "evaṃ ca saṃpādayiṣyanti ||",
  "S06n566:306": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n566:307": "sarve te śāriputra bodhisattvā mahāsattvā buddhānubhāvena buddhādhiṣṭhānena buddhaparigraheṇa ca imāṃ gambhīrāṃ prajñāpāramitāṃ śroṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n566:308": "tathatvāya śikṣiṣyante,",
  "S06n566:309": "tathatvāya pratipatsyante,",
  "S06n566:310": "tathatvāya yogamāpatsyante |",
  "S06n566:311": "jñātāste śāriputra tathāgatena |",
  "S06n566:312": "adhiṣṭhitāste śāriputra tathāgatena |",
  "S06n566:313": "dṛṣṭāste śāriputra tathāgatena |",
  "S06n566:314": "vyavalokitāste śāriputra tathāgatena buddhacakṣuṣā |",
  "S06n566:315": "ye te bodhisattvā mahāsattvā imāṃ prajñāpāramitāṃ śroṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n566:316": "tathatvāya ca śikṣiṣyante,",
  "S06n566:317": "tathatvāya pratipatsyante,",
  "S06n566:318": "tathatvāya yogamāpatsyante,",
  "S06n566:319": "śrutvo udgṛhya dhārayitvā vācayitvā paryavāpya pravartya deśayitvopadiśyoddiśya svādhyāyya likhitvā tathatvāya śikṣamāṇāstathatvāya pratipadyamānāstathatvāya yogamāpadyamānā āsannībhaviṣyantyanuttarāyāḥ samyaksaṃbodheḥ,",
  "S06n566:320": "tathatvāya sthāsyantyanuttarāyai samyaksaṃbodhaye |",
  "S06n566:321": "ye'pi śāriputra enāṃ prajñāpāramitāṃ likhitvā dhārayiṣyanti vācayiṣyanti paryavāpsyanti deśayiṣyantyupadekṣyantyuddekṣyanti svādhyāsyanti likhiṣyanti,",
  "S06n566:322": "na ca tathatvāya śikṣiṣyante,",
  "S06n566:323": "na ca tathatvāya pratipatsyante,",
  "S06n566:324": "na ca tathatvāya yogamāpatsyante,",
  "S06n566:325": "te na tathatvāya śikṣamāṇā na tathatvāya pratipadyamānā na tathatvāya yogamāpadyamānā na tathatāyāṃ sthāsyantyanuttarāyāṃ samyaksaṃbodhau,",
  "S06n566:326": "te'pi śāriputra tathāgatena jñātāḥ |",
  "S06n566:327": "te'pi tathāgatenādhiṣṭhitāḥ |",
  "S06n566:328": "te'pi tathāgatena dṛṣṭāḥ |",
  "S06n566:329": "te'pi tathāgatena vyavalokitā buddhacakṣuṣā |",
  "S06n566:330": "teṣāmapi śāriputra mahārthiko mahānuśaṃso mahāphalo mahāvipākaśca sa pariśramaḥ parispandaśca bhaviṣyati |",
  "S06n566:331": "tatkasya hetoḥ?",
  "S06n566:332": "tathā hi prajñāpāramitā paramārthopasaṃhitā sarvadharmāṇāṃ yathābhūtaprativedhāya pratyupasthitā sarvasattvānām |",
  "S06n566:333": "ime khalu punaḥ śāriputra ṣaṭpāramitāpratisaṃyuktāḥ sūtrāntāstathāgatasyātyayena dakṣiṇāpathe pracariṣyanti,",
  "S06n566:334": "dakṣiṇāpathātpunareva vartanyāṃ pracariṣyanti,",
  "S06n566:335": "vartanyāḥ punaruttarapathe pracariṣyanti |",
  "S06n566:336": "navamaṇḍaprāpte dharmavinaye saddharmasyāntardhānakālasamaye samanvāhṛtāste śāriputra tathāgatena kulaputrāḥ kuladuhitaraśca |",
  "S06n566:337": "tasmin kāle ya imāṃ prajñāpāramitāmudgrahīṣyanti dhārayiṣyanti,",
  "S06n566:338": "vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti,",
  "S06n566:339": "antaśo likhitvā pustakagatāmapi kṛtvā dhārayiṣyanti,",
  "S06n566:340": "jñātāste śāriputra tathāgatena |",
  "S06n566:341": "adhiṣṭhitāste śāriputra tathāgatena |",
  "S06n566:342": "dṛṣṭāste śāriputra tathāgatena |",
  "S06n566:343": "vyavalokitāste śāriputra tathāgatena buddhacakṣuṣā ||",
  "S06n566:344": "śāriputra āha-iyamapi bhagavan prajñāpāramitā evaṃgambhīrā paścime kāle paścime samaye vaistārikī bhaviṣyatyuttarasyāṃ diśi uttare digbhāge?",
  "S06n566:345": "bhagavānāha-ye tatra śāriputra uttarasyāṃ diśyuttare digbhāge imāṃ gambhīrāṃ prajñāpāramitāṃ śrutvā atra prajñāpāramitāyāṃ yogamāpatsyante,",
  "S06n566:346": "te vaistārikīṃ kariṣyati |",
  "S06n566:347": "cirayānasaṃprasthitāste śāriputra bodhisattvā mahāsattvā veditavyāḥ,",
  "S06n566:348": "ya imāṃ prajñāpāramitāṃ śroṣyanti likhiṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti,",
  "S06n566:349": "tathatvāya śikṣiṣyante,",
  "S06n566:350": "tathatvāya pratipatsyante,",
  "S06n566:351": "tathatvāya yogamāpatsyante ||",
  "S06n566:352": "śāriputra āha-kiyantaste bhagavan bodhisattvā mahāsattvā bhaviṣyanti uttarasyāṃ diśi uttare digbhāge,",
  "S06n566:353": "bahava utāho alpakāḥ?",
  "S06n566:354": "ya imāṃ gambhīrāṃ prajñāpāramitāṃ śroṣyanti likhiṣyanti udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyanti upadekṣyantyuddekṣyanti svādhyāsyanti,",
  "S06n566:355": "tathatvāya śikṣiṣyante,",
  "S06n566:356": "tathatvāya pratipatsyante,",
  "S06n566:357": "tathatvāya yogamāpatsyante?",
  "S06n566:358": "bhagavānāha-bahavaste śāriputra subahavaḥ uttarāpathe uttarasyāṃ diśyuttare digbhāge bodhisattvā mahāsattvā bhaviṣyanti |",
  "S06n566:359": "kiṃcāpi śāriputra bahavaste,",
  "S06n566:360": "tebhyo'pi bahubhyo'lpakāste bodhisattvā mahāsattvā bhaviṣyanti,",
  "S06n566:361": "ya imāṃ gambhīrāṃ prajñāpāramitāṃ śroṣyanti likhiṣyantyudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyanti upadekṣyantyuddekṣyanti svādhyāsyanti,",
  "S06n566:362": "tathatvāya śikṣiṣyante,",
  "S06n566:363": "tathatvāya pratipatsyante,",
  "S06n566:364": "tathatvāya yogamāpatsyante,",
  "S06n566:365": "prajñāpāramitāyāṃ ca bhāṣyamāṇāyāṃ nāvaleṣyante na saṃleṣyante,",
  "S06n566:366": "na viṣatsyanti na viṣādamāpatsyante,",
  "S06n566:367": "na vipṛṣṭhīkariṣyanti mānasam,",
  "S06n566:368": "na bhagnapṛṣṭhīkariṣyanti,",
  "S06n566:369": "notrasiṣyanti na saṃtrasiṣyanti na saṃtrāsamāpatsyante,",
  "S06n566:370": "cirayānasaṃprasthitāste bodhisattvā mahāsattvā veditavyāḥ |",
  "S06n566:371": "anubaddhāstaiḥ paurvakāstathāgatā arhantaḥ samyaksaṃbuddhāḥ,",
  "S06n566:372": "paripṛṣṭāḥ paripṛcchitāḥ paripraśnīkṛtāḥ |",
  "S06n566:373": "pūjitāśca taiḥ paurvakāstathāgatā arhanta samyaksaṃbuddhāḥ kulaputraiḥ kuladuhitṛbhiśca bodhisattvayānikaiḥ pudgalaiḥ |",
  "S06n566:374": "śīleṣu ca te paripūrṇakāriṇo bhaviṣyanti,",
  "S06n566:375": "bahujanasya ca te'rthaṃ kariṣyanti,",
  "S06n566:376": "yaduta imāmevānuttarāṃ samyaksaṃbodhimārabhya |",
  "S06n566:377": "tatkasya hetoḥ?",
  "S06n566:378": "tathā hi teṣāṃ kulaputrāṇāṃ kuladuhitṝṇāṃ ca mayaiva sarvajñatāpratisaṃyuktaiva kathā kṛtā |",
  "S06n566:379": "teṣāṃ jātivyativṛttānāmapi eta eva sarvajñatāpratisaṃyuktāḥ prajñāpāramitāpratisaṃyuktāḥ samudācārā bhaviṣyanti |",
  "S06n566:380": "enāmeva ca te kathāṃ kariṣyanti,",
  "S06n566:381": "enāmeva ca kathāmabhinandiṣyanti,",
  "S06n566:382": "yaduta anuttarāṃ samyaksaṃbodhimārabhya |",
  "S06n566:383": "teṣu ca susthitāḥ samāhitāśca bhaviṣyanti asyāṃ prajñāpāramitāyām |",
  "S06n566:384": "māreṇāpi te na śakyā bhedayitum,",
  "S06n566:385": "kutaḥ punaranyaiḥ sattvaiḥ,",
  "S06n566:386": "yaduta cchandato vā mantrato vā |",
  "S06n566:387": "tatkasya hetoḥ?",
  "S06n566:388": "yathāpi nāma taddṛḍhasthāmatvādanuttarāyāṃ samyaksaṃbodhau |",
  "S06n566:389": "te ca kulaputrāḥ kuladuhitaraśca śrutvā enāṃ prajñāpāramitāmudāraṃ prītiprāmodyaprasādaṃ pratilapsyante |",
  "S06n566:390": "bahujanasya ca te kuśalamūlānyavaropayiṣyanti yadutānuttarāyāṃ samyaksaṃbodhau |",
  "S06n566:391": "tatkasya hetoḥ?",
  "S06n566:392": "evaṃ hi taiḥ kulaputraiḥ kuladuhitṛbhiśca mamāntike saṃmukhaṃ vāgbhāṣitā-bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīśatāni bahūni prāṇikoṭīsahasrāṇi bahūni prāṇikoṭīśatasahasrāṇi bahūni prāṇikoṭīniyutaśatasahasrāṇi bodhisattvacaryāṃ caranto vayamanuttarāyāṃ samyaksaṃbodhau prasthāpayiṣyāmaḥ saṃdarśayiṣyāmaḥ samādāpayiṣyāmaḥ samuttejayiṣyāmaḥ saṃpraharṣayiṣyāmaḥ saṃprabhāvayiṣyāmaḥ saṃbodhaye pratiṣṭhāpayiṣyāma iti,",
  "S06n566:393": "avinivartanīyān kariṣyāma iti |",
  "S06n566:394": "tatkasya hetoḥ?",
  "S06n566:395": "anumoditaṃ hi śāriputra mayā teṣāṃ bodhisattvayānikānāṃ kulaputrāṇāṃ kuladuhitṝṇāṃ ca cittena cittaṃ vyavalokya yairiyaṃ vāgbhāṣitā-bodhāya caranto vayaṃ bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīśatāni bahūni prāṇikoṭīsahasrāṇi bahūni prāṇikoṭīśatasahasrāṇi bahūni prāṇikoṭīniyutaśatasahasrāṇi anuttarāyāṃ samyaksaṃbodhau prasthāpayiṣyāmaḥ saṃdarśayiṣyāmaḥ samādāpayiṣyāmaḥ samuttejayiṣyāmaḥ saṃpraharṣayiṣyāmaḥ saṃprabhāvayiṣyāmaḥ,",
  "S06n566:396": "saṃbodhaye pratiṣṭhāpayiṣyāma iti,",
  "S06n566:397": "avinivartanīyān kariṣyāma iti |",
  "S06n566:398": "evaṃ ca te kulaputrāḥ kuladuhitaraśca udārādhimuktikā bhaviṣyanti,",
  "S06n566:399": "yadanyānyapi te buddhakṣetrāṇyadhyālambitavyāni maṃsyante |",
  "S06n566:400": "yatra saṃmukhībhūtāstathāgatā arhantaḥ samyaksaṃbuddhā dharmaṃ deśayiṣyanti,",
  "S06n566:401": "tatra saṃmukhībhūtānāṃ tathāgatānāmarhatāṃ samyaksaṃbuddhānāmantikātpunarevaināṃ gambhīrāṃ prajñāpāramitāṃ vistareṇa śroṣyanti |",
  "S06n566:402": "teṣvapi te buddhakṣetreṣu bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīśatāni bahūni prāṇikoṭīsahasrāṇi bahūni prāṇikoṭīśatasahasrāṇi bahūni prāṇikoṭīniyutaśatasahasrāṇi anuttarāyāṃ samyaksaṃbodhau prasthāpayiṣyanti saṃdarśayiṣyanti samādāpayiṣyanti samuttejayiṣyanti saṃpraharṣayiṣyanti saṃprabhāvayiṣyanti,",
  "S06n566:403": "saṃbodhaye pratiṣṭhāpayiṣyanti,",
  "S06n566:404": "avinivartanīyān kariṣyanti ||",
  "S06n566:405": "evamukte āyuṣmān śāriputro bhagavantametadavocat-āścaryaṃ bhagavan yāvadidaṃ tathāgatenārhatā samyaksaṃbuddhena atītānāgatapratyutpanneṣu dharmeṣu nāsti kiṃcidadṛṣṭaṃ vā aśrutaṃ vā aviditaṃ vā avijñātaṃ vā |",
  "S06n566:406": "na sa kaściddharmo yo na jñāto na sa kāciccaryā sattvānāṃ yā na vijñātā,",
  "S06n566:407": "yatra hi nāma anāgatānāmapi bodhisattvānāṃ mahāsattvānāṃ caryāṃ jñātā bodhicchandikānāmadhyāśayasaṃpannānāmārabdhavīryāṇām |",
  "S06n566:408": "ye tasmin kāle imāṃ gambhīrāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyanti upadekṣyantyuddekṣyanti svādhyāsyanti likhiṣyanti ca,",
  "S06n566:409": "ye ca tasmin kāle āsāṃ ṣaṇṇāṃ pāramitānāṃ kṛtaśaḥ sarvasattvānāmarthāya udyogamāpadya anveṣiṣyante paryeṣiṣyante,",
  "S06n566:410": "gaveṣiṣyante,",
  "S06n566:411": "teṣāṃ ca kulaputrānāṃ kṛladuhitṝṇāṃ ca anveṣamāṇānāṃ paryeṣamāṇānāṃ kecidgaveṣamāṇā bodhisattvā lapsyante,",
  "S06n566:412": "kecinna lapsyante,",
  "S06n566:413": "kecidagaveṣayanto'pi lapsyante enāṃ gambhīrāṃ prajñāpāramitām |",
  "S06n566:414": "kimatra bhagavan kāraṇam?",
  "S06n566:415": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n566:416": "nāsti kiṃcittathāgatasya atītānāgatapratyutpanneṣu dharmeṣvadṛṣṭaṃ vā aśrutaṃ vā aviditaṃ vā avijñātaṃ vā |",
  "S06n566:417": "tasmin khalu punaḥ śāriputra kāle tasmin samaye kecidbodhisattvā mārgayamāṇā paryeṣamāṇā gaveṣamāṇā api lapsyante imāṃ prajñāpāramitām |",
  "S06n566:418": "kecidbodhisattvā amārgayamāṇā aparyeṣamāṇā agaveṣayanto'pi lapsyante |",
  "S06n566:419": "tatkasya hetoḥ?",
  "S06n566:420": "tathā hi tairbodhisattvairmahāsattvairiyaṃ prajñāpāramitā pūrvāntato'pi anikṣiptadhurairmārgitā ca paryanviṣṭā ca |",
  "S06n566:421": "te tenaiva pūrvakeṇa kuśalamūlacchandena enāṃ prajñāpāramitāmamārgayanto'pi aparyeṣamāṇā api agaveṣayanto'pi lapsyante |",
  "S06n566:422": "yānyapi ca tato'nyānyapi sūtrāṇi enāmeva prajñāpāramitāmabhivadanti,",
  "S06n566:423": "tāni caiṣāṃ svayamevopagamiṣyanti upapatsyante upanaṃsyante ca |",
  "S06n566:424": "tatkasya hetoḥ?",
  "S06n566:425": "evametacchāriputra bhavati-ya enāṃ prajñāpāramitāṃ bodhisattvo mahāsattvo'nikṣiptadhuro mārgayati ca paryeṣate ca,",
  "S06n566:426": "sa jātivyativṛtto'pi janmāntaravyativṛtto'pi enāṃ prajñāpāramitāṃ lapsyate |",
  "S06n566:427": "tato'nyāni ca sūtrāṇi prajñāpāramitāpratisaṃyuktāni tasya svayamevopagamiṣyanti,",
  "S06n566:428": "upapatsyante upanaṃsyante ceti ||",
  "S06n566:429": "evamukte āyuṣmān śāriputro bhagavantametadavocat-ime eva kevalaṃ bhagavaṃsteṣāṃ kulaputrāṇāṃ kuladuhitṝṇāṃ ca ṣaṭpāramitāpratisaṃyuktāḥ sūtrāntā upapatsyante upanaṃsyante, nānye?",
  "S06n566:430": "bhagavānāha-ye cānye'pi śāriputra gambhīrā gambhīrāḥ sūtrāntā bhaviṣyanti,",
  "S06n566:431": "te'pi teṣāṃ kulaputrāṇāṃ kuladuhitṝṇāṃ ca svayamevopapatsyante svayamevopanaṃsyante ca |",
  "S06n566:432": "tatkasya hetoḥ?",
  "S06n566:433": "evaṃ hyetacchāriputra bhavati-ye bodhisattvā mahāsattvā anuttarāyāṃ samyaksaṃbodhau prasthāpayiṣyanti saṃdarśayiṣyanti samādāpayiṣyanti samuttejayiṣyanti saṃpraharṣayiṣyanti prabhāvayiṣyanti,",
  "S06n566:434": "saṃbodhaye pratiṣṭhāpayiṣyanti,",
  "S06n566:435": "avinivartanīyān kariṣyanti,",
  "S06n566:436": "svayaṃ ca tatra śikṣiṣyante,",
  "S06n566:437": "teṣāṃ śāriputra jātivyativṛttānāmapi ime gambhīrā gambhīrā anupalambhapratisaṃyuktāḥ śūnyatāpratisaṃyuktāḥ ṣaṭpāramitāpratisaṃyuktāśca sūtrāntāḥ svayamevopagamiṣyanti,",
  "S06n566:438": "svayamevopapatsyante svayamevopanaṃsyante ceti ||",
  "S06n566:439": "āryāṣṭasāhasrikāyāṃ prajñāpāramitāyāṃ dhāraṇaguṇaparikīrtanaparivarto nāma daśamaḥ ||"
}