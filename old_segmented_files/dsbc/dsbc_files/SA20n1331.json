{
  "SA20n1331:0": "lakṣmaṇānuvyañjanapaṭalam",
  "SA20n1331:1": "tatra tathāgatavihāramārabhya tāthāgatīñca niṣṭhāgamanabhūmiṃ bhagavatāṃ catvāriṃśaduttaramāveṇikaṃ buddhadharmaśataṃ bhavati |",
  "SA20n1331:2": "dvātriṃśanmahāpuruṣalakṣaṇāni aśītyunuvyañjanāni catasraḥ sarvākārāḥ pariśuddhayaḥ daśa tathāgatabalāni catvāri vaiśāradyāni trīṇi smṛtyupasthānāni trīṇyarakṣāṇi mahāṃkaruṇā'sammoṣadharmatā vāsanā-samuddhātaḥ sarvākāra-varajñānañca |",
  "SA20n1331:3": "dvātriṃśanmahāpuruṣalakṣaṇāni katamāni |",
  "SA20n1331:4": "supratiṣṭhitapādo mahāpuruṣaḥ samamākramati mahīm |",
  "SA20n1331:5": "idaṃ mahāpuruṣasya mahāpuruṣalakṣaṇam |",
  "SA20n1331:6": "adhasthātpādatalayoścakre jāte sahasrāre sanābhike sanemike sarvākāraparipūrṇe |",
  "SA20n1331:7": "dīrghāṅgulimaṃhāpuruṣaḥ |",
  "SA20n1331:8": "āyatapādapārṣṇiḥ |",
  "SA20n1331:9": "mṛdutaruṇapāṇipādaḥ |",
  "SA20n1331:10": "jālapāṇipādaḥ |",
  "SA20n1331:11": "ucchaṅgacaraṇaḥ |",
  "SA20n1331:12": "eṇeyajaṅghaḥ |",
  "SA20n1331:13": "anavanatakāyaḥ |",
  "SA20n1331:14": "kośagatavastiguhyaḥ |",
  "SA20n1331:15": "nyogradhaparimaṇḍalaḥ |",
  "SA20n1331:16": "vyāmaprabhaḥ |",
  "SA20n1331:17": "ūrdhvāṅgaromā |",
  "SA20n1331:18": "ekaikaromā |",
  "SA20n1331:19": "ekaikamasya romakūpe jātaṃ nīlaṃ kuṇḍalakajātaṃ pradakṣiṇāvartam |",
  "SA20n1331:20": "kāñcanasannibhatvak |",
  "SA20n1331:21": "ślakṣṇavatk |",
  "SA20n1331:22": "ślakṣṇatvāt tvace rajo malasya kāye nāvatiṣṭhate |",
  "SA20n1331:23": "saptotsadakāyaḥ |",
  "SA20n1331:24": "saptāsyotsadāḥ |",
  "SA20n1331:25": "kāye jātāḥ-dvau hastayordvau pādayordvāvasaṃyoreko grīvāyām |",
  "SA20n1331:26": "siṃhapūrvārdhakāyaḥ |",
  "SA20n1331:27": "susaṃvṛttaskandhaḥ |",
  "SA20n1331:28": "citāntarāṃśaḥ |",
  "SA20n1331:29": "bahadṛjugātraḥ |",
  "SA20n1331:30": "catvāriṃśatsamadantaḥ |",
  "SA20n1331:31": "aviraladantaḥ |",
  "SA20n1331:32": "suśukladantaḥ |",
  "SA20n1331:33": "siṃhahanuḥ |",
  "SA20n1331:34": "prabhūta-tanujihvaḥ |",
  "SA20n1331:35": "prabhūtatvāj jihvāyāḥ mukhājjihavāṃ nirṇāmya sarvamukhamaṇḍalamavacchādayati yāvantakaṃ kleśaparyantam |",
  "SA20n1331:36": "rasarasāgraprāptaḥ |",
  "SA20n1331:37": "brahmasvaraḥ |",
  "SA20n1331:38": "kalaviṅka-manojñabhāṇī |",
  "SA20n1331:39": "dundubhisvaranirghoṣaḥ |",
  "SA20n1331:40": "abhinīlanetraḥ |",
  "SA20n1331:41": "gopakṣmā |",
  "SA20n1331:42": "uṣṇīṣaśīrṣā |",
  "SA20n1331:43": "ūrṇā cāsya bhrūvormadhye jātā śvetā śaṃkhanibhā pradakṣiṇāvartā |",
  "SA20n1331:44": "idaṃ mahāpuruṣasya mahāpuruṣalakṣaṇam |",
  "SA20n1331:45": "aśītiranuvyañjanāni katamāni |",
  "SA20n1331:46": "hastapādayorviśatiraṅgulyaḥ saparvāṇaḥ sanakhāḥ |",
  "SA20n1331:47": "viṃśatiranuvyañjanāni |",
  "SA20n1331:48": "hastapādayorevāṣṭau talāni |",
  "SA20n1331:49": "dvayorhastayoścatvāri dvayoḥ pādayoścatvāryaṣṭāvanuvyañjanāni |",
  "SA20n1331:50": "ṣaḍvidho gulphajānūrusaṃghātaḥ |",
  "SA20n1331:51": "ṣaḍanuvyañjanāni |",
  "SA20n1331:52": "ṣaḍvidho bāha-saṃghātaḥ ṣaḍanuvyañjanāni |",
  "SA20n1331:53": "jaghanam |",
  "SA20n1331:54": "sīvanī ca |",
  "SA20n1331:55": "vṛṣṇe'nuvyañjanadvayaṃ |",
  "SA20n1331:56": "upastham |",
  "SA20n1331:57": "dve sphicau anuvyañjanadvayam |",
  "SA20n1331:58": "trikam |",
  "SA20n1331:59": "udaram |",
  "SA20n1331:60": "nābhiḥ |",
  "SA20n1331:61": "dve pārśve dve kakṣe dvau stanauabhisamasya ṣaḍanuvyañjane bhavanti |",
  "SA20n1331:62": "uraḥ hṛdayaṃ grīvā pṛṣṭham |",
  "SA20n1331:63": "ityetyāni adhaḥ kāyagatāni grīvāyāma ūrdhvaṃ sthāpayitvā ṣaṣṭiranuvyañjanāni bhavati |",
  "SA20n1331:64": "dve dantamāle dve anuvyañjane |",
  "SA20n1331:65": "tālukam |",
  "SA20n1331:66": "dvau saparivārau coṣṭau anuvyañjanadvayam |",
  "SA20n1331:67": "suparipūrṇaṃ kapolam |",
  "SA20n1331:68": "dve gaṇḍe paripūrṇe susaṃskṛte anuvyañjanadvyam |",
  "SA20n1331:69": "dvau akṣiparivārāvanuvyañjanadvayam |",
  "SA20n1331:70": "dve bhruvāvanuvyañjanadvayam |",
  "SA20n1331:71": "dve nāsikāvile anuvyañjanadvayam |",
  "SA20n1331:72": "lalāṭam |",
  "SA20n1331:73": "dve śaṅkhe dvau ca karṇāvanuvyañjana-catuṣṭam |",
  "SA20n1331:74": "sakeśañca śiro'nuvyañjanam |",
  "SA20n1331:75": "ityetāni grīvāyāḥ ūrdhvaṃ kāye viṃśatiranuvyañjanāni bhavanti |",
  "SA20n1331:76": "pūrvakāni ca ṣaṣṭiḥ paścimakāni ca viṃśatirekadhyamabhisaṃkṣipya aśītiranuvyañjanāni bhavanti |",
  "SA20n1331:77": "ityetāni lakṣaṇānuvyañjanāni [bhadrāṇi] śuddhāśayabhūmipraviṣṭo bodhisattvo vipākataḥ pratilabhate |",
  "SA20n1331:78": "tatastūrdhvameṣāṃ śuddhiruttarottarā yāvadbodhimaṇḍaniṣadanād veditavyā |",
  "SA20n1331:79": "pariśiṣṭānāveṇikān sarvākāra-pariśuddhādīn suviśuddhān paripūrṇān pratilabhate |",
  "SA20n1331:80": "hīnaistu taiḥ pūrvamapi bodhisattvabhūtaḥ samanvāgato bhavati śuddhādhyāśayabhūmimupādāya |",
  "SA20n1331:81": "sarvaścāviśeṣeṇa bodhisambhāraḥ sarveṣāṃ lakṣaṇānuvyañjanānāṃ nirvartako bhavati |",
  "SA20n1331:82": "sa punarbodhisambhāro dvividhaḥ |",
  "SA20n1331:83": "bodherdūraścāsannaśca |",
  "SA20n1331:84": "tatra dūraḥ |",
  "SA20n1331:85": "yaḥ pratilabdheṣu vipākato lakṣaṇānuvyañjaneṣu |",
  "SA20n1331:86": "āsannaḥ |",
  "SA20n1331:87": "yaḥ pratilabdheṣu tatprathamato vipākato lakṣaṇānuvyañjaneṣu |",
  "SA20n1331:88": "tato vā uttarottaraviśuddhiviśeṣagateṣu |",
  "SA20n1331:89": "vicitrakarmābhisaṃskāraphalāni tvetāni lakṣaṇānuvyañjanāni bhagavatā [arthi-] vineyavaśena nirdeśitāni |",
  "SA20n1331:90": "tatkasya hetoḥ |",
  "SA20n1331:91": "sattvā vicitre pāpakarmasamudācāre'bhiratāḥ |",
  "SA20n1331:92": "apyeva te tasya pāpakasya karmaṇo vipakṣabhūtasya vicitrasya yatprātipakṣikaṃ vicitraṃ kuśalaṃ lakṣaṇānuvyañjananirvartakaṃ karma tasyedaṃ vicitraphalānuśaṃsaṃ śrutvā tasya mahataḥ phalānuśaṃsasya spṛhyamānarūpāratasmācca pāpādvirameyuḥ |",
  "SA20n1331:93": "tacca kuśalaṃ samādāya varteranniti |",
  "SA20n1331:94": "yathoktaṃ lakṣaṇasūtre |",
  "SA20n1331:95": "śīlavratakṣāntityāgeṣu pratiṣṭhitatvātsupratiṣṭhitapādatvaṃ pratilabhate |",
  "SA20n1331:96": "mātāpitrorupasthānena vicitreṇa vicitrayā ca sattvopadravārakṣayā āgamana-gamanādiparispandamupādāya cakrāṅkapādatāṃ pratilabhate |",
  "SA20n1331:97": "paravihiṃsāmadattādānañca prahāya gurūṇāṃ cābhivādanavandana-pratyutthānāñjali-sāmīcī-karma kṛtvā pareṣāṃ manastuṣṭipriyabhogāhrasvīkaraṇān nihatamānatvācca dīrghāṅgulitvaṃ mahāpuruṣalakṣaṇaṃ pratilabhate |",
  "SA20n1331:98": "yaiśca tribhiḥ karmabhiretāni trīṇi mahāpuruṣalakṣaṇāni nirdiṣṭāni taireva sarvaiḥ samastairāyatapādapārṣṇitvaṃ pratilabhate |",
  "SA20n1331:99": "tatra trayāṇāmapi lakṣaṇānāṃ saṃniśrayatvāt caturbhiḥ saṃgrahavastubhirgurūn saṃgṛhya jālapāṇipādatāṃ pratilabhate |",
  "SA20n1331:100": "gurūṇāmeva cābhyaṅgodvartana-snānācchādanāni dattvā mṛdutaruṇapāṇipādatāṃ pratilabhate |",
  "SA20n1331:101": "kuśaladharmāsaṃtuṣṭyā uttarottarān kuśalāndharmānvardha yitvā ucchaṅgacaraṇatāṃ pratilabhate |",
  "SA20n1331:102": "yathāvaddharmānudgṛhya paryavāpya pareṣāṃ ca deśayitvā dautyañca samyak pareṣāṃ kṛtvā aiṇeyajaṅghatāṃ pratilabhate |",
  "SA20n1331:103": "anupūrveṇa dharmasamādānena netrīvartamānatvātpāpakaṃ kāyavāṅgamanaḥkarma saṃyamayya |",
  "SA20n1331:104": "tatrānavanataḥ glāneṣu ca glānopasthānaṃ kṛtvā bhaiṣajyañca dattvā vyādhyanavanatocchrayaṇān mātrāśī ca kāmeṣvanavanataḥ anavanatakāyatāṃ pratilabhate |",
  "SA20n1331:105": "parairnirvāsitān sattvān dharmeṇa samena saṃhṛtya hrīmānapatrāpī vastrapradaśca koṣagatavastiguhyatāṃ pratilabhate |",
  "SA20n1331:106": "kāyavāṅmanobhiḥ saṃvṛtātmā pratigraha-bhojane ca mātrajñaḥ glāneṣu bhaiṣajyapradaḥ viṣame karmaṇi pratigraha-paribhogavaiṣamye cāpravṛttatvāt [dhātuvaiṣamyānu] lomanācca nyagrodhaparimaṇḍalatvaṃ pratilabhate |",
  "SA20n1331:107": "yenaiva ca karmaṇā utsaṅgacaraṇatāṃ pratilabhate tenaivordhvaṅgaromatām |",
  "SA20n1331:108": "svayaṃ kuśalamīmāṃsakaḥ paṇḍitavijña-sevī sūkṣmārthacintakaḥ gurūṇāṃ sthānaśodhakaḥ utsādakaḥ snāpakaśca ekavihāritvādekamitra-saṃśrayatvātsūkṣmārthapraveśāt tṛṇaparṇādyāvilāpakarṣaṇādāgantukamalāpakarṣaṇācca ekaikaromatāṃ pratilabhate |",
  "SA20n1331:109": "manojñaprītikarabhojanapānayānavastrālaṅkārādi-kāyapariṣkāraṃ dattvā akrodhanaḥ kāñcanasannibhatvacatāṃ vyāmaprabhatāñca pratilabhate |",
  "SA20n1331:110": "yenaiva ca karmaṇā ekaikaromatoktā tenaiva sūkṣmaślakṣṇatvacatā veditavyā |",
  "SA20n1331:111": "prabhūtenotsadena viśadenānnapānena mahājanakāyaṃ saṃtarpayitvā saptotsadakāyatāṃ pratilabhate |",
  "SA20n1331:112": "sattvānāmutpannotpanneṣu dharmeṣu karaṇīyeṣu prāmukhyenāvasthitaḥ |",
  "SA20n1331:113": "nāhaṃ mānī na ca niṣṭhuraḥ |",
  "SA20n1331:114": "ahitāñca sattvānā nivārayitā tāḍitā hitāhite ca sanniyojayitā siṃhapūrvārdhakāyatāṃ pratilabhate siṃhavatsattvārtheṣu parākramaśīlatvāt |",
  "SA20n1331:115": "anenaiva ca karmaṇā susaṃvṛttaskandhatā citāntarāṃśatā ca veditavyā |",
  "SA20n1331:116": "yenaiva ca karmaṇā dīrghāṅgulitvaṃ pratilabhate tenaiva bṛhadṛjugātratāṃ pratilabhate |",
  "SA20n1331:117": "mitrabhedakarīṃ piśunāṃ vācaṃ prahāya bhinnānāñca sattvānāṃ sāmagrīṃ kṛtvā catvāriṃśad dantatāṃ samāviraladantatāñca pratilabhate |",
  "SA20n1331:118": "kāmāvacarīṃ maitrīṃ bhāvayitvā dharmārthacintakaḥ suśukladantatāṃ pratilabhate |",
  "SA20n1331:119": "arthimyaḥ sattvebhyo yathābhipretaṃ dhanaṃ samyagvisṛjya siṃhahanutāṃ pratilabhate |",
  "SA20n1331:120": "svasutavat-sattvānsaṃrakṣya śrāddhaścānukampakaśca bhaiṣajyapradaśca [prasannaśca] rasarasāgratāṃ pratilabhate dharmarasānupradānāddharmarasāsvādanāt pranaṣṭarasaviśodhanācca |",
  "SA20n1331:121": "pañca śikṣāpadāni prāṇātipātaviratyādīni svayañca samādāya saṃrakṣya parāṃśca teṣveva samādāpayitvā karuṇācittatāmupādāya mahatī dharmasamādāne pratipannatvāduṣṇīṣaśiraskatāñca prabhūta-tanujihvatāṃ ca pratilabhate |",
  "SA20n1331:122": "satyavāditayā priyavāditayā kāladharmavāditayā ca brahmasvaratāṃ pratilabhate |",
  "SA20n1331:123": "kṛtsnaṃ jaganmaitreṇa cetasā'nukampya mātṛvatpitṛvadabhinīlanetratāṃ gopakṣmanetratāñca pratilabhate |",
  "SA20n1331:124": "guṇavatāṃ tu bhūtasya varṇasya hartāṃ varṇavādī bhruvormadhye ūrṇāṃ pratilabhate śvetāṃ śaṃkhanibhāṃ pradakṣiṇāvartām |",
  "SA20n1331:125": "sarveṣu ca dvātriṃśatsu mahāpuruṣalakṣaṇeṣvaviśeṣeṇa śīlaṃ kāraṇaṃ pratilambhāya veditavyam |",
  "SA20n1331:126": "tatkasya hetoḥ |",
  "SA20n1331:127": "na hi śīlavipanno bodhisattvo manuṣyatvameva tāvadāsādayet kutaḥ punarmahāpuruṣalakṣaṇam |",
  "SA20n1331:128": "tatroṣṇīṣaśiraskatā anava lokitamūrdhatā caikaṃ mahāpuruṣakṣaṇaṃ veditavye tadvyatirekeṇānupalambhāt |",
  "SA20n1331:129": "idaṃ tāvadvistareṇa lakṣaṇābhinivṛttyānurūpyeṇa vicitrakarmavyavasthānam |",
  "SA20n1331:130": "samāsataḥ punaścaturākārayā pakṣadvayagatayā sukṛtakarmāntatayā sarvalakṣaṇābhinirvṛttirveditavyā |",
  "SA20n1331:131": "tatra niyatakāritayā supratiṣṭhitapādayā nirvartate |",
  "SA20n1331:132": "nipuṇakāritayā cakracaraṇatā ucchaṅgacaraṇatā jālapāṇipādatā sūkṣmatvacatā citāntarāṃśatā susaṃvṛttaskandhatā vṛhadṛjugātratā prabhūtatanujihvatā ca nirvartate |",
  "SA20n1331:133": "nityakāritayā dīrghāṅga litvaṃ āyatapādapārṣṇitā anavanatakāyatā nyagrodhaparimaṇḍalatā aviraladantatā ca nirvartate |",
  "SA20n1331:134": "anavadyakāritayā pariśiṣṭānāṃ lakṣaṇānāmabhinirvṛttiḥ |",
  "SA20n1331:135": "tatra sattveṣvavyābādhyaprayogānmṛdutaruṇapāṇipādatā ślakṣṇa-sūkṣma-tvacatā ca nirvartate |",
  "SA20n1331:136": "kramaprayogācca kālaprayogācca kuśale aiṇeyajaṅghatā nirvartate |",
  "SA20n1331:137": "prāmodyaprītiprabhāsvareṇa cittena kuśalasamācārād vyāma-prabhatā ca kāñcanasannibhatvacatā śukladantatā ūrṇā ca śvetā nirvartate |",
  "SA20n1331:138": "kīrtiśabdaśloke'sanniśrayāt praticchanna-kalyāṇatvācca kośagatavastiguhyatā nirvartate |",
  "SA20n1331:139": "bodhāya kuśalamūlapariṇamanādūrdhvāṅga-romatā catvāriṃśatsamadantatā rasarasāgratā uṣṇīṣaśiraskatā ca nirvartate |",
  "SA20n1331:140": "kuśale atṛptālīnaprayogāt siṃhapūrvārdhakāyatā siṃhahanutā ca nirvartaṃte |",
  "SA20n1331:141": "sattveṣu hitacittatayā samadarśanāt samadantatā abhinīlanetratā gopakṣmamā ca nirvartate |",
  "SA20n1331:142": "hīnenāsantuṣṭiprayogācca brahmasvaratā ca nirvartaṃte |",
  "SA20n1331:143": "evamanayā caturākārayā sukṛtakarmāntatayā bodhisattvānāmeṣāṃ dvātriṃśatāṃ-mahāpuruṣa lakṣaṇānāṃ pratilambho viśuddhiśca bhavati |",
  "SA20n1331:144": "tatra gotrabhūmau bodhisattvānāmetallakṣaṇabījamātre'vasthānaṃ veditavyam |",
  "SA20n1331:145": "adhimukticaryābhūmau prāptyupāye vṛttireṣāṃ veditavyā |",
  "SA20n1331:146": "adhyāśayaśuddhi bhūmau prāptireṣāṃ veditavyā |",
  "SA20n1331:147": "tadanyāsu taduttarottarāsu bodhisattvabhūmiṣu viśuddhireṣāṃ veditavyā tāthāgatyāṃ niṣṭhāgamanabhūmau suviśuddhataiṣāṃ niruttaratā ca veditavyā |",
  "SA20n1331:148": "tatra rūpitvādeṣāṃ lakṣaṇānāṃ hīnamadhyottamaiśca sattvaiḥ sūpalakṣyatvāt satsu sarveṣveva buddhadharmeṣu mahāpuruṣalakṣaṇeṣvetānyeva mahāpuruṣalakṣaṇāni vyavasthāpitāni |",
  "SA20n1331:149": "etānyeva ca dvātriṃśanmahāpuruṣalakṣaṇānyāśrayabhāvena dhārayantyānurūpyācca śobhayante tasmādanuvyañjanānītyucyante |",
  "SA20n1331:150": "tatra samāsataḥ sarvasattveṣu puṇyasadṛśena puṇyaskandhena tathāgatasyaikaiko romakūpo nirvartate |",
  "SA20n1331:151": "yāvatsarvaromakūpapraviṣṭaḥ puṇyaskandhaḥ |",
  "SA20n1331:152": "iyatā puṇyaskandhenaikaikamanuvyañjanagati nirvartate |",
  "SA20n1331:153": "yāvatsarvānuvyañjanapraviṣṭaḥ puṇyaskandhaḥ |",
  "SA20n1331:154": "tataḥ śataguṇena puṇyaskandhena tathāgatasyaikaṃ lakṣaṇaṃ nirvartate |",
  "SA20n1331:155": "yāvatsarvalakṣaṇapraviṣṭaḥ puṇyaskandhaḥ sthāpayitvā ūrṇāmuṣṇīṣañca |",
  "SA20n1331:156": "tataḥ sahasraguṇena puṇyaskandhenorṇā nirvartate |",
  "SA20n1331:157": "yāvānūrṇā-praviṣṭaḥ puṇyaskandhaḥ tataḥ śatasahasraguṇena puṇyaskandhena uṣṇīṣaśiraskatā anavalokitamūrdhatā ca nirvartate |",
  "SA20n1331:158": "yāvānuṣṇīṣapraviṣṭaḥ puṇyaskandhaḥ |",
  "SA20n1331:159": "tataḥ koṭīśatasahasraguṇena puṇyaskandhena tathāgatasya lakṣaṇānuvyañjanāsaṃgṛhīto'nyo dharmaśaṃkhyo nāma nirvartate |",
  "SA20n1331:160": "yena tathāgata ākāṃkṣamāṇaḥ anantāparyantān lokadhātūn svareṇa vijñāpayati |",
  "SA20n1331:161": "evamaprameyaḥ puṇyasambhāra-samudāgatastathāgataḥ |",
  "SA20n1331:162": "tathāgatānāmacintyo niruttaraḥ sarvākārasampattiparigṛhīta ātmabhāvo nirvartate |",
  "SA20n1331:163": "teṣāṃ punarlakṣaṇānuvyañjananirvartakānāṃ kuśalānāṃ karmaṇāṃ samāsatastribhiḥ kāraṇeprameyatā veditavyā |",
  "SA20n1331:164": "kalpāsaṃkhyeyatayā'bhyāsasamudāgamāt kālāprameyatayāaprameyasattvahitasukhāśayādhipateyatvādāśayā'prameyatayā aprameyakuśalakarmavaicitryākārāprameyatayā ca |",
  "SA20n1331:165": "tasmādaprameyapuṇyasambhārasamudāgatastathāgatānāṃ lakṣaṇānuvyañjanādaya ityucyate |",
  "SA20n1331:166": "iti bodhisattvabhūmāvādhāre niṣṭhe yogasthāne pañcamaṃ lakṣaṇānuvyañjanapaṭalam |"
}