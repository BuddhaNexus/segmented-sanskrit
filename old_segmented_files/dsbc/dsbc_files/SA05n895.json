{
  "SA05n895:0": "mahogratārāstutiḥ",
  "SA05n895:1": "om namaḥ śrī ugratārāyai",
  "SA05n895:2": "prakaṭavikaṭadaṃṣṭrā ghorarudrāṭṭahāsā",
  "SA05n895:3": "naraśirakṛtamālā meghagambhīrarāvā |",
  "SA05n895:4": "tribhuvanajanadhātrī khaḍgavinyastahastā",
  "SA05n895:5": "karakaratikapālā pātu va ugratārā ||",
  "SA05n895:6": "ghorarūpe mahārāve sarvaśatrukṣayaṅkari |",
  "SA05n895:7": "bhaktebhyo varade devi trāhi māṃ śaraṇāgatam || 1 ||",
  "SA05n895:8": "surāsurārcite devi siddhagandharvasevite |",
  "SA05n895:9": "jāḍyapāpahare devi trāhi māṃ śaraṇāgatam || 2 ||",
  "SA05n895:10": "sarvamaṇḍala (madhyasthe)",
  "SA05n895:11": "sarvasattvahite'naghe |",
  "SA05n895:12": "siddhānāṃ pūjite devi trāhi māṃ śaraṇāgatam || 3 ||",
  "SA05n895:13": "ghorarūpasthite devi sarvaprāṇahare stute |",
  "SA05n895:14": "ugratāre namo nityaṃ trāhi māṃ śaraṇāgatam || 4 ||",
  "SA05n895:15": "jaṭājūṭasamāyukte lalajjihvordhvakāriṇi |",
  "SA05n895:16": "drutabuddhiprade devi trāhi māṃ śaraṇāgatam || 5 ||",
  "SA05n895:17": "somarūpe koṭṭarūpe candrarūpe namo'stu te |",
  "SA05n895:18": "śaktirūpe namastubhyaṃ trāhi māṃ śaraṇāgatam || 6 ||",
  "SA05n895:19": "jaḍo'haṃ śaktihīno'haṃ na tavādhigame kṣamaḥ |",
  "SA05n895:20": "mando mandamatiścāhaṃ trāhi māṃ śaraṇāgatam || 7 ||",
  "SA05n895:21": "snāne dāne tathā jāpye balidāne tathā kratau |",
  "SA05n895:22": "prasthāne ca na śakto'haṃ trāhi māṃ śaraṇāgatam || 8 ||",
  "SA05n895:23": "śaktihīnamanāthaṃ ca sarvapāpasamanvitam |",
  "SA05n895:24": "tvāṃ vinā na gatiryasya trāhi māṃ śaraṇāgatam || 9 ||",
  "SA05n895:25": "gaurī lakṣmīrmahāmāyā umā devī sarasvatī |",
  "SA05n895:26": "sarvāstvameva he mātastrāhi māṃ śaraṇāgatam || 10 ||",
  "SA05n895:27": "gandhapuṣpādidravyaiśca vandhanādibhireva ca |",
  "SA05n895:28": "devīṃ sampūjya yatnena labhate vāñchitaṃ phalam || 11 ||",
  "SA05n895:29": "aṣṭamyāṃ ca caturdaśyāṃ navamyāṃ yaḥ paṭhennaraḥ |",
  "SA05n895:30": "paramāṃ siddhimāpnoti nātra kāryā vicāraṇā || 12 ||",
  "SA05n895:31": "mokṣārthī labhate mokṣaṃ dhanārthī labhate dhanam |",
  "SA05n895:32": "vidyārthī labhate vidyāṃ tarkavyākaraṇādikām || 13 ||",
  "SA05n895:33": "idaṃ stotraṃ paṭhitvā tu saṃgrāme praviśennaraḥ |",
  "SA05n895:34": "tasya śatruḥ kṣayaṃ yāti sadā prajñā prajāyate || 14 ||",
  "SA05n895:35": "pīḍāyāmatha saṃdhāne vipadāyāṃ tathā bhaye |",
  "SA05n895:36": "ya idaṃ paṭhate stotraṃ śubhaṃ tasya na saṃśayaḥ || 15 ||",
  "SA05n895:37": "śrīmahogratārāstutiḥ samāptā |"
}