{
  "S04n378:0": "15. śrījetārāma viśvabhū darśana sukhāvatī pratyudgama prakaraṇam",
  "S04n378:1": "atha sarvanīvaraṇaviṣkambhī sa jinātmajaḥ |",
  "S04n378:2": "sāṃjaliḥ śrīghanaṃ natvā samālokyaivamabravīt ||",
  "S04n378:3": "bhagavan sa mahāsattvo lokeśvarastataścaran |",
  "S04n378:4": "kutra sattvān samuddhartuṃ saṃprayātastadādiśa ||",
  "S04n378:5": "iti taduktamākarṇya bhagavan sa munīśvaraḥ |",
  "S04n378:6": "sabhāṃ viṣkambhinaṃ taṃ ca samālokyaivamādiśat ||",
  "S04n378:7": "tato'pyantarhitaścāsau lokeśvaro viyadgataḥ |",
  "S04n378:8": "saṃbhāsayan jagallokaṃ sthitvā caivaṃ vyacintayat || 153",
  "S04n378:10": "jetārāme vihāre'dya sarvadevāsurādayaḥ |",
  "S04n378:11": "lokāḥ sametya saddharmaṃ śrotuṃ sabhāsamāśritāḥ ||",
  "S04n378:12": "ahamapi munīndraṃ taṃ viśvabhuvaṃ jagadgurum |",
  "S04n378:13": "vandituṃ tasya dharmaṃ ca śrotuṃ gaccheyaṃ sāmpratam ||",
  "S04n378:14": "iti dhyātvā sa lokeśvaraḥ prabhāsayan samantataḥ |",
  "S04n378:15": "prahlādayan jagallokaṃ jetārāmamupācarat ||",
  "S04n378:16": "tatra sa samupāviśya saṃpaśyanstaṃ munīśvaram |",
  "S04n378:17": "sarvāvatīṃ sabhāṃ tāṃ ca saṃbhāsayannupāsarat ||",
  "S04n378:18": "taṃ dṛṣṭvā samupāyātaṃ gaganagaṃja utthitaḥ |",
  "S04n378:19": "upetya taṃ muniṃ natvā sāṃjalirevamabravīt ||",
  "S04n378:20": "bhagavannayamāyātaḥ katamassugatātmajaḥ |",
  "S04n378:21": "bodhisattvo jagallokaṃ prabhāsayan samāgataḥ ||",
  "S04n378:22": "iti tatpṛṣṭamālokya viśvabhūḥ sa munīśvaraḥ |",
  "S04n378:23": "lokeśvaro'yamāyāta iti paśyanstamabravīt ||",
  "S04n378:24": "tatropetya sa lokeśo bodhisattvo vilokayan |",
  "S04n378:25": "tridhā pradakṣiṇīkṛtya viśvabhuvo jagadguroḥ |",
  "S04n378:26": "sāṃjaliḥ praṇatiṃ kṛtvā vāmapārśve samāśrayat ||",
  "S04n378:27": "kaccite kuśalaṃ kāye śrāntaḥ klāntaśca māsyapi |",
  "S04n378:28": "ityevaṃ kuśalaṃ pṛṣṭvāpṛcchat sa bhagavān punaḥ ||",
  "S04n378:29": "kulaputra tvayā kutera sattvāḥ samuddhṛtāḥ |",
  "S04n378:30": "kiyanto bodhayitvā ca niyujya sthāpitā śubhe ||",
  "S04n378:31": "iti pṛṣṭe munīndrena lokeśvaraḥ sa āditaḥ |",
  "S04n378:32": "vistareṇa munīndrasya pura evaṃ nyavedayat ||",
  "S04n378:33": "pretalokeṣu ye sattvāḥ pretāḥ sūcīmukhādayaḥ |",
  "S04n378:34": "te'pi sarve mayoddhṛtya saṃpreṣitāḥ sūkhāvatīm ||",
  "S04n378:35": "ye cāvīcau nimagnāste sarve mayā samuddhṛtāḥ ||",
  "S04n378:36": "kālasūtre ca ye sattvā ye cāpi rauravāśritāḥ |",
  "S04n378:37": "hāhe ca tapane ye ca śītodake caye sthitāḥ || 154",
  "S04n378:39": "asicchade ca ye sattvāḥ saṃvṛte cāpi ye sthitāḥ |",
  "S04n378:40": "evamanyatra sarvatra narakeṣu samāsthitāḥ ||",
  "S04n378:41": "te'pi sarve mayoddhṛtya saṃpreṣitāḥ sukhāvatīm ||",
  "S04n378:42": "ye cāpi pāpino duṣṭāste'pi mayā prayatnataḥ |",
  "S04n378:43": "bodhayitvā pratiṣṭhāpya bodhimārge niyojitāḥ ||",
  "S04n378:44": "tathā kāṃcanabhūmyāṃ ca sattvā ye'dhomukhāḥ |",
  "S04n378:45": "api te sarve'pi mayā yatnād bodhimārge niyojitāḥ ||",
  "S04n378:46": "tathā rupamayībhūmyāṃ sattvāḥ puruṣapuṃgalāḥ |",
  "S04n378:47": "te'pi mayā prayatnena bodhimārge niyojitāḥ ||",
  "S04n378:48": "tataścāyomayībhūmyāṃ pātāle nivasanti ye |",
  "S04n378:49": "balipramukhadaityāśca durdāntā madamāninaḥ ||",
  "S04n378:50": "te'pi sarve mayā yatnād bodhayitvā prasāditāḥ |",
  "S04n378:51": "bodhimārge pratiṣṭhāpya cārayitvā jagaddhite ||",
  "S04n378:52": "tamo'ndhakārabhūmyaṃ ca ye sattvā yakṣarākṣasāḥ |",
  "S04n378:53": "te sarve bodhimārgeṣu bodhayitvā niyojitāḥ ||",
  "S04n378:54": "śuddhāvāse devaloke sukuṇḍalādayo'marāḥ |",
  "S04n378:55": "bodhayitvā prayatnena bodhimārge niyojitāḥ ||",
  "S04n378:56": "tataḥ siṃhaladvīpe ca rākṣasyo'pi prayatnataḥ |",
  "S04n378:57": "bodhayitvā bodhimārge sarvāḥ sthāpitā mayā ||",
  "S04n378:58": "vārāṇasyāṃ ca ye'medhyanimagnāḥ kṛmayo'pi te |",
  "S04n378:59": "sarve mayā samṛddhṛtya saṃpreṣitāḥ sukhāvatīm ||",
  "S04n378:60": "tato māgadhikā lokā duṣṭā api prayatnataḥ |",
  "S04n378:61": "bodhayitvā bodhimārge niyujya pālitā mayā ||",
  "S04n378:62": "evamanye'pi sattvāśca duṣṭāḥ pātakino'pi te |",
  "S04n378:63": "sarve mayā samuddhṛtya saṃpreṣitāḥ sukhāvatīm ||",
  "S04n378:64": "evaṃ bhūtāḥ piśācāśca pretāścāpi niśācarāḥ |",
  "S04n378:65": "sarve pāpino magnāḥ sarveṣu narakeṣvapi |",
  "S04n378:66": "mayā samuddhṛtya saṃpreṣitāḥ sukhāvatīm || 155",
  "S04n378:68": "tiryaṃco'pi sarve sadgatau sthāpitā mayā |",
  "S04n378:69": "te'pi mayā samuddhṛtya saṃpreṣitāḥ sukhāvatīm ||",
  "S04n378:70": "evaṃ nāgāśca daityāśca yakṣagandharvakinnarāḥ |",
  "S04n378:71": "kumbhāṇḍā rākṣyaścāpi duṣṭā darpābhimāninaḥ ||",
  "S04n378:72": "te'pi sarve prayatnena bodhimārge mayeritāḥ ||",
  "S04n378:73": "evaṃ ca mānavā duṣṭāḥ pāpiṣṭhā api yatnataḥ |",
  "S04n378:74": "śodhayitvā samālokya bodhimārge niyojitāḥ ||",
  "S04n378:75": "evaṃ divyasukhāraktā devāścāpi prayatnataḥ |",
  "S04n378:76": "bodhayitvā mayā sarve bodhimārge niyojitāḥ ||",
  "S04n378:77": "evaṃ sarve'pi sattvāśca traidhātukanivāsinaḥ |",
  "S04n378:78": "bodhimārge pratiṣṭhāpya preṣaṇīyāḥ sukhāvatīm ||",
  "S04n378:79": "evaṃ sarvān samālokya samuddhṛtya samantataḥ |",
  "S04n378:80": "bhavatāṃ darśanaṃ kartumihāhamāgato'dhunā ||",
  "S04n378:81": "bhavatāṃ darśanaṃ prāpya sāfalyaṃ me pariśramam |",
  "S04n378:82": "ito'haṃ bhagavaṃcchāstā gamiṣyāmi sukhāvatīm ||",
  "S04n378:83": "bhavāniha samāśritya puṇyābhairbhāsayan jagat |",
  "S04n378:84": "saddharmam sarvadādiśya viharatu jagaddhite ||",
  "S04n378:85": "iti tena samākhyātaṃ śrutvā sa saṃpraharṣitaḥ |",
  "S04n378:86": "gaganagaṃja ālokya lokeśamevamavravīt ||",
  "S04n378:87": "aho īdṛkmahābhijñaṃ dṛṣṭaṃ śrutaṃ na kasyacit |",
  "S04n378:88": "saṃbuddhānāṃ na vidyante tatkasyānyasya vidyate ||",
  "S04n378:89": "ityuktvā sa mahāsattvo gaganagaṃja utthitaḥ |",
  "S04n378:90": "tasya lokeśvarasyāgre sāṃjaliḥ samupācaran ||",
  "S04n378:91": "mā tvaṃ śrānto'si lokeśa kaccitte kauśalaṃ tanau |",
  "S04n378:92": "iti pṛṣṭvā padāmbhoje natvā paśyan samāśritaḥ ||",
  "S04n378:93": "ityevaṃ tena saṃpṛṣṭe lokeśvaro niśamya te |",
  "S04n378:94": "gaganagaṃjamālokya sasmita evamabravīt ||",
  "S04n378:95": "nātrāhaṃ bhavatāṃ madhye śrāntaḥ kliṣṭo'pi vā care |",
  "S04n378:96": "bhavatāṃ darśanenāpi kauśalyaṃ mama sarvataḥ || 156",
  "S04n378:98": "iti tena samādiṣtaṃ niśamya saṃpramoditaḥ |",
  "S04n378:99": "gaganagaṃja ālokya taṃ lokeśamabhāṣata ||",
  "S04n378:100": "sadātrāsmaddhite śāstarviharasva kṛpāmate |",
  "S04n378:101": "bhavaddharmāmṛtaṃ pītvā kariṣyāmo jagaddhitam ||",
  "S04n378:102": "iti taduktamākarṇya lokeśvaro jinātmajaḥ |",
  "S04n378:103": "gaganagaṃjamālokya taṃ punarevamabravīt ||",
  "S04n378:104": "nāhaṃ sadeha tiṣṭheyaṃ sarvatrāpi careya hi |",
  "S04n378:105": "yathā mayā pratijñātaṃ kartavyaṃ tajjagaddhitam ||",
  "S04n378:106": "sarve sattvā mayālokya bodhayitvā prayatnataḥ |",
  "S04n378:107": "bodhimārge pratiṣṭhāpya preṣaṇīyāḥ sukhāvatīm ||",
  "S04n378:108": "tatsattvān samuddhṛtya śodhayitvābhibodhayan |",
  "S04n378:109": "bodhimārge pratiṣṭhāpya gamiṣyāmi sukhāvatīm ||",
  "S04n378:110": "tadbhantaḥ sadāpyevaṃ saṃbuddhaśaraṇāśritāḥ |",
  "S04n378:111": "bodhicaryāvrataṃ dhṛtvā viharantu jagaddhite ||",
  "S04n378:112": "sadā vo maṃgalaṃ bhūyātkārye saṃbodhisādhane |",
  "S04n378:113": "saṃsidhyatu jagadbhadrasādhanaśrīḥ samṛddhyatu ||",
  "S04n378:114": "ityādiṣṭaṃ jagadbhartrā śrutvā sa saṃpraharṣitaḥ |",
  "S04n378:115": "gaganagaṃja enaṃ ca samālokyaivamabravīt ||",
  "S04n378:116": "bhavatāmapi sidhyantu kāryāṇi trijagaddhite |",
  "S04n378:117": "maṃgalaṃ ca sadā bhūyāt saṃbodhiśrīḥ samṛddhyatu ||",
  "S04n378:118": "ityevaṃ tau mahāsatvau pṛṣṭvānyonyaṃ sakauśalam |",
  "S04n378:119": "mithau bhadrāśiṣaṃ datvā tūṣṇībhūtvāvatiṣṭhatuḥ ||",
  "S04n378:120": "tadāsau bhagavāṃcchāstā viśvabhūstān sabhāśritān |",
  "S04n378:121": "sarvāṃllokān samālokya saddharmaṃ samupādiśat ||",
  "S04n378:122": "śṛṇvantu kulaputrā yatsaṃbodhijñānasādhanam |",
  "S04n378:123": "saddharmaṃ tanmayākhyātaṃ sattvānāṃ bhadrakāraṇam ||",
  "S04n378:124": "prathamaṃ bodhisattvena saṃbodhijñānasiddhaye |",
  "S04n378:125": "saṃbodhiṃ praṇidhiṃ kṛtvā kartavyaṃ dānamīpsitam || 157",
  "S04n378:127": "tato viramya pāpebhyo daśabhyo'pi samādarāt |",
  "S04n378:128": "śuddhaśīlaṃ samādhāya caritavyaṃ susaṃvaram ||",
  "S04n378:129": "tataḥ kleśān vinirjitya caturbrahmavihāriṇaḥ |",
  "S04n378:130": "kṣāntivrataṃ sadā dhṛtvā caritavyaṃ jagaddhitam ||",
  "S04n378:131": "tato dharmamahotsāhaṃ dhṛtvā sattvārthasādhane |",
  "S04n378:132": "pāpamitrāratiṃ tyaktvā sādhanīyaṃ mahadguṇam ||",
  "S04n378:133": "tato duṣṭāśayaṃ tyaktvā kāmabhogyavirāginā |",
  "S04n378:134": "sudhīracittamādhāya dhyātavyaṃ trijagaddhitam ||",
  "S04n378:135": "tato durmitrasaṃrāgaṃ tyaktvā saṃbodhirāginā |",
  "S04n378:136": "prajñābdhau bodhisadratnaṃ sādhanīyaṃ jagacchubhe ||",
  "S04n378:137": "etāḥ pāramitāḥ ṣaḍ vā pūrayitvā yathākramam |",
  "S04n378:138": "sarvān māragaṇān jitvā saṃbodhijñānamāpsyate ||",
  "S04n378:139": "tata evaṃ mahābhijñaśrīīsaṃpadvīryasadguṇaiḥ |",
  "S04n378:140": "sarvasattvahitaṃ kṛtvā saṃbuddhapadamāpsyate ||",
  "S04n378:141": "evaṃ yūyaṃ parijñāya saṃbuddhatvaṃ yadīcchatha |",
  "S04n378:142": "evaṃ pāramitāḥ sarvāḥ pūrayadhvaṃ yathākramam ||",
  "S04n378:143": "saṃbodhipraṇidhiṃ dhṛtvā caturbrahmavihāriṇaḥ |",
  "S04n378:144": "triratnabhajanaṃ kṛtvā saṃcaradhvaṃ jagaddhite ||",
  "S04n378:145": "etatpuṇyānubhāvena sarve yūyaṃ jitendriyāḥ |",
  "S04n378:146": "arhantaḥ prāpya saṃbodhiṃ saṃbuddhapadamāpsyatha ||",
  "S04n378:147": "ityādiṣṭaṃ munīndreṇa viśvabhuvā niśamya te |",
  "S04n378:148": "sarve lokāḥ sabhāsīnastathetyabhyanumoditāḥ ||",
  "S04n378:149": "viśvabhuvaṃ munīndraṃ taṃ tantralokādhipeśvaram |",
  "S04n378:150": "kṛtāṃjalipuṭā natvā svasvālayaṃ yayurmudā ||",
  "S04n378:151": "tato lokeśvaro gatvā khe'gnipiṇḍa ivojjavalan |",
  "S04n378:152": "saṃbhāsayan jagallokaṃ drutaṃ sukhāvatīṃ yayau ||",
  "S04n378:153": "ityevaṃ trijagattrāturlokeśasya mahātmanaḥ |",
  "S04n378:154": "viśvabhuvā samādiṣṭaṃ mahābhijñaṃ mayā śrutam || 158",
  "S04n378:156": "dṛṣṭaṃ cāpi tathā tasya lokeśasya jagatprabhoḥ |",
  "S04n378:157": "mahābhijñānubhāvatvaṃ mayā tadvo nigadyate ||",
  "S04n378:158": "evaṃ tasya mahābhijñaṃ matvā yūyaṃ samādarāt |",
  "S04n378:159": "dhyātvā smṛtvā samuccārya nāmāpi bhajatābhavam ||",
  "S04n378:160": "ye tasya śaraṇe sthitvā dhyātvā smṛtvāpi sarvadā |",
  "S04n378:161": "nāmāpi ca samuccārya bhajanti bodhimānasāḥ ||",
  "S04n378:162": "durgatiṃ te na gacchanti kadācana kvacidbhave |",
  "S04n378:163": "sadā sadgatisaṃjātāḥ saddharmaguṇasādhinaḥ ||",
  "S04n378:164": "bhadraśrīguṇasaṃpattisamṛddhisiddhibhāvinaḥ |",
  "S04n378:165": "sadā loke śubhaṃ kṛtvā prānte yāyuḥ sukhāvatīm ||",
  "S04n378:166": "tatrāmitābhanāthasya pītvā dharmāmṛtaṃ sadā |",
  "S04n378:167": "trividhāṃ bodhimāsādya saṃbuddhapadamāpnuyuḥ ||",
  "S04n378:168": "ityādiṣṭaṃ munīndreṇa śrīghanena niśamya te |",
  "S04n378:169": "sarve lokāḥ sabhāsīnāḥ prābhyanandan prabodhitāḥ ||",
  "S04n378:170": " ||iti śrījetārāmaviśvabhūdarśanasukhāvatīpratyudgamaprakaraṇaṃ samāptam ||"
}