{
  "SA20n1392:0": "viṃśatikā vijñaptimātratāsiddhiḥ |",
  "SA20n1392:1": "vijñaptimātramevedamasdadarthāvabhāsanāt |",
  "SA20n1392:2": "yadvat taimirikasyāsatkeśoṇḍrakādidarśanaṃ ||1 ||",
  "SA20n1392:3": "na deśakālaniyamaḥ saṃtānāniyamo na ca |",
  "SA20n1392:4": "na ca kṛtyakriyā yuktā vijñaptiryadi nārthataḥ ||2 ||",
  "SA20n1392:5": "deśādiuniyamaḥ siddhaḥ svapnavat pretavatpunaḥ |",
  "SA20n1392:6": "saṃtānāniyamaḥ sarvaiḥ pūyanadyādidarśane ||3 ||",
  "SA20n1392:7": "svapnopaghātavatkṛtyakriyā narakavatpunaḥ |",
  "SA20n1392:8": "sarvaṃ narakapālādidarśane taiśca bādhane ||4 ||",
  "SA20n1392:9": "tiraścāṃ saṃbhavaḥ svarge yathā ca narake tathā |",
  "SA20n1392:10": "na pretānāṃ yatastajjaṃ duḥkhaṃ nānubhavanti te ||5 ||",
  "SA20n1392:11": "yadi tatkarmabhistatra bhūtānāṃ saṃbhavastathā |",
  "SA20n1392:12": "iṣyate pariṇāmaśca kiṃ vijñānasya neṣyate ||6 ||",
  "SA20n1392:13": "karmaṇo vāsanānyatra phalamanyatra kalpyate |",
  "SA20n1392:14": "tatraiva neṣyate yatra vāsanā kiṃ nu kāraṇaṃ ||7 ||",
  "SA20n1392:15": "rūpādyāyatanāstitvam tadvineyajanaṃ prati |",
  "SA20n1392:16": "abhiprāyavaśāduktamupapādukasatvavat ||8 ||",
  "SA20n1392:17": "nāstīha sattva ātmā vā dharmāstvete sahetukāḥ",
  "SA20n1392:18": "yataḥ svabījādvijñaptiryadābhāsa pravartate |",
  "SA20n1392:19": "dvividhāyatanatvena te tasyā munirabravīt ||9 ||",
  "SA20n1392:20": "tathā pudgalanairātmyapraveśo hi anyathā punaḥ |",
  "SA20n1392:21": "deśanā dharmanairātmyapraveśaḥ kalpitātmanā ||10 ||",
  "SA20n1392:22": "na tadekaṃ na cānekaṃ viṣayaḥ paramāṇuśaḥ |",
  "SA20n1392:23": "na ca te saṃhatā yasmātparamāṇurna sidhyati ||11 ||",
  "SA20n1392:24": "ṣaṭkena yugapadyogātparamāṇoḥ ṣaḍaṃśatā |",
  "SA20n1392:25": "ṣaṇṇāṃ samānadeśatvātpiṇḍaḥ syādaṇumātrakaḥ ||12 ||",
  "SA20n1392:26": "paramāṇorasaṃyoge tatsaṃghāte'sti kasya saḥ |",
  "SA20n1392:27": "na cānavayavatvena tatsaṃyogād na sidhyati ||13 ||",
  "SA20n1392:28": "dibhāgabhedo yasyānti tasyaikatvaṃ na yujyate |",
  "SA20n1392:29": "chāyāvṛtī kathaṃ vā anyo na piṇḍaścenna tasya te ||14 ||",
  "SA20n1392:30": "ekatve na krameṇetiryugapanna grahāgrahī |",
  "SA20n1392:31": "vicchinnānekavṛttiśca sūkṣmānīkṣā ca no bhavet ||15 ||",
  "SA20n1392:32": "pratyakṣabṛddhiḥ svapnādau yathā sa ca yadā tadā |",
  "SA20n1392:33": "na so'rtho dṛśyate tasya pratyakṣatvaṃ kathaṃ mataṃ ||16 ||",
  "SA20n1392:34": "uktaṃ yathā tadābhāsā vijñaptiḥ smaraṇaṃ tataḥ |",
  "SA20n1392:35": "svapnadṛgviṣayābhāvaṃ nāprabuddho'vagacchati ||17 ||",
  "SA20n1392:36": "anyonyādhipatitvena vijñaptiniyamo mithaḥ |",
  "SA20n1392:37": "middhenopahataṃ cittaṃ svapne tenāsamaṃ phalaṃ ||18 ||",
  "SA20n1392:38": "maraṇaṃ paravijñaptiviśeṣādvikriyā yathā |",
  "SA20n1392:39": "smṛtilopādikānyeṣāṃ piśācādimanovaśāt ||19 ||",
  "SA20n1392:40": "kathaṃ vā daṇḍakāraṇyaśūnyatvamṛṣikopataḥ |",
  "SA20n1392:41": "manodaṇḍo mahāvadyaḥ kathaṃ vā tena sidhyati ||20 ||",
  "SA20n1392:42": "paracittavidāṃ jñānamayathārya kathaṃ yathā |",
  "SA20n1392:43": "svacittajñānaṃ ajñānādyathā buddhasya gocaraḥ ||21 ||",
  "SA20n1392:44": "vijñaptimātratāsiddhiḥ svaśaktisadṛśī mayā |",
  "SA20n1392:45": "kṛteyaṃ sarvathā sā tu na cintyā buddhagocaraḥ ||22 ||",
  "SA20n1392:46": "viṃśatikā vijñaptimātratāsiddhiḥ |",
  "SA20n1392:47": "kṛtiriyamācārya vasubandhoḥ |"
}