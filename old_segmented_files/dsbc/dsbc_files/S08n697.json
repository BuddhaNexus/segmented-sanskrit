{
  "S08n697:0": "5 sekanirṇayaḥ |",
  "S08n697:1": "namo buddhāya |",
  "S08n697:2": "evaṃkāraṃ namaskurmo yaḥ sattvakṣaṇakāraṇam |",
  "S08n697:3": "ānandā yatra jāyante bhedato bodhisiddhaye ||",
  "S08n697:4": "citraṃ tato vipākaḥ syāt tṛtīye tu vilakṣaṇam |",
  "S08n697:5": "vimarddaśca tato jñeyo haṭhayoganirākṛteḥ ||",
  "S08n697:6": "ālocanaṃ vimarddaścet tṛtīye kathamiṣyate |",
  "S08n697:7": "yat tatrālocanaṃ naiva bhaved vittiralakṣaṇā ||",
  "S08n697:8": "vilakṣaṇamato yuktaṃ hantuṃ roddhuṃ tṛtīyake |",
  "S08n697:9": "svasambitterbhavet siddhirāgamārtho'",
  "S08n697:10": "pi saṅgataḥ ||",
  "S08n697:11": "cumbanāliṅgane citraṃ ghṛṣṭau vipākanāmakam |",
  "S08n697:12": "maṇau vilakṣaṇaṃ yeṣāṃ te ca duḥsekasambidaḥ ||",
  "S08n697:13": "ratnagarbhe ca yā vittiḥ saiva tattvaṃ bhaved yadi |",
  "S08n697:14": "saiva vedaṃ bhavet tattvaṃ na hyetat bauddhasammatam ||",
  "S08n697:15": "tathā ca devi paripṛcchasi saiva nirnādatantre-",
  "S08n697:16": "ratnapuramidaṃ devi kiñjalke jvalatāṃ vrajet |",
  "S08n697:17": "rudro yugmaḥ śivaḥ śreṣṭhaḥ śaktiḥ saiva parātparāḥ ||",
  "S08n697:18": "lakṣyalakṣaṇanirmuktaṃ vāgudāhāravarjjitam |",
  "S08n697:19": "śivaśaktiḥ samāyogāt jāyate cādbhutaṃ sukham ||",
  "S08n697:20": "na santi tattvato bhāvāḥ śaktirūpeṇa bhāvitāḥ |",
  "S08n697:21": "śaktistu śūnyatādṛṣṭiḥ sarvvāropavināśanī ||",
  "S08n697:22": "ucchuṣmatantre'pi -",
  "S08n697:23": "śivaśaktisamāyogāt satsukhaṃ paramādvayam |",
  "S08n697:24": "na śivo nāpi śaktiśca ratnāntargatasaṃsthitam ||",
  "S08n697:25": "yogādhyāye'pi -",
  "S08n697:26": "jñānāmṛtena tṛptasya kṛtakṛtyasya yoginaḥ |",
  "S08n697:27": "naivāsti kiñcit karttavyamasti cet na sa tattvavit ||",
  "S08n697:28": "vedāntavādino'pi -",
  "S08n697:29": "atīndriyamavittiśca jñānaṃ bhāskarasammatam |",
  "S08n697:30": "vittirānandamātraṃ ca bhagavadvādisādhanam ||",
  "S08n697:31": "śaktisaṅgamasaṃkṣobhāt śaktyāveśāvasānikam |",
  "S08n697:32": "yatsukhaṃ brahmatattvasya tatsukhaṃ brāhmamucyate ||",
  "S08n697:33": "duḥkhānāmāgamo nāsti sukhaṃ tatra nirantaram |",
  "S08n697:34": "ānando brahmaṇo rūpaṃ tacca mokṣeti bhaṇyate ||",
  "S08n697:35": "yad yad vai dṛśyate kiñcit [tat]tadbrahmeti kalpayet |",
  "S08n697:36": "tato'nyagatacittaṃ[tu]brahmaṇaivāvatiṣṭhate ||",
  "S08n697:37": "priyādarśanamevaikaṃ kimanyaddarśanāntaraiḥ |",
  "S08n697:38": "prāpyate yena nirvvāṇaṃ svarāgeṇāpi cetasā ||",
  "S08n697:39": "tyaja dharmammadharmmaṃ ca ubhe satyānṛte tyaja |",
  "S08n697:40": "ubhe satyānṛte tyaktvā yena tyajasi tat tyaja ||",
  "S08n697:41": "bhagavadgītāyāmapi -",
  "S08n697:42": "nāsato vidyate bhāvo nābhāvo vidyate sataḥ |",
  "S08n697:43": "ubhayorapi dṛṣṭo['",
  "S08n697:44": "ntaḥ]hyanayostattvadarśibhiḥ ||",
  "S08n697:45": "kiñca grāhyādiśūnyaṃ cet cittamakṣobhyamucyate |",
  "S08n697:46": "vādhāsvāgamato vajrasattvamudrāviyogataḥ ||",
  "S08n697:47": "kimarthaṃ niyamenaitat deśakairatha deśayate |",
  "S08n697:48": "idaṃ tathāgatāśvāsadhiyā pūrvvaṃ prakāśyate ||",
  "S08n697:49": "bolagarbhe ca sākāraṃ nirākāraṃ tadagrataḥ |",
  "S08n697:50": "madhyamā varṇayantyeke neti no gurudarśanam ||",
  "S08n697:51": "vajragarbhe tadagre vā patitaṃ vā kapālake |",
  "S08n697:52": "na ceṣṭamantarāle'",
  "S08n697:53": "pi tattvaṃ vittau gurormukhāt ||",
  "S08n697:54": "vicitraṃ vividhaṃ khyātaṃ ityādi sutthitaṃ katham |",
  "S08n697:55": "maṇyantargatamityādi sadguroḥ suṣṭhu saṅgatam ||",
  "S08n697:56": "hasityādiviśuddhyā yat ācāryyādisamīhitam |",
  "S08n697:57": "utpattyā tad vyavastheyaṃ na cotpannasvabhāvataḥ ||",
  "S08n697:58": "citratvāt citramāghṛṣṭeḥ sukhāt pāko maṇeḥ puraḥ |",
  "S08n697:59": "guroḥ tattvaṃ vijānīyāt vimarddāt viratau ramaḥ ||",
  "S08n697:60": "karmmamudrāṃ samāsādya dharmmamudrāṃ vibhāvayet |",
  "S08n697:61": "tasyā urddhaṃ mahāmudrā yasyāṃ samayasambhavaḥ ||",
  "S08n697:62": "ānandāḥ pratimudrāsyāḥ mahāmudrāṃ vinā punaḥ |",
  "S08n697:63": "āgamācca svasambitteḥ sadgurorupadeśataḥ ||",
  "S08n697:64": "vicitraṃ karmmamudrāto vipāko jagadātmatā |",
  "S08n697:65": "sthairyyaṃ vilakṣaṇaṃ tatra vimarddo jagadīkṣaṇam ||",
  "S08n697:66": "sarvvasmi[nna]pratiṣṭhānaṃ mahāmudreti kīrttyate |",
  "S08n697:67": "vimalatvāt svasambitteḥ vicitrāderna sambhavaḥ ||",
  "S08n697:68": "anābhogaṃ hi yad jñānaṃ taccācintya pracakṣate |",
  "S08n697:69": "sañcintya yad acintyaṃ vai tadacintyaṃ bhavenna hi ||",
  "S08n697:70": "tathatā ye tu paśyanti madhyamārthānusārataḥ |",
  "S08n697:71": "te vai tattvavido dhanyāḥ pratyakṣaṃ yadi saṃvidā ||",
  "S08n697:72": "yo vit sarvvasamāropaḥ sa sarvvaḥ sarvvathā na hi |",
  "S08n697:73": "madhyamārtho nirāropaḥ tatrāropavidhau kutaḥ ||",
  "S08n697:74": "jñānajñeyāsamārope manyanā tatra nānyathā |",
  "S08n697:75": "sarvvastathā yathā pūrvvaṃ yathā buddhistathā na hi ||",
  "S08n697:76": "yenājātaṃ jagadbuddhaṃ buddhiḥ śuddhaiva bodhataḥ |",
  "S08n697:77": "nijaṃ tasya jagat satyamanābhogena dhīmataḥ ||",
  "S08n697:78": "avibhāvitasambandho vikalpo'",
  "S08n697:79": "sau pratītyajaḥ |",
  "S08n697:80": "tadeṣa eva nirvvāṇe no kṛthāḥ cittavibhramam ||",
  "S08n697:81": "pratipakṣe sthito naiva tattvāśakto'",
  "S08n697:82": "pi naiva yaḥ |",
  "S08n697:83": "gārddhaṃ naiva phale yasya mahāmudrāṃ sa vindati ||",
  "S08n697:84": "yathaiva karmmamudrāyāṃ ānandādivyavasthitiḥ |",
  "S08n697:85": "tathā samayamudrāyā vajrācāryyaprasādataḥ ||",
  "S08n697:86": "vicitraṃ karmmamudraiva dharmmamudrāvipākajā |",
  "S08n697:87": "vilakṣaṇaṃ mahāmudrā vimarddaḥ samayo bhavet ||",
  "S08n697:88": "mahāmudrāmajānānāḥ karmmamudraiva sādhanā |",
  "S08n697:89": "āmrāyatattvato bhraṣṭā rauravaṃ yānti yoginaḥ ||",
  "S08n697:90": "mudrā tāvat na buddhyante catasraśca catuḥkṣaṇāḥ |",
  "S08n697:91": "yāvanna śavareśasya spṛśanti pādapotsavaḥ ||",
  "S08n697:92": "samyak sekaṃ vidhāyaitat haṭhaduḥsekavarjjitam |",
  "S08n697:93": "yat sādhitaṃ mayā puṇyaṃ tenāstu jagataḥ sukham ||",
  "S08n697:94": " ||sekanirṇayaḥ (nirddeśaḥ)samāptaḥ |"
}