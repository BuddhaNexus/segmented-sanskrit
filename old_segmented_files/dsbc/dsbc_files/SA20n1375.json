{
  "SA20n1375:0": "ṣoḍaśo'dhikāraḥ",
  "SA20n1375:1": "pāramitāprabhedasaṃgrahe uddānaślokaḥ |",
  "SA20n1375:2": "sāṃkhyātha tallalakṣaṇamānupūrvī niruktirabhyāsaguṇaśca tāsāṃ |",
  "SA20n1375:3": "prabhedanaṃ saṃgrahaṇaṃ vipakṣo jñeyo guṇo 'nyonyaviniścayaśca ||1 ||",
  "SA20n1375:4": "saṃkhyāvibhāge ṣaṭ ślokāḥ |",
  "SA20n1375:5": "bhogātmabhāvasaṃpatparicārārambhasaṃpadabhyudayaḥ |",
  "SA20n1375:6": "kleśāvaśagatvamapi ca kṛtyeṣu sadāviparyāsaḥ ||2 ||",
  "SA20n1375:7": "iti prathamaḥ |",
  "SA20n1375:8": "tatra catasṛbhiḥ pāramitābhiścaturvidho 'bhyudayaḥ |",
  "SA20n1375:9": "dānena bhogasaṃpat |",
  "SA20n1375:10": "śīlenātmabhāvasaṃpat |",
  "SA20n1375:11": "kṣāntyā paricārasaṃpat |",
  "SA20n1375:12": "tathā hi tadāsevanādāyatyād[tyāṃ] bahujanasupriyo bhavati |",
  "SA20n1375:13": "vīryeṇārambhasaṃpat sarvakarmāntasaṃpattitaḥ |",
  "SA20n1375:14": "pañcamyā kleśāvaśagatvaṃ dhyānena kleśaviṣkambhanāt |",
  "SA20n1375:15": "ṣaṣṭhyā kṛtyeṣvaviparyāsaḥ sarvakāryayathābhūtaparijñānāt |",
  "SA20n1375:16": "ityabhyudayaḥ tatra cāsaṃkleśamaviparītakṛtyārambhaṃ cādhikṛtya ṣaṭ pāramitā vyavasthitāḥ |",
  "SA20n1375:17": "sattvārtheṣu suyuktastyāgānupaghātamarṣaṇaiḥ kurute |",
  "SA20n1375:18": "sanidānasthitimuktyā ātmārthaṃ sarvathā carati ||3 ||",
  "SA20n1375:19": "iti dvitīyaḥ |",
  "SA20n1375:20": "sattvārtheṣu samyakprayukto bodhisattvastisṛbhirdānaśīlakṣāntipāramitābhiryathākramaṃ tyāgenānupaghātenopaghātamarṣaṇena ca sattvārthaṃ kurute |",
  "SA20n1375:21": "tisṛbhiḥ sanidānatayā [sanidānayā] cittasthityā vimuktyā ca sarvaprakāramātmārthaṃ carati |",
  "SA20n1375:22": "vīryaṃ niśritya yathākramaṃ dhyānaprajñābhyāsa[ma]samāhitasya cittasya samavadhānāt samāhitasya mocanāt |",
  "SA20n1375:23": "iti parārthamātmārthaṃ cārabhya ṣaṭ pāramitāḥ |",
  "SA20n1375:24": "avighātairaviheṭhairviheṭhasaṃmarṣaṇaiḥ kriyākhedaiḥ |",
  "SA20n1375:25": "āvarjanaiḥ sulapitaiḥ parārtha ātmārthaṃ etasmāt ||4 ||",
  "SA20n1375:26": "iti tṛtīyaḥ |",
  "SA20n1375:27": "dānādibhirbodhisattvasya sakalaḥ parārtho bhavati |",
  "SA20n1375:28": "yathākramaṃ pareṣāmupakaraṇāvidhātaiḥ |",
  "SA20n1375:29": "aviheṭhaiḥ viheṭhanāmarṣaṇaiḥ |",
  "SA20n1375:30": "sāhāyya kriyāsvakhedaiḥ ṛddhyādiprabhāvāvarjanaiḥ subhāṣitasulapitaiśca saṃśayacchedanāt |",
  "SA20n1375:31": "etasmātparārthāt bodhisattvasyātmārtho bhavati |",
  "SA20n1375:32": "parākāryasvakāryatvānmahābodhiprāptitaśca |",
  "SA20n1375:33": "iti sakalaparārthādhikārāt ṣaṭ pāramitāḥ |",
  "SA20n1375:34": "bhogeṣu cānabhiratistīvrā gurutādvaye akhedaśca |",
  "SA20n1375:35": "yogaśca nirvikalpaḥ samastamidamuttamaṃ yānaṃ ||5 ||",
  "SA20n1375:36": "iti caturthaḥ |",
  "SA20n1375:37": "dānena bodhisattvasya bhogeṣvabhi[ṣvanabhi]ratirnirapekṣatvāt |",
  "SA20n1375:38": "śīlasamādānena bodhisattvaśikṣāsu tīvrā gurutā |",
  "SA20n1375:39": "kṣāntyā vīryeṇa cākhedo dvaye yathākramaṃ duḥkhe ca sattvāsattvakṛte kuśalaprayoge ca |",
  "SA20n1375:40": "dhyānaprajñāyāṃ[bhyāṃ] nirvikalpo yogaḥ śamathavipaśyanāsaṃgṛhītaḥ |",
  "SA20n1375:41": "etāvacca samasta [mahāyānam iti? ]",
  "SA20n1375:42": " mahāyānasaṃgrahādhikārāt ṣaṭ pāramitāḥ |",
  "SA20n1375:43": "viṣayeṣvasaktimārgastadāptivikṣepasaṃyameṣvaparaḥ |",
  "SA20n1375:44": "sattvāvisṛjanavardhana āvaraṇaviśodhaneṣvaparaḥ ||6 ||",
  "SA20n1375:45": "iti pañcamaḥ |",
  "SA20n1375:46": "tatra dānaṃ viṣayeṣvasaktimārgastyāgābhyāsena tatsaktivigamāt |",
  "SA20n1375:47": "śīlaṃ tadāptivikṣepasaṃyameṣu bhikṣusaṃvarasthasya viṣayaprāptaye sarvakarmāntavikṣepāṇāmapravṛtteḥ |",
  "SA20n1375:48": "kṣāntiḥ sattvānutsarge sarvo[vā]pakāraduḥkhānudvegāt |",
  "SA20n1375:49": "vīryaṃ kuśalavivardhana ārabdhavīryasya tadbuddhigamanāt |",
  "SA20n1375:50": "dhyānaṃ prajñā cāvaraṇaviśodhaneṣu mārgastābhyāṃ kleśajñeyāvaraṇaviśodhanāt |",
  "SA20n1375:51": "mārga ityupāyaḥ |",
  "SA20n1375:52": "evaṃ sarvākāramārgādhikārāt ṣaṭ pāramitāḥ |",
  "SA20n1375:53": "śikṣātrayamadhikṛtya ca ṣaṣṭ pāramitā jinaiḥ samākhyātāḥ |",
  "SA20n1375:54": "ādyā tisro dvedhā antyadvayatastisṛṣvekā ||7 ||",
  "SA20n1375:55": "iti ṣaṣṭhaḥ |",
  "SA20n1375:56": "tatrādyā adhiśīlaṃ śikṣā tisraḥ pāramitāḥ sasaṃbhārasaparivāragrahaṇāt |",
  "SA20n1375:57": "dānena hi bhoganirapekṣaḥ śīlaṃ samādatte samāttaṃ ca kṣāntyā rakṣatyākruṣṭāpratyākrośanādibhiḥ |",
  "SA20n1375:58": "dvidhetyadhicittamadhiprajñaṃ ca śikṣā sā antena dvayena saṃgṛhītā yathākramaṃ dhyānena prajñayā ca |",
  "SA20n1375:59": "tisṛṣvapi śikṣāsvekā vīryapāramitā veditavyā |",
  "SA20n1375:60": "sarvāsāṃ vīryasahāyatvāt |",
  "SA20n1375:61": "lakṣaṇavibhāge ślokāḥ ṣaṭ |",
  "SA20n1375:62": "dānaṃ vipakṣahīnaṃ jñānena gataṃ ca nirvikalpena |",
  "SA20n1375:63": "sarvecchāparipūrakamapi sattvavipācakaṃ tredhā ||8 ||",
  "SA20n1375:64": "bodhisattvānāṃ dānaṃ caturvidhalakṣaṇaṃ |",
  "SA20n1375:65": "vipakṣahīnaṃ tā[mā]tsaryasya prahīṇatvāt |",
  "SA20n1375:66": "nirvikalpajñānasahagataṃ dharma nairātmyaprativedhayogāt sarvecchāparipūrakaṃ yo yadicchati tasmai tasya dānāt |",
  "SA20n1375:67": "sattvaparipācakaṃ tredhā dānena sattvān saṃgṛhya triṣu yāneṣu yathābhavyaniyojanāt |",
  "SA20n1375:68": "śīlaṃ vipakṣahīnaṃ jñānena gataṃ ca nirvikalpena |",
  "SA20n1375:69": "sarvecchāparipūrakamapi sattvavipācakaṃ tredhā ||9 ||",
  "SA20n1375:70": "kṣāntirvipakṣahīnā jñānena gatā ca nirvikalpena |",
  "SA20n1375:71": "sarvecchāparipūrā api sattvavipācikā tredhā ||10 ||",
  "SA20n1375:72": "vīryaṃ vipakṣahīnaṃ jñānena gataṃ ca nirvikalpena |",
  "SA20n1375:73": "sarvecchaparipūrakamapi sattvavipācakaṃ tredhā ||11 ||",
  "SA20n1375:74": "dhyānaṃ vipakṣahīnaṃ jñānena gataṃ ca nirvikalpena |",
  "SA20n1375:75": "sarvecchāparipūrakamapi sattvavipācakaṃ tredhā ||12 ||",
  "SA20n1375:76": "prajñā vipakṣahīnā jñānena gatā ca nirvikalpena |",
  "SA20n1375:77": "sarvecchāparipūrā api sattvavipācikā tredhā ||13 ||",
  "SA20n1375:78": "yathā dānalakṣaṇaṃ caturvidhamevaṃ śīlādīnāṃ veditavyam |",
  "SA20n1375:79": "eṣāṃ tu vipakṣā dauḥśīlyaṃ krodhaḥ kauśīdyaṃ vikṣepo dauṣprajñyaṃ yathākramaṃ |",
  "SA20n1375:80": "sarvecchāparipūrakatvaṃ śīlādibhiḥ pareṣāṃ sarvakāyavāksaṃyamāparādhamarṣaṇasāhāyyamanorathasaṃśayacchedanecchāparipūraṇāt |",
  "SA20n1375:81": "sattvaparipācakatvaṃ śīlādibhirāvarjya triṣu yāneṣu paripācanāt |",
  "SA20n1375:82": "anukramavibhāge ślokaḥ |",
  "SA20n1375:83": "pūrvottaraviśrayataścotpattestatkrameṇa nirdeśaḥ |",
  "SA20n1375:84": "hīnotkarṣasthānādaudārikasūkṣmataścāpi ||14 ||",
  "SA20n1375:85": "tribhiḥ kāraṇaisteṣāṃ dānādīnāṃ krameṇa nirdeśaḥ |",
  "SA20n1375:86": "pūrvasaṃniśrayeṇottarasyotpatteḥ |",
  "SA20n1375:87": "bhoganirapekṣo hi śīlaṃ samātte śīlavān kṣamo bhavati kṣamāvān vīryamārabhate ārabdhavīryaḥ samādhimutpādayati samāhitacitto yathābhūtaṃ prajānāti |",
  "SA20n1375:88": "pūrvasya ca hīnatvāt uttarasyotkarṣasthānatvāt |",
  "SA20n1375:89": "hīnaṃ hi dānamutkṛṣṭaṃ śīlamevaṃ yāvaddhīnaṃ dhyānamutkṛṣṭā prajñeti |",
  "SA20n1375:90": "pūrvasya caudārikatvāduttarasyasūkṣmatvāt |",
  "SA20n1375:91": "audārikaṃ hi dānaṃ supraveśatvāt sukaratvācca |",
  "SA20n1375:92": "sūkṣmaṃ jñīlaṃ tato duṣpraveśatvād duṣkaratvācca |",
  "SA20n1375:93": "evaṃ yāvadaudārikaṃ dhyānaṃ sūkṣmā prajñeti |",
  "SA20n1375:94": "nirvacanavibhāge ślokaḥ |",
  "SA20n1375:95": "dāridyasyāpanayācchaityasya ca lambhanāt kṣayāt kruddheḥ |",
  "SA20n1375:96": "varayogamanodhāraṇaparamāthajñānataścoktiḥ ||15 ||",
  "SA20n1375:97": "dāridyamapanayatīti dānaṃ |",
  "SA20n1375:98": "śaityaṃ lambhayatīti śīlaṃ tadvato viṣayanimittakleśaparidāhābhāvāt |",
  "SA20n1375:99": "kṣayaḥ kruddheriti kṣāntistayā krodhakṣayāt |",
  "SA20n1375:100": "vareṇa yojayatīti vīryaṃ kuśaladharmayojanāt |",
  "SA20n1375:101": "dhārayatyadhyātmaṃ mana iti dhyānaṃ |",
  "SA20n1375:102": "paramārtha[rthaṃ] jānātyanayeti prajñā |",
  "SA20n1375:103": "bhāvanāvibhāge ślokaḥ |",
  "SA20n1375:104": "bhāvanopadhimāśritya manaskāraṃ tathāśayaṃ |",
  "SA20n1375:105": "upāyaṃ ca vibhutvaṃ ca sarvāsāmeva kathyate ||16 ||",
  "SA20n1375:106": "pañcavidhā pāramitābhāvanā |",
  "SA20n1375:107": "upadhisaṃniśritā |",
  "SA20n1375:108": "tatropadhisaṃniśritā caturākārā hetusaṃniśritā yo gotrabalena pāramitāsu pratipattyabhyāsaḥ |",
  "SA20n1375:109": "vipākasaṃniśritā ca ātmabhāvasaṃpattibalena |",
  "SA20n1375:110": "praṇidhānasaṃniśritā yaḥ pūrvapraṇidhānabalena |",
  "SA20n1375:111": "pratisaṃkhyānasaṃniśratā yaḥ prajñābalena pāramitāsu pratipattyabhyāsaḥ |",
  "SA20n1375:112": "manasikārasaṃniśritā pāramitābhāvanā caturākārā |",
  "SA20n1375:113": "adhimuktimanaskāreṇa sarvapāramitāpratisaṃyuktaṃ sūtrāntamadhimucyamānasya |",
  "SA20n1375:114": "āsvādanāmanaskāreṇa labdhāḥ pāramitā āsvādayato guṇasaṃdarśayogena |",
  "SA20n1375:115": "anumodanāmanaskāreṇa sarvalokadhātuṣu sarvasattvānāṃ dānādikamanumodamānasya |",
  "SA20n1375:116": "abhinandanāmanaskāreṇātmanaḥ sattvānāṃ cānāgataṃ pāramitāviśeṣamabhinandamānasya |",
  "SA20n1375:117": "āśayasaṃniśritā pāramitābhāvanā ṣaḍākārā |",
  "SA20n1375:118": "atṛptāśayena vipulāśayena muditāśayena upakārāśayena nirlepāśayena kalyāṇāśayena ca |",
  "SA20n1375:119": "tatra bodhisattvasya dāne'tṛptāśayo yadbodhisattva ekasattvasyaikakṣaṇe gaṃgānadībālukāsamān lokadhātūn saptaratnaparipūrṇān kṛtvā pratipādayet |",
  "SA20n1375:120": "gaṃgānadībālikāsamāṃścātmabhāvān |",
  "SA20n1375:121": "evaṃ ca pratikṣaṇaṃ gaṃgānadīvālikāsamānkalpānpratipādayet |",
  "SA20n1375:122": "yathā caikasya sattvasyaivaṃ yāvān sattvadhāturanuttarāyāṃ samyaksaṃbodhau paripācayitavyastamanena paryāyeṇa pratipādayet |",
  "SA20n1375:123": "atṛpta eva bodhisattvasya dānāśaya iti |",
  "SA20n1375:124": "ya evaṃrūpa āśayo 'yaṃ bodhisattvasya dāne 'tṛptāśayaḥ |",
  "SA20n1375:125": "na ca bodhisattva evaṃrūpāṃ dānaparaṃparāṃ kṣaṇamātramapi hāpayati |",
  "SA20n1375:126": "na vicchinattyā bodhimaṇḍaniṣadanāditi |",
  "SA20n1375:127": "ya evaṃrūpa āśayo 'yaṃ bodhisattvasya dāne vipulāśaya iti |",
  "SA20n1375:128": "muditataraśca bodhisattvo bhavati tānsattvāndānena tathānugṛhṇan |",
  "SA20n1375:129": "na tveva te satvāstena dānenānugṛhyamāṇā iti |",
  "SA20n1375:130": "ya evaṃrūpa āśayo 'yaṃ bodhisattvasya dāne muditāśayaḥ |",
  "SA20n1375:131": "upakārakatarāṃśca sa bodhisattvastānsattvānātmanaḥ samanupaśyati |",
  "SA20n1375:132": "yeṣāṃ tathā dānenopakaroti nātmānaṃ |",
  "SA20n1375:133": "teṣāmanuttarasamyaksaṃbodhyupastambhatāmupādāya iti |",
  "SA20n1375:134": "ya evaṃrūpa āśayo 'yaṃ bodhisattvasya dāne upakārāśayaḥ |",
  "SA20n1375:135": "na ca bodhisattvaḥ sattveṣu tathā vipulamapi dānamayaṃ puṇyamabhisaṃskṛtya pratikāreṇa vā artho[rthī] bhavati vipākena vā iti |",
  "SA20n1375:136": "ya evaṃrūpa āśayo'yaṃ bodhisattvasya dānapāramitābhāvanāyāṃ nirlepāśayaḥ |",
  "SA20n1375:137": "yadbodhisattvastathā vipulasyāpi dānaskandhasya vipākaṃ satveṣvabhinandati nātmanaḥ |",
  "SA20n1375:138": "sarvasattvasādhāraṇaṃ ca kṛtvānuttarāyāṃ samyaksaṃbodhau pariṇāmayati iti |",
  "SA20n1375:139": "ya evaṃrūpa āśayo'yaṃ bodhisattvasya dānapāramitābhāvanāyāṃ kalyāṇāśayaḥ |",
  "SA20n1375:140": "tatra bodhisattvasya śīlapāramitābhāvanāyāṃ yāvatprajñāpāramitābhāvanāyāmatṛptāśayaḥ |",
  "SA20n1375:141": "yadvodhisattvo gaṃgānadībālikāsameṣvātmabhāveṣu gaṃgānadībālikāsamakalpāyuṣpramāṇeṣu sarvopakaraṇanirantaravighātī trisāhasramahāsāhasralokadhātāvagnipratipūrṇe caturvidhamīryāpathaṃ kalpayannekaṃ śīlapāramitākṣaṇaṃ yāvatprajñāpāramitākṣaṇaṃ bhāvayedetena paryāyeṇa yāvāṃśchīlaskandho yāvān ca prajñāskandho yenānuttarāṃ samyaksaṃbodhimabhisaṃbudhyate śīlaskandhaṃ yāvatprajñāskandhaṃ bhāvayedatṛpta eva bodhisattvasya śīlapāramitābhāvanāyāmāśayo yāvatprajñāpāramitābhāvanāyāmāśaya iti |",
  "SA20n1375:142": "ya evaṃrūpa āśayo 'yaṃ bodhisattvasya śīlapāramitābhāvanāyāmatṛptāśayo yāvatprajñāpāramitābhāvanāyāmatṛptāśayaḥ |",
  "SA20n1375:143": "yadbodhisattvastāṃ śīlapāramitābhāvanāparaṃparāṃ yāvatprajñāpāramitābhāvanāparaṃparāmābodhimaṇḍaniṣadanānna sraṃsayati na vicchinatti iti |",
  "SA20n1375:144": "ya evaṃrūpa āśayo 'yaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ vipulāśayaḥ |",
  "SA20n1375:145": "muditataraśca bodhisattvo bhavati tayā śīlapāramitābhāvanayā yāvatprajñāpāramitābhāvanayā sattvānanugṛhṇan |",
  "SA20n1375:146": "na tveva[vaṃ] te sattvā anugṛhyamāṇā iti |",
  "SA20n1375:147": "ya evaṃrūpa āśayo 'yaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ muditāśayaḥ |",
  "SA20n1375:148": "upakārakatarāṃśca bodhisattvastān sattvānātmanaḥ samanupaśyati |",
  "SA20n1375:149": "yeṣāṃ tathā śīlapāramitābhāvanayā yāvatprajñāpāramitābhāvanayā upakaroti nātmānaṃ |",
  "SA20n1375:150": "teṣāmanuttarasamyaksaṃbodhyupastambhatāmupādāya iti |",
  "SA20n1375:151": "ya evaṃrūpa āśayo 'yaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāmupakārāśayaḥ |",
  "SA20n1375:152": "na ca bodhisattvastathā vipulamapi śīlapāramitābhāvanāmayaṃ yāvatprajñāpāramitābhāvanāmayaṃ puṇyamabhisaṃskṛtya pratikāreṇa vārthī bhavati vipāke na vā iti |",
  "SA20n1375:153": "ya evaṃrūpa āśayo 'yaṃ bodhisattvasya śīlāpāramitābhāvanāyāṃ yāvatprajñāpāramitābhāvanāyāṃ nirlepāśayaḥ |",
  "SA20n1375:154": "tatra yadbodhisattva evaṃ śīlapāramitābhāvanāmayasya yāvatprajñāpāramitābhāvanāmayapuṇyaskandhasya vipākaṃ sattveṣvevābhinandati nātmanaḥ |",
  "SA20n1375:155": "sarvasattvasādhāraṇaṃ ca kṛtvānuttarāyāṃ samyaksambodhau pariṇāmayatīti |",
  "SA20n1375:156": "ya evaṃrūpa āśayo 'yaṃ bodhisattvasya śīlapāramitābhāvanāyāṃ yāvatprajñāpāramitābhāvanāyāṃ kalyāṇāśayaḥ |",
  "SA20n1375:157": "upāyasaṃniśritā bhāvanā tryākārā |",
  "SA20n1375:158": "nirvikalpena jñānena trimaṇḍalapariśuddhipratyavekṣaṇatāmupādāya |",
  "SA20n1375:159": "tathā hi sa upāyaḥ sarvamanasikārāṇāmabhiniṣpattaye |",
  "SA20n1375:160": "vibhutvasaṃniśritā pāramitābhāvanā tryākārā |",
  "SA20n1375:161": "kāyavibhutvataḥ |",
  "SA20n1375:162": "caryāvibhutvataḥ |",
  "SA20n1375:163": "deśanāvibhutvataśca |",
  "SA20n1375:164": "tatra kāyavibhutvaṃ tathāgate dvau kāyau draṣṭavyau svābhāvikaḥ sāṃbhogikaśca |",
  "SA20n1375:165": "tatra caryāvibhutvaṃ nairmāṇikaḥ kāyo draṣṭavyaḥ |",
  "SA20n1375:166": "yena sarvākārāṃ sarvasattvānāṃ sahadhārmikacaryāṃ darśayati |",
  "SA20n1375:167": "deśanāvibhutvaṃ ṣaṭpāramitāsarvākāradeśanāyāmavyāghātaḥ |",
  "SA20n1375:168": "prabhedasaṃgrahe dvādaśaślokāḥ |",
  "SA20n1375:169": "dānādīnāṃ pratyekaṃ ṣaḍarthaprabhedataḥ |",
  "SA20n1375:170": "ṣaḍarthāḥ svabhāvahetuphalakarmayogavṛttyarthāḥ |",
  "SA20n1375:171": "tatra dānaprabhede dvau ślokau |",
  "SA20n1375:172": "pratipādanamarthasya cetanā mūlaniścitā |",
  "SA20n1375:173": "bhogātmabhāvasaṃpattī dvayānugrahapūrakaṃ ||17 ||",
  "SA20n1375:174": "amātsaryayutaṃ tacca dṛṣṭadharmāmiṣābhaye |",
  "SA20n1375:175": "dānameva[vaṃ] parijñāya paṇḍitaḥ samudānayet ||18 ||",
  "SA20n1375:176": "arthapratipādanaṃ pratigrāhakeṣu dānasya svabhāvaḥ |",
  "SA20n1375:177": "alobhādisahajā cetanā hetuḥ |",
  "SA20n1375:178": "bhogasaṃpattirātmabhāvasaṃpattiścāyurādisaṃgṛhītā phalaṃ pañcasthānasūtravat |",
  "SA20n1375:179": "svaparānugraho mahābodhisaṃbhāraparipūriśca karma |",
  "SA20n1375:180": "amātsaryayogo amatsariṣu vartate |",
  "SA20n1375:181": "dṛṣṭadharmāmiṣābhayapradānaprabhedena ceti vṛttiḥ |",
  "SA20n1375:182": "śīlaprabhede dvau ślokau |",
  "SA20n1375:183": "ṣaḍaṅga[ṅgaṃ]śamabhāvāntaṃ sugatisthitidāyakaṃ |",
  "SA20n1375:184": "pratiṣṭhāśāntanirbhītaṃ puṇyasaṃbhārasaṃyutaṃ ||19 ||",
  "SA20n1375:185": "saṃketadharmatālabdhaṃ saṃvarastheṣu vidyate |",
  "SA20n1375:186": "śīlamevaṃ parijñāya paṇḍitaḥ samudānayet ||20 ||",
  "SA20n1375:187": "ṣaḍaṅgamiti svabhāvaḥ |",
  "SA20n1375:188": "ṣaḍaṅgīti śīlavān viharati yāvatsamādāya śikṣate śikṣāpadeṣviti |",
  "SA20n1375:189": "śamabhāvāntamiti hetuḥ |",
  "SA20n1375:190": "nirvāṇābhiprāyeṇa samādānāt |",
  "SA20n1375:191": "sugatisthitidāyakamiti phalaṃ |",
  "SA20n1375:192": "śīlena sugatigamanāt |",
  "SA20n1375:193": "avipratisārādikrameṇa cittasthitilābhācca |",
  "SA20n1375:194": "pratiṣṭhāśāntanirbhītamiti karma |",
  "SA20n1375:195": "śīlaṃ hi sarvaguṇānāṃ pratiṣṭhā bhavati |",
  "SA20n1375:196": "kleśaparidāhaśāntyā ca śāntaṃ |",
  "SA20n1375:197": "prāṇātipātādipratyayānāṃ ca bhayāvadyavairāṇāmaprasavānnirbhītaṃ |",
  "SA20n1375:198": "puṇyasaṃbhārasaṃyutamiti yogaḥ sarvakālaṃ kāyavāṅmanaskarmasamāva[ca]raṇāt |",
  "SA20n1375:199": "saṃketadharmatālabdhaṃ saṃvarastheṣu vidyata iti vṛttistatra saṃketalabdhaṃ prātimokṣasaṃvarasaṃgṛhītaṃ |",
  "SA20n1375:200": "dharmatāpratilabdhaṃ dhyānānāsravasaṃvarasaṃgṛhītameṣāsya prabhedavṛttiḥ trividhena prabhedena vartanāt |",
  "SA20n1375:201": "saṃvarastheṣu vidyata ityācā[dhā]ravṛttiḥ |",
  "SA20n1375:202": "kṣāntiprabhede dvau ślokau |",
  "SA20n1375:203": "marṣādhivāsanajñānaṃ kāruṇyāddharmasaṃśrayāt |",
  "SA20n1375:204": "pañcānuśaṃsamākhyātaṃ dvayorarthakaraṃ ca tat ||21 ||",
  "SA20n1375:205": "tapaḥ prābalyasaṃyuktaṃ teṣu tattrividhaṃ mataṃ |",
  "SA20n1375:206": "kṣāntimevaṃ parijñāya paṇḍitaḥ samudānayet ||22 ||",
  "SA20n1375:207": "marṣādhivāsajñānamiti trividhāyāḥ kṣānteḥ svabhāvaḥ |",
  "SA20n1375:208": "apakāramarṣaṇakṣāntermarṣaṇaṃ marṣa iti kṛtvā |",
  "SA20n1375:209": "duḥkhādhivāsakṣānterdharmanidhyānakṣānteśca yathākramaṃ |",
  "SA20n1375:210": "kārūṇyāddharmasaṃśrayāditi hetuḥ |",
  "SA20n1375:211": "dharmasaṃśrayaḥ punaḥ |",
  "SA20n1375:212": "śīlasamādānaṃ śrutaparyavāptiśca |",
  "SA20n1375:213": "pañcānuśaṃsamākhyātamiti phalaṃ |",
  "SA20n1375:214": "yathoktaṃ sūtre |",
  "SA20n1375:215": "pañcānuśaṃsāḥ kṣāntau |",
  "SA20n1375:216": "na vairabahulo bhavati |",
  "SA20n1375:217": "na bhedabahulo bhavati |",
  "SA20n1375:218": "sukhasaumanasyabahulo bhavati |",
  "SA20n1375:219": "avipratisārī kālaṃ karoti |",
  "SA20n1375:220": "kāyasya ca bhedāt sugatau svargaloke deveṣūpapadyate iti |",
  "SA20n1375:221": "dvayorarthakaraṃ ca taditi marṣādhivāsanamityadhikṛtaṃ idaṃ karma | yathoktam |",
  "SA20n1375:222": "dvayorarthaṃ sa kurūte ātmanaśca parasya ca |",
  "SA20n1375:223": "yaḥ paraṃ kupitaṃ jñātvā svayaṃ tatropaśāmyati ||iti ||",
  "SA20n1375:224": "tapaḥ prābalyasaṃyuktamiti yogaḥ |",
  "SA20n1375:225": "yathoktaṃ |",
  "SA20n1375:226": "kṣāntiḥ paramaṃ tapa iti |",
  "SA20n1375:227": "teṣu tadityādhāravṛttiḥ kṣamiṣu tadvṛtteḥ |",
  "SA20n1375:228": "trividhaṃ matamiti prabhedavṛttistrividhakṣāntiprabhedena yathoktaṃ prāk |",
  "SA20n1375:229": "vīryaprabhede dvau ślokau |",
  "SA20n1375:230": "utsāhaḥ kuśale samyak śraddhācchandapratiṣṭhitaḥ |",
  "SA20n1375:231": "smṛtyādiguṇavṛddhau ca saṃkleśaprātipakṣikaḥ ||23 ||",
  "SA20n1375:232": "alobhādiguṇopetasteṣu saptavidhaśca saḥ |",
  "SA20n1375:233": "vīryamevaṃ parijñāya paṇḍitaḥ samudānayeta ||24 ||",
  "SA20n1375:234": "utsāhaḥ kuśale samyagiti svabhāvaḥ |",
  "SA20n1375:235": "kuśala iti tadanyakṛtyotsāhavyudāsātha[rthaṃ] samyagityanyatīrthikamokṣārthotsāhavyudāsārthaṃ |",
  "SA20n1375:236": "śraddhācchandapratiṣṭhita iti hetuḥ śraddadhāno hyatīva[hyarthiko] vīryamārabhati |",
  "SA20n1375:237": "smṛtyādiguṇavṛddhāviti phalam |",
  "SA20n1375:238": "ārabdhavīryasya smṛtisamādhyādiguṇodbhavāt |",
  "SA20n1375:239": "saṃkleśaprātipakṣika iti karma |",
  "SA20n1375:240": "yathoktam |",
  "SA20n1375:241": "ārabdhavīryastu sukhaṃ viharatyavyavakīrṇaḥ pāpakairakuśalairdharmairiti |",
  "SA20n1375:242": "alobhādiguṇopeta iti yogaḥ |",
  "SA20n1375:243": "teṣvityārabdhavīryeṣu iyamādhāravṛttiḥ |",
  "SA20n1375:244": "saptavidha iti prabhedavṛttiḥ |",
  "SA20n1375:245": "sa punaradhiśīlādi śikṣātraye kāyikaṃ cetasikaṃ ca sātatyena satkṛtya ca yadvīryam |",
  "SA20n1375:246": "dhyānaprabhede dvau ślokau |",
  "SA20n1375:247": "sthitiścetasa adhyātmaṃ smṛtivīryapratiṣṭhitaṃ |",
  "SA20n1375:248": "sukhopapattaye 'bhijñāvihāravaśavartakam ||25 ||",
  "SA20n1375:249": "dharmāṇāṃ pramukhaṃ teṣu vidyate trividhaśca saḥ |",
  "SA20n1375:250": "dhyānamevaṃ parijñāya paṇḍitaḥ samudānayet ||26 ||",
  "SA20n1375:251": "sthitiścetasa adhyātmamiti svabhāvaḥ |",
  "SA20n1375:252": "smṛtivīryapratiṣṭhitamiti hetuḥ |",
  "SA20n1375:253": "ālambanāsaṃpramoṣe sati vīryaṃ niśritya samāpattyabhinirhārāt |",
  "SA20n1375:254": "sukhopapattaye iti phalaṃ dhyānasyāvyābādhopapattiphalatvāt |",
  "SA20n1375:255": "abhijñāvihāravaśavartakamiti karma |",
  "SA20n1375:256": "dhyānenābhijñāvaśavartanāt |",
  "SA20n1375:257": "āryadivyabrāhmavihāravaśavartanācca |",
  "SA20n1375:258": "dharmāṇāṃ pramukhamiti prāmukhyena yogaḥ |",
  "SA20n1375:259": "yathoktaṃ |",
  "SA20n1375:260": "samādhipramukhāḥ sarvadharmā iti |",
  "SA20n1375:261": "teṣu vidyata iti dhyāyiṣviyamādhāravṛttiḥ |",
  "SA20n1375:262": "triviśca sa iti savitarkaḥ savicāraḥ avitarko vicāramātraḥ |",
  "SA20n1375:263": "avitarko avicāraḥ |",
  "SA20n1375:264": "punaḥ prītisahagataḥ |",
  "SA20n1375:265": "sātasahagataḥ |",
  "SA20n1375:266": "upekṣāsahagataśca |",
  "SA20n1375:267": "iyaṃ prabhedavṛttiḥ |",
  "SA20n1375:268": "prajñāprabhede dvau ślokau |",
  "SA20n1375:269": "samyakpravicayo jñeyaḥ śa[sa]mādhānapratiṣṭhitaḥ |",
  "SA20n1375:270": "suvimokṣāya saṃkleśātprajñājīvasudeśanaḥ ||27 ||",
  "SA20n1375:271": "dharmāṇāmuttarasteṣu vidyate trividhaśca saḥ |",
  "SA20n1375:272": "prajñāmevaṃ parijñāya paṇḍitaḥ samudānayet ||28 ||",
  "SA20n1375:273": "samyak pravicayo jñeya iti svabhāvaḥ |",
  "SA20n1375:274": "samyagiti na mithyā jñeya iti laukikakṛtyasamyakpravicayavyudāsārthaṃ |",
  "SA20n1375:275": "samādhānapratiṣṭhita iti hetuḥ |",
  "SA20n1375:276": "samāhitacitto yathābhūtaṃ prajānāti |",
  "SA20n1375:277": "yasmātsuvimokṣāya saṃkleśāditi phalaṃ |",
  "SA20n1375:278": "tena hi saṃkleśātsu vimokṣo bhavati |",
  "SA20n1375:279": "laukikahīnalokottaramahālokottareṇa pravicayena |",
  "SA20n1375:280": "prajñājīvasudeśana iti prajñājīvaḥ sudeśanā cāsya karma |",
  "SA20n1375:281": "tena hyanuttara[raḥ] prajñājīvakānāṃ jīvati |",
  "SA20n1375:282": "samyag dharmaṃ deśayatīti |",
  "SA20n1375:283": "dharmāṇāmuttara ityuttaratvena yogaḥ |",
  "SA20n1375:284": "yathoktaṃ |",
  "SA20n1375:285": "prajñottarāḥ sarvadharmā iti |",
  "SA20n1375:286": "teṣu vidyate trividhaśca sa iti vṛttiḥ |",
  "SA20n1375:287": "prājñeṣu vartanāt trividhena ca prabhedena |",
  "SA20n1375:288": "laukiko hīnalokottaro mahālokottaraśca |",
  "SA20n1375:289": "uktaḥ pratyekaṃ dīnādīnāṃ ṣaḍarthaprabhedena prabhedaḥ |",
  "SA20n1375:290": "saṃgrahavibhāge ślokaḥ |",
  "SA20n1375:291": "sarve śuklā dharmā viviptasamāhitobhayā jñeyāḥ |",
  "SA20n1375:292": "dvābhyāṃ dvābhyāṃ dvābhyāṃ pāramitābhyāṃ parigṛhītāḥ ||29 ||",
  "SA20n1375:293": "sarve śuklā dharmā dānādidharmāḥ |",
  "SA20n1375:294": "tatra vikṣiptā dvābhyāṃ pāramitābhyāṃ saṃgṛhītāḥ prathamābhyāṃ dānasamādānaśīlayorasamāhitatvāt |",
  "SA20n1375:295": "samāhitā dvābhyāṃ paścimābhyāṃ dhyānayathābhūtaprajñayoḥ samāhitatvāt |",
  "SA20n1375:296": "ubhaye dvābhyāṃ kṣāntivīryābhyāṃ |",
  "SA20n1375:297": "tayoḥ samāhitāsamāhitatvāt |",
  "SA20n1375:298": "vipakṣavibhāge ślokāḥ ṣaṭ |",
  "SA20n1375:299": "na ca saktaṃ na ca saktaṃ na ca saktaṃ saktameva na ca dānaṃ |",
  "SA20n1375:300": "na ca saktaṃ na ca saktaṃ na ca saktaṃ bodhisattvānām ||30 ||",
  "SA20n1375:301": "saptavidhā saktirdānasya vipakṣaḥ |",
  "SA20n1375:302": "bhogasaktiḥ vilambanasaktiḥ tanmātrasaṃtuṣṭisaktiḥ pakṣapātasaktiḥ[? ]",
  "SA20n1375:303": " pratikārasaktiḥ vipākasaktiḥ |",
  "SA20n1375:304": "vipakṣasaktistu tadvipakṣalābhānuśayāsamuddhātāt |",
  "SA20n1375:305": "vikṣepasaktiśca |",
  "SA20n1375:306": "sa punarvikṣepo dvividhaḥ |",
  "SA20n1375:307": "manasikāravikṣepaśca hīnayānaspṛhaṇāt |",
  "SA20n1375:308": "vikalpavikṣepaśca dāyakapratigrāhakadānavikalpanāt |",
  "SA20n1375:309": "ataḥ saptavidhasaktimuktatvāt saptakṛtvo dānasyāsaktatvamuktam |",
  "SA20n1375:310": "na ca saktaṃ na ca saktaṃ na ca saktaṃ saktameva na ca śīlaṃ |",
  "SA20n1375:311": "na ca saktaṃ na ca saktaṃ na ca saktaṃ bodhisattvānām ||31 ||",
  "SA20n1375:312": "na ca saktā na ca saktā na ca saktā saktikā na kṣāntiḥ |",
  "SA20n1375:313": "na ca saktā na ca saktā na ca saktā bodhisattvānām ||32 ||",
  "SA20n1375:314": "na ca saktaṃ na ca saktaṃ na ca saktaṃ saktameva ca na vīryaṃ |",
  "SA20n1375:315": "na ca saktaṃ na ca saktaṃ na ca saktaṃ bodhisattvānām ||33 ||",
  "SA20n1375:316": "na ca saktaṃ na ca saktaṃ na ca saktaṃ saktameva na ca dhyānaṃ |",
  "SA20n1375:317": "na ca saktaṃ na ca saktaṃ na ca saktaṃ bodhisattvānām ||34 ||",
  "SA20n1375:318": "na ca saktā na ca saktā na ca saktā saktikā na ca prajñā |",
  "SA20n1375:319": "na ca saktā na ca saktā na ca saktā bodhisattvānām ||35 ||",
  "SA20n1375:320": "yathā dānāsaktirūktā evaṃ śīle yāvatprajñāyāṃ veditavyā |",
  "SA20n1375:321": "atra tu viśeṣabhogasaktiparivartena dauḥśīlyādyāsāktirveditavyā vipakṣasaktistadvipakṣānuśayā samuddhātanāt |",
  "SA20n1375:322": "vikalpavikṣepaśca yathāyogaṃ trimaṇḍalaparikalpanāt |",
  "SA20n1375:323": "guṇavibhāge trayoviṃśatiḥ ślokāḥ |",
  "SA20n1375:324": "tyaktaṃ buddhasutaiḥ svajīvitamapi prāpyārthinaṃ sarvadā |",
  "SA20n1375:325": "kāruṇyātparato na ca pratikṛtirneṣṭaṃ phalaṃ prārthitaṃ |",
  "SA20n1375:326": "dānenaiva ca tena sarvajanatā bodhitraye ropitā |",
  "SA20n1375:327": "dānaṃ jñānaparigraheṇa ca punarloke 'jñayaṃ sthāpitam ||36 ||",
  "SA20n1375:328": "iti subodhaḥ padārthaḥ |",
  "SA20n1375:329": "āttaṃ buddhasutairyamodyamamayaṃ śīlatrayaṃ sarvadā",
  "SA20n1375:330": "svargo nābhimataḥ sametya ca punaḥ saktirna tatrāhitā |",
  "SA20n1375:331": "śīlenaiva ca tena sarvajanatā bodhitraye ropitā |",
  "SA20n1375:332": "śīlaṃ jñānaparigraheṇa ca punarloke 'kṣayaṃ sthāpitam ||37 ||",
  "SA20n1375:333": "trividhaṃ śīlaṃ |",
  "SA20n1375:334": "saṃgharaśīlaṃ |",
  "SA20n1375:335": "kuśaladharmasaṃgrāhakaśīlaṃ |",
  "SA20n1375:336": "sattvārthakriyāśīlaṃ ca |",
  "SA20n1375:337": "ekātmakam[eṣāmekaṃ] yamasvabhāvaṃ |",
  "SA20n1375:338": "dve udyamasvabhāve |",
  "SA20n1375:339": "kṣāntaṃ buddhasutaiḥ suduṣkaramatho sarvāpakāraṃ nṛṇāṃ",
  "SA20n1375:340": "na svargārthamasa[śa]ktito na ca bhayānnaivopakārekṣaṇāt |",
  "SA20n1375:341": "kṣāntyānuttarayā ca sarvatanajā bodhitraye ropitā |",
  "SA20n1375:342": "kṣāntirjñānaparigraheṇa ca punarloke 'kṣayā sthāpitā ||38 ||",
  "SA20n1375:343": "iti | jñāntyānuttarayā ceti duḥkhādhivāsanakṣāntyā ca parāpakāramarṣaṇakṣāntyā ca yathākramam |",
  "SA20n1375:344": "vīryaṃ buddhasutaiḥ kṛtaṃ nirūpamaṃ saṃnāhayogātmakaṃ",
  "SA20n1375:345": "hantuṃ kleśagaṇaṃ svato 'pi parata prāptaṃ ca bodhiṃ parāṃ |",
  "SA20n1375:346": "vīryeṇaiva ca tena sarvajanatā bodhitraye ropitā |",
  "SA20n1375:347": "vīryaṃ jñānaparigraheṇa ca punarloke 'kṣayaṃ sthāpitam ||39 ||",
  "SA20n1375:348": "iti | saṃnāhavīryaṃ prayogavīryaṃ ca |",
  "SA20n1375:349": "dhyānaṃ buddhasutaiḥ samādhibahulaṃ saṃpāditaṃ sarvathā",
  "SA20n1375:350": "śreṣṭhairdhyānasukhairvihṛtya kṛpayā hīnāpapattiḥ śritā |",
  "SA20n1375:351": "dhyānenaiva ca tena sarvajanatā bodhitraye ropitā |",
  "SA20n1375:352": "dhyānaṃ jñānaparigraheṇa ca punarloke 'kṣayaṃ sthāpitam ||40 ||",
  "SA20n1375:353": "iti | samādhibahulamiti anantabodhisattvasamādhisaṃgṛhītam |",
  "SA20n1375:354": "jñātaṃ buddhasutaiḥ satattvamakhilaṃ jñeyaṃ ca yatsarvathā",
  "SA20n1375:355": "saktirnaiva ca nirvṛttau prajanitā buddhaiḥ[ddheḥ] kutaḥ saṃvṛttau |",
  "SA20n1375:356": "jñānenaiva ca tena sarvajanatā bodhitraye ropitā |",
  "SA20n1375:357": "jñānaṃ sattvaparigraheṇa punarloke 'kṣayaṃ sthāpitam ||41 ||",
  "SA20n1375:358": "iti | satattvaṃ parmārthasaṃgṛhītaṃ sāmānyalakṣaṇaṃ pudgaladharma nairātmyaṃ |",
  "SA20n1375:359": "jñeyaṃ ca yatsarvathetyanantasvasaṃketādilakṣaṇabhedabhinnaṃ yadajñe[yajjñe] (yadaparaṃjñeyaṃ) |",
  "SA20n1375:360": "dānādīnāṃ nirvikalpajñānaparigraheṇākṣayatvaṃ nirupadhiśeṣanirvāṇe 'pi tadakṣayāt |",
  "SA20n1375:361": "jñānasya punaḥ sattvaparigraheṇa karuṇayā sattvānāmaparityāgāt |",
  "SA20n1375:362": "eṣāṃ punaḥ ṣaṇāṃ ślokānāṃ piṇḍārthaḥ saptamena ślokena nirdiṣṭaḥ |",
  "SA20n1375:363": "audāryānāmiṣatvaṃ ca mahārthākṣayatāpi ca |",
  "SA20n1375:364": "dānādīnāṃ samastaṃ hi jñeyaṃ guṇacatuṣṭayam ||42 ||",
  "SA20n1375:365": "iti | tatradānādīnāṃ prathamena pādenodāratā paridīpitā |",
  "SA20n1375:366": "dvitīyena nirāmipatā |",
  "SA20n1375:367": "tṛtīyena mahārthatā mahataḥ sattvārthasya saṃpādanāt |",
  "SA20n1375:368": "caturthenākṣayatā ityeṣāṃ guṇacatuṣṭayamebhiḥ ślokairveditavyam |",
  "SA20n1375:369": "darśanapūraṇatuṣṭiṃ yācanake 'tuṣṭimapi samāśāstiṃ |",
  "SA20n1375:370": "abhibhavati sa tāṃ dātā kṛpālurādhikyayogena ||43 ||",
  "SA20n1375:371": "yācanake hi jane dāyakadarśanāttataśca yathepsitaṃ labdhvā manorathaparipūraṇādyā tuṣṭirūtpadyate |",
  "SA20n1375:372": "atuṣṭiścādarśanādaparipūraṇācca |",
  "SA20n1375:373": "āśāstiśca yā taddarśane manorathaparipūraṇe ca |",
  "SA20n1375:374": "sā bodhisattvasyādhikotpadyate sarvakālaṃ yācanakadarśanāttanmanorathaparipūraṇācca |",
  "SA20n1375:375": "adarśanādaparipūraṇāccātuṣṭiḥ |",
  "SA20n1375:376": "ato dātā kṛpālustāṃ sarvamabhibhavatyādhikyayogāt |",
  "SA20n1375:377": "prāṇānbhogāndārānsattveṣu sadānya[tya]janakṛpālutvāt |",
  "SA20n1375:378": "āmodate nikāmaṃ tadviratiṃ pālayenna katham ||44 ||",
  "SA20n1375:379": "tebhyo viratiṃ tadviratiṃ parakīyebhyaḥ prāṇabhogadārebhyaḥ |",
  "SA20n1375:380": "etena trividhātkāyaduścaritādviratiśīlaguṇaṃ darśayati |",
  "SA20n1375:381": "nirapekṣaḥ samacitto nirbhīḥ sarvapradaḥ kṛpāhetoḥ |",
  "SA20n1375:382": "mithyāvādaṃ brūyātparopaghātāya kathamāryaḥ ||45 ||",
  "SA20n1375:383": "etena mṛṣāvādādviratiguṇaṃ darśayati |",
  "SA20n1375:384": "ātmahetormṛṣāvāda ucyeta kāyajīvitāpekṣayā |",
  "SA20n1375:385": "parahetorvā priyajanapremnā |",
  "SA20n1375:386": "bhayena vā rājādibhayāt |",
  "SA20n1375:387": "āmiṣakiṃcitkahetorvā lābhārthaṃ |",
  "SA20n1375:388": "bodhisattvaśca svakāyajīvitanirapekṣaḥ |",
  "SA20n1375:389": "samacittaśca sarvasattveṣvātmasamacittatayā |",
  "SA20n1375:390": "nirbhayaśca pañcabhayasamatikrāntatvāt |",
  "SA20n1375:391": "sarvapradaścārthibhyaḥ sarvasattvaparityāgāt |",
  "SA20n1375:392": "sa kena hetunā mṛṣāvādaṃ brūyāt |",
  "SA20n1375:393": "saṃmahitakāmaḥ sakṛpaḥ paraduḥkhotpādane 'tibhīruśca |",
  "SA20n1375:394": "sattvavinaye suyuktaḥ suvidūre trividhavāgdoṣāt ||46 ||",
  "SA20n1375:395": "bodhisattvaḥ sarvasattveṣu samaṃ hitakāmaḥ sa kathaṃ pareṣāṃ mitrabhedārthaṃ paiśunyaṃ kariṣyatīti |",
  "SA20n1375:396": "sukṛpaśca paraduḥkhāpanayābhiprāyāt |",
  "SA20n1375:397": "paraduḥkhotpādane cātyarthaṃ bhīrūḥ sa kathaṃ pareṣāṃ duḥkhotpādanārthaṃ parūṣaṃ vakṣyati |",
  "SA20n1375:398": "sattvānāṃ vinaye samyakprayuktaḥ sa kathaṃ saṃbhinnapralāpaṃ kariṣyati tasmādasau sūvidūre trividhavāgdoṣāt paiśunyātpārūṣyātsaṃbhinnapralāpācca |",
  "SA20n1375:399": "sarvapradaḥ kṛpāluḥ pratītyadharmodaye sukuśalaśca |",
  "SA20n1375:400": "adhivāsayetkathamasau sarvākāraṃ manaḥ kleśam ||47 ||",
  "SA20n1375:401": "abhidhyā vyāpādo mithyādṛṣṭirvā yathākramaṃ |",
  "SA20n1375:402": "eṣa dauḥśīlyapratipakṣadharmaviśeṣayogācchīlaviśuddhigū[gu? ]",
  "SA20n1375:403": "ṇo bodhisattvānāṃ veditavyaḥ |",
  "SA20n1375:404": "upakarasaṃjñāmodaṃ hyapakāriṇiparahita saṃjñāṃ[parahite sadā] duḥkhe |",
  "SA20n1375:405": "labhate yadā kṛpāluḥ kṣamitavyaṃ................ [kiṃ kutastasya] ||48 ||",
  "SA20n1375:406": "[apakāriṇi hi kṣamitavyaṃ bhavati |",
  "SA20n1375:407": "tatra ca bodhisattva apakārisajñāṃ labhate kṣāntisaṃbhāranimittatvāt duḥkhañca kṣamitavyaṃ bhavati |",
  "SA20n1375:408": "tatra ca parahitahetubhūte duḥkhe bodhisattvaḥ sadā modaṃ labhate tasya kutaḥ kiṃ kṣamitavyaṃ] |",
  "SA20n1375:409": "yasya nāpakārisaṃjñā pravartate na duḥkhasaṃjñā |",
  "SA20n1375:410": "paraparasaṃjñāpagamātsvato 'dhikatarātsadā parasnehāt |",
  "SA20n1375:411": "duṣkaracaraṇātsakṛpe hyaduṣkaraṃ vīryaṃ ||49 ||",
  "SA20n1375:412": "sakṛpo bodhisattvaḥ |",
  "SA20n1375:413": "tatra sakṛpe yatparārthaṃ duṣkaracaraṇādvīryaṃ tadduṣkaraṃ ca suduṣkaraṃ ca kathamaduṣkaraṃ |",
  "SA20n1375:414": "paratra parasaṃjñāpagamāt |",
  "SA20n1375:415": "svato'dhikatarācca sarvadā pareṣu snehāt |",
  "SA20n1375:416": "kathaṃ suduṣkaraṃ |",
  "SA20n1375:417": "yadevaṃ parasaṃjñāpagataṃ ca svatodhikatarasnehaṃ ca tadvīryam |",
  "SA20n1375:418": "alpasukhaṃ hyātmasukhaṃ līnaṃ parihāṇikaṃ kṣayi samohaṃ |",
  "SA20n1375:419": "dhyānaṃ mataṃ trayāṇāṃ viparyayādbodhisattvānām ||50 ||",
  "SA20n1375:420": "alpasukhaṃ dhyānaṃ laukikānāmātmasukhaṃ śrāvakapratyekabuddhānāṃ |",
  "SA20n1375:421": "līnaṃ laukikānāṃ satkāye śrāvakapratyekabuddhānāṃ ca nirvāṇe |",
  "SA20n1375:422": "parihāṇikaṃ laukikānāṃ kṣayi śrāvakapratyekabuddhānāṃ nirūpadhiśeṣanirvāṇe tatkṣayāt |",
  "SA20n1375:423": "samohaṃ sarveṣāṃ yathāyogakliṣṭākliṣṭena mohena |",
  "SA20n1375:424": "bodhisattvānāṃ punardhyāna bahusukhamātmaparasukhamalīnamaparihāṇikamakṣayyasamohaṃ ca |",
  "SA20n1375:425": "āmoṣaistamasi yathā dīpairnunnaṃ[śchanne] tathā trayajñānaṃ |",
  "SA20n1375:426": "dinakarakiraṇauriva tu jñānamatulyaṃ kṛpālunām ||51 ||",
  "SA20n1375:427": "yathā hastāmoṣaistamasi jñānaṃ parīttaviṣayamapratyakṣamavyaktaṃ ca tathā pṛthagjanānāṃ |",
  "SA20n1375:428": "yathāvacarake[gahavarake] dīpairjñānaṃ prādeśikaṃ pratyakṣaṃ nātinirmalaṃ tathā śrāvakāṇāṃ pratyekabuddhānāṃ ca |",
  "SA20n1375:429": "yathā dinakarakiraṇairjñānaṃ samantātpratyakṣaṃ sunirmalaṃ ca tathā bodhisattvānāṃ |",
  "SA20n1375:430": "ata eva tadatulyam |",
  "SA20n1375:431": "āśrayādvastuto dānaṃ nimittātpariṇāmanāt |",
  "SA20n1375:432": "hetuto jñānataḥ kṣetrānniśrayācca paraṃ matam ||52 ||",
  "SA20n1375:433": "tatrāśrayo bodhisattvaḥ |",
  "SA20n1375:434": "vastu āmiṣadānasyādhyātmikaṃ vastu paramam |",
  "SA20n1375:435": "abhayadānasthāpāyasaṃsārabhītebhyastu tadabhayaṃ |",
  "SA20n1375:436": "dharmadānasya mahāyānaṃ |",
  "SA20n1375:437": "nimittaṃ karuṇā |",
  "SA20n1375:438": "pariṇāmanā tena mahābodhiphalaprārthanā |",
  "SA20n1375:439": "hetuḥ pūrvadānapāramitābhyāsavāsanā |",
  "SA20n1375:440": "jñānaṃ nirvikalpaṃ yena trimaṇḍalapariśuddhaṃ dānaṃ dadāti dātṛdeyapratigrāhakrāvikalpanāt |",
  "SA20n1375:441": "kṣetraṃ pañcavidham |",
  "SA20n1375:442": "arthī duḥkhito niḥpratisaraṇo duścaritacārī guṇavāṃśca |",
  "SA20n1375:443": "caturṇāmuttaraṃ kṣetraṃ paraṃ |",
  "SA20n1375:444": "tadabhāve pañcamaṃ |",
  "SA20n1375:445": "niśrayastrividho yaṃ niśritya dadāti |",
  "SA20n1375:446": "adhimuktirmanasikāraḥ samādhiśca |",
  "SA20n1375:447": "adhimuktiryathā bhāvanāvibhāge 'dhimuktimanaskāra uktaḥ |",
  "SA20n1375:448": "manaskāro yathā tatraivāsvādanābhinandana[naumodanābhi] manaskāra uktaḥ |",
  "SA20n1375:449": "samādhirgaganagañjādiryathā tatraiva vibhutvamuktaṃ |",
  "SA20n1375:450": "evamāśrayādiparasamayo dānaṃ paramaṃ |",
  "SA20n1375:451": "so'yaṃ cāpadeśo veditavyaḥ |",
  "SA20n1375:452": "yaśca dadāti yacca yena ca yasmai ca yataśca yasya ca parigraheṇa yatra ca yāvatprakāraṃ taddānam |",
  "SA20n1375:453": "āśrayādvastutaḥ śīlaṃ nimittātpariṇāmanāt |",
  "SA20n1375:454": "hetuto jñānataḥ kṣetrānniśrayācca paraṃ matam ||53 ||",
  "SA20n1375:455": "[āśrayādvastutaḥ kṣāntinimittātpariṇāmanāt |",
  "SA20n1375:456": "hetuto jñānataḥ kṣetrānniśrayācca parā matā ||",
  "SA20n1375:457": "āśrayādvastuto vīryaṃ nimittātpariṇāmanāt |",
  "SA20n1375:458": "hetuto jñānataḥ kṣetrānniśrayācca paraṃ matam ||54 ||",
  "SA20n1375:459": "āśrayādvastuto dhyānaṃ nimittātpariṇāmanāt |",
  "SA20n1375:460": "hetuto jñānataḥ kṣetrāniśrayācca paraṃ matam ||55 ||",
  "SA20n1375:461": "āśrayādvastutaḥ prajñā nimittātpariṇāmanāt |",
  "SA20n1375:462": "hetuto jñānataḥ kṣetrānniśrayācca parā matā ||56 ||",
  "SA20n1375:463": "śīlasya paramaṃ vastu bodhisattvasaṃvaraḥ |",
  "SA20n1375:464": "kṣānteḥ prāṇāpahāriṇau hīnadurbalau |",
  "SA20n1375:465": "vīryasya pāramitābhāvanā tadvipakṣaprahāṇaṃ ca |",
  "SA20n1375:466": "dhyānasya bodhisattvasamādhayaḥ |",
  "SA20n1375:467": "prajñāyāstathatā |",
  "SA20n1375:468": "sarveṣāṃ śīlādīnāṃ kṣetraṃ mahāyānaṃ |",
  "SA20n1375:469": "śeṣaṃ pūrvabaddheditavyam |",
  "SA20n1375:470": "ekasattvasukhaṃ dānaṃ bahukalpavighātakṛta |",
  "SA20n1375:471": "priyaṃ syadbodhisattvānāṃ prāgeva tadviparyayāt ||57 ||",
  "SA20n1375:472": "yadi bodhisattvānāṃ dānamekasyaiva sattvasya sukhadaṃ syādātmanaśca bahukalpavighātakṛta |",
  "SA20n1375:473": "tathāpi tatteṣāṃ priyaṃ syātkaruṇāviśeṣātkiṃ punaryadanekasattvasukhaṃ ca bhavatyātmanaśca bahukalpānugrahakṛt |",
  "SA20n1375:474": "yadarthamicchanti dhanāni dehinastadeva dhīrā visṛjanti dehiṣu |",
  "SA20n1375:475": "śarīrahetordhanamiṣyate janaistadeva dhīraḥ śataśo visṛjyate ||58 ||",
  "SA20n1375:476": "atra pūrvārdhamuttarārdhe vyākhyātam |",
  "SA20n1375:477": "śīramevotsṛjato na duḥkhyate yadā manaḥ kā draviṇe 'vare kathā |",
  "SA20n1375:478": "tadasya lokottaramiti yanmudaṃ sa tena tattasya taduttaraṃ punaḥ ||59 ||",
  "SA20n1375:479": "atra śarīramevotsṛjato yadā mano na duḥkhyate tadasya lokottaramiti saṃdarśitaṃ |",
  "SA20n1375:480": "eti yanmudaṃ sa tena duḥkhena tattasya taduttaramiti tasmāllokottarāduttaram |",
  "SA20n1375:481": "pratigrahairiṣṭanikāmalabdhairna tuṣṭimāyāti tathārthiko 'pi |",
  "SA20n1375:482": "sarvāstidānena yatheha dhīmān tuṣṭiṃ vrajatyarthijanasya tuṣṭyā ||60 ||",
  "SA20n1375:483": "iṣṭanikāmalabdhairityabhipretaparyāptalabdhaiḥ |",
  "SA20n1375:484": "sarvāstidāneneti yāvatsvajīvitadānena |",
  "SA20n1375:485": "saṃpūrṇabhogo na tathāstimantamātmānamanvīkṣati yācako 'pi |",
  "SA20n1375:486": "sarvāstidānādadhano 'pi dhīmānātmānamanveti yathāstimantaṃ ||61 ||",
  "SA20n1375:487": "suvipulamapi vittaṃ prāpya naivopakāraṃ",
  "SA20n1375:488": "vigaṇayati tathārthī dāyakāllābhahetoḥ |",
  "SA20n1375:489": "vidhivadiha sudānairarthinastarpayitvā",
  "SA20n1375:490": "mahadupakarasaṃjñā teṣu dhīmānyathaiti ||62 ||",
  "SA20n1375:491": "karuṇāviśeṣād |",
  "SA20n1375:492": "gatārthau ślokau |",
  "SA20n1375:493": "svayamapagataśokā dehinaḥ svastharūpā",
  "SA20n1375:494": "vipulamapi gṛhītvā bhuñjate yasya vittaṃ |",
  "SA20n1375:495": "pathi paramaphalāḍhyādbhogavṛkṣādyathaiva",
  "SA20n1375:496": "pravisṛtiratibhogī bodhisattvānna so 'nyaḥ ||63 ||",
  "SA20n1375:497": "pravisṛtiratibhogaścāsyeti pravisṛtiratibhogī sa ca nānyo bodhisattvādveditavyaḥ |",
  "SA20n1375:498": "śeṣaṃ gatārtham |",
  "SA20n1375:499": "prādhānyatatkāraṇakarmabhedāt prakārabhedāśrayabhedataśca |",
  "SA20n1375:500": "caturvibandhapratipakṣabhedāt vīryaṃ parijñeyamiti pradiṣṭam ||64 ||",
  "SA20n1375:501": "ṣaḍvidhena prabhedena vīryaṃ parijñeyaṃ |",
  "SA20n1375:502": "prādhānyabhedena |",
  "SA20n1375:503": "tatkāraṇabhedena |",
  "SA20n1375:504": "[karmabhedena] prakārabhedena |",
  "SA20n1375:505": "āśrayabhedena |",
  "SA20n1375:506": "caturvibandhapratipakṣabhedena ca |",
  "SA20n1375:507": "asyoddeśasyottaraiḥ |",
  "SA20n1375:508": "ślokairnirdeśaḥ |",
  "SA20n1375:509": "vīryaṃ paraṃ śuklagaṇasya madhye tanniśritastasya yato 'nulābhaḥ |",
  "SA20n1375:510": "vīryeṇa sadyaḥ susukho vihāro lokottarā lokagatā ca siddhiḥ ||65 ||",
  "SA20n1375:511": "vīryaṃ paraṃ śuklagaṇasya madhye iti sarvakuśaladharmaprādhānyaṃ vīryasya nirdiṣṭaṃ |",
  "SA20n1375:512": "tanniśritastasya yato 'nulābha iti prādhānyakāraṇaṃ nirdiṣṭaṃ |",
  "SA20n1375:513": "yasmādvīryāśritaḥ sarvakuśaladharmalābhaḥ |",
  "SA20n1375:514": "vīryeṇa sadyaḥ susukho vihāro lokottarā lokagatā ca siddhiriti karma nirdiṣṭaṃ vīryeṇa hi dṛṣṭadharme paramaḥ sukhavihāraḥ |",
  "SA20n1375:515": "sarvā ca lokottarā siddhirlaukikī ca kriyate |",
  "SA20n1375:516": "vīryādavāptaṃ bhavabhogamiṣṭaṃ vīryeṇa śuddhiṃ prabalāmupetāḥ |",
  "SA20n1375:517": "vīryeṇa satkāyamatītya muktā vīryeṇa bodhiṃ paramāṃ vibuddhāḥ ||66 ||",
  "SA20n1375:518": "iti | paryāyadvāreṇa [paryāyāntareṇa] vīryasya karma nirdiṣṭaṃ |",
  "SA20n1375:519": "laukikalokottarasiddhibhedāt |",
  "SA20n1375:520": "tatra prabalā laukikī siddhiranātyantikatvāt |",
  "SA20n1375:521": "punarmataṃ hānivivṛddhivīryaṃ mokṣādhipaṃ pakṣavipakṣamanyat |",
  "SA20n1375:522": "tattve praviṣṭaṃ parivartakaṃ ca vīryaṃ mahārthaṃ ca niruktamanyata ||67 ||",
  "SA20n1375:523": "saṃnāhavīryaṃ prathamaṃ tataśca prayogavīryaṃ vidhivatprahitaṃ |",
  "SA20n1375:524": "alīnamakṣobhyamatuṣṭivīryaṃ sarvaprakāraṃ pravadanti buddhāḥ ||68 ||",
  "SA20n1375:525": "ityeṣa prakārabhedaḥ |",
  "SA20n1375:526": "tatra hānivivṛddhivīryaṃ samyakprahāṇeṣu [dvayorakuśaladharmahānayeapi? ]",
  "SA20n1375:527": " ca dvayoḥ kuśaladharmābhivṛddhaye |",
  "SA20n1375:528": "mokṣādhipaṃ vīryamindriyeṣu |",
  "SA20n1375:529": "mokṣādhipattyārthena yasmādindriyāṇi |",
  "SA20n1375:530": "pakṣavipakṣaṃ baleṣu vipakṣānavamṛdyārthena yasmādbalāni |",
  "SA20n1375:531": "tattve praviṣṭaṃ bodhyaṅgeṣu darśanamārge tadvya1sthāpanāt |",
  "SA20n1375:532": "parivarttakaṃ mārgāṅgeṣu bhāvanāmārge 'ntasyā[tasyā]śrayaparivṛttihetutvāt |",
  "SA20n1375:533": "mahārthaṃ vīryaṃ pāramitāsvabhāvaṃ svaparārthādhikārāt |",
  "SA20n1375:534": "saṃnāhavīryaṃ prayogāya saṃnahyataḥ |",
  "SA20n1375:535": "prayogavīryaṃ tathā prayogataḥ |",
  "SA20n1375:536": "alīnavīryamudāre 'pyadhigantavye layābhāvataḥ |",
  "SA20n1375:537": "akṣobhyavīryaṃ śītaloṣṇādibhirduḥkhairavikopanataḥ |",
  "SA20n1375:538": "asaṃtuṣṭivīryamalpenādhigamenāsaṃtuṣṭitaḥ |",
  "SA20n1375:539": "ebhireva saṃnāhavīryādibhiḥ sūtre |",
  "SA20n1375:540": "sthāmavān vīryavānutsāhī dṛḍhaparākramo anikṣiptadhuraḥ kuśaleṣu dharmeṣvityucyate yathākramam |",
  "SA20n1375:541": "nikṛṣṭamadhyottamavīryamanyat yānatraye yuktajanāśrayeṇa |",
  "SA20n1375:542": "līnātyudārāśayabuddhiyogāt vīryaṃ tadalpārthamahārthamiṣṭam ||69 ||",
  "SA20n1375:543": "atrāśrayaprabhedena vīryabhedo nirdiṣṭaḥ |",
  "SA20n1375:544": "yānatraye prayukto yo janastadāśrayeṇa yathākramaṃ nikṛṣṭamadhyottamaṃ vīryaṃ veditavyaṃ |",
  "SA20n1375:545": "kiṃ kāraṇaṃ |",
  "SA20n1375:546": "līnātyudārāśayabuddhiyogāt |",
  "SA20n1375:547": "līno hi buddhyāśayo yānadvaye prayuktānāṃ kevalātmārthādhikārāt |",
  "SA20n1375:548": "atyudāro mahāyāne prayuktānāṃ parārthādhikārāt |",
  "SA20n1375:549": "ata eva yathākramaṃ vīryaṃ tadalpārthaṃ mahārthamiva[ṣṭam] svārthādhikārācca [svaparārthādhikaraṇatvācca |]",
  "SA20n1375:550": "na vīryavānbhogaparājito 'sti |",
  "SA20n1375:551": "no vīryavān kleśaparājito 'sti |",
  "SA20n1375:552": "na vīryavān khedaparājito 'sti",
  "SA20n1375:553": "no vīryavān prāptiparājito 'sti ||70 ||",
  "SA20n1375:554": "ityayaṃ caturvibandhapratipakṣabhedaḥ |",
  "SA20n1375:555": "caturvidho dānādīnāṃ vibandho yena dānādiṣu na pravartate |",
  "SA20n1375:556": "bhogasaktistadāgrahataḥ |",
  "SA20n1375:557": "kleśasaktistatparibhogādhyavasānataḥ |",
  "SA20n1375:558": "khedo dānādiṣu prayogābhiyogaparikhedataḥ |",
  "SA20n1375:559": "prāptiralpamātradānādisaṃtuṣṭitaḥ |",
  "SA20n1375:560": "tatpratipakṣabhede naitaccaturvidhaṃ vīryamuktam |",
  "SA20n1375:561": "anyonyaviniścayavibhāge ślokaḥ |",
  "SA20n1375:562": "anyonyaṃ saṃgrahataḥ prabhedato dharmato nimittācca |",
  "SA20n1375:563": "ṣaṇāṃ pāramitānāṃ viniścayaḥ sarvathā jñeyaḥ ||71 ||",
  "SA20n1375:564": "anyonyasaṃgrahato viniścayaḥ |",
  "SA20n1375:565": "abhayapradānena śīlakṣāntisaṃgraho yasmāttābhyāmabhayaṃ dadāti |",
  "SA20n1375:566": "dharmadānena dhyānaprajñayoryasmāttābhyāṃ dharmaṃ dadāti |",
  "SA20n1375:567": "ubhābhyāṃ vīryasya yasmāttenobhayaṃ dadāti |",
  "SA20n1375:568": "kuśaladharmasaṃgrāhakeṇa śīlena sarveṣāṃ dānādīnāṃ saṃgrahaḥ |",
  "SA20n1375:569": "evaṃ kṣāntyādibhiranyonyasaṃgraho yathāyogaṃ yojyaḥ |",
  "SA20n1375:570": "prabhedato viniścayaḥ |",
  "SA20n1375:571": "dānaṃ ṣaḍvidhaṃ dānadānaṃ śīladānaṃ yāvatprajñādānaṃ |",
  "SA20n1375:572": "parasaṃtāneṣu śīlādiniveśanāt |",
  "SA20n1375:573": "dharmato viniścayaḥ |",
  "SA20n1375:574": "ye sūtrādayo yeṣu dānādiṣvartheṣu saṃdṛśyante |",
  "SA20n1375:575": "ye ca dānādayo yeṣu sūtrādiṣu dharmeṣu saṃdṛśyante |",
  "SA20n1375:576": "teṣāṃ parasparaṃ saṃgraho veditavyaḥ |",
  "SA20n1375:577": "nimittato viniścayaḥ |",
  "SA20n1375:578": "dānaṃ śīlādīnāṃ nimittaṃ bhavati |",
  "SA20n1375:579": "bhoganirapekṣasya śīlādiṣu pravṛtteḥ |",
  "SA20n1375:580": "śīlamapi dānādīnāṃ |",
  "SA20n1375:581": "bhikṣusaṃvarasamādānaṃ sarvasvaparigrahatyāgācchīlapratiṣṭhitasya ca kṣāntyādiyogāt |",
  "SA20n1375:582": "kuśaladharmasaṃgrāhakaśīlasamādānaṃ ca sarveṣāṃ dānādīnāṃ nimittaṃ |",
  "SA20n1375:583": "evaṃ kṣāntyādīnāmanyonyanimittabhāvo yathā yojyaḥ [yogaṃ] saṃgrahavastuvibhāge sapta ślokāḥ |",
  "SA20n1375:584": "catvāri saṃgrahavastūni |",
  "SA20n1375:585": "dānaṃ priyavāditā arthacaryā samānārthatā | tatra |",
  "SA20n1375:586": "dānaṃ samaṃ priyākhyānamarthacaryā samārthatā |",
  "SA20n1375:587": "taddeśanā samādāya svānuvṛttibhiriṣyate ||72 ||",
  "SA20n1375:588": "dānaṃ samamiṣyate yathā pāramitāsu priyākhyānaṃ taddeśanā |",
  "SA20n1375:589": "arthacaryā tatsamādāpanā tacchabdena pāramitānāṃ grahaṇātpāramitādeśanā pāramitāsamādāpanetyarthaḥ |",
  "SA20n1375:590": "samānārthatā yatra paraṃ samādāpayati tatra svayamanuvṛttiḥ |",
  "SA20n1375:591": "kimarthaṃ punaretāni catvāri saṃgrahavastūnīṣyante |",
  "SA20n1375:592": "eṣa hi pareṣāṃ |",
  "SA20n1375:593": "upāyo 'nugrahakaro grāhako 'tha pravartakaḥ |",
  "SA20n1375:594": "tathānuvartako jñeyaścatuḥsaṃgrahavastutaḥ ||73 ||",
  "SA20n1375:595": "dānamanugrāhaka upāyaḥ |",
  "SA20n1375:596": "āmiṣadānena kāyikānugrahotpādanāt priyavāditā grāhakaḥ |",
  "SA20n1375:597": "avyutpannasaṃdigdhārthagrāhaṇāt |",
  "SA20n1375:598": "arthacaryā pravartakaḥ |",
  "SA20n1375:599": "kuśale pravartanāt |",
  "SA20n1375:600": "samānārthatā 'nuvartakaḥ |",
  "SA20n1375:601": "yathāvāditathākāriṇaṃ hi samādāpakaṃ viditvā yatra kuśale tena pravartitāḥ pare bhavanti tadanuvartante |",
  "SA20n1375:602": "ādyena bhājanībhāvo dvitīyenādhimucyanā |",
  "SA20n1375:603": "pratipattistṛtīyena caturthena viśodhanā ||74 ||",
  "SA20n1375:604": "āmiṣadānena bhājanībhavati dharmasya vidheyatāpatteḥ |",
  "SA20n1375:605": "priyavāditayā taṃ dharmamadhimucyate tadarthavyutpādanasaṃśayacchedanataḥ |",
  "SA20n1375:606": "arthacaryayā pratipadyate yathādharmaṃ |",
  "SA20n1375:607": "samānārthatayā tāṃ pratipattiṃ viśodhayati dīrghakālānuṣṭhānād |",
  "SA20n1375:608": "idaṃ saṃgrahavastūnāṃ karma |",
  "SA20n1375:609": "catuḥ saṃgrahavastutvaṃ saṃgrahadvayato mataṃ |",
  "SA20n1375:610": "āmiṣeṇāpi dharmeṇa dharmeṇālambanādapi[dinā] ||75 ||",
  "SA20n1375:611": "yadapyanyatsaṃgrahavastudvayamuktaṃ bhagavatā āmiṣasaṃgraho dharmasaṃgrahaśca |",
  "SA20n1375:612": "tābhyāmetānyeva catvāri saṃgrahavastūni saṃgṛhītāni |",
  "SA20n1375:613": "ābhiṣasaṃgraheṇa prathame |",
  "SA20n1375:614": "dharmasaṃgraheṇāvaśiṣṭāni |",
  "SA20n1375:615": "tāni punastrividhena dharmeṇa |",
  "SA20n1375:616": "ālambanadharmeṇa pratipattidharmeṇa tadviśuddhidharmeṇa ca yathākramam |",
  "SA20n1375:617": "hīnamadhyottamaḥ prāyo vandhyo 'vandhyaśca saṃgrahaḥ |",
  "SA20n1375:618": "abandhyaḥ sarvathā caiva jñeyo hyākārabhedataḥ ||76 ||",
  "SA20n1375:619": "eṣa saṃgrahasya prakārabhedaḥ |",
  "SA20n1375:620": "tatra hīnamadhyottamaḥ saṃgraho bodhisattvānāṃ yānatrayaprayukteṣu veditavyo yathākramaṃ |",
  "SA20n1375:621": "prāyeṇa vandhyo 'dhimukticaryābhūmau |",
  "SA20n1375:622": "prāyeṇābandhyo bhūmipraviṣṭānām |",
  "SA20n1375:623": "avandhyaḥ sarvathā aṣṭāmyādiṣu bhūmiṣu sattvārthasyāvaśyaṃ saṃpādanāt |",
  "SA20n1375:624": "parṣatkarṣaṇaprayuktairvidhireṣa samāśritaḥ |",
  "SA20n1375:625": "sarvārthasiddhau sarveṣāṃ sukhopāyaśca śasyate ||77 ||",
  "SA20n1375:626": "ye kecitparṣatkarṣaṇe prayuktāḥ sarvaistairayamevopāyaḥ samāśrito yaduta catvāri saṃgrahavastūni |",
  "SA20n1375:627": "tathā hi sarvārthasiddhaye sarveṣāṃ sukhaścaiṣa upāyaḥ praśasyate buddhaiḥ |",
  "SA20n1375:628": "saṃgṛhītā grahīṣyante saṃgṛhyante ca ye 'dhunā |",
  "SA20n1375:629": "sarve ta evaṃ tasmācca vartma tatsattvapācane ||78 ||",
  "SA20n1375:630": "etena lokatraye 'pi sarvasattvānāṃ paripācane caturṇāṃ saṃgrahavastūnāmekāyanamārgatvaṃ darśayati |",
  "SA20n1375:631": "anyamārgābhāvāt |",
  "SA20n1375:632": "iti satatamasaktabhogabuddhiḥ śamayamanodyamapāragaḥ sthitātmā |",
  "SA20n1375:633": "bhavaviṣayanimittanirvikalpo bhavati sa sattvagaṇasya saṃgṛhītā ||79 ||",
  "SA20n1375:634": "etena yathoktāsu ṣaṭsu pāramitāsu sthitasya bodhisattvasya saṃgrahavastuprayogaṃ darśayati svaparārthasaṃpādanāt pāramitābhiḥ saṃgrahavastubhiśca yathākramam |",
  "SA20n1375:635": " || mahāyānasūtrālaṃkāre pāramitādhikāraḥ [ṣoḍaśaḥ] samāptaḥ ||"
}