{
  "SA10n1042:0": "madhyamakāvatāraḥ",
  "SA10n1042:1": "prathamaścittotpādaḥ",
  "SA10n1042:2": "saṃskṛtabhāṣāyām-madhyamakāvatārabhāṣyaṃ nāma |",
  "SA10n1042:3": "( bhoṭabhāṣāyām-dbu ma la 'jug paī bśad pa śes vyava)",
  "SA10n1042:4": "āryamañjuśrīkumārabhūtāya namaḥ |",
  "SA10n1042:5": "madhyamakaśāstre'vatārāya madhyamakāvatāracikīrṣayā sarvasamyaksambuddhairbodhisattvaiścā'pi ādau bhagavatīṃ mahākaruṇāṃ buddhattvahetusampatpradhānām aśeṣā-parimitāśaraṇabhavacārakabaddhasattvaparitrāṇalakṣaṇāṃ stutiyogyatayā darśayituṃ uktam |",
  "SA10n1042:6": "munīndrajāḥ śrāvakamadhyabuddhāḥ-",
  "SA10n1042:7": "buddhodbhavāḥkhalvapi bodhisattvāt |",
  "SA10n1042:8": "kāruṇyacittādvayabuddhibodhi-",
  "SA10n1042:9": "cittāni heturjinaputrakāṇām ||1 ||",
  "SA10n1042:10": "ityādi ślokadvayam |",
  "SA10n1042:11": "tatra anuttaradharmaiśvarya-saṃpadarjanāt,",
  "SA10n1042:12": "śrāvaka-pratyeka-buddha-bodhisattvebhyo'pi paramaiśvaryasaṃpatteḥ,",
  "SA10n1042:13": "śrāvakādīnāṃ tadājñāvaśavartitvācca buddhā bhagavanto munīndra iti kathyante |",
  "SA10n1042:14": "tebhyaḥ śrāvakādīnāṃ janma tu tebhya utpattiḥ |",
  "SA10n1042:15": "katham? buddhānāṃ samutpāde pratītyasamutpādasya aviparyastadeśanāyāṃ praveśārthaṃ śruti-cintā-bhāvanānusāramapi yathādhimuktivacchrāvakatvādi- paripūrttiḥ |",
  "SA10n1042:16": "yadyapi kasyacit pratītyasamutpādopadeśa-śravaṇamātreṇa paramārthādhigamavaiduṣye satyapi dṛṣṭajanmanyeva nirvāṇaprāptirna bhavati,",
  "SA10n1042:17": "tathāpi upadeśa-sādhako vipākaniyataphalavat parajanmani abhīṣṭaphalaparipākaṃ niyataṃ prāpnoti |",
  "SA10n1042:18": "yathā āryadevena uktam-",
  "SA10n1042:19": "iha yadyapi tattvajño nirvāṇaṃ nādhigacchati |",
  "SA10n1042:20": "prāpnotyayatnato'vaśyaṃ punarjanmani karmavat ||iti ||",
  "SA10n1042:21": "ataeva madhyamake'pi uktam-",
  "SA10n1042:22": "sambuddhānāmanutpāde śrāvakāṇāṃ punaḥ kṣaye |",
  "SA10n1042:23": "jñānaṃ pratyekabuddhānāmasaṃsargāt pravartate ||iti ||",
  "SA10n1042:24": "tarhi samyagavavādaphalaprāptikāraṇācchrāvakā iti |",
  "SA10n1042:25": "“kṛtaṃ me karaṇīyaṃ tasmān me nāparaṃ janma“ ityādi bhavati |",
  "SA10n1042:26": "punaraparaṃ,",
  "SA10n1042:27": "satphalam anuttarasamyaksaṃbuddhamārgaṃ vā sarvatathāgatebhyaḥ śrutvā tadarthinaḥ śrāvaṇatvācchrāvakāḥ |",
  "SA10n1042:28": "yathā- saddharmapuṇḍarīkasūtra uktam-",
  "SA10n1042:29": "adyo vayaṃ śrāvakabhūtanātha",
  "SA10n1042:30": "saṃśrāvayiṣyāmatha cāgrabodhim |",
  "SA10n1042:31": "bodhīyaśabdaṃ ca prakāśayāma-",
  "SA10n1042:32": "steno vayaṃ śrāvakabhīṣmakalpāḥ ||iti ||",
  "SA10n1042:33": "sarve bodhisattvā api tathā,",
  "SA10n1042:34": "kintu tathā santo'pi śrāvayanti eva,",
  "SA10n1042:35": "anurūpaṃ rañcamātramapi na pratipadyante,",
  "SA10n1042:36": "teṣāṃ śrāvakabhūtatvād bodhisattveṣu doṣo na prasajyate |",
  "SA10n1042:37": "ayaṃ buddhaśabdo buddhasvabhāvaḥ śrāvakapratyekabuddhānuttarasamyaksaṃbuddhān trīnapi samākhyāti,",
  "SA10n1042:38": "ato buddhaśabdena pratyekabuddhā ākhyātāḥ |",
  "SA10n1042:39": "te puṇyajñānayoru uttaravṛddhiviśeṣatvāt,",
  "SA10n1042:40": "śrāvakebhyo viśiṣṭa taratvāt,",
  "SA10n1042:41": "puṇyajñānasambhāramahākaruṇāsarvākāratādyabhāvāt sarvasamyaksambuddhebhyo hīnatvāt madhyāḥ |",
  "SA10n1042:42": "tasmādeva te upadeśaṃ vinā jñānotpādād ātmamātrārthaṃ buddhatvāt pratyekabuddhā iti |",
  "SA10n1042:43": "yathoktasvabhāvatvāt te śrāvakāḥ pratyekabuddhāśca tathāgatadharmadeśanātaḥ samudbhūtatvāt munīndrajā iti |",
  "SA10n1042:44": "punaśca te munīndrāḥ kuto jātā iti?",
  "SA10n1042:45": "- buddhodbhavāḥ khalvapi bodhisattvād ityuktam |",
  "SA10n1042:46": "nanu bodhisattvā api tathāgatopadeśata utpatrabhūtatvāt jinaputrā iti kiṃ noktāḥ?",
  "SA10n1042:47": "atoḥ kathaṃ buddhā bhagavanto bodhisattvebhyo jātā uktā iti?",
  "SA10n1042:48": "satyamidam,",
  "SA10n1042:49": "tathāpi hetudvayena bodhisattvā buddhabhagavatāṃ hetavo bhavanti- avasthāviśeṣatvāt,",
  "SA10n1042:50": "samādāpakāvatāratvācca |",
  "SA10n1042:51": "tatra avasthāviśeṣastu tathāgatāvasthābodhisattvāvasthayoḥ sahetukatvāt |",
  "SA10n1042:52": "samādāpakastu yathā āryamañjuśrīrbodhisattvabhūta eva bhagavataḥ śākyamuneḥ tatpareṣāṃ tathāgatānāṃ pūrva eva kāle bodhicittasamādāpako manyate |",
  "SA10n1042:53": "ata evaṃ tanniṣṭhāphalaṃ mukhyahetubhūtaṃ dṛṣṭvā tathāgatā bodhisattvajātā diṣṭāḥ |",
  "SA10n1042:54": "ataeva hetusampado'tigarīyastvāt hetupūjākṛte'pi phalapūjāyām arthāpattiṃ mattvā tairbuddhairbhagavadbhiḥ niścitam aparimitaphaladāyaka-mahauṣadhavṛkṣam aṃkurādisamudgatamañjuparṇāvasthābhūtavat yatnataḥ paripālanīyatvena darśayitvā tatsamaye āsannībhūtatriyānāvasaktasattvaskandhānāṃ mahāyāna eva niyojanārthaṃ bodhisattvānāṃ praśaṃsā kṛtā |",
  "SA10n1042:55": "yathā āryaratnakūṭasūtre-",
  "SA10n1042:56": "“tadyathāpi nāma kāśyapa! navacandro namaskriyate sā ceva pūrṇacandro na tathā namaskriyate,",
  "SA10n1042:57": "evameva kāśyapa! ye mama śraddadhanti te balavantataraṃ bodhisattvaṃ namaskartavya,",
  "SA10n1042:58": "na tathāgataḥ,",
  "SA10n1042:59": "tat kasya hetoḥ,",
  "SA10n1042:60": "bodhisattvanirjātā hi tathāgatāḥ |",
  "SA10n1042:61": "tathāgatanirjātāḥ śrāvaka-pratyekabuddhāḥ |",
  "SA10n1042:62": "“ ata eva evaṃ yuktyāgamābhyāṃ tathāgatā bodhisattvebhyo jātā iti siddham |",
  "SA10n1042:63": "athavā te bodhisattvāḥ kiṃ hetukāḥ? uktam |",
  "SA10n1042:64": "kāruṇyacittādvayabuddhibodhicittāni heturjinaputrakāṇām |",
  "SA10n1042:65": "tatra karuṇā tu anukampā,",
  "SA10n1042:66": "atraiva vakṣyamāṇaprakārasvabhāvā |",
  "SA10n1042:67": "advayabuddhistu bhāvābhāvādyantadvayāpetā prajñā |",
  "SA10n1042:68": "bodhicittaṃ tu āryadharmasaṃgītisūtre-",
  "SA10n1042:69": "“bodhisattvo bodhicittena sarvadharmān avabudhyet |",
  "SA10n1042:70": "sarve dharmā dharmadhātusamāḥ |",
  "SA10n1042:71": "sarveṣām āgantukabhūtāpratiṣṭhitadharmāṇāṃ jñeyamātratvād jñātṛśūnyatvāt parijñeyamātrāva-sāyitvena etādṛśīyaṃ dharmatā prāṇibhiravaboddhavyeti bodhisattveṣu yo'yaṃ cittotpādaḥ sa bodhisattvabodhicittotpāda ityucyate |",
  "SA10n1042:72": "sarvaprāṇibhyo hitasukhacittam |",
  "SA10n1042:73": "anuttaraṃ cittaṃ ,",
  "SA10n1042:74": "maitryā komalaṃ cittaṃ,",
  "SA10n1042:75": "karuṇatayā'viparyayasaṃcittaṃ,",
  "SA10n1042:76": "ānandatayā'nanutaptaṃ cittam |",
  "SA10n1042:77": "upekṣātayā vimalaṃ cittaṃ,",
  "SA10n1042:78": "śūnyatayā'vipariṇāmaṃ cittam,",
  "SA10n1042:79": "animittatayā nirāvaraṇaṃ cittaṃ,",
  "SA10n1042:80": "apraṇidhānatayā'pratiṣṭhitaṃ cittamiti yathoktavat“ |",
  "SA10n1042:81": "bodhisattvānāṃ mukhyahetustu karuṇā advayaprajñā bodhicittamitīme trayo dharmāḥ santi |",
  "SA10n1042:82": "yathoktaṃ ratnāvalyām-",
  "SA10n1042:83": "śailendrarājavanmūlaṃ bodhicittaṃ dṛḍhaṃ tataḥ |",
  "SA10n1042:84": "digantavyāpi kāruṇyaṃ jñānaṃ cādvayaniśritam ||iti ||",
  "SA10n1042:85": "bodhicittasya advayajñānasya ca dvayorapi mūlaṃ karuṇayā bhūtatvāt karuṇā mukhyatvena deṣṭumiṣyate |",
  "SA10n1042:86": "bījaṃ kṛpā yajjinaśasyarāśe-",
  "SA10n1042:87": "stadvṛddhaye vārisamā, cirāya |",
  "SA10n1042:88": "bhogāya pākaśca yathaiva mānya,",
  "SA10n1042:89": "mādau mamā'taḥ karuṇāpraśaṃsā ||2 ||",
  "SA10n1042:90": "yathā bāhyadhānyādisampattaye ādau madhye'nte ca bīja-jala-pākānāṃ mukhyatayā eva bhūtatvād upayogitābhāvaḥ,",
  "SA10n1042:91": "tathā karuṇāyā eva trikāle'pi jina-śasya-sampade upayogitāṃ evaṃ deśitā vartate |",
  "SA10n1042:92": "evaṃ dayālustu paraduḥkhaduḥkhita eva aśeṣaduḥkhībhūtasattvānāṃ paritrāṇāya “ avaśyam aham samastamamuṃ lokaṃ duḥkhataḥ samuddhṛtya buddhatva eva saṃniyokṣyeti“ niścitaṃ cittotpādaṃ karoti |",
  "SA10n1042:93": "asyā api pratijñāyā advayajñānaprahāṇe sādhayitumaśakyatvād,",
  "SA10n1042:94": "advayajñāne'pi āvaśyaka eva avatāraḥ,",
  "SA10n1042:95": "ataḥ sarvabuddhadharmāṇāṃ bījaṃ karuṇā eva asti |",
  "SA10n1042:96": "yathā ratnāvalyām uktam-",
  "SA10n1042:97": "karuṇāpūrvakāḥ sarve niṣyandā jñānanirmalāḥ |",
  "SA10n1042:98": "uktā yatra mahāyāne kastannindet sacetanaḥ ||",
  "SA10n1042:99": "bodhicittotpāde'pi yadi uttarakāle karuṇājalena punaḥ punaḥ na siñcitaḥ asañcitavipulaphalasaṃbhāro'yam avaśyaṃ śrāvaka-pratyekabuddhayoḥ parinirvāṇe parinirvṛtto bhaviṣyati |",
  "SA10n1042:100": "anantaphalāvasthāyāṃ prāptāyāmapi yadi parakāle karuṇā paripākarahitā syād asyāḥ dīrghakālopabhogo na bhaviṣyati,",
  "SA10n1042:101": "āryaphalamahāsambhāraphalakramaparamparāsvabhāvo'pi nirantaraṃ dīrghaṃ nābhivardheta |",
  "SA10n1042:102": "samprati ālambanaviśeṣapraveśadvāreṇapi karuṇāyāḥ svabhāvaviśeṣam abhivyajya tasyai eva praṇāmacikīrṣayā-",
  "SA10n1042:103": "ātmābhisaktau tvahameti pūrvaṃ",
  "SA10n1042:104": "rāgodbhave bhāva idaṃ mameti |",
  "SA10n1042:105": "arhaṭṭacaryāvadadhīnaloke",
  "SA10n1042:106": "kāruṇyavān yo'sti namo'stu tasmai ||3 || ityuktam |",
  "SA10n1042:107": "asya lokasya tu mamābhiniveśāt pūrvam eva ahaṃgrahaṇād ' asantam ātmānam' astīti parikalpya atraiva satyābhiniveśaḥ,",
  "SA10n1042:108": "'idaṃ tu mama' iti |",
  "SA10n1042:109": "ātmagrahaviṣayato bhinne'śeṣavidhe vastuni abhiniveśo bhavati |",
  "SA10n1042:110": "ātmātmīyā-bhiniviṣṭam idaṃ jagat karmakleśabandhana-nibaddham cakracālakavijñānotkṣepā-dhīnapraveśaṃ saṃsāramahākūpabhavāgrato gambhīranirbādhāvīciparyantacalanaṃ,",
  "SA10n1042:111": "svayameva heṣṭhāgāmi,",
  "SA10n1042:112": "prayatnataḥ kathañcana ākṛṣyamāṇam,",
  "SA10n1042:113": "ajñānādikleśa-karma-janyasaṃkleśa-traye'pi paurvāparyamadhyakrameṇa aniścitaṃ,",
  "SA10n1042:114": "pratidinaṃ duḥkhaduḥkhatāvipariṇāmaduḥkhatāpravāhād arhaṭṭaghaṭasyāvasthāto nātivartate,",
  "SA10n1042:115": "yato bodhisattvo duḥkhena duḥkhitam atikaruṇālambanena trātumiccati,",
  "SA10n1042:116": "ataḥ sarvaprathamaṃ khalu bhagavatī mahākaruṇā praṇamyate |",
  "SA10n1042:117": "iyaṃ bodhisattvakaruṇā tu sattvālambaneti |",
  "SA10n1042:118": "dharmālambanāṃ nirālambanāṃ ca karuṇāmapi avalambanadvārā prakāśayitum uktam-",
  "SA10n1042:119": "jagaccale candramivāmbumadhye",
  "SA10n1042:120": "calaṃ svabhāvena vinā vilokya |",
  "SA10n1042:121": "kāruṇyavān yo'sti namo'stu tasmai,",
  "SA10n1042:122": "iti tatra yojitavyam |",
  "SA10n1042:123": "mandavāyu-laghutaraṃgita-svacchajalābhyantaravyāptacandrapratibimbaṃ pūrvāvalambitāśrayaviṣayeṇa saha naśyati,",
  "SA10n1042:124": "tayorbhāvapratyakṣe avalambatvena udaye sati,",
  "SA10n1042:125": "uttamaistu etadvayaṃ svabhāvatā-prakāśanasadṛśaṃ sthitaṃ dṛśyate- evam pratikṣaṇaṃ anityatā-svabhāva-śūnyatā ca |",
  "SA10n1042:126": "tathā bodhisattvaiḥ karuṇāparatantrībhūtairapi satkāyadṛṣṭayavidyāsāgare sāgaraśreṣṭhadharmāmṛta-rasodbhavahetave sakalaviparītakalpanālakṣaṇe sampūrṇe jagati ayoniśovikalpa-mārutaprerite nīlavistṛtāvidyājale sthitān prāṇinaḥ svakarmapratibimbavatpuraḥsthitān pratikṣaṇaṃ anityaduḥkhapatītān svabhāvaśūnyān dṛṣṭvā tayoranityatāduḥkha-vināśa-sadṛśabhūtān saddharmaśreṣṭhāmṛtarasodbhavahetave sakalaviparītakalpanānivṛtti-lakṣaṇaṃ sampūrṇaṃ jagat bandhutvasvabhāvabhūtaṃ buddhatvaṃ samyakprāpayitumiṣyate |",
  "SA10n1042:127": "teṣāṃ yā karuṇā sattvālambanā,",
  "SA10n1042:128": "dharmālambanā anālambanā ca tāṃ praṇamya bodhisattvānāṃ bodhicittasya daśavidhabhedāvivakṣayā saḥ prathamabodhicittam adhikṛtya evaṃvadati-",
  "SA10n1042:129": "yadasya citte khalu bodhisattve,",
  "SA10n1042:130": "jagad vimuktyai karuṇāvaśaṃge ||4 ||",
  "SA10n1042:131": "samantabhadrapraṇidhānanāmni,",
  "SA10n1042:132": "pramoditā sā prathametyavasthataḥ |",
  "SA10n1042:133": "bodhisattvānām anāsravajñānasya karuṇādibhiḥ parigrahāvibhāgobhūmiriti nāma prāpnoti,",
  "SA10n1042:134": "guṇāśrayabhūtatvāt tasyā ca uttarottaraṃ guṇasaṃkhyā-balātiśayaprāpti-",
  "SA10n1042:135": "dānādi-pāramitāpāṭhaparipākavṛddhi-viśeṣeṇa pramuditādibhūmiprakārabhedena daśa-vidhabhedā vyavasthāpitāḥ,",
  "SA10n1042:136": "atra svabhāvaviśeṣabhedo na bhavati | yathā-",
  "SA10n1042:137": "yathāntarīkṣe śakuneḥ padaṃ budhai-",
  "SA10n1042:138": "rvaktuṃ na śakyaṃ na ca darśanopagam |",
  "SA10n1042:139": "tathaiva sarvā jinaputrabhūmayo",
  "SA10n1042:140": "vaktuṃ na śakyāḥ kuta eva śrotum ||ityuktam |",
  "SA10n1042:141": "tatra bodhisattvabhūmiḥ pramuditā bodhisattvānāṃ prathamaścittotpādaḥ,",
  "SA10n1042:142": "antimaśca dharmamegho daśamaścittotpādaḥ |",
  "SA10n1042:143": "tatra bodhisattvasya yathoktavidhinā-jagat niḥsvabhāva-darśakaṃ karuṇāviśeṣeṇa upagṛhītaṃ yaccitaṃ karuṇāparatantraṃ sat bodhisattva-samantabhadrapraṇidhānena pariṇāmitaṃ pramuditamiti nāmakam,",
  "SA10n1042:144": "advayajñānaṃ tasya sahetukaṃ phalopalakṣaṇaṃ tatra prathama iti kathyate |",
  "SA10n1042:145": "daśamahāpraṇidhānādīni daśāsaṃkhyaśata-sāhasrapraṇidhānāni,",
  "SA10n1042:146": "tatra bodhisattvaḥ prathamaṃ cittotpādaṃ karoti,",
  "SA10n1042:147": "tāni bodhisattva-samantabhadra-praṇidhānamadhye samāhitāni,",
  "SA10n1042:148": "aśeṣapraṇidhānopasaṃgrahatvāt samantabhadra-praṇidhānaṃ viśeṣeṇa sandṛbdham |",
  "SA10n1042:149": "tatra yathā-śrāvakayāne praveśa-phalamārga-sthitibhedena aṣṭa śrāvaka bhūmivyavasthā tathā mahāyāne'pi bodhisattvānāṃ daśabodhisattvabhūmayaḥ |",
  "SA10n1042:150": "punaśca yathā śrāvakasya nirvedhabhāgīyāvasthotpādaḥ prathamaphalapraveśāvasthā na manyate tathā bhāvināṃ bodhisattvānāmapi |",
  "SA10n1042:151": "ratnameghasūtre mahādhimuktamahācaryādharmatāyā anantaraṃ prāpteyaṃ prathamabhūmisthitistu bodhisattvasya bodhicittānutpādabhūmirityuktavat |",
  "SA10n1042:152": "adhimukti-caryāyāstatkṣaṇāsthitirapi-'kulaputra! tadyathā-yathā cakravartī rājā mānuṣavarṇātīto na tu devavarṇaprāptaḥ,",
  "SA10n1042:153": "tathaiva bodhisattvo'pi laukika- śrāvaka-pratyekabuddhānāṃ sarvabhūmyatītaḥ,",
  "SA10n1042:154": "na tu bodhisattvaparamārthabhūmiprāptaḥ |",
  "SA10n1042:155": "iti tatraiva vyākhyātam |",
  "SA10n1042:156": "punaśca yadā iha pramuditākhyaprathamabhūmau praveśaḥ-",
  "SA10n1042:157": "tataḥ samārabhya tu tatra prāptaḥ",
  "SA10n1042:158": "sa bodhisattveti padābhidheyaḥ ||5 ||",
  "SA10n1042:159": "taccittaprāptastu sarvathā pṛthagjanabhūmyatikrāntāvasthāyāṃ bodhisattvapade-naivābhidhīyate,",
  "SA10n1042:160": "nānyathā,",
  "SA10n1042:161": "tatsamaye tasya āryabhūtatvāt |",
  "SA10n1042:162": "yathā-bhagavatyāṃ paṃcaviṃśaśatikāyāṃ-",
  "SA10n1042:163": "“bodhisattva ityanubuddhasattvasyaitadadhivacanam,",
  "SA10n1042:164": "yena sarvadharmā buddhā jñātāḥ |",
  "SA10n1042:165": "kathaṃ jñātāḥ?",
  "SA10n1042:166": "abhūtā asaṃbhūtā avitathāḥ,",
  "SA10n1042:167": "naite tathā yathā bālapṛthagjanaiḥ kalpitāḥ |",
  "SA10n1042:168": "naite tathā yathā bālapṛthagjanairlabdhāḥ |",
  "SA10n1042:169": "tenocyate bodhisattvā iti |",
  "SA10n1042:170": "tatkasya hetoḥ?",
  "SA10n1042:171": "akalpitā avikalpitā hi bodhiḥ,",
  "SA10n1042:172": "aviṭhapitā hi bodhiḥ,",
  "SA10n1042:173": "anupalambhā hi bodhiḥ |",
  "SA10n1042:174": "na hi suvikrāntavikrāmiṃstathāgatena bodhirlabdhā |",
  "SA10n1042:175": "alambhātsarvadharmāṇāmanupalambhātsarvadharmāṇāṃ bodhirityucyate |",
  "SA10n1042:176": "evaṃ buddhabodhi-rityucyate,",
  "SA10n1042:177": "na punaryathocyate |",
  "SA10n1042:178": "yena suvikrāntavikrāmin bodhāya cittamutpādayanti idaṃ cittaṃ bodhāyotpādayiṣyāma iti bodhiṃ manyante,",
  "SA10n1042:179": "astyasau bodhiryasyāṃ vayaṃ cittamutpādayiṣyāma iti,",
  "SA10n1042:180": "na te bodhisattvā ityucyante,",
  "SA10n1042:181": "utpannasattvāsta ucyante |",
  "SA10n1042:182": "tatkasmāddhetoḥ?",
  "SA10n1042:183": "tathā hi utpādābhi-niviṣṭāścittābhiniviṣṭā bodhimabhiniviśante |",
  "SA10n1042:184": "“ ityādi uktam |",
  "SA10n1042:185": "punaśca-“alakṣaṇā hi bodhirlakṣaṇasvabhāvavinivṛttā |",
  "SA10n1042:186": "ya evamanubodhaḥ,",
  "SA10n1042:187": "iyamucyate bodhiriti,",
  "SA10n1042:188": "na punaryathocyate |",
  "SA10n1042:189": "eṣāṃ hi suvikrāntavikrāmin dharmāṇāmanubodhatvādvodhisattva ityucyate |",
  "SA10n1042:190": "yo hi kaścit suvikrāntavikrāmin imān dharmānaprajānannanavabudhyamāno bodhisattva ityātmānaṃ pratijānīte,",
  "SA10n1042:191": "dūre tasya bodhisattvasya bodhisattvabhūmiḥ,",
  "SA10n1042:192": "dūre bodhisattvadharmāḥ,",
  "SA10n1042:193": "visaṃvādayati sadevamānuṣāsuraṃ lokaṃ bodhisattvanāmnā |",
  "SA10n1042:194": "sacetpunaḥ suvikrāntavikrāmin vāṅmātreṇa bodhisattvo bhavet,",
  "SA10n1042:195": "tena sarvasattvā api bodhisattvā bhaveyuḥ |",
  "SA10n1042:196": "naitatsuvikrāntavikrāmin vāṅmātraṃ yaduta bodhisattvabhūmiriti |",
  "SA10n1042:197": "“ ityādi uktam |",
  "SA10n1042:198": "yathoktaṃ bodhicittaṃ prāptastu tasyām avasthāyāṃ bodhisattvaśabdadvārā eva kevalaṃ na ukto'pitu-",
  "SA10n1042:199": "gotre'pi bhāvo'sya tathāgatānāṃ",
  "SA10n1042:200": "tyaktaṃ trisaṃyojanamasya sarvam |",
  "SA10n1042:201": "prāmoditāṃ prāpya sa bodhisattvaḥ",
  "SA10n1042:202": "kṣobdhuṃ samarthaḥ śatalokadhātum ||6 ||",
  "SA10n1042:203": "pṛthagjana-śrāvaka-pratyekabuddhasarvabhūmyatītatvāt samantaprabhetitathāgatabhūmyanugāmimārgotpannatvācca sa bodhisattvaḥ tathāgatagotrotpannaḥ |",
  "SA10n1042:204": "tadā pudgalanairātmyaṃ pratyakṣaṃ dṛṣṭvā iyaṃ satkāyadṛṣṭi-saṃśayaśīlavrataparamārthateti saṃyojanatrayebhyo'pi sannivartate,",
  "SA10n1042:205": "teṣāṃ punaranutpādāya |",
  "SA10n1042:206": "tattvādraṣṭurātmani āropāt satkāyadṛṣṭirbhavati,",
  "SA10n1042:207": "tathā saṃśayatastasyāparamārge'pi gamanaṃ saṃbhāvyate,",
  "SA10n1042:208": "na cānyasya |",
  "SA10n1042:209": "niścayapraveśe tasya sahetukaguṇaprāptiḥ,",
  "SA10n1042:210": "bhūmerasapakṣadoṣanivṛtteśca asāmānyaviśeṣamuditotpādād ati-pramuditāvaśāt sa bodhisattvo'gramuditām api dhārayati |",
  "SA10n1042:211": "pramodaviśeṣabhūtatvād iyam bhūmistu pramuditeti nāmāpi prāptā |",
  "SA10n1042:212": "śatalokadhātuṃ kṣobdhumapi samarthaḥ |",
  "SA10n1042:213": "prayāti bhūmeḥ khalu bhūmimūrdhvaṃ",
  "SA10n1042:214": "tadā'sya mārgo kugaterniruddhaḥ |",
  "SA10n1042:215": "pṛthagjanasyāvanisaṃkṣayo'sti",
  "SA10n1042:216": "yathāṣṭamāryaḥ kathitastathaiṣaḥ ||7 || iti ||",
  "SA10n1042:217": "ayam yathāvabuddhadharmābhyāsād dvitīyabhūmyādyatikramātyutsāhād bhūmerbhūmiṃ samākramya ūrdhvaṃ prayāti |",
  "SA10n1042:218": "saṃkṣepeṇa yathā srotaāpannāryaḥ svānurūpāryadharmādhigamād doṣarahito guṇānvitaśca bhavati tathā asmin bodhisattve'pi bhūmyadhigamāt svasmin anurūpaguṇodbhavād doṣakṣayācca strotaāpatterudāharaṇadvārā paridīpitam |",
  "SA10n1042:219": "ayam bodhisattvastu",
  "SA10n1042:220": "sambodhicittodaya ādike'pi",
  "SA10n1042:221": "pratyekabuddhān samunīndravāgjān |",
  "SA10n1042:222": "jittvaidhate puṇyabalena cāpi |",
  "SA10n1042:223": "yadasti tadaparo viśeṣaḥ,",
  "SA10n1042:224": "yathā-āryamaitrīvimokṣa uktam“tadyathā kulaputra acirajāto rājaputro mūrdhaprāptān sarvavṛddhāmātyānabhibhavati kulābhijātyādhipatyena,",
  "SA10n1042:225": "evameva acirotpāditabodhicittastathāgatadharmarājakulapratyājāta ādikarmiko bodhisattvaściracaritabrahmacaryān vṛddhaśrāvakānabhibhavati bodhicitta-mahākaruṇādhipatyena | “",
  "SA10n1042:226": "“ tadyathā kulaputra,",
  "SA10n1042:227": "yo'cirajātasya mahāgaruḍendrapotasya pakṣavāta-balaparākramo nayanapariśuddhiguṇaśca,",
  "SA10n1042:228": "sa sarvaśarīrapravṛddhānāṃ tadanyeṣāṃ pakṣiṇāṃ na saṃvidyate,",
  "SA10n1042:229": "evameva yaḥ prathamacittotpādikasya tathāgatamahāgaruḍendrasya kulagotrasaṃbhavasya bodhisattvamahāgaruḍendrapotasya sarvajñatācittotpādabalaparākramo mahākaruṇādhyāśaya-nayanapariśuddhiguṇaśca,",
  "SA10n1042:230": "sa kalpaśatasahasraniryātānāṃ sarvaśrāvaka-pratyekabuddhānāṃ na saṃvidyate | “",
  "SA10n1042:231": "ityādyuktavat |",
  "SA10n1042:232": "dūraṅgamāyāṃ tu dhiyādhikaḥ syāt ||8 ||",
  "SA10n1042:233": "āryadaśabhūmi(sūtre)",
  "SA10n1042:234": "'pi-“tadyathāpi nāma bhavanto jinaputrāḥ,",
  "SA10n1042:235": "rājakulaprasūto rājaputro rājalakṣaṇasamanvāgato jātamātra eva sarvāmātyagaṇamabhibhavati rājādhipatyena,",
  "SA10n1042:236": "na punaḥ svabuddhivicāreṇa |",
  "SA10n1042:237": "yadā punaḥ sa saṃvṛddho bhavati tathā svabuddhibalādhānataḥ sarvāmātyakriyāsamatikrānto bhavati,",
  "SA10n1042:238": "evameva bho jinaputrāḥ,",
  "SA10n1042:239": "bodhisattvaḥ sahacittotpādena sarvaśrāvakapratyekabuddhānabhibhavatyadhyāśayamāhātmyena,",
  "SA10n1042:240": "na punaḥ svabuddhivicāreṇa |",
  "SA10n1042:241": "asyāṃ tu saptamyāṃ bodhisattvabhūmau sthito bodhisattvaḥ svaviṣayajñānaviśeṣamāhātmyāvasthitatvātsarvaśrāvakapratyekabuddhakriyāmatikrānto bhavati ||",
  "SA10n1042:242": "“ iti yathoktavat |",
  "SA10n1042:243": "ata evaṃ sati dūraṃgamata eva ārabhya bodhisattvaḥ sva buddhibalotpādane'pi śrāvakapratyekabuddhāṃścābhibhavati,",
  "SA10n1042:244": "na cādhobhūmiṣviti jñeyam |",
  "SA10n1042:245": "asmādāgamāt sarvaśrāvakapratyekabuddheṣvapi sarvadharmaniḥsvabhāvatājñānamapi astīti nirbhāseta |",
  "SA10n1042:246": "asati ca tathā niḥsvabhāvabhāvaparijñānarahitatvāt laukikavītarāgavat tānapi prathamacittotpādabodhisattvā api svabuddhivicāreṇāpi abhibhavanti |",
  "SA10n1042:247": "tīrthikavat eteṣāṃ tridhātuṣu caryāyā sarvakleśaprahāṇamapi na bhavati |",
  "SA10n1042:248": "rūpādīnāṃ svalakṣaṇāvalambanaviparyayāt pudgalanairātmyabodho'pi na bhavati,",
  "SA10n1042:249": "ātmaprajñaptihetuskandhāvalambanāt |",
  "SA10n1042:250": "yathā ratnāvalyām uktam-",
  "SA10n1042:251": "“skandhagrāho yāvadasti tāvadevāhamityapi |",
  "SA10n1042:252": "ahaṅkāre sati punaḥ karma janma tataḥ punaḥ ||",
  "SA10n1042:253": "trivartmaitadanādyantamadhyaṃ saṃsāramaṇḍalam |",
  "SA10n1042:254": "alātamaṇḍalaprakhyaṃ bhramatyanyonyahetukam ||",
  "SA10n1042:255": "svaparobhayatastasya traikālye cāpyanāptitaḥ |",
  "SA10n1042:256": "ahaṅkāraḥ kṣayaṃ yāti tataḥ karma ca janma ca ||“iti ||",
  "SA10n1042:257": "api ca-",
  "SA10n1042:258": "alātacakraṃ gṛhṇāti yathā cakṣurviparyayāt |",
  "SA10n1042:259": "tathendriyāṇi gṛhṇanti viṣayān sāmpratāniva ||",
  "SA10n1042:260": "indriyāṇīndriyārthāśca pañcabhūtamayā matāḥ |",
  "SA10n1042:261": "pratisvaṃ bhūtavaiyarthyādeṣāṃ vyarthatvamarthataḥ ||",
  "SA10n1042:262": "nirindhano'gnirbhūtānāṃ vinirbhāge prasajyate |",
  "SA10n1042:263": "samparke lakṣaṇābhāvaḥ śeṣeṣvapyeṣa nirṇayaḥ ||",
  "SA10n1042:264": "dvidhāpi bhūtānāṃ vyarthatvātsaṅgatirvṛthā |",
  "SA10n1042:265": "rthatvātsaṅgateścaivaṃ rūpaṃ vyarthamato'rthataḥ ||",
  "SA10n1042:266": "vijñānavedanāsaṃjñāsaṃskārāṇāṃ ca sarvaśaḥ |",
  "SA10n1042:267": "pratyekamātmavaiyarthyād vaiyarthyaṃ paramārthataḥ ||",
  "SA10n1042:268": "sukhābhimāno duḥkhasya pratīkāre yathārthataḥ |",
  "SA10n1042:269": "tathā duḥkhābhimāno'pi sukhasya pratighātajaḥ ||",
  "SA10n1042:270": "sukhe saṃyogatṛṣṇaivaṃ naiḥsvābhāvyāt prahīyate |",
  "SA10n1042:271": "duḥkhe viyogatṛṣṇā ca paśyatāṃ muktirityataḥ ||",
  "SA10n1042:272": "kaḥ paśyatīti ceccitaṃ vyavahāreṇa kathyate |",
  "SA10n1042:273": "nahi caittaṃ vinā cittaṃ vyarthatvātra saheṣyate ||",
  "SA10n1042:274": "vyarthamevaṃ jaganmatvā yathābhūtyātrirāspadaḥ |",
  "SA10n1042:275": "nirvāti nirupādāno nirupādānavahnivat ||“iti ||",
  "SA10n1042:276": "bodhisattvaireva tathā niḥsvabhāvatayā dṛṣṭam iti cet,",
  "SA10n1042:277": "na cāpi tat,",
  "SA10n1042:278": "śrāvakān pratyekabuddhāṃścādhikṛtya tathoktatvāt |",
  "SA10n1042:279": "kathamidaṃ jñāyata iti?",
  "SA10n1042:280": "vakṣyate-samanantarameva bodhisattvān adhikṛtya-",
  "SA10n1042:281": "“bodhisattvo'pi dṛṣṭvaivaṃ sambodhau niyato mataḥ |",
  "SA10n1042:282": "kevalaṃ tvasya kāruṇyādābodherbhavasantatiḥ ||“",
  "SA10n1042:283": "ityādi uktatvāt |",
  "SA10n1042:284": "śrāvakadeśanāsūtreṣvapi śrāvakānāṃ kleśāvaraṇa-prahāṇārtham-",
  "SA10n1042:285": "“phenapiṇḍopamaṃ rūpaṃ vedanā budbudopamā |",
  "SA10n1042:286": "marīcisadṛśī saṃjñā saṃskārāḥ kadalīnibhāḥ |",
  "SA10n1042:287": "māyopamaṃ ca vijñānamuktamādityabandhunā ||“",
  "SA10n1042:288": "ityādinā phenapiṇḍa-jalabudbuda-marīcijala-kadalīskandha-māyādyudā-haraṇena saṃskārā nirṇītā ācāryapādaiḥ-",
  "SA10n1042:289": "“anutpādo mahāyāne pareṣāṃ śūnyatā kṣayaḥ |",
  "SA10n1042:290": "kṣayānutpādayoścaikyamarthataḥ kṣamyatāṃ yataḥ ||“iti ||",
  "SA10n1042:291": "tathā ca-",
  "SA10n1042:292": "kātyāyanāvavāde cāstīti nāstīti cobhayam |",
  "SA10n1042:293": "pratiṣiddhaṃ bhagavatā bhāvābhāvavibhāvinā ||",
  "SA10n1042:294": "śrāvakayāne 'pi dharmanairātmyaṃ deśitamiti tadā mahāyānadeśanā vyarthā syāditi tanmatamapi evaṃ yuktyāgamābhyāṃ viruddhaṃ budhyate |",
  "SA10n1042:295": "mahāyānadeśanā dharmanairātmyamātrasya deśanā nāsti apitu bodhisattvānāṃ bhūmi-pāramitā-praṇidhāna-mahākaruṇādi-pariṇāmanā-sambhāradvaya-acintyadharmatāśca santi |",
  "SA10n1042:296": "yathā ratnāvalyāmuktam-",
  "SA10n1042:297": "na bodhisattvapraṇidhirna caryā pariṇāmanā |",
  "SA10n1042:298": "uktā śrāvakayāne'smād bodhisattvaḥ kutastataḥ ||iti ||",
  "SA10n1042:299": "bodhicaryāpratiṣṭhārthaṃ na sūtre bhāṣitaṃ vacaḥ |",
  "SA10n1042:300": "bhāṣitaṃ ca mahāyāne grāhyamasmād vicakṣaṇaiḥ ||",
  "SA10n1042:301": "dharmanairātmyaprakāśāya mahāyānadeśanā'pi yuktā eva,",
  "SA10n1042:302": "vistṛtadeśanāyā vivakṣitatvāt |",
  "SA10n1042:303": "śrāvakayāne tu dharmanairātmyaṃ saṃkṣiptalakṣaṇamātreṇa samāpyate |",
  "SA10n1042:304": "yathā ācāryapādairuktam-",
  "SA10n1042:305": "animittamanāgamya mokṣo nāsti tvamuktavān |",
  "SA10n1042:306": "atastvayā mahāyāne tat sākalyena darśitam ||",
  "SA10n1042:307": "ānuṣaṃgikatvena paryāptam |",
  "SA10n1042:308": "ata eva anākulabuddheḥ svayamevārthatattvāva-bodhasamarthatvāt prakṛtamevābhidhīyate |",
  "SA10n1042:309": "tadā'tra sambuddhasubodhihetu-",
  "SA10n1042:310": "rbhavet pradhānaṃ hyatireki dānam |",
  "SA10n1042:311": "tasya pramuditābhūmiprāptabodhisattvasya dāna-śīla-kṣānti-vīrya-samādhi-prajñā-upāya-praṇidhāna-bala-jñāneṣviti daśasu dānapāramitaiva atiricyate,",
  "SA10n1042:312": "kintu na tadbhinnānāmabhāvaḥ |",
  "SA10n1042:313": "taddānamapi sarvākārajñatāyāḥ pradhāno hetuḥ |",
  "SA10n1042:314": "svamāṃsadāne'pi kṛtādaratvād",
  "SA10n1042:315": "bhavedadṛṣṭe'pyanumānahetuḥ ||9 ||",
  "SA10n1042:316": "tasya bodhisattvasya adṛṣṭā guṇā bodhādayo ye ke'pi santi te'pi bāhyābhyantarasvavastudānaviśeṣānumānenaiva sphuṭam anumīyante,",
  "SA10n1042:317": "dhūmādinā vahnayādi-vat |",
  "SA10n1042:318": "yathā bodhisattvānāṃ dānaṃ buddhatvasya pradhānaheturapratyakṣa-guṇa-nirṇayalakṣaṇo'sti tathā pṛthagjana-śrāvaka-pratyekabuddhānāmapi duḥkhapratikārasya ātyantikasukhaprāpteśca heturiti deśitukāmena-",
  "SA10n1042:319": "sukhābhilāṣī hi janastu sarvaḥ",
  "SA10n1042:320": "sukhaṃ na sampattimapāsya loke |",
  "SA10n1042:321": "dhanaṃ tu dānodgatameva buddhvā",
  "SA10n1042:322": "muniḥ pradhānaṃ samuvāca dānam ||10 ||",
  "SA10n1042:323": "uktam | kṣuttṛḍrogaśītādipratipakṣo duḥkhapratikāramātraṃ,",
  "SA10n1042:324": "bhavasukhotpāda-hetupratibandhakaviparyamātreṇa svatvapravāhaparikalpitopaghātāpanayo'sukhātmake loke'tīva abhiniviṣṭaḥ tathā tasya sukhābhilāṣiṇaḥ sukhaṃ duḥkhapratikāramātra-svabhāvam,",
  "SA10n1042:325": "abhīṣṭaviṣayasampattiḥ duḥkhapratipakṣabhūḥ,",
  "SA10n1042:326": "viparyayātmano bhogaṃ vinā notpādāvalambanam |",
  "SA10n1042:327": "duḥkhapratikārahetubhūtāste viṣayā api dānodbhūtapuṇyakriyā-vastvasaṃcayeṣu notpadyanta iti vicārya bhagavān jagadaśeṣāśayasvabhāvajñaḥ śīlādi-samākhyāneṣu sarvaprathamaṃ dānameva āha |",
  "SA10n1042:328": "adhunā dāniprāṇinaḥ śīlavairūpye'pi svakāryānukūlatvād dānamāhātmyam ākhyātumāha-",
  "SA10n1042:329": "parīttakāruṇyasuduṣṭacittā",
  "SA10n1042:330": "vikurvate svārthaparā amī ye |",
  "SA10n1042:331": "tadiṣṭasampad vyasanapraśāntyai",
  "SA10n1042:332": "samudgatā dānata eva sāpi ||11 ||",
  "SA10n1042:333": "ye vaṇigvat svalpadhanatyāgena ativipulaphalasampatskandhārthecchavo'pi adhikatarārthārthino ditsādarāḥ,",
  "SA10n1042:334": "sugataputravat karuṇāparatantrā dānaphalārtham anāyāsameva āditsotsavābhivardhanāste'pi dāna-doṣa-grahaṇa-parāṅamukhāḥ kevalaguṇagrahaṇotsāhaprāptā atiśayaiśvaryopasampadāḥ kāyāpriyaduḥkhakṣuttṛṣṇādināśanena duḥkhopaśāntiheturbhavanti |",
  "SA10n1042:335": "yasya niṣkaruṇasya svaduḥkhapratikārāpekṣayā eva ditsāyām ādaraḥ, so'pi-",
  "SA10n1042:336": "kadācidasminnapi dānakāle",
  "SA10n1042:337": "drutaṃ hi labdhvāryajanābhisaṅgam |",
  "SA10n1042:338": "tataḥ samucchidya bhavapravāhaṃ",
  "SA10n1042:339": "sahetukāṃ śāntimataḥ prayāti ||12 ||",
  "SA10n1042:340": "ityuktam | dānapatestyāginaḥ samīpe sadbhirgantavyam iti dānādhimuktikā dānakāle āryajanābhisaṃgāt tadupadeśataḥ saṃsāranirguṇatāṃ jñātvā nirmalam āryamārgaṃ sākṣātkurvanti,",
  "SA10n1042:341": "duḥkhopaśāntyā tyaktāvidyā bhavasantateranādikālataḥ pravṛtāṃ janma-maraṇa-paramparāṃ tyaktvā śrāvaka-pratyekabuddhayānaiḥ parinirvṛtā bhaviṣyanti |",
  "SA10n1042:342": "ataḥ sāmprataṃ bodhisattvānāṃ dānaṃ bhavanirvāṇa-sukhaprāptihetuḥ |",
  "SA10n1042:343": "jagaddhitārthaṃ hi kṛtapratijñāḥ",
  "SA10n1042:344": "prayānti modaṃ na cireṇa dānaiḥ ||",
  "SA10n1042:345": "abodhisattvāstu dānasamakālaṃ yathoktadānaphalaṃ niyataṃ na saṃbhuñjanti,",
  "SA10n1042:346": "tasmād dānaphalasya apratyakṣatvād dāne praveśo'pi na saṃbhavaḥ,",
  "SA10n1042:347": "bodhisattvāstu dānasamakālameva arthināmapi paritarpaṇād,",
  "SA10n1042:348": "abhīṣṭadāna-phalasaṃpatparamānandaṃ dhārayantaḥ,",
  "SA10n1042:349": "tatraiva dānaphalam upabhuñjanti |",
  "SA10n1042:350": "ataḥ sarvadā dāne muditā bhaviṣyanti |",
  "SA10n1042:351": "ato yathoktarītyā-",
  "SA10n1042:352": "dayādayā bhāvamayā yataśca |",
  "SA10n1042:353": "sarvābhyudayaniḥ śreyasaheturdānam,",
  "SA10n1042:354": "tato'sti mūlaṃ khalu dānavārtā ||13 ||",
  "SA10n1042:355": "yataste sarvadā dānaṃ prati ādareṇa sampadvibhājanadvārā ca manastarpayanti |",
  "SA10n1042:356": "bodhisattveṣu ānandaviśeṣotpādaḥ kīdṛśa iti arthināṃ cet-ucyate-",
  "SA10n1042:357": "yathā tu dehīti niśamya śabdaṃ",
  "SA10n1042:358": "sukhodbhavo buddhasute vicintya |",
  "SA10n1042:359": "tathā sukhaṃ śāntigate munau na",
  "SA10n1042:360": "kimucyatāṃ sarvasamarpaṇeni ||14 ||",
  "SA10n1042:361": "yāvadarthināṃ dehīti śabdaśrutāveva vicāryamāṇe bodhisattvānām 'ime māṃ yācanta iti buddhavā vāramvāraṃ yaḥ sukhotpādo nirvāṇasukhādapi atiricyate,",
  "SA10n1042:362": "tato bāhyābhyantaravastusamarpaṇena arthinajanatarpaṇasya kimucyatām?",
  "SA10n1042:363": "punaḥ kim tat tathoktabāhyābhyantaravastutyāgināṃ bodhisattvānāṃ kāya-duḥkhamapi na bhaviṣyatīti?",
  "SA10n1042:364": "ucyate-mahātmanāṃ tu acetanānāmapacchedavat kāyaduḥkhotpādo'sambhava eva |",
  "SA10n1042:365": "āryagaganagañjaparipṛcchāsamādhau yathoktam-",
  "SA10n1042:366": "“tadyathā mahāsālavṛkṣavanamasti |",
  "SA10n1042:367": "tatra kaścidāgatya ekaṃ saralaṃ chinatti |",
  "SA10n1042:368": "tatrāvaśiṣṭāste sālavṛkṣā ayaṃ tu chinno,",
  "SA10n1042:369": "vayaṃ na chinnā iti na cintayanti |",
  "SA10n1042:370": "teṣu nānurāgo na vā kopaḥ,",
  "SA10n1042:371": "na kalpo na vikalpaḥ,",
  "SA10n1042:372": "tadvat bodhisattvasya yā kṣāntiḥ sā pariśuddhāgragaganopametyuktivat |",
  "SA10n1042:373": "ratnāvalyāmapi evamuktam-",
  "SA10n1042:374": "śārīraṃ nāsti vai duḥkhaṃ tatra duḥkhaṃ kva mānasam |",
  "SA10n1042:375": "loko hi duḥkhitastena karuṇyāt sthīyate ciram ||",
  "SA10n1042:376": "punaryo'labdhavirāgāvasthastatra kāyasthitibādhakaviṣaye samavatīrṇe kāyaduḥkhaṃ niścitam utpadyate,",
  "SA10n1042:377": "tadā so'pi sattvārthakṛtyeṣu ativiśiṣṭāvatārahetutvena pratiṣṭhata iti ākhyātam |",
  "SA10n1042:378": "pradāya chettuṃ svavapuḥ svaduḥkhāt",
  "SA10n1042:379": "svasaṃvidā nārakaduḥkhakādi |",
  "SA10n1042:380": "vilokya tannāśayituṃ pareṣāṃ",
  "SA10n1042:381": "pariśramaṃ prārabhate sa śīghram ||15 ||",
  "SA10n1042:382": "bodhisattvastu duḥkhamayanaraka-tiryagyoni-yamalokādighoralokāntargataṃ nirantaraghoraduḥkhena kāyacchedaṃ,",
  "SA10n1042:383": "svakāyaccheda-duḥkhāt sahastraśo'pyadhikaṃ pravṛddhama-sahyaṃ duḥkhaṃ svaduḥkhena tulayitvā paśyati tadā svakāyacchedaduḥkhamavigaṇayya sattvānāṃ narakādiduḥkhacchedāya atiśīghraṃ vīryamārabhate |",
  "SA10n1042:384": "yathoktadānapāramitāprabhedadeśanārtham uktam-",
  "SA10n1042:385": "pradeyasaṅgrāhakadātṛśūnyaṃ",
  "SA10n1042:386": "vadanti lokottarapāramīti |",
  "SA10n1042:387": "tatra pāramīti tu yat saṃsārasāgarapāraṃ taṭaṃ,",
  "SA10n1042:388": "kleśajñeyāvaraṇaniḥśeṣatyāga-svabhāvayukto buddha eva vā |",
  "SA10n1042:389": "pāraṃgatastu pāramita ityuktam |",
  "SA10n1042:390": "aluguttarapade ityanena lakṣaṇena karmavibhaktilopaṃ na kṛtvā rūpaṇam,",
  "SA10n1042:391": "athavā pṛṣodarāditvād uttarapadayuktatayā vyavasthāpitam |",
  "SA10n1042:392": "prajñāṃ gṛhītvā viśeṣeṇa vyākhyātam,",
  "SA10n1042:393": "dānādayaḥ pāramitātulyatvāt pāramitāḥ santi |",
  "SA10n1042:394": "pariṇāmanāviśeṣeṇa pāragamanaṃ vyavasthāpya dānaṃ pāramitānāma prāpnot |",
  "SA10n1042:395": "vakṣyamāṇāḥ śīlādayo'pi tathā vijñeyāḥ |",
  "SA10n1042:396": "iyaṃ dānapāramitā'pi deyaṃ,",
  "SA10n1042:397": "pratigrāhakaṃ dāyakaṃ ca anālambya lokottarapāramitā astīti bhagavatīprajñāpāramitāyām uktam |",
  "SA10n1042:398": "anālambanasya lokottaratvād ālambanaṃ ca vyavahārasatyasaṃgrahatvāllaukikameva asti |",
  "SA10n1042:399": "tattu aprāptabodhisattvā-vasthābhirjñātuṃ na śakyate | api ca-",
  "SA10n1042:400": "trayīṣu rāgodbhavataḥ pradiṣṭaṃ",
  "SA10n1042:401": "tadeva vai laukikapāramīti ||16 ||",
  "SA10n1042:402": "tadeva dānaṃ triṣvavalambitaṃ sat laukikapāramitetyuktam |",
  "SA10n1042:403": "samprati yathokta- bhūmiriti jñānaviśeṣeṇa atiśayaguṇānuvādadvārā deśanārthamevamuktam-",
  "SA10n1042:404": "tathā pratiṣṭhā jinaputracitte",
  "SA10n1042:405": "sadāśraye suprabhakāntimāptā |",
  "SA10n1042:406": "ghanaṃ tamisraṃ muditā nirasya",
  "SA10n1042:407": "jayatyasau candramaṇiryathā vai ||17 ||",
  "SA10n1042:408": "tathā śabdo yathoktaprakāradeśanārthaḥ |",
  "SA10n1042:409": "muditeti bhūmināma samākhyāyate |",
  "SA10n1042:410": "jayatīti tu asapakṣaṃ parājitya avasthānam ityarthaḥ |",
  "SA10n1042:411": "sā tu jñānasvabhāvā satī eva jinaputramanasi sthitatvād uparisthitā |",
  "SA10n1042:412": "pramuditābhūmistu yathoktarītyā sarvamapi gahanam andhakāraṃ nirākṛtya jayati |",
  "SA10n1042:413": "yathokta eva artha udāharaṇena prakāśayitum ākhyātam |",
  "SA10n1042:414": "candrakāntamaṇivad iti |",
  "SA10n1042:415": "madhyamakāvatārabhāṣye pramuditeti prathamaścittotpādaḥ |",
  "SA10n1042:416": "bodhisattvaprathamacittotpādo vyākhyātaḥ |"
}