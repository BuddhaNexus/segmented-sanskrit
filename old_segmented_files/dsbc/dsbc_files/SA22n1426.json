{
  "SA22n1426:0": "ācāryaśāntarakṣitaviracitā",
  "SA22n1426:1": "tattvasiddhiḥ",
  "SA22n1426:2": " |ṃamaḥ sakalakaluṣāpahāriṇe śrīvajrasattvāya ||",
  "SA22n1426:3": "vajrayānaṃ namaskṛtya mahāsukhasukhākaram |",
  "SA22n1426:4": "tattvasiddhiṃ pravakṣyāmi sammohavinivṛttaye ||1 ||",
  "SA22n1426:5": "etasmin vajramahāyāne ye kecid anupacita-kuśala-vāsanāsantānāḥ,",
  "SA22n1426:6": "samāropita bhāvabhāvanāḥ,",
  "SA22n1426:7": "svavikalpānilapreyamāṇa-matayaḥ,",
  "SA22n1426:8": "sakala-kalikālakalaṅkapaṅkapaṭala-malīmasa-mānasāḥ,",
  "SA22n1426:9": "asamadhigata-saṃsārasāgarataraṇopāyāḥ,",
  "SA22n1426:10": "svavikalpānalpasaṅkalpitadhiyaḥ,",
  "SA22n1426:11": "viṣamagranthisthānadainyapatitāḥ,",
  "SA22n1426:12": "durbodhagrahāveśavaśākulitacetaso'",
  "SA22n1426:13": "nupāsitācāryāḥ,",
  "SA22n1426:14": "paramārthabhāvanopadeśarahitāḥ,",
  "SA22n1426:15": "śrīmanmahāsukhavajrasattvatvam,",
  "SA22n1426:16": "analpakalpāsaṃkhyenāpi mārgāntareṇādhigamyaṃ vajrayānopāyayuktānām ihaiva janmani anāyāsasādhyasthira-sarvabhāva [svabhāvam],",
  "SA22n1426:17": "anādinidha[na]m,",
  "SA22n1426:18": "anālayam,",
  "SA22n1426:19": "akhilasattvasantānaṃ,",
  "SA22n1426:20": "svasaṃvedyasvabhāvam,",
  "SA22n1426:21": "mahāpuṇyahetum,",
  "SA22n1426:22": "adhigamalakṣaṇaṃ,",
  "SA22n1426:23": "tadupāyabhū(taṃ)",
  "SA22n1426:24": "ca mahāvajrayānaṃ samastayānottamamāgamaṃ lakṣaṇaṃ na pratipadyante,",
  "SA22n1426:25": "teṣām ajñānatimirapaṭalavinivṛttaye yuktyāgamābhyām abhidhīyate kiñcit ||",
  "SA22n1426:26": "tatra prajñopāyaparigṛhītā rūpādayo viṣayāḥ paribhogabhāvamāpadyamānāḥ viśiṣṭaphalāvāhakā bhavantītyavaśyameva prekṣāvadbhirabhyupagantavyam |",
  "SA22n1426:27": "viśiṣṭā hi sāmagrī viśiṣṭameva phalaṃ janayatīti sarvavādiprasiddham |",
  "SA22n1426:28": "yathāpṛthivyādibhyaḥ samutpannamāmalakaphalaṃ kaṣāyarasamanubhūyate,",
  "SA22n1426:29": "punaḥ kṣīrāvasekādimadhikaṃ kāraṇamāsādya tadeva madhuratayā pratīyate |",
  "SA22n1426:30": "tadevaṃ - yathā kāraṇāntarābhisaṃskṛtaṃ kāraṇaṃ viśiṣṭaphalāvāhakatvena pratyakṣeṇaiva dṛśyate,",
  "SA22n1426:31": "evamete rūpādayo viṣayā mahāmudrāniṣpattau mantramudrādhiṣṭhitānāṃ yogināṃ viśiṣṭataraṃ phalamutpādayantīti sadbhiravadheyam |",
  "SA22n1426:32": "yato na vai kiñcidekaṃ janakamapitu sāmagrī janikā,",
  "SA22n1426:33": "tena viśiṣṭāt kāraṇā[ntarā]d hi viśiṣṭameva kāryamutpadyate,",
  "SA22n1426:34": "acintyatvād hetupratyayasāmarthyasya sarvavidām |",
  "SA22n1426:35": "[prayogaḥ]- tatra ya ime viśiṣṭakāraṇābhi saṃskṛtāste viśiṣṭameva kāryamārabhante,",
  "SA22n1426:36": "yathā kṣīrāvasekenā malakādayo madhuraphalā bhavanti,(tathā)",
  "SA22n1426:37": "viśiṣṭakāraṇābhisaṃskṛtā rūpādayo'pi,",
  "SA22n1426:38": "iti svabhāvahetuḥ |",
  "SA22n1426:39": "tadatra viśiṣṭakāraṇāntarābhisaṃskāramātrānubandhasvabhāvaḥ kāryābhimato bhāvo vyāpaka svabhāvaḥ,",
  "SA22n1426:40": "kāraṇāntarābhisaṃskārastu vyāpyameva |",
  "SA22n1426:41": "tena yad yad viśiṣṭakāraṇāntarābhisaṃskṛtasvabhāvam,",
  "SA22n1426:42": "tad tad asati pratibandhake akāraṇavaikalye viśiṣṭakāraṇāntarābhi saṃskārād viśiṣṭameva kārya bhavati iti,",
  "SA22n1426:43": "tanmātrānubandhitvāt |",
  "SA22n1426:44": "tasya tasmāt siddhe vyāpyavyāpakabhāve vyāpake sādhye vyāpyaṃ hetuḥ |",
  "SA22n1426:45": "tadyathā-vyāpake vṛkṣādike sādhye vyāpyaṃ śiśapādiḥ hetuḥ |",
  "SA22n1426:46": "siddhatvād vyāpyavyāpaka-bhāvasya na kalpe datra kāraṇaṃ vyāpya-vyāpaka-bhāvāt param |",
  "SA22n1426:47": "evamihāpi jñeyam |",
  "SA22n1426:48": "ata evoktam -",
  "SA22n1426:49": "aśeṣayogatantreṣu guhyendutilakādiṣu |",
  "SA22n1426:50": "nāsti kiñcidakarttavyaṃ prajñopāyena cetasā ||2 ||",
  "SA22n1426:51": "nirviśaṅkaḥ sadā bhūtvā bhoktavyaṃ pañcakāmakam |",
  "SA22n1426:52": "oṣadhīcūrṇasaṃyogāduragasyeva bandhanam ||3 ||",
  "SA22n1426:53": "kāmino nityaraktasya gītavādyaratasyaṃ ca |",
  "SA22n1426:54": "kāmasaukhyairatṛptasya sidhyate nātra saṃśayaḥ ||4 ||",
  "SA22n1426:55": "bodhicittaṃ dṛḍhaṃ yasya niḥsaṅgā ca matirbhavet |",
  "SA22n1426:56": "vicikitsā naiva karttavyā tasyedaṃ sidhyate dhruvam ||5 ||",
  "SA22n1426:57": "sunirūpya susañcintya praveśaṃ kārayed budhaḥ |",
  "SA22n1426:58": "anyathāgnipraveśo'",
  "SA22n1426:59": "sya kalāṃ nārhati ṣoḍaśīm ||6 ||",
  "SA22n1426:60": "tattvaṃ vijñāya tattvena yo'",
  "SA22n1426:61": "dhimuktiṃ niṣevate |",
  "SA22n1426:62": "sa sidhyatyanyathā tasya mahānirayapātanam ||7 ||",
  "SA22n1426:63": "na caitacchakyate vaktuṃ yathaite rūpādayo viṣayāḥ kleśaprasūti-hetutvādapāyahetava iti |",
  "SA22n1426:64": "kleśānām ātmātmīyagrahābhiniveśapūrvakattvāt na rūpādayo nimittam,yena",
  "SA22n1426:65": "ātmani sati parasaṃjñā svaparavibhāgāt parigrahadveṣau |",
  "SA22n1426:66": "anayoḥ sampratibaddhāḥ sarve doṣāḥ prajāyante ||8 ||",
  "SA22n1426:67": "tasmād yasyātmadarśanaṃ tasyaite kleśāḥ sambhavantīti |",
  "SA22n1426:68": "yastu nairātmyasātmīkaraṇāt samāsāditanairātmyarasaḥ,",
  "SA22n1426:69": "tasya naite tathā bhavanti |",
  "SA22n1426:70": "yadi punaḥ viṣayāḥ sarvadā rāgahetava eva tadā kathaṃ samviparītajñānamapi janayanti aśucyādibhirākāraiḥ,",
  "SA22n1426:71": "abhyāsabalāt,",
  "SA22n1426:72": "tena yathāsamāropameva khalvete vijñānamupajanayanti |",
  "SA22n1426:73": "evaṃ viṣayāḥ viśiṣṭasamāropād viśiṣṭapariṇāmācca viśiṣṭaphalaniṣpattau hetubhāvaṃ pratipadyanta iti kiṃ na iṣyate?yathā -",
  "SA22n1426:74": "parivrāḍ-kāmuka-śunāmekasyāṃ pramadātanau |",
  "SA22n1426:75": "aśuciḥ kāminī bhakṣyā iti tisro vikalpanāḥ ||9 ||",
  "SA22n1426:76": "na ca ete'pi viśiṣṭasamāropāḥ tathāpariṇāmācca saṃsārabandhahetukā bhavanti iti,",
  "SA22n1426:77": "trimaṇḍalapariśuddhatvād deya-dāyaka-parigrāhakāpratilabdheḥ |",
  "SA22n1426:78": "yasmād trimaṇḍalapariśuddheḥ mantra-mudrāpariṇāmaḥ tasmānmantrādibhirāhitaviśeṣā rūpādayo viṣayā anuttarameva phalaṃ kurvanti |",
  "SA22n1426:79": "yathā viṣādikaṃ mantrādibhiḥ saṃskṛtyopabhujyamānamanyadeva rasāyanādikaṃ phalamāvahata iti,",
  "SA22n1426:80": "tadanyayā bālānāṃ niyamena pañcatvaṃ karotīti |",
  "SA22n1426:81": "evaṃ viṣayā api mantra mudrādhiṣṭhitā viśiṣṭatarameva phalaṃ vikurvantīti sutarāmavavoddhavyam |",
  "SA22n1426:82": "taccoktaṃ śrīparamādye -",
  "SA22n1426:83": "rāgo dveṣaśca mohaśca trayaite viṣamaṃ gatāḥ |",
  "SA22n1426:84": "viṣatvamupayāntyeva viṣamatvena sevitāḥ |",
  "SA22n1426:85": "amṛtatvaṃ punarye ca amṛtattvena sevitāḥ ||10 ||",
  "SA22n1426:86": "punaścoktaṃ ratnakūṭasūtre - '",
  "SA22n1426:87": "tadyathā kāśyapa |",
  "SA22n1426:88": "ikṣukṣetreṣu śālikṣetreṣu saṃkarakūṭa upakārībhūto bhavati,",
  "SA22n1426:89": "evameva yo bodhisattvasya kleśa saṃkarakūṭaḥ saḥ sarvajñatāyām upakārībhūto bhavati |",
  "SA22n1426:90": "tadyathā kāśyapa mantrauṣadhiparigṛhītaṃ viṣaṃ na nighātayati evameva prajñopāyasamanvitobodhisattvaḥ |",
  "SA22n1426:91": "kleśaviṣairna vinipātyate |",
  "SA22n1426:92": "punaścoktam ācāryanāgārjunapādaiḥ -",
  "SA22n1426:93": "vāsanāmūlaparyantāḥ kleśāste'",
  "SA22n1426:94": "nagha | varjitāḥ |",
  "SA22n1426:95": "kleśapravṛttito yāvattvayā'",
  "SA22n1426:96": "mṛtamupārjitam ||11 ||",
  "SA22n1426:97": "punaścoktam upāliparipṛcchāsūtre - rāgo bodhisattvasya mahāsattvārthatāyāṃ saṃvartate,",
  "SA22n1426:98": "sattvānurāgatvād iti ||",
  "SA22n1426:99": "sāmagrībhedāt kāryabheda- darśanād dharmanairātmyāvabodhācca na tatrābhiniveśaḥ kayañcidapi,",
  "SA22n1426:100": "sambhavati,",
  "SA22n1426:101": "kevalaṃ tvanuttaramahāsukhaphalāvāpteḥ nānyat sādhanamasti,",
  "SA22n1426:102": "tattaireva sukhairāhāravihārādibhistatphalamabhimukhīkriyate yasya puraḥ saraṃ vibhavaḥ sa sādṛśaḥ syāt |",
  "SA22n1426:103": "kathamanyādṛśodbhūtaḥ tādṛśaḥ syāt |",
  "SA22n1426:104": "ataevoktaṃ samvaratantre-",
  "SA22n1426:105": "ātmā vai sarvabuddhatvaṃ sarvaśauritvameva ca |",
  "SA22n1426:106": "svādhidaivatayogena tasmādātmaiva sādhayet ||12 ||",
  "SA22n1426:107": "na yogaḥ pratibimbeṣu niṣiktādiṣu jāyate |",
  "SA22n1426:108": "bodhicittamahodyogād yoginastena devatāḥ ||13 ||",
  "SA22n1426:109": "svamātmānaṃ parityajya tapobhirna ca pīḍayet |",
  "SA22n1426:110": "yathāsukhaṃ sukhaṃ dhāryaṃ sambuddho'",
  "SA22n1426:111": "yamanāgataḥ ||14 ||",
  "SA22n1426:112": "nātiśaucaṃ na niyamo na tapo na ca duṣkaraiḥ |",
  "SA22n1426:113": "tapaścārairna niyamaiḥ sukhairharṣaiśca sidhyati ||15 ||",
  "SA22n1426:114": "yathā,bhagavatā rūpādayaḥ tannirjātāḥ sukhapariṇāmanāḥ anuttaraphalaheturuktāḥ tathā sparśanirjātasukhapariṇāmanā api |",
  "SA22n1426:115": "yadi āgamaviruddhatvānna bhavatī ti ced,",
  "SA22n1426:116": "āgamaḥ - sparśaviśeṣasukhasaṃsevanāt tatphalamāvahatīti |",
  "SA22n1426:117": "tatra virodhaḥ tasya pratiṣiddhatvāditi cet, na,",
  "SA22n1426:119": "pratiṣedhasyaniyataviṣayatvāt |",
  "SA22n1426:120": "ye hi prajñopāyarahitā ātmātmīyagrahābhiniveśena pariṇāmanānabhijñāḥ sparśaviśeṣaṃ saṃsevante,",
  "SA22n1426:121": "teṣāmavidyāparigṛhītamūrtīnāṃ viṣayā apāyahetavo bhavantīti |",
  "SA22n1426:122": "tathā coktaṃ bhagavatā -",
  "SA22n1426:123": "bhikṣubhāve sthitā ye ca ye ca tarkaratā narāḥ |",
  "SA22n1426:124": "vṛddhabhāve sthitā ye ca teṣāṃ tattvaṃ na deśayet ||16 ||",
  "SA22n1426:125": "bhagavatā tān prati sandhārya pratiṣedha uktaḥ |",
  "SA22n1426:126": "taduktaṃ ca śrīsamāje--",
  "SA22n1426:127": "daśakuśalān karmapathānicchanti jñānavarjitāḥ ||17 ||",
  "SA22n1426:128": "tathā vairocanābhisambuddhāvapyuktam -",
  "SA22n1426:129": "upāyai rahitaṃ jñānaṃ śikṣā vā'",
  "SA22n1426:130": "pi hi deśitā |",
  "SA22n1426:131": "śrāvakānāṃ mahāvīreṇā va tārāya teṣu vai ||18 ||",
  "SA22n1426:132": "na tu prajñopāyaparigṛhītamūrtīnāṃ viśiṣṭaphalānveṣiṇāṃ viśiṣṭa pariṇāmanāphalamanubhavatāṃ paramārthadharmatattvāvabodhāt manāmapi teṣāṃ taddoṣabhāgitā bhavati,",
  "SA22n1426:133": "kintu mativiśeṣeṇa samanvitāḥ santoṣasya cānuttarasya lābhino bhavanti,",
  "SA22n1426:134": "akaluṣatvāccittasya |",
  "SA22n1426:135": "tasmādāśayaviśeṣeṇa kṛta evāyaṃ puṇya puṇyetaravibhāgo,",
  "SA22n1426:136": "na tu yathāvastu vyavasthitarūpam |",
  "SA22n1426:137": "uktañca āryadevena -",
  "SA22n1426:138": "saṅkalpād bodhisattvānāṃ śubhaṃ vā yadi vā'śubham |",
  "SA22n1426:139": "sarva kalyāṇatāmeti teṣāṃ vaśyaṃ yato manaḥ ||19 ||",
  "SA22n1426:140": "tena saṅkalpakṛteṣu puṇyāpuṇyeṣu yasya viśiṣṭa eva kāraṇāntara kṛtasaṅkalpaviśeṣaḥ,",
  "SA22n1426:141": "rūpādiṣu sa tasmādāśayaviśeṣād viśiṣṭameva phalaṃ tasya avaśyamakāmakairapi parairapyupagantavyam iti |",
  "SA22n1426:142": "ata evoktaṃ bhagavatā -",
  "SA22n1426:143": "'māyopamā dharmāḥ,",
  "SA22n1426:144": "adhimuktasya sarvopabhogā yujyante iti |",
  "SA22n1426:145": "punaścoktam - '",
  "SA22n1426:146": "ahaṅkāryaśraddhasya bhikṣoḥ śraddhādeyam aparibhogyam'",
  "SA22n1426:147": "punaścoktaṃ samvaratantre -",
  "SA22n1426:148": "ākāśalakṣaṇaṃ sarva ākāśaṃ cāpyalakṣaṇam |",
  "SA22n1426:149": "māyopamaṃ ca vai sarva traidhātukamaśeṣataḥ ||20 ||",
  "SA22n1426:150": "dṛśyate spṛśyate caiva yathā māyā hi sarvataḥ |",
  "SA22n1426:151": "na copalabhyate caivaṃ sarvasya jagataḥ sthitiḥ |",
  "SA22n1426:152": "anayā mudrayā yogī śodhayet bhuvanatrayam || 21 ||",
  "SA22n1426:153": "punaścoktaṃ sarvadevasamāgamatantre -",
  "SA22n1426:154": "yaireva mūḍhā vadhyante buddhāḥ krīḍanti tairiha |",
  "SA22n1426:155": "sarve sampūrṇayogena anyathā yānti dīpavat ||22 ||",
  "SA22n1426:156": "punaścoktaṃ -",
  "SA22n1426:157": "guptalokottarāṃ caryā vicarantyavikalpataḥ |",
  "SA22n1426:158": "pramādaścānyathā jāyet vikalpastatra yujyate ||23 ||",
  "SA22n1426:159": "nirvikalpena bhāvena sarvākāreṇa sarvadā |",
  "SA22n1426:160": "sattvamāsthāya niḥśaṅkaḥtadā siddhyatyasaṃśayam ||24 ||",
  "SA22n1426:161": "sattvena nirviśaṅkena sarvāvastho'pi sarvadā |",
  "SA22n1426:162": "sarvācārapravṛtto'",
  "SA22n1426:163": "pi na bandhamupayāsyati ||25 ||",
  "SA22n1426:164": "niḥśeṣācārasañcāro nirvikalpena cetasā |",
  "SA22n1426:165": "sarvendriyopabhogena sattvasyo hi na badhyate ||26 ||",
  "SA22n1426:166": "punaścoktam -",
  "SA22n1426:167": "śūnyarūpamidaṃ sarva śūnyākāreṇa cakṣuṣā |",
  "SA22n1426:168": "paśyatāṃ nirvikalpānāṃ satāṃ niḥśaṅkatā bhavet ||27 ||",
  "SA22n1426:169": "punaḥ tatra eva -",
  "SA22n1426:170": "sarvāṇi vyomarūpāṇi vyomarūpeṇa cetasā |",
  "SA22n1426:171": "bhāvanānnirvikalpatvaṃ niḥśaṅkatvaṃ prajāyate ||28 ||",
  "SA22n1426:172": "punaścoktam - yogināṃ kīdṛśaṃ vratam?",
  "SA22n1426:173": "sopāyaṃ sarvakarmāṇi nirviśaṅkaścaret tadā |",
  "SA22n1426:174": "nirviśaṅkena bhāvena vratānāmuttamottamaḥ ||29 ||",
  "SA22n1426:175": "tapaḥ kimucyate?",
  "SA22n1426:176": "nirvikalpena bhāvena sarvakarmāṇi sarvadā |",
  "SA22n1426:177": "ācarennirviśaṅkena tapasāmuttamaṃ tapaḥ ||30 ||",
  "SA22n1426:178": "viṣayān sevamānasya nirvikalpena cetasā |",
  "SA22n1426:179": "kutsādhitaṃ na vā cetastattapo duratikramam ||31 ||",
  "SA22n1426:180": "yastu sarvāṇi karmāṇi prajñayā viniyojayet |",
  "SA22n1426:181": "sarva śūnyapade yojyaṃ tapo hyeṣa mahātmanām ||32 ||",
  "SA22n1426:182": "prajñāsaṅkrāntirūpeṇa nirvikalpena cetasā |",
  "SA22n1426:183": "niḥśaṅkācārasañcāraḥ tapasteṣāṃ mahātmanām ||33 ||",
  "SA22n1426:184": "prajñopāyaṃ vinā'",
  "SA22n1426:185": "nyatra yadi cittaṃ ca saṅkramet |",
  "SA22n1426:186": "niyataṃ tatsamuddiṣṭaṃ mahābodhipradāyakam ||34 ||",
  "SA22n1426:187": "yogināmabhiyuktānāṃ nirvikalpānugāminām |",
  "SA22n1426:188": "teṣāṃ sarvāṇi bhūtāni vilāsārthaṃ ca sṛṣṭavān ||35 ||",
  "SA22n1426:189": "prajñādarpaṇasaṅkrāntaṃ tadākāraṃ ca saṃskṛtam |",
  "SA22n1426:190": "prajñājātā smṛti steṣāṃ nirvikalpātmacetasām ||36 ||",
  "SA22n1426:191": "darpaṇaprativimbaṃ ca svapnaṃ māyāṃ ca budbudam |",
  "SA22n1426:192": "indrajālaṃ ca sadṛśaṃ yaḥ paśyet sa prabhuḥ smṛtaḥ ||37 ||",
  "SA22n1426:193": "taḍidgandharvanagaraṃ vipākañcaiva saṃskṛtam |",
  "SA22n1426:194": "tadākāraṃ prapaśyanti tasyāyattāḥ prajāḥ smṛtāḥ ||38 ||",
  "SA22n1426:195": "ityuktam |",
  "SA22n1426:196": "tena na kasyacit sthitirasti yatrābhiniveśaḥ syāt |",
  "SA22n1426:197": "'yadā caivaṃbhūtairapi māyopamaiḥ bhāvairviśiṣṭasaṃbhogasañjātasukhasparśa -pariṇāmata na yā kiñcid viśiṣṭaphalaṃ prāpyate,",
  "SA22n1426:198": "tadā kiṃ neṣyate?",
  "SA22n1426:199": "\"na hi ete sthirāḥ svabhāvataḥ,",
  "SA22n1426:200": "kintvavabhāsamātralakṣaṇāḥ |",
  "SA22n1426:201": "yadi ete viśiṣṭabhāvanābhyāsabalād viśiṣṭasukhasaumanasyādikakāryeṣu āryānuttaraphalāvāptihetubhāvaṃ pratipadyante,",
  "SA22n1426:202": "tadā na kaściddoṣaḥ |",
  "SA22n1426:203": "tathācoktaṃ śrīparamādye -",
  "SA22n1426:204": "ātmā vai sarvabuddhatvaṃ sarvaśauritvameva ca |",
  "SA22n1426:205": "svādhidaivatayogena tasmādātmaiva sādhayet ||39 ||",
  "SA22n1426:206": "duṣkarairniyamaistīvraiḥ mūrtiḥ śuṣyati duḥkhitā |",
  "SA22n1426:207": "duḥkhād vikṣipyate cittaṃ vikṣepāt siddhiranyathā ||40 ||",
  "SA22n1426:208": "manomūrtidṛḍhatvācca sarvasaukhyaṃ dṛḍhībhavet |",
  "SA22n1426:209": "duḥkhaiścalatvamāyāti nirodhaṃ vāpi gacchati ||41 ||",
  "SA22n1426:210": "punaścoktaṃ laukikalokottaravajratantre -",
  "SA22n1426:211": "sukhena labhyate siddhirna siddhiḥ kāyatāpanaiḥ |",
  "SA22n1426:212": "yasmāt samādhisambhūtaṃ buddhatvaṃ sarvasaukhyataḥ ||42 ||",
  "SA22n1426:213": "anāhārādibhistīvraisstathānyaiśca tṛṣādibhiḥ |",
  "SA22n1426:214": "kāyatāpāddhi vikṣepo vikṣepāt siddhiranyathā |",
  "SA22n1426:215": "hīnasattvā na sidhyanti duṣkarāstena kīrtitāḥ ||43 ||",
  "SA22n1426:216": "punaścoktaṃ śrīsamājatantre -",
  "SA22n1426:217": "duṣkarairniyamaiḥ kaṣṭaiḥ sevamāno na sidhyati |",
  "SA22n1426:218": "sarvakāmopabhogaistu sevayaṃścāśusidhyati ||44 ||",
  "SA22n1426:219": "bhikṣāśinā na japtavyaṃ na ca bhaikṣyaratirbhavet |",
  "SA22n1426:220": "japenmantramabhinnāṅgaṃ sarvakāmopabhogakṛt ||45 ||",
  "SA22n1426:221": "kāya-vāk-citta-sausthityaṃ prāpya bodhiṃ samaśnute |",
  "SA22n1426:222": "anyathā'kālamaraṇaṃ pacyate narake dhruvam ||46 ||",
  "SA22n1426:223": "tena prakṛtiprabhāsvara-sphaṭikopalasadṛśe manasi rūpādibhirā hitasaṃskāraviśeṣa-sukhasaumanasyalakṣaṇaḥ saḥ tatra prajñopāyaparigṛhītasyābhyāsaviśeṣabalāt prakarṣaparyantarūpatāmāsādayediti |",
  "SA22n1426:224": "tadyathā-prajñādi śilpakalādayaḥ |",
  "SA22n1426:225": "śabdādi viṣayānubhavasañjātasaṃskāraviśeṣa to yogijñānam asakṛdbhāvanābhyāsasāmarthyāt samāhita paramaśāśvatasvabhāvaṃ bhāvanāprakarṣaparyanta māyāt |",
  "SA22n1426:226": "svasiddhānte sugatādīnāmiva,",
  "SA22n1426:227": "loke ca kāmaśokabhayonmādādivat |",
  "SA22n1426:228": "sparśādi janitasukhasaumanasyādayaśca bhāvyante,",
  "SA22n1426:229": "tasmātte'pi paramaviśeṣaśālina iti svabhāvaviruddhopalabdhiḥ |",
  "SA22n1426:230": "ihāpi duḥkhādiviruddhaṃ sukhasaumanasyādilakṣaṇaṃ kāryam,",
  "SA22n1426:231": "taccābhyāsabalāt sātmībhāvamāsādyamānamupalabhyate yadā,",
  "SA22n1426:232": "tadā tadviruddhaṃ duḥkhadaurmanasyādikaṃ nivartayati,",
  "SA22n1426:233": "svaguṇavyūha ca ḍhaukate |",
  "SA22n1426:234": "tena tadatra sāmagrī bhāvanatayā vyavasthitaṃ tadviruddhasya duḥkhāde ra vakāśamapākaroti |",
  "SA22n1426:235": "tadyathā - śītādiviruddhamuṣṇādikam upalabhyamānaṃ śītādyabhāvaṃ pratipādayati,",
  "SA22n1426:236": "yenaikatra sthāne parasparaṃ na viruddhamupalabhyate,",
  "SA22n1426:237": "evam anayorapi sukhaduḥkhayorna caikatra santānātmani kathamapi sambhavaḥ,",
  "SA22n1426:238": "tadviruddhatvāt tasya,",
  "SA22n1426:239": "tena sukhasaumanasyādi sātmīkaraṇe naiva duḥkhādīnāṃ kathamapi sambhāva nī yatāmāropayati iti yuktamuktam - svabhāvaviruddhopalabdhiḥ tadrūpābhāvaṃ pratipādayati |",
  "SA22n1426:240": "prakarṣaparyantagamane abhyāsaviśeṣo hetuḥ prajñāśilpakalādivat,",
  "SA22n1426:241": "tadviśeṣa viruddhopalabdheḥ,",
  "SA22n1426:242": "ityavaboddhavyam |",
  "SA22n1426:243": "kiñca bhāvyamānānāmapi yadi viśeṣāṇāṃ tāvadapi nivṛttiriṣyate,",
  "SA22n1426:244": "tadā pṛthvīkṛtsnādikamapi bhāvanāprakarṣaparyantavartināṃ tathaiva nivṛttimāpādayed iti |",
  "SA22n1426:245": "na ceṣyate,yasmād ye prakarṣaparyantavartitayā svātmalābhabhāvāḥ na teṣāmāvartanam,",
  "SA22n1426:246": "yathā pṛthvī kṛtsnādayaḥ |",
  "SA22n1426:247": "labdhātmalābhāḥ sva viśeṣāśritāḥ sukhasaumanasyādayaḥ,",
  "SA22n1426:248": "tasmātte'pi na vyāvartante,",
  "SA22n1426:249": "vyāvṛttau kāraṇābhāvāt |",
  "SA22n1426:250": "ye tu doṣādayo vyāvṛttibhāginaḥ teṣāṃ ca tadānīṃ nāyaṃ bhāvaḥ |",
  "SA22n1426:251": "tadanu duḥkhodbhavo'pi na syāt,",
  "SA22n1426:252": "prakarṣaparyantagamane tanna sambhavati,",
  "SA22n1426:253": "anyathā mokṣānantaramapi saṃsāraḥ syād iti na ceṣyate prayujyateḥ vā |",
  "SA22n1426:254": "ye mokṣaṃ prāptasya saṃsārotpatti neṣyante eva te'",
  "SA22n1426:255": "pi tadānīṃ kāraṇābhāvādavidyāvāsanāyā vinivṛttāḥ |",
  "SA22n1426:256": "parārthena yā samutpattirna sā sāṃsārikī,",
  "SA22n1426:257": "pūrvapraṇidhānāve śasāmarthyena tatra pravṛtteḥ,",
  "SA22n1426:258": "na vāsanāsāmarthyāt |",
  "SA22n1426:259": "tena yathā mokṣānantaraṃ saṃsāraḥ na,",
  "SA22n1426:260": "tathā sukhaprakarṣaparyantagamanānantaraṃ duḥkhaṃ cittasyāpi na jāyate,",
  "SA22n1426:261": "prakṛtipariśuddhatvāt tadeva mecakamaṇisadṛśam |",
  "SA22n1426:262": "tataḥ yena yena vāsyate tatra tatra cābhyāsabalād viśiṣṭatarasvabhāvamāviṣkaroti aparāvṛttidharmatālakṣaṇam |",
  "SA22n1426:263": "ata evoktam -",
  "SA22n1426:264": "yena yena hi bhāvena manaḥ saṃyujyate nṛṇām |",
  "SA22n1426:265": "tena tanmayatāṃ yāti viśvarūpo maṇiryathā ||47 ||",
  "SA22n1426:266": "tena sarvametad viśiṣṭapariṇāmanayā pariṇāmyamāne viśiṣṭaphalāvāhakaṃ bhavati iti |",
  "SA22n1426:267": "tena na kiñcit nāmyapariṇāmaṃ nāma |",
  "SA22n1426:268": "pūrvakarmāvedhasāmarthyācca tathaiva tadbhavatīti,",
  "SA22n1426:269": "anyathā viśiṣṭapariṇāmanā vyarthā,",
  "SA22n1426:270": "sarvatra ca aviśvasanīyā syāt |",
  "SA22n1426:271": "tathā coktaṃ jinajananyām -",
  "SA22n1426:272": "'punaraparaṃ subhūte |",
  "SA22n1426:273": "bodhisattvo mahāsattvo divyānulepanāni dadāti tathāgateṣu tathāgatacaityeṣu vā |",
  "SA22n1426:274": "tasyaivaṃ bhavati,",
  "SA22n1426:275": "anena kuśalamūlena anuttarāṃ samyaksambodhimabhisambuddhe,",
  "SA22n1426:276": "tatra buddhakṣetreṣu sarvasattvānāṃ divyāḥ sparśaviśeṣāḥ abhiniṣpadyantām |",
  "SA22n1426:277": "iti pariṇāmanā bhavet |",
  "SA22n1426:278": "punaraparaṃ subhūte !bodhisattvasya mahāsattvasyaivaṃ bhavati,",
  "SA22n1426:279": "manoratha - saṅkalpenaiva iṣṭān pañcakāmaguṇān buddhānāṃ bhagavatāṃ śrāvakasaṅghānāṃ sarvasattvānāṃ copanāmayeyam |",
  "SA22n1426:280": "tasyaivaṃ sañjānata evaṃ bhavati -anena kuśalamūlena mama buddhakṣetre anuttarāṃ samyaksambodhimabhisambuddhasya śrāvakasaṅghasya satvānāṃ ca manoratha - saṅkalpenaiva iṣṭāḥ kāmaguṇāḥ prādurbhavantu |",
  "SA22n1426:281": "punaraparaṃ subhūte |",
  "SA22n1426:282": "bodhisattvā mahāsattvāḥ sarvasattvaiḥ sārddha samyaksambuddhebhyo vā pañcakāmaguṇadānaṃ dadāti evamādi |",
  "SA22n1426:283": "itaśca vāsanāvedhasāmarthyād evaṃ dṛṣṭakāryeṣu vartate |",
  "SA22n1426:284": "mātuluṅgādi phalaṃ loke yathā lākṣādisekād uktarūpam,",
  "SA22n1426:285": "tathā cāsya citasya bāhya-sparśādisevanāt tadeva sukhādikaṃ saṃskāraviśeṣaprativedhāhitaviśeṣatvāt punaḥ tatraiva abhimukhībhavati |",
  "SA22n1426:286": "tadanuraktatvāccittasya tadrañjitaṃ ca tatraiva dṛḍhībhavati |",
  "SA22n1426:287": "tadapi yathā dhattūrakarpāsa vīja dāḍimādīnāṃ kāraṇāntarairāhitaviśeṣaṃ tatra tathaiva phalaṃ pratīyate,",
  "SA22n1426:288": "āhitasāmarthyāt |",
  "SA22n1426:289": "evaṃ cittamapi sparśādinirjātasukhasaumanasyādiviśeṣaṃ taduttarottaraviśiṣṭaphalāvāhakaṃ bhavati |",
  "SA22n1426:290": "tatpratipakṣayānānabhiniviṣṭatvāt na pratipakṣodayaḥ tadvimukhatvāt sukhitvācca |",
  "SA22n1426:291": "tathā śrīparamādye pradarśitaṃ bhavati -",
  "SA22n1426:292": "'sarvaduḥkhadaurmanasyādibhyo'",
  "SA22n1426:293": "vakāśo na deva | deyaḥ ||47 ||",
  "SA22n1426:294": "punaścoktaṃ sarvadevasamāgamatantre -",
  "SA22n1426:295": "surāsurāṇāṃ bhūtānāṃ pratibodhirna vidyate |",
  "SA22n1426:296": "kīrtayan tena sarvāṅgamānandaṃ copabhuñjate ||48 ||",
  "SA22n1426:297": "atastenāti gacchanti nirvāṇaṃ dīpā yathā |",
  "SA22n1426:298": "nirvāṇāgnirmahāghoro bhasmānyapi na muñcati ||49 ||",
  "SA22n1426:299": "na tatra tattvaṃ vidyate nendriyārthā na dhātavaḥ |",
  "SA22n1426:300": "na manaścaittakaṃ nāpi nāhaṅkāro na dhīrapi ||50 ||",
  "SA22n1426:301": "na ca sattvaṃ na ca prajñā na cittaṃ naiva kiñcit |",
  "SA22n1426:302": "suṣuptāvasthitākāraṃ nirvikalpaṃ nirātmakam ||51 ||",
  "SA22n1426:303": "na saṃjñā na ca ceṣṭā tu na rūpaṃ na guṇaḥ kvacit |",
  "SA22n1426:304": "nirvāṇaṃ tatsamuddiṣṭaṃ mokṣaṃ tu niṣkalaṃ bhavet || 52 ||",
  "SA22n1426:305": "jñātvā saṃsārabhāvasya niḥsvabhāvasvabhāvatām |",
  "SA22n1426:306": "tadā prabuddho vijñeyo nirvāṇaṃ yadi necchati ||53 ||",
  "SA22n1426:307": "jñātvā sadbhāvasārūpyaṃ niḥsvabhāvasvabhāvatām |",
  "SA22n1426:308": "nirvāṇaṃ yaḥ prapadyeta vinā siddhiṃ na vīryavān ||54 ||",
  "SA22n1426:309": "na kṛtanāśaścānyo jāyate hīnacetasaḥ |",
  "SA22n1426:310": "yaḥ parāṃ bodhimāsādhya vinā siddheḥ prahīyate ||55 ||",
  "SA22n1426:311": "kiṃ tena na kṛtaṃ pāpaṃ caureṇātmāpahāriṇā |",
  "SA22n1426:312": "buddhātmanaḥ śarīrasya siddhiṃ saukhyairna pūrayet ||56 ||",
  "SA22n1426:313": "na tasya vidyate vīryaṃ na ca sattvaṃ pratiṣṭhitam |",
  "SA22n1426:314": "yaḥ parāṃ bodhimāsādya nirvāṇaṃ yātyasiddhitaḥ ||57 ||",
  "SA22n1426:315": "nānyo hīnatarastasmāt nānyaḥ syād durjano janaḥ |",
  "SA22n1426:316": "yaḥ parāṃ bodhimāsādya tyajate svaśarīrakam ||58 ||",
  "SA22n1426:317": "tadvīryaṃ sarvavīryāṇāṃ yaḥ pravuddhvā pravartate |",
  "SA22n1426:318": "sarvendriyopabhogeṣu rataḥ sannā pi badhyate ||59 ||",
  "SA22n1426:319": "punaścoktaṃ vimuktisamudyātanatantre -",
  "SA22n1426:320": "nāsti tattvavrataṃ puṃsāṃ mahāphala pradaṃ yataḥ |",
  "SA22n1426:321": "kvaciccittādhimuktānāṃ vāsanā tyajyate katham ||60 ||",
  "SA22n1426:322": "na tena śodhitaṃ cittaṃ yogatantravratasthitam |",
  "SA22n1426:323": "kevalaṃ bhinnadṛṣṭitvāt prabuddho'",
  "SA22n1426:324": "pi vinaśyati ||61 ||",
  "SA22n1426:325": "na kṛtaghnatastvanye ye prabodhiṃ gatā narāḥ |",
  "SA22n1426:326": "dīpavad yānti nirvāṇaṃ na siddhimanubhuñjate ||62 ||",
  "SA22n1426:327": "nānyaḥ sattvena rahitaḥ svaśarīrasya jāyate |",
  "SA22n1426:328": "vipratyakṣakāmaśca nirvāṇaṃ yaḥ prapadyate ||63 ||",
  "SA22n1426:329": "prabuddhakāraṇācceha nirvāṇaṃ ye narā gatāḥ |",
  "SA22n1426:330": "sukhānantān parityajya siddhamiṣṭaṃ phalaṃ tadā ||64 ||",
  "SA22n1426:331": "punaścoktam -",
  "SA22n1426:332": "pāradaścāgnisaṃyogād yathābhāvaṃ prapadyate |",
  "SA22n1426:333": "dahyate dṛśyate naiva gacchanno dhūma eva vā ||65 ||",
  "SA22n1426:334": "gomayādhārayogena yathā saṃgṛhyate punaḥ |",
  "SA22n1426:335": "jñānamevaṃ vijānīyāt mahāmudrā samaṃ tathā ||66 ||",
  "SA22n1426:336": "prayogaśca- ye ye prāptaprakarṣaparyantāḥ na te vyāvartante |",
  "SA22n1426:337": "tadyathā mokṣādayaḥ |",
  "SA22n1426:338": "prakarṣaparyanta kāraṇasvarūpāḥ sukhasaumanasyādayaḥ,",
  "SA22n1426:339": "iti svabhāvahetuḥ |",
  "SA22n1426:340": "itaraśca - ye hi bhāvyante te bhāvanābhyāsasāmarthyāt samāhitaparamaprakarṣaparyantavartino bhavanti,",
  "SA22n1426:341": "yathā - prajñā-śilpa-kalādayaḥ |",
  "SA22n1426:342": "bhāvyante ca prajñopāyaparigṛhītāni sparśaviśeṣanirjātāni sukhasaumanasyāni,",
  "SA22n1426:343": "tasmāttānyapi paramaprakarṣavanti bhavanti |",
  "SA22n1426:344": "svabhāvahetureva |",
  "SA22n1426:345": "tadatrāpi prakarṣaparyantagamanamātrānubandhi sātmīkaraṇaṃ,",
  "SA22n1426:346": "taccābhyāsaviśeṣabalād apunarāvṛttidharmatāmasāvā sādayati |",
  "SA22n1426:347": "na punastadanyena kenacid api vyāvartate tatsvabhāvatāmupagataḥ |",
  "SA22n1426:348": "tadyathā- kāṣṭhādau agnidāhitā viśeṣā na tadvyāvartante,",
  "SA22n1426:349": "dāhādi lakṣaṇaṃ tasyāpunarbhāvadharmitvāt |",
  "SA22n1426:350": "ata evoktam -",
  "SA22n1426:351": "na puna rdāhataḥ kiñcid vikārajananaṃ kvacit |",
  "SA22n1426:352": "viparyayāt punaḥ kiñcid yathā kāṣṭhasuvarṇayoḥ ||67 ||",
  "SA22n1426:353": "hemādau agnikṛta viśeṣaḥ tatsantānavyāvṛttau tadviparītakāraṇataḥ tatsvabhāvabhāvaṃ sampāditaḥ yathā agnijalādiḥ |",
  "SA22n1426:354": "akhilahuta suvarṇasya asyāpi anya eva kaṭhinasvabhāvādhyāsitaviśeṣaḥ sañjāyate svabhāvādhivāsitaviśeṣāntara utpadyate |",
  "SA22n1426:355": "tadatra cetasi viṣayopabhogasañjāto harṣātmaviśeṣaḥ |",
  "SA22n1426:356": "taduttarottaraṃ tasyaiva kāraṇasya saṃsevanena parāṃ niṣṭhām āsādyamānasya na vyāvṛttiḥ,",
  "SA22n1426:357": "buddhestatpakṣapātāt |",
  "SA22n1426:358": "yena buddhirhi tadanuraktā satī samāsāditaguṇā ca tadeva kāraṇam ādatte,",
  "SA22n1426:359": "tadviparīte ca vimukhyān na kathañcid vyāvartate |",
  "SA22n1426:360": "yathā ca -yatra yatra prakarṣaparyantagamanaṃ,",
  "SA22n1426:361": "tatra tatra sātmībhāvaḥ,",
  "SA22n1426:362": "tadyathā -śrotriya sya jātibhāvādau?",
  "SA22n1426:363": "bhāvanāvaśāt nairghṛṇyam |",
  "SA22n1426:364": "tadyathā - kasyacit śrotriyasya mahāvratadhāriṇo nairghṛṇyaṃ bhāvanāsātmīkaraṇāt tatsāmyamāsādayati tacca svasaṃvedyaṃ sukhasaumanasyādi sarvasantānavarti svasaṃvedanapratyakṣaṃ siddhaṃ,",
  "SA22n1426:365": "tadapi tatraiva bhāvanāyogasāmarthyād avicchinnapravāhaṃ vartate |",
  "SA22n1426:366": "pravāhaviccheda kāraṇābhāvāt duḥkhādi pravāha vicchitikāraṇāni naṃ saṃvidyante |",
  "SA22n1426:367": "na hi duḥkhādīni hitarūpatayā'",
  "SA22n1426:368": "vagamya kenacit prekṣāvatā tyajyante,",
  "SA22n1426:369": "na ca punastadutpatikāraṇamanviṣyate,",
  "SA22n1426:370": "prekṣāvān kvacid anyathā prekṣāvān na syāt,",
  "SA22n1426:371": "tadanyo mattakādivat |",
  "SA22n1426:372": "tena āstāṃ tāvat prakarṣaparyantagamanam,",
  "SA22n1426:373": "kintu kiñcinmātra sevanenāpi buddhi staddhitānubandhitvāt tadviparītakāraṇārthamiha kathamapi na sañjāyate |",
  "SA22n1426:374": "na hi kaścijjānanneva ahiviṣa kaṇṭakādīn upādatte |",
  "SA22n1426:375": "tena hi tatphalāvāhakameva tadabhyāsaviśeṣavalāt sātmībhāvamupāgatam |",
  "SA22n1426:376": "tāni ca heyarūpatayā buddhyā prāgeva nirastāni,",
  "SA22n1426:377": "tena tatsantati vicchedaḥ |",
  "SA22n1426:378": "tadīya svabhāvahetustatsvabhāvatāṃ sādhayati |",
  "SA22n1426:379": "na cāsiddho hetuḥ |",
  "SA22n1426:380": "bhāvanāviśeṣeṇāpi viśiṣṭatā labhyate prajñādīnāṃ tenābhyāsastāvad vidyate |",
  "SA22n1426:381": "nāsiddhatā nāpyanaikāntikatā,",
  "SA22n1426:382": "yena sukhasaumanasyādyabhyasyamānaṃ na tadvipakṣe duḥkhādauṃ pravartate |",
  "SA22n1426:383": "na viruddhaḥ,",
  "SA22n1426:384": "yasmānna sādhyaviparyayaṃ duḥkhaṃ sādhayati |",
  "SA22n1426:385": "dṛṣṭāntadharmiṇām api sarvavādiprasiddhatvāt |",
  "SA22n1426:386": "yena ime prajñāśilpakalādayaḥ pratipuruṣābhyāsatayā bheda viśeṣam āsādyamānāḥ saṃlakṣyate |",
  "SA22n1426:387": "yadapyuktam - rāgapratipakṣā aśubhāḥ,",
  "SA22n1426:388": "dveṣapratipakṣo maitrī,",
  "SA22n1426:389": "mohapratipakṣaḥ pratītyasamutpādaḥ |",
  "SA22n1426:390": "tatra rāgato virāga vinivṛttiḥ,",
  "SA22n1426:391": "tadviruddhatvāditi cet,na |",
  "SA22n1426:392": "yadi tathā dhruvamanya rāgasātmīkaraṇe'",
  "SA22n1426:393": "pi virāgaḥ syāt |",
  "SA22n1426:394": "ata evoktaṃ mūlatantre -",
  "SA22n1426:395": "aho hi sarvabuddhānāṃ rāgajñānamanāvilam |",
  "SA22n1426:396": "hattvā rāgaṃ virāgaṃ ca sarvasaukhyaṃ vadanti te ||68 ||",
  "SA22n1426:397": "na ca rāgādīnāṃ prakṛtisāvadyatvam,",
  "SA22n1426:398": "anyathā na srotāpannasya mārgapratilambhaḥ syāt,",
  "SA22n1426:399": "tasya rāgādyaparihāreṇa pravṛtteḥ |",
  "SA22n1426:400": "kiñca evamuktaṃ bhagavatā śīlapaṭale - bodhisattvena daśakuśalānyapi parārthena khaṇḍayitavyāni |",
  "SA22n1426:401": "yathā-kācit kāmārthinī strī bodhisattvaṃ prati prāṇān tyajet,",
  "SA22n1426:402": "tasyāḥ kāmādisevanena prāṇasandhāraṇaṃ kāryam |",
  "SA22n1426:403": "tathaiva mahāpāpakāriṇaṃ dṛṣṭvā jīvitād vyuparopayati,",
  "SA22n1426:404": "na ca tasyāpāyagamanaṃ bhavet,",
  "SA22n1426:405": "bahutaraṃ puṇyaṃ prasavati |",
  "SA22n1426:406": "tad yadi ete rāgādayaḥ prakṛtisāvadyāstadā kathaṃ durgatihetavo na bhavanti ?",
  "SA22n1426:407": "prabhūtaratnapuṇyahetavaśca kathamuktāḥ ?",
  "SA22n1426:408": "tena na teṣāṃ prakṛtisāvadyatā,",
  "SA22n1426:409": "kintu pudgala santānaviśeṣād guṇaviśeṣāvāhakā bhavanti |",
  "SA22n1426:410": "yathā ketakīpuṣpaṃ gandhahastinopabhuktaṃ kastūrikādi bhāvena pariṇamate,",
  "SA22n1426:411": "itaraiśca hastibhirupabhujyamānaṃ asevyabhāvena pariṇāmayati |",
  "SA22n1426:412": "tena na tatra ketakīpuṣpadoṣaḥ |",
  "SA22n1426:413": "tathā rāgādayo'",
  "SA22n1426:414": "pi viśuddhasantānavartino viśiṣṭameva phalaṃ kurvanti,",
  "SA22n1426:415": "āśayaviśeṣayogāt |",
  "SA22n1426:416": "yathā kṣīraṃ sarpādibhirupabhujyamānaṃ viṣādibhāvena pariṇāmayati,",
  "SA22n1426:417": "anyaiśca manujaiḥ upabhujyamānam amṛtabhāvamāpadyate |",
  "SA22n1426:418": "evamete rāgādayo'",
  "SA22n1426:419": "pi āśaya viśeṣabhājini viśiṣṭaphalāvāhakā bhavantīti,",
  "SA22n1426:420": "na prakṛtiniravadyatvāt |",
  "SA22n1426:421": "hetu prayogaḥ - ye ye viśiṣṭasantānabhāginaḥ te te viśiṣṭaphalāvāhakāḥ,",
  "SA22n1426:422": "yathā ketakyādayaḥ,",
  "SA22n1426:423": "viśiṣṭasantānavartinaśca rāgādaya iti svabhāvahetuḥ |",
  "SA22n1426:424": "atrāpi viśiṣṭa-santāna-prayogapariṇāmamātrānubandhiviśiṣṭaphalāvāhakatvam apratibandhasāmarthya janayatyeva,",
  "SA22n1426:425": "antyakāraṇasāmagrīvat |",
  "SA22n1426:426": "yena hi tasya svabhāvaḥ,",
  "SA22n1426:427": "so'pi tanmātrānubandhajātaṃ karotyeva,",
  "SA22n1426:428": "pratibandhasya asambhavāt |",
  "SA22n1426:429": "pratibandhe sambhave cāpratyayaḥ syāt |",
  "SA22n1426:430": "tadatrāpi viśiṣṭapariṇāmān nānyadapekṣata iti tanmātrānubandha uktaḥ |",
  "SA22n1426:431": "na ca tatra kṣepābhāvasya pratibandhaḥ,",
  "SA22n1426:432": "kṣepābhāvāntasya kṣepābhāvānyasmin |",
  "SA22n1426:433": "prekṣaṇīyasya asambhavāt |",
  "SA22n1426:434": "evaṃ tanmātrānubandhiniścayāt svabhāvaheturuktaḥ |",
  "SA22n1426:435": "tathā rasāyaniko'",
  "SA22n1426:436": "pi bodhicittara sāvedhāt?",
  "SA22n1426:437": "tatsāmībhāvamupagataṃ bhāvasaṃviśiṣṭameva rūpāntaraṃ janayati tathā tāmrādiṣu sthirīkṛtapāradādi rasāvedhasāmarthyādanyadevāvasthāntaraṃ janayate |",
  "SA22n1426:438": "nirdoṣā punarāvṛttidharmakatāmupaitīti atrāpi vijñeyam |",
  "SA22n1426:439": "anyathā tāmrādiṣu na rasādīnāmāvartakatvaṃ syāt |",
  "SA22n1426:440": "evaṃ tat sāmarthyadarśanāt sphuṭataramevāvagamyate astitvam,",
  "SA22n1426:441": "anyathā na kiñcit sāmarthya syāt |",
  "SA22n1426:442": "tathā coktam -",
  "SA22n1426:443": "aśucipratimāmimāṃ gṛhītvā jinaratnapratimāṃ karotyanarghām |",
  "SA22n1426:444": "ramajātamatīva vedhanīyaṃ sudṛḍhaṃ gṛhṇata bodhicitta saṃjñam ||69 ||",
  "SA22n1426:445": "punaśca",
  "SA22n1426:446": "puṇyena sukhitaḥ kāyaḥ pāṇḍityena manaḥ sukhi |",
  "SA22n1426:447": "tiṣṭhan parārtha saṃsāre dayāluḥ kena khidyate ||70 ||",
  "SA22n1426:448": "kiñca,yayā rasāyanikaḥ dhanikaḥ puruṣaḥ kaścid viśiṣṭauṣadhisaṃyogāt samāsāditatadguṇamāhātmyaḥ,",
  "SA22n1426:449": "tasya pañcābhijñāḥ pravartante,",
  "SA22n1426:450": "tathā'nye ca guṇāḥ āsaṃsāraṃ sthiti kurvanti,",
  "SA22n1426:451": "evameva viśiṣṭaviṣayaparibhogasañjāta rasāyanasya āsaṃsāra-prakṛta-praṇidhividhānasya parārthaparasya samāhitasakala guṇagaṇasya pratividdhabodhicittarasasya kimiti sattvaṃ neṣyate?kiṃ ca -",
  "SA22n1426:452": "na bodhi niḥkleśāṃ kṛtagati ravāpnoti paramāṃ",
  "SA22n1426:453": "udīrṇakleśaśca svahitamapi karttṛ na labhate |",
  "SA22n1426:454": "iti prāptyai bodheḥ sthiravihitavīryeṇa bhavatā",
  "SA22n1426:455": "na nirdagdhāḥ kleśāḥ tṛṇalavaladhutvaṃ tu gamitāḥ ||71 ||",
  "SA22n1426:456": "smṛtijñānagrastā vividhaguṇaniṣpattilaghavo",
  "SA22n1426:457": "gatāḥ kleśā bodhirupakaraṇatāmeva bhavataḥ |",
  "SA22n1426:458": "anenaivaṃ tvaddhīstadanu na kṛtā bhrāntaviṣayā guṇānāṃ kṣetratvaṃ jagati janidhārā api kṛtāḥ ||72 ||",
  "SA22n1426:459": "kiñca,savikalpakameva tadbhāvanāprakarṣaparyantavarti sarvajñajñānam,",
  "SA22n1426:460": "āhosvit nirvikalpakamiti ?",
  "SA22n1426:461": "tatra yadi tāvannirvikalpakamevepyate,",
  "SA22n1426:462": "tadā bhāvanāvikalpasāmarthyānnirjātasya kathaṃ nirvikalpakatvam?",
  "SA22n1426:463": "na hi savikalpakād vijñānāt nirvikalpakasya jñānasya prasūtiḥ kathamapi sambhavati |",
  "SA22n1426:464": "atha kleśopakleśavāsanāvinivṛttaṃ nirvikalpakatvaṃ,",
  "SA22n1426:465": "tadayuktam,",
  "SA22n1426:466": "yataḥ kleśopakleśavāsanānivṛttau kimaparamasti yad vikalpakaṃ syāt,",
  "SA22n1426:467": "tadvyatiriktasya anyasya pramāṇābhāvāt |",
  "SA22n1426:468": "na cāpi prāmāṇikā kācit siddhirasti |",
  "SA22n1426:469": "tadbhāvānāṃ na pratyakṣatā,",
  "SA22n1426:470": "tasya indriyālokamanaskāraviṣayasāmarthyāt nirjātatvāt |",
  "SA22n1426:471": "na grāhakākāra vinirmuktaṃ jñānaṃ pratipādakamasti,",
  "SA22n1426:472": "tasya tadviparītarūpatvāt |",
  "SA22n1426:473": "nāpyanumānam,",
  "SA22n1426:474": "tasyāpi liṅgaliṅgisambandhagrahaṇapūrvakatvāt |",
  "SA22n1426:475": "grāhya- grāhakākāradvayavinirmuktajñānaṃ vinā bhāvi kāryākhyaṃ svabhāvākhyaṃ vā liṅgaṃ na upalabhyate |",
  "SA22n1426:476": "nāpyanupalabdhinibandhanāttasya pratipattiḥ syāt,",
  "SA22n1426:477": "tasyāḥ pratiṣedhaviṣayatvāt |",
  "SA22n1426:478": "tatra kāryahetustāvadasiddhaḥ,",
  "SA22n1426:479": "kāryakāraṇabhāvasya hyanupapatteḥ,",
  "SA22n1426:480": "yato na vinaṣṭāt kāraṇāt kāryamupajāyate,",
  "SA22n1426:481": "tasya asattvena ajanakatvāt |",
  "SA22n1426:482": "nāpya vinaṣṭād,",
  "SA22n1426:483": "utpannasya vyāpāra- samāveśakālaparīkṣāyāṃ kṣaṇabhaṅgāprasaṅgāt |",
  "SA22n1426:484": "nirvyāpārasya khapuṣpasyeva kuto janakatvam?",
  "SA22n1426:485": "ata evoktam -",
  "SA22n1426:486": "na naṣṭāccāpi nānaṣṭād bījādaṅkurasambhavaḥ |",
  "SA22n1426:487": "māyotpādavadutpādaḥ sarva eva tvayocyate ||73 ||",
  "SA22n1426:488": "yenotpādo nirodhādi sattvajīvādi deśitāḥ |",
  "SA22n1426:489": "neyārthā sā tvayā nātha !bhāṣitā samvṛtistu sā ||74 ||",
  "SA22n1426:490": "tenārthato janyajanakānupapatteḥ nā tra kāryahetuḥ,",
  "SA22n1426:491": "liṅgābhāvāt |",
  "SA22n1426:492": "svabhāvahetorapi parokṣatatsvabhāvatayā na kathañcidapi sambhavaḥ,",
  "SA22n1426:493": "tanmātrasambandhāsiddheḥ |",
  "SA22n1426:494": "anupalambhasyāpi pratiṣedhasādhakatvānnātra avasaraḥ |",
  "SA22n1426:495": "na cāparo heturiṣyate pramāṇāntaraśceti kuto nirvikalpakasya jñānasya niścayo vācyaḥ?tathoktam -",
  "SA22n1426:496": "svasmānna jāyate bhāvaḥ parasmānnobhayādapi |",
  "SA22n1426:497": "na sannāsanna sadasan kutaḥ kasyodayastadā ||75 ||",
  "SA22n1426:498": "tena paramārthena tadvijñānamanupapannam,",
  "SA22n1426:499": "kathaṃ nirvikalpakaṃ syāt?",
  "SA22n1426:500": "na hi gaganāmbhoruhādīnāṃ savikalpakatvaṃ nirvikalpakatvaṃ vā iṣyate,",
  "SA22n1426:501": "nāpi tatreyaṃ cintā pravartate,",
  "SA22n1426:502": "puruṣārthānupayogitvāt ākāśapadyavat |",
  "SA22n1426:503": "tadabhyupagame ca na kiñcit prayojanamasti |",
  "SA22n1426:504": "tanniḥsvabhāvatvāt na kiñcit tatsādhyamupapadyate,",
  "SA22n1426:505": "na ca sādhyamakurvāṇaṃ sādhanaṃ tatra kīrtyate |",
  "SA22n1426:506": "tasmāt sarvameva jñānaṃ pratītyasamutpannaṃ grāhyagrāhakākārarūpatayā vartamānaṃ savikalpakamiti pratijānīmahe,",
  "SA22n1426:507": "yena grāhya-grāhakākāraṃ traidhātukaṃ vijñānaṃ pratyayakalpanamityākhyātam |",
  "SA22n1426:508": "ata evoktaṃ laṅkāvatārasūtre -",
  "SA22n1426:509": "āryo na paśyati bhrāntiṃ nāpi tattvaṃ tadantare |",
  "SA22n1426:510": "bhrāntireva bhavettattvaṃ yasmāttattvaṃ tadantare ||76 ||",
  "SA22n1426:511": "bhrānti vidhūya sarvāṃ hi nimittaṃ jāyate yadi |",
  "SA22n1426:512": "saiva tasya bhaved bhrāntiraśuddhaṃ timiraṃ yathā ||77 ||",
  "SA22n1426:513": "tatra kevalaṃ viparītapadārthasamāropavyāvṛttau viśiṣṭapadārthabhāvanāprakarṣaparyantagamanād viśiṣṭaphalam āvirbhavati,",
  "SA22n1426:514": "sāntara-vyantara-svabhāvābhāvasvabhāvam ekasvabhāvaṃ sukhādi,",
  "SA22n1426:515": "bhāvanābhyāsaviśeṣāśritatvāt,",
  "SA22n1426:516": "tadākārasaṃvedanavat |",
  "SA22n1426:517": "tatsamānajātīyapravāha pravṛttaṃ grāhyagrāhakākārasaṃvidbhedena yuktaṃ adhyavasita svarūpamavicchinna santānaṃ dharmakaṃ svacitta-vaśitāprāptaṃ savikalpakamapi yathāvasthitasakalapadārthaparicchedakam,",
  "SA22n1426:518": "prajñopāyaparigṛhītamūrtitvāt |",
  "SA22n1426:519": "ata evoktaṃ laṅgāvatārasūtre -",
  "SA22n1426:520": "na me yānaṃ mahāyānaṃ na ghoṣo na ca akṣarāḥ |",
  "SA22n1426:521": "na ca dhyānaṃ vimokṣo vai na nirābhāsagocaram ||78 ||",
  "SA22n1426:522": "kintu yānaṃ mahāyānaṃ samādhivaśavartinām ||",
  "SA22n1426:523": "kāyo manomayo divya-vaśitāpuṣpamaṇḍitaḥ ||79 ||",
  "SA22n1426:524": "tadevaṃ kāraṇaviśeṣāt kāryaviśeṣapratipādanena sarva mākhyātam |",
  "SA22n1426:525": "kiñca nāmajātyādikalpanaṃ samāropitam |",
  "SA22n1426:526": "arthānvayavyatirekānukāri savikalpakam api jñānaṃ aspaṣṭābham uktam ācārya - dharmakīrtipādairapi laukikapramāṇa parīkṣāyām |",
  "SA22n1426:527": "yatra grāhyagrāhakapratibhāso bhedena saṃjñāyate,",
  "SA22n1426:528": "tatrāspaṣṭābhameva jñānaṃ spaṣṭābhatayā bhāti |",
  "SA22n1426:529": "tadyathā-nāmajātyādikalpanā rahitaṃ jñānaṃ spaṣṭābhaṃ bhavati,",
  "SA22n1426:530": "grāhyagrāhakasaṃvitti bhedena bhidyate,",
  "SA22n1426:531": "tena nāmajātyādikalpanāmāśritya ācāryeṇā pyaspaṣṭābhatā darśitā,",
  "SA22n1426:532": "na grāhyagrāhakasaṃvittibhedāśrayeṇeti,",
  "SA22n1426:533": "tena viṣayākārānubhavasañjātaviśeṣasya tadvijātīyādhyavasāyābhāvaḥ |",
  "SA22n1426:534": "tatsātmībhāvamupagatāyāḥ na spaṣṭābhatāyā vādhakamasti,",
  "SA22n1426:535": "sādhakaṃ ca vidyate |",
  "SA22n1426:536": "tatsātmībhāvasamāpattilakṣaṇaṃ kāmaśokabhayonmādādi vad coktaṃ prāk |",
  "SA22n1426:537": "atha grāhya-grāhaka-saṃvityākāratayā ābhāsa mānasya jñānasya prakarṣaparyantagamane sarvavityarthamiṣyate,",
  "SA22n1426:538": "tannāsti,",
  "SA22n1426:539": "kalpanājālasiddhatvāt |",
  "SA22n1426:540": "tatra tasyāpyaśeṣākāraśūnyasya saṃvinmātrasya kathamaśeṣajñeyaparicchedakatvam?",
  "SA22n1426:541": "na hi nirābhāsasya jñānasya kathamapi paricchedakatvaṃ vidyate,",
  "SA22n1426:542": "yukti-vyāhataṃ caitat |",
  "SA22n1426:543": "ekasyānaṃśarūpasya trairūpyānupapattitaḥ |",
  "SA22n1426:544": "vedyavedanabhedena svasaṃvitphalamiṣyate ||80 ||",
  "SA22n1426:545": "atha svabhāva eva tasyāyaṃ yat tatprakarṣaparyantagamane sarvasaṃvittau sa svabhāvo'",
  "SA22n1426:546": "smatpakṣe'pi samānaḥ |",
  "SA22n1426:547": "tathā hi grāhyagrāhakasaṃvittibhedenabhidyamānasyāpi prakarṣaparyantagamane tadeva viśiṣṭarūpaṃ jāyate |",
  "SA22n1426:548": "yannikhilameva vastujātaṃ yathāvasthitamevāvabudhyate,",
  "SA22n1426:549": "tasya tatsāmarthya kiṃ kākena bhakṣitam kiñca,",
  "SA22n1426:550": "sakala kalpanā-kalāpaśūnyaṃ-tadastīti kimapi sthānam anuṣṭheyam |",
  "SA22n1426:551": "savikalpakaṃ tu jñānaṃ sarvasattvāntaḥsantānavartitayā pratyakṣādipramāṇasiddham,",
  "SA22n1426:552": "bhāvanāvalācca sātmībhāvasamāpattau sarvamevāvabudhyate |",
  "SA22n1426:553": "tadyathā,hi-yad yad,",
  "SA22n1426:554": "evāti bhāvyate tattadeva bhāvanāprakarṣaparyantagamane tatsātmatāmāpādayati-tadyathā śrotriyajātibhāvādau ghṛṇām |",
  "SA22n1426:555": "bhāvyate ca sarvameva trailokyaṃ tadupabhogatayā iti svabhāvahetuḥ |",
  "SA22n1426:556": "ata evoktaṃ saṃvaratantre |",
  "SA22n1426:557": "sarvayogā hi bhagavān vajrasattvastathāgataḥ |",
  "SA22n1426:558": "tasyopabhogyaṃ vai sarva traidhātukamaśeṣataḥ ||81 ||",
  "SA22n1426:559": "punaḥ sarvadevasamāgamatantre coktam -",
  "SA22n1426:560": "caturvidhaṃ ca yadbhūtaṃ yatkiñcijjagatīgatam |",
  "SA22n1426:561": "sarvopakaraṇaṃ proktaṃ yogināṃ siddha cetasām ||82 ||",
  "SA22n1426:562": "mahāmudrāṃ samādhāya mahāsattva mudāharan |",
  "SA22n1426:563": "padaśaḥ sarvamevāhaṃ bhāvayet tattvayogataḥ | 83 ||",
  "SA22n1426:564": "ityevamādi - bhāvanāprakarṣaparyantagamanamātrāśubandhi-tatsātmībhāvaḥ yatra yatra bhavati,",
  "SA22n1426:565": "tatra tatra sātmībhāvamāpādayati |",
  "SA22n1426:566": "bhāvyante sarvadā tattrailokyāntaravarttinaḥ padārthāḥ sukhasaumanasyādisādhanatvena sthitāḥ |",
  "SA22n1426:567": "ata evoktaṃ saṃvaratantre -",
  "SA22n1426:568": "yadyadindriyamārgatvaṃ yātaṃtattatsvabhāvataḥ |",
  "SA22n1426:569": "asamāhitayogena sarva buddhamayaṃ bhavet ||84 ||",
  "SA22n1426:570": "punaścoktaṃ sarvakalpasamuccayatantre-",
  "SA22n1426:571": "pañcabuddhāḥ samāsena pañcakāmaguṇāḥ smṛtāḥ ||85 ||",
  "SA22n1426:572": "punaścoktaṃ śrī guhayasamājatantro-",
  "SA22n1426:573": "rūpaśabdādibhirbhāvaiḥ devatānāṃ prakalpayet ||86 ||",
  "SA22n1426:574": "tasmātte'pi tadbhāvanāprakarṣaparyantagamane tatsātmatāmupayānti,",
  "SA22n1426:575": "tarhi te ca gocaratāṃ pratipadyante |",
  "SA22n1426:576": "tena savikalpakamapi jñānaṃ bhāvanāsāmarthyanirjātaṃ svabhāvaviśeṣabhājinam aśeṣaguṇālayam -",
  "SA22n1426:577": "sarvasiddhiphalaṃ taddhi sarvalokādikārakam |",
  "SA22n1426:578": "āsaṃsārasthiterhetuḥ sarvasattvārthakārakam ||88 ||",
  "SA22n1426:579": "jñātavyaṃ tatprayatnena ucchedyo'",
  "SA22n1426:580": "haṃ prayatnataḥ |",
  "SA22n1426:581": "jñāte tasmin bhavet sarvaṃ vijñātaṃ tattvasaṃjñitam ||89 ||",
  "SA22n1426:582": " ||iti śrītattvasiddhināma -prakaraṇaṃ prāvṛtatantraṃ samāptam || payet ||86 ||",
  "SA22n1426:583": "tasmātte'pi tadbhāvanāprakarṣaparyantagamane tatsātmatāmupayānti,",
  "SA22n1426:584": "tarhi te ca gocaratāṃ pratipadyante |",
  "SA22n1426:585": "tena savikalpakama"
}