{
  "S06n573:0": "17 avinivartanīyākāraliṅganimittaparivartaḥ saptadaśaḥ |",
  "S06n573:1": "atha khalvāyuṣmān subhūtirbhagavantametadavocat-avinivartanīyasya bhagavan bodhisattvasya mahāsattvasya ke ākārāḥ,",
  "S06n573:2": "kāni liṅgāni,",
  "S06n573:3": "kāni nimittāni?",
  "S06n573:4": "kathaṃ vā bhagavan vayaṃ jānīyāma ayamavinivartanīyo bodhisattvo mahāsattva iti?",
  "S06n573:5": "bhagavānāha-yā ca subhūte pṛthagjanabhūmiḥ,",
  "S06n573:6": "yā ca śrāvakabhūmiḥ,",
  "S06n573:7": "yā ca pratyekabuddhabhūmiḥ,",
  "S06n573:8": "yā ca buddhabhūmiḥ,",
  "S06n573:9": "iyaṃ tathatābhūmirityucyate |",
  "S06n573:10": "sarvāścaitāstathatāyā advayā advaidhīkārā avikalpā nirvikalpā iti tāṃ tathatāṃ tāṃ dharmatāmavataranti |",
  "S06n573:11": "tathatāyāṃ sthitastathatāṃ na kalpayati na vikalpayati,",
  "S06n573:12": "evamavatarati |",
  "S06n573:13": "evamavatīrṇo yathātathatāṃ śrutvāpi tato'pi cāpakramya na kāṅkṣati na vimatiṃ karoti,",
  "S06n573:14": "na vicikitsati,",
  "S06n573:15": "naivamiti na dhandhāyati,",
  "S06n573:16": "api tu evametattathataivetyadhimuñcatyavagāhate,",
  "S06n573:17": "na ca yatkiṃcanapralāpī bhavati,",
  "S06n573:18": "arthasaṃhitāmeva vācaṃ bhāṣate nānarthasaṃhitām,",
  "S06n573:19": "na ca pareṣāṃ kṛtākṛtāni vyavalokayati |",
  "S06n573:20": "ebhiḥ subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:21": "punaraparaṃ subhūte avinivartanīyo bodhisattvo mahāsattvo nānyeṣāṃ śramaṇānāṃ brāhmaṇānāṃ vā mukhamullokayati-ime bhagavantaḥ śramaṇā brāhmaṇā vā jñeyaṃ jānanti,",
  "S06n573:22": "dṛśyaṃ paśyantīti |",
  "S06n573:23": "na cānyān devānnamaskaroti,",
  "S06n573:24": "na cānyebhyo devebhyaḥ puṣpaṃ vā dhūpaṃ vā gandhaṃ vā mālyaṃ vā vilepanaṃ vā cūrṇaṃ vā vastraṃ vā chatraṃ vā dhvajaṃ vā ghaṇṭāṃ vā patākāṃ vā dīpaṃ vā dātavyaṃ manyate,",
  "S06n573:25": "na cānyaṃ devaṃ vyapāśrayate |",
  "S06n573:26": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ |",
  "S06n573:27": "sa khalu punaḥ subhūte avinivartanīyo bodhisattvo mahāsattvo nāpāyeṣūpapadyate,",
  "S06n573:28": "na ca strībhāvaṃ parigṛhṇāti ||",
  "S06n573:29": "punaraparaṃ subhūte avinivartanīyo bodhisattvo mahāsattvo daśakuśalān karmapathān samādāya vartate |",
  "S06n573:30": "sa ātmanā ca prāṇātipātātprativirato bhavati,",
  "S06n573:31": "parānapi ca prāṇātipātaviramaṇāya samādāpayati |",
  "S06n573:32": "ātmanā ca adattādānātprativirato bhavati,",
  "S06n573:33": "parānapi ca adattādānaviramaṇāya samādāpayati |",
  "S06n573:34": "ātmanā ca kāmamithyācārātprativirato bhavati,",
  "S06n573:35": "parānapi ca kāmamithyācāraviramaṇāya samādāpayati |",
  "S06n573:36": "ātmanā ca surāmaireyamadyapramādasthānātprativirato bhavati,",
  "S06n573:37": "parānapi surāmaireyamadyapramādasthānaviramaṇāya samādāpayati |",
  "S06n573:38": "ātmanā ca anṛtavacanātprativirato bhavati,",
  "S06n573:39": "parānapi ca anṛtavacanaviramaṇāya samādāpayati |",
  "S06n573:40": "ātmanā ca piśunavacanātprativirato bhavati,",
  "S06n573:41": "parānapi ca piśunavacanaviramaṇāya samādāpayati |",
  "S06n573:42": "ātmanā ca paruṣavacanātprativirato bhavati,",
  "S06n573:43": "parānapi ca paruṣavacanaviramaṇāya samādāpayati |",
  "S06n573:44": "ātmanā ca saṃbhinnapralāpātprativirato bhavati,",
  "S06n573:45": "parānapi ca saṃbhinnapralāpaviramaṇāya samādāpayati |",
  "S06n573:46": "ātmanā ca abhidhyātaḥ prativirato bhavati,",
  "S06n573:47": "parānapi ca abhidhyānaviramaṇāya samādāpayati |",
  "S06n573:48": "ātmanā ca vyāpādātprativirato bhavati,",
  "S06n573:49": "parānapi ca vyāpādaviramaṇāya samādāpayati |",
  "S06n573:50": "ātmanā ca mithyādarśanātprativirato bhavati,",
  "S06n573:51": "parānapi ca mithyādarśanaviramaṇāya samādāpayati |",
  "S06n573:52": "evaṃ khalu subhūte avinivartanīyo bodhisattvo mahāsattvaḥ svayaṃ ca daśakuśalān karmapathān samādāya vartate,",
  "S06n573:53": "parānapi ca daśakuśaleṣu karmapatheṣu saṃdarśayati samādāpayati samuttejayati saṃpraharṣayati pratiṣṭhāpayati dṛḍhīkaroti |",
  "S06n573:54": "sa svapnāntaragato'pi daśakuśalān karmapathānekaikato vā bāhulyato vā sarveṇa sarvaṃ sarvathā sarvaṃ nādhyāpadyate,",
  "S06n573:55": "cittenāpi na samudācarati |",
  "S06n573:56": "tasya khalu punaḥ subhūte avinivartanīyasya bodhisattvasya mahāsattvasya svapnāntaragatasyāpi daśakuśalāḥ karmapathā āmukhībhavanti |",
  "S06n573:57": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:58": "punaraparaṃ subhūte avinivartanīyo bodhisattvo mahāsattvo yaṃ yaṃ dharmaṃ paryavāpnoti,",
  "S06n573:59": "dadāti ca,",
  "S06n573:60": "taṃ taṃ evaṃcittaḥ paryavāpnoti,",
  "S06n573:61": "dadāti ca-imamahaṃ dharmaṃ sarvasattvānāmarthāya paryavāpnomi dadāmi ca,",
  "S06n573:62": "hitāya sukhāya ca |",
  "S06n573:63": "iti caiṣa bhavatu,",
  "S06n573:64": "anayā dharmadeśanayā dhārmikā abhiprāyāḥ sarvasattvānāṃ paripūryantāmiti |",
  "S06n573:65": "tacca dharmadānaṃ sarvasattvasādhāraṇaṃ karoti |",
  "S06n573:66": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:67": "punaraparaṃ subhūte avinivartanīyo bodhisattvo mahāsattvo gambhīreṣu dharmeṣu bhāṣyamāṇeṣu na kāṅkṣati,",
  "S06n573:68": "na vimatiṃ karoti,",
  "S06n573:69": "na vicikitsati na dhandhāyati,",
  "S06n573:70": "hitavacanaśca bhavati,",
  "S06n573:71": "mitavacanaśca bhavati,",
  "S06n573:72": "snigdhavacanaśca bhavati,",
  "S06n573:73": "alpastyānamiddhaśca bhavati,",
  "S06n573:74": "niranuśayaśca bhavati |",
  "S06n573:75": "so'bhikrāman vā pratikrāman vā na bhrāntacitto'bhikrāmati vā,",
  "S06n573:76": "pratikrāmati vā |",
  "S06n573:77": "upasthitasmṛtirabhikrāmati,",
  "S06n573:78": "upasthitasmṛtiḥ pratikrāmati |",
  "S06n573:79": "na vilambitaṃ pādaṃ bhūmerutkṣipati,",
  "S06n573:80": "na vilambitaṃ pādaṃ bhūmau nikṣipati |",
  "S06n573:81": "sukhamevotkṣipati,",
  "S06n573:82": "sukhaṃ nikṣipati |",
  "S06n573:83": "na ca sahasā pādaṃ bhūmerutkṣipati,",
  "S06n573:84": "na ca sahasā pādaṃ bhūmau nikṣipati,",
  "S06n573:85": "paśyannaiva bhūmipradeśamākrāmati |",
  "S06n573:86": "tasya khalu punaḥ subhūte avinivartanīyasya bodhisattvasya mahāsattvasya śarīre cīvaraparibhogo na yūkilo bhavati |",
  "S06n573:87": "sa caukṣasamudācāraśca bhavati |",
  "S06n573:88": "alpābādhaśca bhavati |",
  "S06n573:89": "alpādīnavaśca bhavati |",
  "S06n573:90": "yāni khalu punaranyeṣāṃ sattvānāmaśītiḥ kṛmikulasahasrāṇi kāye saṃbhavanti,",
  "S06n573:91": "tāni tasya kāye sarveṇa sarvaṃ sarvathā sarvaṃ na saṃbhavanti |",
  "S06n573:92": "tatkasya hetoḥ?",
  "S06n573:93": "tathā hi tasya tāni kuśalamūlāni sarvalokābhyudgatāni bhavanti ||",
  "S06n573:94": "yathā yathā ca tasya tāni kuśalamūlāni vivardhante,",
  "S06n573:95": "tathā tathā sa bodhisattvo mahāsattvaḥ kāyapariśuddhiṃ ca parigṛhṇīte,",
  "S06n573:96": "vākpariśuddhiṃ ca parigṛhṇīte,",
  "S06n573:97": "cittapariśuddhiṃ ca parigṛhṇīte |",
  "S06n573:98": "subhūtirāha-kā punarbhagavaṃstasya bodhisattvasya mahāsattvasya cittapariśuddhirveditavyā?",
  "S06n573:99": "bhagavānāha-yathā yathā subhūte tasya bodhisattvasya mahāsattvasya tāni kuśalamūlāni vivardhante,",
  "S06n573:100": "tathā tathā sa bodhisattvo mahāsattvaścittālpakṛtyatāṃ ca parigṛhṇīte,",
  "S06n573:101": "cittāśāṭhyatāṃ ca cittāmāyāvitāṃ ca cittākuṭilatāṃ cittāvaṅkatāṃ ca parigṛhṇīte,",
  "S06n573:102": "yayā ca subhūte cittapariśuddhyā śrāvakapratyekabuddhabhūmimatikrānto bhavati |",
  "S06n573:103": "iyaṃ subhūte tasya bodhisattvasya mahāsattvasya cittapariśuddhirveditavyā |",
  "S06n573:104": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāṃ samyaksaṃbodherdhārayitavyaḥ ||",
  "S06n573:105": "punaraparaṃ subhūte avinivartanīyo bodhisattvo mahāsattvo na lābhasatkāraślokaguruko bhavati,",
  "S06n573:106": "na cīvarapiṇḍapātaśayanāsanaglānapratyayabhaiṣajyapariṣkāraguruko bhavati,",
  "S06n573:107": "nerṣyāmātsaryabahulo bhavati |",
  "S06n573:108": "na ca gambhīreṣu dharmeṣu bhāṣyamāṇeṣu saṃsīdati |",
  "S06n573:109": "sthirabuddhiśca bhavati,",
  "S06n573:110": "gambhīrabuddhiśca bhavati,",
  "S06n573:111": "satkṛtya ca parato dharmaṃ śṛṇoti |",
  "S06n573:112": "yaṃ ca satkṛtya parato dharmaṃ śṛṇoti,",
  "S06n573:113": "taṃ sarvaṃ prajñāpāramitāyāṃ saṃsyandayati |",
  "S06n573:114": "yāni ca laukikāni śilpasthānakarmasthānāni,",
  "S06n573:115": "tāni sarvāṇi prajñāpāramitāmāgamya dharmatayā saṃsyandayati |",
  "S06n573:116": "na ca kaṃciddharma samanupaśyati,",
  "S06n573:117": "yaṃ na dharmadhātunā yojayati |",
  "S06n573:118": "sarvameva ca taṃ prayujyamānaṃ samanupaśyati |",
  "S06n573:119": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvaḥ avinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:120": "punaraparaṃ subhūte māraḥ pāpīyānaṣṭau mahānirayānabhinirmāya tatra ekaikasmin mahāniraye bahūni bodhisattvaśatāni bahūni bodhisattvasahasrāṇi bahūni bodhisattvaśatasahasrāṇyabhinirmāya avinivartanīyaṃ bodhisattvaṃ mahāsattvamevaṃ vadet-ye tathāgatena avinivartanīyā bodhisattvā mahāsattvā vyākṛtāḥ,",
  "S06n573:121": "te eteṣu mahānirayeṣūpapannāḥ |",
  "S06n573:122": "tvamapyevaṃ mahānirayeṣu prapatsyase,",
  "S06n573:123": "yatastvamavinivartanīyo vyākṛtaḥ |",
  "S06n573:124": "punareva tvametadbodhicittaṃ pratideśaya,",
  "S06n573:125": "pratiniḥsṛja |",
  "S06n573:126": "kiṃ te buddhatvena?",
  "S06n573:127": "evaṃ tvaṃ na nirayeṣūpapatsyase |",
  "S06n573:128": "evaṃ tvaṃ kurvan svargopago bhaviṣyasīti |",
  "S06n573:129": "sacedevamapi bodhisattvasya mahāsattvasya cittaṃ na kṣubhyati,",
  "S06n573:130": "na calati,",
  "S06n573:131": "evaṃ jānāti-asthānametadanavakāśaḥ,",
  "S06n573:132": "yadavinivartanīyo bodhisattvo mahāsattvo'pāyeṣūpapadyate iti |",
  "S06n573:133": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:134": "punaraparaṃ subhūte māraḥ pāpīyān śramaṇaveṣeṇa avinivartanīyaṃ bodhisattvaṃ mahāsattvamupasaṃkramyaivaṃ vakṣyati-yadetattvayā pūrvaṃ śrutaṃ tatpratideśaya,",
  "S06n573:135": "yattvayā pūrvaṃ parigṛhītaṃ tatpratiniḥsṛja |",
  "S06n573:136": "sacettvamevaṃ pratideśayiṣyasi,",
  "S06n573:137": "sacettvamevaṃ pratiniḥsrakṣyasi,",
  "S06n573:138": "evaṃ vayaṃ tvāṃ punaḥ punarupasaṃkramiṣyāmaḥ |",
  "S06n573:139": "yadetattvayedānīṃ śrutam,",
  "S06n573:140": "naitadbuddhavacanam |",
  "S06n573:141": "kavikṛtaṃ kāvyametat |",
  "S06n573:142": "yatpunaridamahaṃ bhāṣe,",
  "S06n573:143": "etadbuddhabhāṣitam,",
  "S06n573:144": "etadbuddhavacanamiti |",
  "S06n573:145": "etacchrutvā sacedbodhisattvaḥ kṣubhyati calati,",
  "S06n573:146": "veditavyametatsubhūte-nāyaṃ vyākṛto bodhisattvastathāgataiḥ |",
  "S06n573:147": "aniyato'yaṃ bodhisattvo'nuttarāyāṃ samyaksaṃbodhau |",
  "S06n573:148": "nāyamavinivartanīyadhātau sthita iti |",
  "S06n573:149": "sacetpunaḥ subhūte bodhisattvo mahāsattvo na kṣubhyati na calati,",
  "S06n573:150": "śrutvāpi cemāṃ vācaṃ mārasya pāpīyasaḥ dharmatāmeva pratisarati,",
  "S06n573:151": "anutpādamevānirodhamevānabhisaṃskārameva pratisarati,",
  "S06n573:152": "na parasya śraddhayā gacchati |",
  "S06n573:153": "tadyathāpi nāma subhūte arhan bhikṣuḥ kṣīṇāsravo na parasya śraddhayā gacchati dharmatāyāṃ pratyakṣakārī |",
  "S06n573:154": "asaṃhāryo bhavati māreṇa pāpīyasā |",
  "S06n573:155": "evameva subhūte avinivartanīyo bodhisattvo mahāsattvo'navamardanīyaḥ śrāvakayānikaiḥ pudgalaiḥ pratyekabuddhayānikaiśca |",
  "S06n573:156": "apratyudāvartanīyadharmā bhavati,",
  "S06n573:157": "śrāvakabhūmau vā pratyekabuddhabhūmau vā niyato bhavati sarvajñatāyāṃ samyaksaṃbodhiparāyaṇaḥ |",
  "S06n573:158": "sa khalu punaḥ subhūte bodhisattvo mahāsattvo yadā avinivartanīyadhātau sthito bhavati,",
  "S06n573:159": "tadā aparapraṇeyo bhavati |",
  "S06n573:160": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:161": "punaraparaṃ subhūte avinivartanīyaṃ bodhisattvaṃ mahāsattvamupasaṃkramya kaścidevaṃ vakṣyatisaṃsāracārikaiṣā,",
  "S06n573:162": "naiṣā bodhisattvacārikā |",
  "S06n573:163": "ihaiva tvaṃ duḥkhasyāntaṃ kuru |",
  "S06n573:164": "na bhūyastāni saṃsārāvacarāṇi duḥkhadaurmanasyāni pratyanubhaviṣyasīti |",
  "S06n573:165": "aho bata tavāyamihaiva tāvadātmabhāvo'nabhinirvṛtto bhaviṣyati,",
  "S06n573:166": "kutaḥ punastvamanyamātmabhāvaṃ parigrahītavyaṃ manyase iti vā |",
  "S06n573:167": "sacedevamapi na kṣubhyati na calati,",
  "S06n573:168": "tamenaṃ māraḥ pāpīyān svayamevaṃ vakṣyati-icchasi tvaṃ draṣṭuṃ tān bodhisattvān mahāsattvān yairgaṅgānadīvālukopamān kalpān buddhā bhagavantaḥ pratyupasthitāścīvarapiṇḍapātaśayanāsanaglānapratyayabhaiṣajyapariṣkāraiḥ,",
  "S06n573:169": "gaṅgānadīvālukopamānāṃ buddhānāṃ bhagavatāmantikeṣu brahmacaryaṃ caritam,",
  "S06n573:170": "gaṅgānadīvālukopamā eva buddhā bhagavantaḥ paryupāsitāḥ paripṛṣṭāḥ paripraśnīkṛtāśca asyaiva bodhisattvayānasyārthāya kathaṃ bodhisattvairmahāsattvaiḥ sthātavyamiti?",
  "S06n573:171": "yathā ca bodhisattvairmahāsattvaiḥ sthātavyam,",
  "S06n573:172": "tathā ca taistathāgatairevākhyātam |",
  "S06n573:173": "tathāpi sthitvā tathā caritvā tathaiva yogamāpadya adyāpi taireva tāvanna anuttarā samyaksaṃbodhirabhisaṃbuddhā |",
  "S06n573:174": "tathā avavādānuśāsanyāṃ sthitaistathā śikṣamāṇaiḥ sarvajñatā nānuprāptā |",
  "S06n573:175": "kutaḥ punastvamanuttarāṃ samyaksaṃbodhimanuprāpsyasīti?",
  "S06n573:176": "sacedevamapi na kṣubhyati na calati,",
  "S06n573:177": "taṃ māraḥ pāpīyāṃstasminneva pṛthivīpradeśe bhikṣūnabhinirmāyaivaṃ vakṣyati-ete bhikṣavo'rhantaḥ kṣīṇāsravāḥ saṃvṛttāḥ,",
  "S06n573:178": "ye bodhaye saṃprasthitā abhūvan,",
  "S06n573:179": "tatra tarhi arhattvamanuprāptā arhattve sthitāḥ |",
  "S06n573:180": "kutaḥ punastvamanuttarāṃ samyaksaṃbodhimanuprāpsyatīti?",
  "S06n573:181": "sacetkhalu punarevamapi bhāṣyamāṇe evaṃ nirdiśyamāne bodhisattvasya mahāsattvasya cittaṃ na kṣubhyati na calati,",
  "S06n573:182": "ayaṃ bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ |",
  "S06n573:183": "sacedbodhisattvasya mahāsattvasya cittaṃ parataḥ śrutvaivaṃ vivekapadāni dharmatāyā na parihīyate,",
  "S06n573:184": "na pratyudāvartate'sya mānasam,",
  "S06n573:185": "na cānyathābhāvaścittasya bhavati,",
  "S06n573:186": "tāni ca sarvāṇi mārakarmāṇi tathā saṃjānāti-asthānaṃ subhūte anavakāśaḥ,",
  "S06n573:187": "yatsa bodhisattvo mahāsattvastathā caran pāramitāsu na sarvajñatāmanuprāpnuyāt-asthānametadanavakāśo yattathā caratastathā śikṣamāṇasya bodhisattvasya mahāsattvasya yathā tathāgatairākhyātaṃ tayā caryayā avirahitasya ebhiḥ pāramitāpratisaṃyuktairmanasikārairviharato māraḥ pāpīyānnāvatāraṃ lapsyate |",
  "S06n573:188": "sacedbodhisattvo mahāsattvo mārakarmāṇi budhyate,",
  "S06n573:189": "parataśca śrutvā vivekapadāni na parihīyate,",
  "S06n573:190": "na pratyudāvartate'sya mānasam,",
  "S06n573:191": "na cāsya cittamanyathā bhavati,",
  "S06n573:192": "tāni ca mārakarmāṇi tathā saṃjānāti |",
  "S06n573:193": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:194": "punaraparaṃ subhūte avinivartanīyo bodhisattvo mahāsattvo na rūpasaṃjñāmabhisaṃskāroti,",
  "S06n573:195": "na rūpasaṃjñāmutpādayati |",
  "S06n573:196": "evaṃ na vedanāsaṃjñāṃ na saṃjñāsaṃjñāṃ na saṃskārasaṃjñām |",
  "S06n573:197": "na vijñānasaṃjñāmabhisaṃskaroti,",
  "S06n573:198": "na vijñānasaṃjñāmutpādayati |",
  "S06n573:199": "tatkasya hetoḥ?",
  "S06n573:200": "tathā hi avinivartanīyo bodhisattvo mahāsattvaḥ svalakṣaṇaśūnyairdharmairbodhisattvanyāmāvakrāntaḥ |",
  "S06n573:201": "tamapi dharmaṃ nopalabhate nābhisaṃskāroti notpādayati |",
  "S06n573:202": "tata ucyate anutpādajñānakṣāntiko bodhisattvo mahāsattvo'vinivartanīya iti |",
  "S06n573:203": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:204": "punaraparaṃ subhūte māraḥ pāpīyān bhikṣuveṣeṇopasaṃkramya bodhisattvaṃ mahāsattvamevaṃ vicchandayiṣyati-ākāśasamaiṣā yaduta sarvajñatā |",
  "S06n573:205": "asanneṣa dharmo yaduta sarvajñatā |",
  "S06n573:206": "asaṃvidyamāna eṣa dharmo yaduta sarvajñatā |",
  "S06n573:207": "ko'trājñāsyati,",
  "S06n573:208": "ko'trābhisaṃbhotsyate?",
  "S06n573:209": "naitena kaścinniryāsyati-yaścābhisaṃbudhyeta,",
  "S06n573:210": "yaccābhisaṃboddhavyam,",
  "S06n573:211": "yaśca ājānīyāt,",
  "S06n573:212": "yacca ājñātavyam |",
  "S06n573:213": "sarvatra te dharmā ākāśasamāḥ |",
  "S06n573:214": "nirarthakaṃ tvaṃ vihanyase |",
  "S06n573:215": "mārakarmairvaitatparidīpitaṃ yaduta anuttarā samyaksaṃbodhirabhisaṃboddhavyeti,",
  "S06n573:216": "naitadbuddhabhāṣitamiti |",
  "S06n573:217": "tena kulaputreṇa vā kuladuhitrā vā evaṃ jñātavyamevaṃ samanvāhartavyamevaṃ veditavyam-mārakarmaivaitat,",
  "S06n573:218": "yeyaṃ vivecanatā |",
  "S06n573:219": "evaṃ cintayitvā tatra dṛḍhacittena bhavitavyam,",
  "S06n573:220": "aprakampyacittenāsaṃhāryacittena bhavitavyam |",
  "S06n573:221": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:222": "punaraparaṃ subhūte avinivartanīyo bodhisattvo mahāsattvaḥ śrāvakapratyekabuddhabhūminirvṛttaḥ sarvajñatāyāṃ pravṛtto bhavati |",
  "S06n573:223": "sa ākāṅkṣan prathamaṃ dhyānaṃ samāpadyate |",
  "S06n573:224": "tathā dvitīyaṃ tathā tṛtīyaṃ tathā caturthaṃ dhyānaṃ samāpadyate |",
  "S06n573:225": "sa ebhiścaturbhirdhyānairviharati,",
  "S06n573:226": "dhyānaparijayaṃ ca karoti,",
  "S06n573:227": "dhyānāni ca samāpadyate,",
  "S06n573:228": "na ca dhyānavaśenopapadyate |",
  "S06n573:229": "sa punareva kāmāvacarān dharmānadhyālambate |",
  "S06n573:230": "idamapi subhūte avinivartanīyasya bodhisattvasya mahāsattvasya avinivartanīyalakṣaṇaṃ veditavyam ||",
  "S06n573:231": "punaraparaṃ subhūte avinivartanīyo bodhisattvo mahāsattvo na nāmaguruko bhavati,",
  "S06n573:232": "na kīrtiśabdaślokaguruko bhavati,",
  "S06n573:233": "na nāmni sajjate |",
  "S06n573:234": "so'saṃkṣubhitacitto bhavati,",
  "S06n573:235": "sarvasattveṣu hitacittaśca bhavati |",
  "S06n573:236": "so'bhikrāman vā pratikrāman vā abhrāntacitto'bhikrāmati,",
  "S06n573:237": "abhrāntacittaḥ pratikrāmati |",
  "S06n573:238": "smṛtimānevābhikrāmati,",
  "S06n573:239": "smṛtimāneva pratikrāmati |",
  "S06n573:240": "sacetso'gāramadhyāvasati,",
  "S06n573:241": "nāsya bhavatyadhimātraḥ kāmeṣu kāmābhiṣvaṅgo vā abhiprāyo vā |",
  "S06n573:242": "sa nirvitsaṃjñyeva kāmān paribhuṅkte |",
  "S06n573:243": "sa utrastasaṃjñyeva kāmān paribhuṅkte |",
  "S06n573:244": "tadyathāpi subhūte caurakāntāramadhyagataḥ puruṣaḥ āhārakṛtyaṃ kurvannutrastasaṃjñyevāhāraṃ kuryāt,",
  "S06n573:245": "gamanasaṃjñyevāhāraṃ kuryāt,",
  "S06n573:246": "kadā nu khalu nāma ahamitaścaurakāntārādatikrānto bhaviṣyāmītyevaṃsaṃjñī aviśrabdhamāhāramāharati |",
  "S06n573:247": "evameva subhūte avinivartanīyā bodhisattvā mahāsattvā agāramadhyāvasanto yān yāneva kāmān paribhuñjate,",
  "S06n573:248": "tāṃstānanarthikā eva agṛddhā eva asaktā eva kāmān paribhuñjate |",
  "S06n573:249": "anarthikā eva ca te bhavanti priyarūpasātarūpaiḥ pañcabhiḥ kāmaguṇaiḥ |",
  "S06n573:250": "te'gāramadhyāvasanto na samaviṣameṇa jīvikāṃ kalpayanti |",
  "S06n573:251": "dharmeṇaiva jīvikāṃ kalpayanti nādharmeṇāpi |",
  "S06n573:252": "maraṇamupagacchanti na tveva pareṣāmapamardanaṃ kurvanti |",
  "S06n573:253": "tatkasya hetoḥ?",
  "S06n573:254": "tathā hi taiḥ satpuruṣairmahāpuruṣairatipuruṣaiḥ puruṣapravaraiḥ puruṣaśobhanaiḥ puruṣarṣabhaiḥ puruṣodāraiḥ puruṣaśauṭīraiḥ puruṣapuṃgavaiḥ puruṣadhuryaiḥ puruṣapadmaiḥ puruṣapuṇḍarīkaiḥ puruṣājāneyaiḥ puruṣanāgaiḥ puruṣasiṃhaiḥ puruṣadamyasārathibhiḥ sarvasattvāḥ paramasukhe niyojayitavyāḥ |",
  "S06n573:255": "evaṃ hi subhūte agāramadhyāvasanti bodhisattvā mahāsattvā yathāpi nāma prajñāpāramitābalādhānaprāptatvāt |",
  "S06n573:256": "ebhirapi subhūte ākārairebhirliṅgairebhirnimittaiḥ samanvāgatā bodhisattvā mahāsattvā avinivartanīyā anuttarāyāḥ samyaksaṃbodherdhārayitavyāḥ ||",
  "S06n573:257": "punaraparaṃ subhūte avinivartanīyasya bodhisattvasya mahāsattvasya vajrapāṇirmahāyakṣo nityānubaddho bhavati |",
  "S06n573:258": "sa durdharṣo bhavati,",
  "S06n573:259": "anatikramaṇīyaśca bhavati manuṣyairvā amanuṣyairvā,",
  "S06n573:260": "durāsadaḥ sarvasattvānām |",
  "S06n573:261": "sa na vikṣiptacitto bhavati,",
  "S06n573:262": "na vikalendriyo bhavati,",
  "S06n573:263": "paripūrṇaindriyaśca bhavati nāparipūrṇendriyaḥ |",
  "S06n573:264": "puruṣavṛṣabhendriyasamanvāgataśca bhavati nāsatpuruṣaḥ |",
  "S06n573:265": "sa yānīmāni strīṇāṃ vaśīkaraṇāni mantrajāpyauṣadhividyābhaiṣajyādīni,",
  "S06n573:266": "tāni sarvāṇi sarveṇa sarvaṃ na prayojayati |",
  "S06n573:267": "śuddhājīvaśca bhavati na mithyājīvaḥ |",
  "S06n573:268": "na vigrahavivādaśīlaḥ |",
  "S06n573:269": "ṛjudṛṣṭikaśca bhavati |",
  "S06n573:270": "nātmotkarṣī na parapaṃsakaḥ |",
  "S06n573:271": "sa ebhiścānyaiśca guṇaiḥ samanvāgato bhavati |",
  "S06n573:272": "sa na striyaṃ na ca puruṣaṃ vyākaroti-putro vā te bhaviṣyati,",
  "S06n573:273": "duhitā vā te bhaviṣyatīti |",
  "S06n573:274": "tasyaivamādikā evaṃrūpā ādeyatādoṣā na bhavanti |",
  "S06n573:275": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:276": "punaraparaṃ subhūte avinivartanīyasya bodhisattvasya mahāsattvasya ye ākārā yāni liṅgāni yāni nimittāni yairākārairyairliṅgairyairnimittaiḥ samanvāgato bodhisattvo mahāsattvo'vinivartanīyo veditavyo'nuttarāyāḥ samyaksaṃbodheḥ,",
  "S06n573:277": "tānākārāṃstāni liṅgāni tāni nimittāni deśayiṣyāmi |",
  "S06n573:278": "te punaḥ katame?",
  "S06n573:279": "tadyathā-na te skandhāyatanadhātupratītyasamutpādayogānuyogamanuyuktā viharanti,",
  "S06n573:280": "na saṃgaṇikārāmakathāyogānuyogamanuyuktā viharanti,",
  "S06n573:281": "na rājakathāyogānuyogamanuyuktā viharanti,",
  "S06n573:282": "na caurakathāyogānuyogamanuyuktā viharanti,",
  "S06n573:283": "na senākathāyogānuyogamanuyuktā viharanti,",
  "S06n573:284": "na yuddhakathāyogānuyogamanuyuktā viharanti,",
  "S06n573:285": "na grāmanagaranigamajanapadarāṣṭrarājadhānīkathāyogānuyogamanuyuktā viharanti,",
  "S06n573:286": "nātmakathāyogānuyogamanuyuktā viharanti,",
  "S06n573:287": "nāmātyamahāmātrakathāyogānuyogamanuyuktā viharanti,",
  "S06n573:288": "na strīpuruṣanapuṃsakakathāyogānuyogamanuyuktā viharanti,",
  "S06n573:289": "na yānodyānavihāraprāsādahradasarastaḍāgapuṣkariṇīvanārāmaśailakathāyogānuyogamanuyuktā viharanti,",
  "S06n573:290": "na yakṣarākṣasapretapiśācakaṭapūtanakumbhāṇḍakathāyogānuyogamanuyuktā viharanti,",
  "S06n573:291": "nānnapānavastrābharaṇagandhamālyavilepanakathāyogānuyogamanuyuktā viharanti,",
  "S06n573:292": "na vīthīcatvaraśṛṅgāṭakaviśikhāpaṇaśibikākuṭumbakathāyogānuyogamanuyuktā viharanti,",
  "S06n573:293": "na gītanṛtyākhyāyikānaṭanartakacāraṇakathāyogānuyogamanuyuktā viharanti,",
  "S06n573:294": "na sāgaranadīdvīpakathāyogānuyogamanuyuktā viharanti,",
  "S06n573:295": "na dharmaviruddhakathāyogānuyogamanuyuktā viharanti,",
  "S06n573:296": "na pṛthagjanaratikathāyogānuyogamanuyuktā viharanti,",
  "S06n573:297": "api tu prajñāpāramitākathāyogānuyogamanuyuktā viharanti |",
  "S06n573:298": "avirahitāśca bhavanti sarvajñatāpratisaṃyuktairmanasikāraiḥ |",
  "S06n573:299": "na ca te kalahabhaṇḍanavigrahavivādakathāyogānuyogamanuyuktā viharanti |",
  "S06n573:300": "dharmakāmā eva ca te bhavanti,",
  "S06n573:301": "nādharmakāmāḥ |",
  "S06n573:302": "abhedavarṇavādinaśca te bhavanti,",
  "S06n573:303": "na bhedavarṇavādinaḥ |",
  "S06n573:304": "mitrakāmāśca te bhavanti,",
  "S06n573:305": "nāmitrakāmāḥ |",
  "S06n573:306": "dharmavādinaśca te bhavanti,",
  "S06n573:307": "nādharmavādinaḥ |",
  "S06n573:308": "te tathāgatadarśanamevākāṅkṣanta ākāṅkṣanti anyeṣu lokadhātuṣu ye tathāgatā arhantaḥ samyaksaṃbuddhāstiṣṭhanti dhriyante yāpayanti,",
  "S06n573:309": "teṣāmantike upapattaye cittamutpādayanti |",
  "S06n573:310": "te ākāṅkṣantastatropapadyante |",
  "S06n573:311": "evaṃ te avirahitā bhavanti tathāgatadarśanena tathāgataparyupāsanena tathāgataparyupasthānena ca ||",
  "S06n573:312": "punaraparaṃ subhūte avinivartanīyā bodhisattvā mahāsattvāḥ kāmāvacarebhyo devebhyaścyutā rūpāvacarebhya ārūpyāvacarebhyo vā devebhyaścyutāḥ santaḥ ihaiva madhyadeśe jambūdvīpe pratyājāyante |",
  "S06n573:313": "yatra sattvāḥ kalāsu kovidāḥ,",
  "S06n573:314": "kāvyeṣu kovidāḥ,",
  "S06n573:315": "mantreṣu kovidāḥ,",
  "S06n573:316": "vidyāsu kovidāḥ,",
  "S06n573:317": "śāstreṣu kovidāḥ,",
  "S06n573:318": "nimitteṣu kovidāḥ,",
  "S06n573:319": "dharmārthakovidāḥ |",
  "S06n573:320": "alpakāḥ pratyantajanapadeṣu pratyājāyante,",
  "S06n573:321": "yadbhūyastvena madhyadeśe pratyājāyante |",
  "S06n573:322": "ye'pi pratyanteṣu janapadeṣu pratyājāyante,",
  "S06n573:323": "te'pi mahānagareṣu pratyājāyante |",
  "S06n573:324": "ete'pi teṣāṃ guṇāḥ saṃvidyante |",
  "S06n573:325": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:326": "punaraparaṃ subhūte avinivartanīyasya bodhisattvasya mahāsattvasya naivaṃ bhavati-avinivartanīyo vāham,",
  "S06n573:327": "na vāhamavinivartanīya iti |",
  "S06n573:328": "nāsyaivaṃ vicikitsotpadyate,",
  "S06n573:329": "na cāsya saṃśayo bhavati,",
  "S06n573:330": "svasyāṃ bhūmau nāpyasya saṃsīdanā bhavati |",
  "S06n573:331": "tadyathāpi nāma subhūte srotaāpannaḥ srotaāpattiphale svakāyāṃ bhūmau na kāṅkṣati na vicikitsati |",
  "S06n573:332": "na cāsya saṃśayo bhavati |",
  "S06n573:333": "svasyāṃ bhūmau nāpyasya saṃsīdanā bhavati |",
  "S06n573:334": "utpannotpannāni ca mārakarmāṇi kṣipramevābudhyate |",
  "S06n573:335": "na cotpannotpannānāṃ mārakarmaṇāṃ vaśena gacchati |",
  "S06n573:336": "tadyathāpi nāma subhūte puruṣa ānantaryakārī ānantaryacittena avirahito bhavati,",
  "S06n573:337": "yāvanmaraṇāvasthāyām,",
  "S06n573:338": "na taccittaṃ śaknoti prativinodayituṃ vā viṣkambhayituṃ vā |",
  "S06n573:339": "anuvartata evāsya taccittaṃ yāvanmaraṇakālasamaye'pi |",
  "S06n573:340": "evameva subhūte avinivartanīyasya bodhisattvasya mahāsattvasya avinivartanīyacittaṃ sthitaṃ bhavati,",
  "S06n573:341": "svakāyāmavinivartanīyāyāṃ bhūmāvavikampyaṃ bhavati |",
  "S06n573:342": "sadevamānuṣāsureṇāpi lokena na śakyaṃ cālayituṃ vā kampayituṃ vā |",
  "S06n573:343": "utpannotpannāni ca mārakarmāṇyeva budhyate |",
  "S06n573:344": "na cotpannotpannānāṃ mārakarmaṇāṃ vaśena gacchati |",
  "S06n573:345": "tasya svasyāṃ bhūmau niṣkāṅkṣasya nirvicikitsasya jātivyativṛttasyāpi na śrāvakacittaṃ na pratyekabuddhacittaṃ votpadyate |",
  "S06n573:346": "jātivyativṛttasyāpyevaṃ bhavatināhaṃ nābhisaṃbhotsye |",
  "S06n573:347": "abhisaṃbhotsye evāhamanuttarāṃ samyaksaṃbodhiṃ svasyāṃ bhūmau sthitaḥ |",
  "S06n573:348": "aparapraṇeyo bhavati,",
  "S06n573:349": "anavamardanīyaśca bhavati svasyāṃ bhūmau |",
  "S06n573:350": "tatkasya hetoḥ?",
  "S06n573:351": "tathā hi sa sthito'saṃhāryeṇa cittena asaṃhāryeṇa jñānena samanvāgato bhavati |",
  "S06n573:352": "sacetkhalu punarmāraḥ pāpīyān buddhaveṣeṇopasaṃkrāmet,",
  "S06n573:353": "tamupasaṃkramyaivaṃ vadet-ihaiva tvamarhattvaṃ sākṣātkuru |",
  "S06n573:354": "na tvaṃ vyākṛto'nuttarāyāṃ samyaksaṃbodhau |",
  "S06n573:355": "na tava te ākārāstāni liṅgāni tāni nimittāni vā saṃvidyante,",
  "S06n573:356": "yairākārairyairliṅgairyairnimittaiḥ samanvāgato bodhisattvo mahāsattvo'nuttarāṃ samyaksaṃbodhimabhisaṃbudhyate |",
  "S06n573:357": "kiṃ vātra tvaṃ carasīti?",
  "S06n573:358": "sacetpunarbodhisattvasya mahāsattvasya anyathā cittaṃ bhavati,",
  "S06n573:359": "veditavyametatsubhūte nāyaṃ bodhisattvo vyākṛtaḥ paurvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhāviti |",
  "S06n573:360": "sacetpunarevaṃ samanvāharati-māro batāyaṃ pāpīyān buddhaveṣamabhinirmāyopasaṃkrāntaḥ,",
  "S06n573:361": "mārādhiṣṭhito vā māranirmito veti,",
  "S06n573:362": "nāyaṃ tathāgataḥ |",
  "S06n573:363": "yathoktaṃ tathāgatenārhatā samyaksaṃbuddhena tathā tannānyathā |",
  "S06n573:364": "sacedevaṃ pratyavekṣate,",
  "S06n573:365": "evaṃ samanvāharati-māro batāyaṃ pāpīyān buddhādhiṣṭhānaṃ kṛtvā māṃ vivecayitukāmo'nuttarāyāḥ samyaksaṃbodhita iti |",
  "S06n573:366": "sacenmāraḥ pratyudāvartate,",
  "S06n573:367": "veditavyametatsubhūte vyākṛto'yaṃ bodhisattvo mahāsattvo'nuttarāyāṃ samyaksaṃbodhau paurvakaistathāgatairarhadbhiḥ samyaksaṃbuddhaiḥ |",
  "S06n573:368": "sthito'yaṃ bodhisattvo mahāsattvo'vinivartanīyāyāṃ bodhisattvabhūmau |",
  "S06n573:369": "sacetsubhūte bodhisattvasya mahāsattvasya ime ākārā imāni liṅgāni imāni nimittāni saṃvidyante,",
  "S06n573:370": "veditavyametatsubhūte yathā asyeme guṇāḥ |",
  "S06n573:371": "addhā batāyaṃ bodhisattvo mahāsattvo vyākṛtaḥ paurvakaistathāgatairarhadbhiḥ samyaksaṃbuddhaiḥ |",
  "S06n573:372": "sthito'yaṃ bodhisattvo mahāsattvo'vinivartanīyāyāṃ bodhisattvabhūmau |",
  "S06n573:373": "tatkasya hetoḥ?",
  "S06n573:374": "tathā hyasya te ākārāstāni liṅgāni tāni nimittāni saṃvidyante,",
  "S06n573:375": "yāni avinivartanīyasya bodhisattvasya mahāsattvasya |",
  "S06n573:376": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:377": "punaraparaṃ subhūte avinivartanīyo bodhisattvo mahāsattvaḥ saddharmaparigrahasya kṛtaśaḥ ātmaparityāgamapi karoti,",
  "S06n573:378": "jīvitaparityāgamapi karoti |",
  "S06n573:379": "tasmādbodhisattvo mahāsattvo'vinivartanīyaḥ saddharmaparigrahāya paramudyogamāpadyate atītānāgatapratyutpannānāṃ buddhānāṃ bhagavatāṃ premṇā ca gauraveṇa ca |",
  "S06n573:380": "dharmakāyā buddhā bhagavanta iti dharme prema ca gauravaṃ copādāya saddharmaparigrahaṃ karoti |",
  "S06n573:381": "nāyaṃ kevalamatītānāmeva buddhānāṃ bhagavatāṃ saddharmaparigrahaḥ,",
  "S06n573:382": "pratyutpannānāmapi buddhānāṃ bhagavatāmeṣa eva saddharmaparigrahaḥ,",
  "S06n573:383": "anāgatānāmapi buddhānāṃ bhagavatāmeṣa eva saddharmaparigrahaḥ-ahamapi tatra teṣāmanāgatānāṃ buddhānāṃ bhagavatāṃ saṃkhyāṃ gaṇanāṃ praviṣṭa iti,",
  "S06n573:384": "ahamapi tatra vyākṛto'nuttarāyāṃ samyaksaṃbodhau,",
  "S06n573:385": "mamāpyeṣa eva saddharmaparigraha iti |",
  "S06n573:386": "sa imamapyarthavaśaṃ saṃpaśyan saddharmaparigrahasya kṛtaśa ātmaparityāgamapi karoti,",
  "S06n573:387": "jīvitaparityāgamapi karoti |",
  "S06n573:388": "na ca tatra saṃsīdati,",
  "S06n573:389": "na ca kausīdyamāpadyate |",
  "S06n573:390": "ebhirapi subhūte ākārairebhirliṅgairebhirnimittaiḥ samanvāgato bodhisattvo mahāsattvo'vinivartanīyo'nuttarāyāḥ samyaksaṃbodherdhārayitavyaḥ ||",
  "S06n573:391": "punaraparaṃ subhūte avinivartanīyo bodhisattvo mahāsattvastathāgatasyārhataḥ samyaksaṃbuddhasya dharmaṃ deśayato na kāṅkṣati,",
  "S06n573:392": "na vicikitsati |",
  "S06n573:393": "subhūtirāha-kiṃ tathāgatasyaiva bhagavan dharmaṃ deśayato na kāṅkṣati na vicikitsati,",
  "S06n573:394": "na śrāvakasya?",
  "S06n573:395": "bhagavānāha-śrāvakasyāpi subhūte dharmaṃ deśayato na kāṅkṣati na vicikitsati |",
  "S06n573:396": "tatkasya hetoḥ?",
  "S06n573:397": "tathā hi tena bodhisattvena mahāsattvena anutpattikeṣu dharmeṣu kṣāntiḥ pratilabdhā |",
  "S06n573:398": "tena sarvadharmāṇāṃ dharmatāmaviruddhāṃ śṛṇoti |",
  "S06n573:399": "śṛṇvaṃśca na kāṅkṣati,",
  "S06n573:400": "na vicikitsati |",
  "S06n573:401": "ebhiḥ subhūte guṇaiḥ samanvāgato bodhisattvo mahāsattvo'vinivartanīyo bhavati |",
  "S06n573:402": "imānyapi subhūte avinivartanīyasya bodhisattvasya mahāsattvasya ākāraliṅganimittāni veditavyānyanuttarāyāḥ samyaksaṃbodheriti ||",
  "S06n573:403": "āryāṣṭasāhasrikāyāṃ prajñāpāramitāyāmavinivartanīyākāra-",
  "S06n573:404": "liṅganimittaparivarto nāma saptadaśaḥ ||"
}