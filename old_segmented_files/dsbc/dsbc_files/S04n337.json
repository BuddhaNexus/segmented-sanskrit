{
  "S04n337:0": "30 avalokiteśvaraḥ |",
  "S04n337:1": "atha khalu sudhanaḥ śreṣṭhidārako veṣṭhilasya gṛhapateranuśāsanīmanuvicintayan,",
  "S04n337:2": "taṃ bodhisattvādhimuktikośaṃ nigamayan,",
  "S04n337:3": "tadbodhisattvānusmṛtibalamanusmaran,",
  "S04n337:4": "taṃ buddhanetraparaṃparābalaṃ saṃdhārayan,",
  "S04n337:5": "taṃ buddhānantaryānusaṃdhimanugacchan,",
  "S04n337:6": "taṃ buddhanāmaśrotrānugamamanusmaran,",
  "S04n337:7": "taṃ buddhadharmadeśanānayamanulomayan,",
  "S04n337:8": "taṃ buddhadharmasamudāgamavyūhamavataran,",
  "S04n337:9": "tadbuddhābhisaṃbodhivinarditamadhimucyamānaḥ,",
  "S04n337:10": "tadacintyaṃ tathāgatakarmābhimukhīkurvan anupūrveṇa yena potalakaḥ parvatastenopasaṃkramya potalakaṃ parvatamabhiruhya avalokiteśvaraṃ bodhisattvaṃ parimārgan parigaveṣamāṇo'drākṣīdavalokiteśvaraṃ bodhisattvaṃ paścimadikparvatotsaṅge utsasaraḥprasravaṇopaśobhite nīlataruṇakuṇḍalakajātamṛduśādvalatale mahāvanavivare vajraratnaśilāyāṃ paryaṅkaṃ baddhvā upaviṣṭaṃ nānāratnaśilātalaniṣaṇṇāparimāṇabodhisattvagaṇaparivṛtaṃ dharmaṃ deśayamānaṃ sarvajagatsaṃgrahaviṣayaṃ mahāmaitrīmahākarūṇāmukhodyotaṃ nāma dharmaparyāyaṃ saṃprakāśayantam |",
  "S04n337:11": "dṛṣṭvā ca punastuṣṭa udagra āttamanāḥ pramuditaḥ prītisaumanasyajātaḥ praharṣitavikasitānimiṣanayanaḥ kṛtāñjalipuṭaḥ kalyāṇamitraprasādavegānugatāvikṣiptacetāḥ kalyāṇamitreṣu sakalabuddhadarśanasaṃjñī kalyāṇamitraprabhavasarvadharmameghasaṃpratīcchanasaṃjñī kalyāṇamitrādhīnasarvaguṇapratipattisaṃjñī kalyāṇamitrasamavadhānadurlabhasaṃjñī kalyāṇamitrodbhavadaśabalajñānaratnapratilābhasaṃjñī kalyāṇamitrasamudbhavākṣayajñānālokasaṃjñī kalyāṇamitrāśrayasaṃvardhitapuṇyapravālasaṃjñī kalyāṇamitrasaṃprakāśitasarvajñatādvārasaṃjñī kalyāṇamitroddeśitamahājñānasāgarāvatārasaṃjñī kalyāṇamitrasaṃjanitasarvajñatāsaṃbhārasamudayasaṃjñī yena avalokiteśvaro bodhisattvastenābhijagāma ||",
  "S04n337:12": "atha khalu avalokiteśvaro bodhisattvaḥ sudhanaṃ śreṣṭhidārakaṃ dūrata eva āgacchantamavalokya āmantrayāmāsa-ehi |",
  "S04n337:13": "svāgataṃ te anupamodārācintyamahāyānasaṃprasthitā jātamūlakavividhaduḥkhopadrutāpratiśaraṇasarvajagatparitrāṇāśayā sarvalokātikrāntānupamāprameyā sarvabuddhadharmādhyakṣatābhilāṣin mahākarūṇāvegāviṣṭa sarvajagatparitrāṇamate samantabhadradarśanacaryābhimukha mahāpraṇidhānamaṇḍalapariśodhanacitta sarvabuddhadharmameghasaṃdhāraṇābhilaṣitakuśalamūlopacayātṛptāśayakalyāṇamitrānuśāsanīsamyakpravṛtta-mañjuśrījñānasāgarasaṃbhūta guṇakamalākara buddhādhiṣṭhānapratilābhābhimukhaḥ samādhyālokavegapratilabdha sarvabuddhadharmameghasaṃdhāraṇābhilaṣitacitta buddhadarśanaprītiprasādavegapraharṣitamānasa acintyāpramāṇasucaritavegābhiṣyanditacetaḥ guṇapratipattivegaviśuddhapuṇyajñānakośa svayamabhijñāmukhasarvajñajñānamātravegaparasaṃdarśābhiprāya mahākaruṇāvegavipannamūlatathāgatajñānālokavega saṃdhāraṇamate ||",
  "S04n337:14": "atha khalu sudhanaḥ śreṣṭhidārako yena avalokiteśvaro bodhisattvastenopasaṃkramya avalokiteśvara bodhisattvasya pādau śirasābhivandya avalokiteśvaraṃ bodhisattvamanekaśatasahasrakṛtvaḥ pradakṣiṇīkṛtya purataḥ prāñjaliḥ sthitvā evamāha-mayā ārya,",
  "S04n337:15": "anuttarāyāṃ samyaksaṃbodhau cittamutpāditam |",
  "S04n337:16": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n337:17": "kathaṃ pratipattavyam |",
  "S04n337:18": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n337:19": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n337:20": "kathaṃ pratipattavyam ||",
  "S04n337:21": "atha khalu avalokiteśvaro bodhisattvo jāmbūnadasuvarṇavarṇaṃ vicitrāprameyaprabhājālavāhavyūhameghapramuñcanaṃ dakṣiṇaṃ bāhuṃ prasārya lakṣaṇānuvyañjanavisṛtavividhavimalāmitakāyacittaprahlādasaṃjananaraśmipratānasaṃkusumitaṃ pāṇiṃ sudhanasya śreṣṭhidārakasya mūrdhni pratiṣṭhāpya evamāha-sādhu sādhu kulaputra,",
  "S04n337:22": "yena te anuttarāyāṃ samyaksaṃbodhau cittamutpāditam |",
  "S04n337:23": "ahaṃ kulaputra mahākaruṇāmukhāvilambaṃ nāma bodhisattvacaryāmukhaṃ prajānāmi |",
  "S04n337:24": "etacca kulaputra mahākaruṇāmukhāvilambaṃ bodhisattvacaryāmukhaṃ sarvajagadasaṃbhinnasattvaparipākavinayanapravṛttaṃ samantamukhasrotavijñaptisattvasaṃgrahavinayaparyupasthānam |",
  "S04n337:25": "so'haṃ kulaputra mahākaruṇāmukhāvilambabodhisattvacaryāmukhe pratiṣṭhitaḥ sarvatathāgatānāṃ ca pādamulānna vicalāmi,",
  "S04n337:26": "sarvasattvakāryeṣu ca abhimukhastiṣṭhāmi |",
  "S04n337:27": "dānenāpi sattvān saṃgṛhṇāmi |",
  "S04n337:28": "priyavāditayā arthakriyayā samānārthatayāpi sattvān saṃgṛhṇāmi |",
  "S04n337:29": "rūpakāyavidarśanenāpi sattvān paripācayāmi |",
  "S04n337:30": "acintyavarṇasaṃsthānarūpadarśanaviśuddhyā raśmijālotsargeṇāpi sattvān prahlādya paripācayāmi |",
  "S04n337:31": "yathāśayaghoṣodāhāreṇāpi yathābhimateryāpathasaṃdarśanenāpi vividhādhimuktisabhāgadharmadeśanayāpi nānārūpavikurvitenāpi kuśaladharmopacayapravṛttasattvacittasaṃcodanayāpi āśayānurūpavicitrāparimāṇanirmāṇasaṃdarśanenāpi nānājātyupapannasattvasabhāgarūpasaṃdarśanenāpi ekāvāsanivāsenāpi sattvān saṃgṛhṇāmi paripācayāmi |",
  "S04n337:32": "tena mayā kulaputra idaṃ mahākaruṇāmukhāvilambaṃ bodhisattvacaryāmukhaṃ pariśodhayatā sarvajagatpratiśaraṇapraṇidhirutpāditaḥ,",
  "S04n337:33": "yaduta sarvasattvaprapātabhayavigamāya sarvasattvasaṃtrāsakabhayapraśamanāya sarvasattvasaṃmohabhayavinivartanāya sarvasattvabandhanabhayasamucchedāya sarvasattvajīvitoparodhopakramabhayavyāvartanāya sarvasattvopakaraṇavaikalyabhayāpanayanāya sarvasattvajīvikābhayavyupaśamanāya |",
  "S04n337:34": "sarvasattvāślokabhayasamatikramaṇāya sarvasattvasāṃsārikabhayopaśamanāya sarvasattvaparṣacchāradyabhayavigamāya sarvasattvamaraṇabhayavyatikramāya sarvasattvadurgatibhayavinivartanāya sarvasattvatamondhakāraviṣamagatyapratyudāvartyāvabhāsakaraṇāya sarvasattvaviṣabhāgasamavadhānabhayātyantavigamāya sarvasattvapriyaviprayogabhayanirodhāya sarvasattvāpriyasaṃvāsabhayāpanayanāya sarvasattvakāyaparipīḍābhayasaṃyogāya sarvasattvacittaparipīḍanabhayanirmokṣaṇāya sarvasattvaduḥkhadaurmanasyopāyāsasamatikramāya sarvajagatpratiśaraṇapraṇidhyabhinirhāraḥ kṛtaḥ |",
  "S04n337:35": "anusmṛtimukhaṃ ca me sarvaloke'dhiṣṭhitaṃ sarvasattvabhayavyupaśamanāya |",
  "S04n337:36": "svanāmacakraṃ me sarvaloke'bhivijñaptaṃ sarvasattvabhayavigamāya |",
  "S04n337:37": "sarvajagadanantākṛtibhedaśamatho me kāye'dhiṣṭhito yathākālajagatprativijñaptaye |",
  "S04n337:38": "so'haṃ kulaputra,",
  "S04n337:39": "anenopāyena sattvān sarvabhayebhyaḥ parimocya anuttarāyāṃ samyaksaṃbodhau cittamutpādya avivartyān karomi buddhadharmapratilābhāya |",
  "S04n337:40": "etamahaṃ kulaputra mahākaruṇāmukhāvilambasya bodhisattvacaryāmukhasya lābhī |",
  "S04n337:41": "kiṃ mayā śakyaṃ samantabhadrāṇāṃ bodhisattvānāṃ sarvabuddhapraṇidhānamaṇḍalaviśuddhānāṃ samantabhadrabodhisattvacaryāgatiṃgatānāṃ kuśaladharmābhisaṃskārāvyavacchinnasrotānāṃ sarvabodhisattvasamādhiśrotrasadāsamāhitānāṃ sarvakalpasaṃvāsacaryāvivartyasrotānāṃ sarvatra adhvanayānugatasrotānāṃ sarvalokadhātvāvartaparivartasrotakuśalānāṃ sarvasattvākuśalacittavyupaśamakarasrotānāṃ sarvasattvakuśalacittasaṃvardhanasrotānāṃ sarvasattvasaṃsārasrotovinivartikarasrotānāṃ caryāṃ jñātuṃ guṇān vā vaktum ||",
  "S04n337:42": "tatredamucyate—",
  "S04n337:43": "kṛtvā pradakṣiṇu stavitva ca gauraveṇa",
  "S04n337:44": "prakānta dakṣiṇapathaṃ sudhanaḥ sudāntaḥ |",
  "S04n337:45": "so paśyate ratnaparvatakandarasthaṃ",
  "S04n337:46": "avalokiteśvaramṛṣiṃ karuṇāvihārim ||1 ||",
  "S04n337:47": "vajrāmaye giritaṭe maṇiratnacitre",
  "S04n337:48": "siṃhāsane padumagarbhi niṣaṇṇa dhīro |",
  "S04n337:49": "devāsurairbhujagakinnararākṣasaiśca",
  "S04n337:50": "parivārito jinasutairvadi teṣa dharmam ||2 ||",
  "S04n337:51": "dṛṣṭvopajāta atulā sudhanasya prīti",
  "S04n337:52": "upagamya vandati kramau guṇasāgarasya |",
  "S04n337:53": "ovāca dehi mama ārya kṛpāṃ janitvā",
  "S04n337:54": "śikṣāṃ tu ahu labhe ima bhadracaryām ||3 ||",
  "S04n337:55": "bāhuṃ praṇamya vimalaṃ śatapuṇyacitraṃ",
  "S04n337:56": "prabhameghajāla vipulaṃ śubha muñcamānaḥ |",
  "S04n337:57": "mūrdhni sthihitva sudhanasya viśuddhasattvo",
  "S04n337:58": "avalokiteśvaru vidū vacanaṃ bhaṇāti ||4 ||",
  "S04n337:59": "ekaṃ vimokṣamukha jānami buddhaputra",
  "S04n337:60": "sarvajināna karuṇāghanajñānagarbham |",
  "S04n337:61": "saṃbhūta sarvajagatrāyaṇasaṃgrahāya",
  "S04n337:62": "sarvatra vartati mamāpyatha ātmaprema ||5 ||",
  "S04n337:63": "trāyāmi sarvajanatāṃ vyasanairanekaiḥ",
  "S04n337:64": "ye gāḍhabandhanagatāriṣu hastaprāptāḥ |",
  "S04n337:65": "gātreṣu viddha tatha cārakasaṃniruddhā",
  "S04n337:66": "mucyanti bandhanagatā mama nāma śrutvā ||6 ||",
  "S04n337:67": "utsṛṣṭaḥ vadhya nṛpatīna kṛtāparādhāḥ",
  "S04n337:68": "kṣiptā iṣu na ca kramanti śarīri teṣām |",
  "S04n337:69": "chidyanti śastra parivartati tīkṣṇa dhārā",
  "S04n337:70": "ye nāmadheyu mama tatra anusmaranti ||7 ||",
  "S04n337:71": "rājāna madhyagata ye ca vivādaprāptā",
  "S04n337:72": "vijinanti sarvaripavo'tha śubhe labhante |",
  "S04n337:73": "vardhanti sarva yaśa mitrakule dhanāni",
  "S04n337:74": "bhontī adharṣiya smaritvana mahya nāma ||8 ||",
  "S04n337:75": "coraṃbhayā aribhayā aṭavīpraveśāḥ",
  "S04n337:76": "siṃhaṛddhadvīpicamarīmṛgavyālakīrṇāḥ |",
  "S04n337:77": "gacchanti nirbhaya jinitvana sarvaśatrūn",
  "S04n337:78": "ye nāmadheyu mama kecidanusmaranti ||9 ||",
  "S04n337:79": "kṣiptā manāgiritaṭītu praduṣṭacittai-",
  "S04n337:80": "raṅgārakarṣu jvalitā api co vadhārtham |",
  "S04n337:81": "padmāṅkurā jalanidhi jvalanā bhavanti",
  "S04n337:82": "ye nāmadheyu mama kecidanusmaranti ||10 ||",
  "S04n337:83": "prakṣipta sāgarajale na marenti tatra",
  "S04n337:84": "nadyāṃ na cohyati na dahyati cāgnimadhye |",
  "S04n337:85": "sarve anartha na bhavantyapi cārthasiddhiḥ",
  "S04n337:86": "nāmaṃ mamā anusmaritva muhūrtakaṃ pi ||11 ||",
  "S04n337:87": "haḍidaṇḍabandhanigaḍāśca tathā kudaṇḍā",
  "S04n337:88": "avamānanā tatha vimānana ṭhambhanāśca |",
  "S04n337:89": "ākrośatāḍanavibhartsanatarjanāśca",
  "S04n337:90": "mama nāmadheyu smaramāṇa labhanti mokṣam ||12 ||",
  "S04n337:91": "ye vairiṇo vivarachidragaveṣiṇaśca",
  "S04n337:92": "nityapraduṣṭamana ye ca avarṇavādī |",
  "S04n337:93": "sahadarśanena tada maitramanā bhavanti",
  "S04n337:94": "bheṣyanti varṇi śruta mahya smaritva nāma ||13 ||",
  "S04n337:95": "vetālamantratha kakhorda sadā prayuktā",
  "S04n337:96": "ghātārtha teṣa ripavaḥ stimitā bhavanti |",
  "S04n337:97": "teṣa śarīri na kramanti viṣā aśeṣā",
  "S04n337:98": "ye nāmadheṣu mama kecidanusmaranti ||14 ||",
  "S04n337:99": "nāgendrārākṣasagaṇairgaruḍaiḥ piśācaiḥ",
  "S04n337:100": "kumbhāṇḍapūtanaviheḍakaraudracittaiḥ |",
  "S04n337:101": "ojoharairbhayakaraiḥ supināntare'pi",
  "S04n337:102": "śāmyanti sarvi mama nāma anusmaritvā ||15 ||",
  "S04n337:103": "mātāpitāsuhṛdajñātikabāndhavehi",
  "S04n337:104": "nāviprayogu na pi cāpriyasaṃprayogaḥ |",
  "S04n337:105": "na dhanakṣayo nāpi upaiti daridrabhāvaṃ",
  "S04n337:106": "nāmaṃ mamā anusaritva muhūrtakaṃ pi ||16 ||",
  "S04n337:107": "na ca gacchati cyuta ito narakaṃ avīciṃ",
  "S04n337:108": "na tiraścayoni na ca preta na cākṣaṇāni |",
  "S04n337:109": "deve manuṣya upapadyati śuddhasattvo",
  "S04n337:110": "yo nāmadheyu mama kecidanusmaranti ||17 ||",
  "S04n337:111": "na ca andhakāṇabadhirā na pi carcigātrā",
  "S04n337:112": "na ca raudra khañjā atha cāṭaka prekṣaṇīyā |",
  "S04n337:113": "sarvendriyairavikalā bahukalpakoṭyo",
  "S04n337:114": "bhontī narā mama smaritvana nāmadheyam ||18 ||",
  "S04n337:115": "avalokiteti mama te sugatiṃ vajranti",
  "S04n337:116": "yo puṣpamuṣṭi mama okirate śarīre |",
  "S04n337:117": "dhūpāṃśca dhūpayati yaśca dadāti chatraṃ",
  "S04n337:118": "vistārikai puja karoti prasannacitto",
  "S04n337:119": "mama buddhakṣetri sa ca bheṣyati dakṣiṇīyaḥ ||19 ||",
  "S04n337:120": "upapadyate itu cyavitvana śuddhasattvo",
  "S04n337:121": "buddhāna saṃmukha daśaddiśi lokadhātau |",
  "S04n337:122": "buddhāṃśca paśyati śṛṇoti ca teṣa dharmaṃ",
  "S04n337:123": "ye nāmadheyu mama kecidanusmaranti ||20 ||",
  "S04n337:124": "ete tathānya kṣayituṃ nimituṃ na śakyā",
  "S04n337:125": "yāvaccupāyi ahu sattva vinemi loke |",
  "S04n337:126": "eko vimokṣa mama bhāvitu buddhaputra",
  "S04n337:127": "nāhaṃ guṇān guṇadharāṇa vijāni sarvān ||21 ||",
  "S04n337:128": "aṣṭāpadākṛtu daśaddiśi lokadhātau",
  "S04n337:129": "kalyāṇamitra samupāsita sūdhanena |",
  "S04n337:130": "na ca tṛptu dharma śruṇamāṇu jinaurasānāṃ",
  "S04n337:131": "kasmānna prīti bhavati śruṇamāna dharmam ||22 ||",
  "S04n337:132": "tena khalu punaḥ samayena ananyagāmī nāma bodhisattvaḥ pūrvasyāṃ diśi gaganatalenāgatya sahāyā lokadhātoścakravālaśikhare pratyaṣṭhāt |",
  "S04n337:133": "samantarapratiṣṭhāpitau ca ananyagāminā bodhisattvena sahāyā lokadhātoścakravālaśikhare pādau,",
  "S04n337:134": "tatkṣaṇādiyaṃ sahālokadhātuḥ ṣaḍvikāraṃ prākampata,",
  "S04n337:135": "anekaratnamayī ca saṃsthitābhūt |",
  "S04n337:136": "tathārūpā ca ananyagāminā bodhisattvena kāyāt prabhā pramuktā,",
  "S04n337:137": "yayā prabhayā sarvacandrasūryaprabhā paryādattāḥ,",
  "S04n337:138": "sarvadevanāgayakṣagandharvāsuragaruḍakinnaramahoragaśakrabrahmalokapālānāmagnimaṇijyotiṣāṃ ca prabhā jihmīkṛtāḥ,",
  "S04n337:139": "sarvamahānarakāścāvabhāsitāḥ,",
  "S04n337:140": "sarvatiryagyoniyamalokagatigahanaṃ cāvabhāsitam,",
  "S04n337:141": "sarvāpāyaduḥkhāni ca tadanantaraṃ praśāntāni |",
  "S04n337:142": "sarvasattvānāṃ ca kleśā na bādhante |",
  "S04n337:143": "vividhaśokaśalyaduḥkhāni ca prasrabdhāni |",
  "S04n337:144": "sarvaṃ cedaṃ buddhakṣetraṃ sarvaratnameghairabhipravarṣan sarvapuṣpadhūpagandhamālyavilepanacūrṇacīvaracchatradhvajapatākāvyūhasarvapūjāmeghairabhipravarṣan bhagavantamupasaṃkrāntaḥ |",
  "S04n337:145": "sa cāsyāśrayaḥ sarvasattvabhavanapratibhāsaprāpto yathāśayasattvasaṃtoṣaṇābhimukhaḥ |",
  "S04n337:146": "tasmiṃśca potalake parvate'valokiteśvarasya bodhisattvasyāntikamupasaṃkrāntaḥ saṃdṛśyate sma ||",
  "S04n337:147": "atha khalu avalokiteśvaro bodhisattvaḥ sudhanaṃ śreṣṭhidārakametadavocat-paśyasi tvaṃ kulaputra ananyagāminaṃ bodhisattvamiha parṣanmaṇḍale saṃprāptam?",
  "S04n337:148": "āha-paśyāmi ārya |",
  "S04n337:149": "āha-etaṃ kulaputra ananyagāminaṃ bodhisattvamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n337:150": "kathaṃ pratipattavyam ||",
  "S04n337:151": "atha khalu sudhanaḥ śreṣṭhidārako'valokiteśvarasya bodhisattvasya pādau śirasābhivandya avalokiteśvaraṃ bodhisattvamanekaśatasahasrakṛtvaḥ pradakṣiṇīkṛtya punaḥ punaravalokya avalokiteśvarasya bodhisattvasyāntikātprakrāntaḥ ||28 ||"
}