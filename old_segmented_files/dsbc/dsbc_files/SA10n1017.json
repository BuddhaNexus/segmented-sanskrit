{
  "SA10n1017:0": "3",
  "SA10n1017:1": "cakṣurādīndriyaparīkṣā tṛtīyaṃ prakaraṇam |",
  "SA10n1017:2": "darśanaṃ śravaṇaṃ ghrāṇaṃ rasanaṃ sparśanaṃ manaḥ |",
  "SA10n1017:3": "indriyāṇi ṣaḍeteṣāṃ draṣṭavyādīni gocaraḥ ||1 ||",
  "SA10n1017:4": "svamātmānaṃ darśanaṃ hi tattameva na paśyati |",
  "SA10n1017:5": "na paśyati yadātmānaṃ kathaṃ drakṣyati tatparān ||2 ||",
  "SA10n1017:6": "na paryāpto'gnidṛṣṭānto darśanasya prasiddhaye |",
  "SA10n1017:7": "sadarśanaḥ sa pratyukto gamyamānagatāgataiḥ ||3 ||",
  "SA10n1017:8": "nāpaśyamānaṃ bhavati yadā kiṃcana darśanam |",
  "SA10n1017:9": "darśanaṃ paśyatītyevaṃ kathametattu yujyate ||4 ||",
  "SA10n1017:10": "paśyati darśanaṃ naiva naiva paśyatyadarśanam |",
  "SA10n1017:11": "vyākhyāto darśanenaiva draṣṭā cāpyupagamyatām ||5 ||",
  "SA10n1017:12": "tiraskṛtya draṣṭā nāstyatiraskṛtya ca darśanam |",
  "SA10n1017:13": "draṣṭavyaṃ darśanaṃ caiva draṣṭaryasati te kutaḥ ||6 ||",
  "SA10n1017:14": "pratītya mātāpitarau yathoktaḥ putrasaṃbhavaḥ |",
  "SA10n1017:15": "cakṣūrūpe pratītyaivamukto vijñānasaṃbhavaḥ ||7 ||",
  "SA10n1017:16": "draṣṭavyadarśanābhāvādvijñānādicatuṣṭayam |",
  "SA10n1017:17": "nāstīti upādānādīni bhaviṣyanti punaḥ katham ||8 ||",
  "SA10n1017:18": "vyākhyātaṃ śravaṇaṃ ghrāṇaṃ rasanaṃ sparśanaṃ manaḥ |",
  "SA10n1017:19": "darśanenaiva jānīyācchrotṛśrotavyakādi ca ||9 ||"
}