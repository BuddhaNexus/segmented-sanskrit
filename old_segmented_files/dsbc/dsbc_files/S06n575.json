{
  "S06n575:0": "19 gaṅgadevībhaginīparivarta ekonaviṃśaḥ |",
  "S06n575:1": "atha khalvāyuṣmān subhūtirbhagavantametadavocat-kiṃ punarbhagavan prathamacittotpādena bodhisattvo mahāsattvo'nuttarāṃ samyaksaṃbodhimabhisaṃbudhyate,",
  "S06n575:2": "utāho paścimacittotpādena bodhisattvo mahāsattvo'nuttarāṃ samyaksaṃbodhimabhisaṃbudhyate?",
  "S06n575:3": "paurvako bhagavaṃścittotpādaḥ paścimakena cittotpādena asamavahitaḥ,",
  "S06n575:4": "paścimakaścittotpādaḥ paurvakeṇa cittotpādena asamavahitaḥ |",
  "S06n575:5": "kathaṃ bhagavan bodhisattvasya mahāsattvasya kuśalamūlānāmupacayo bhavati?",
  "S06n575:6": "evamukte bhagavānāyuṣmantaṃ subhūtimetadavocat-tatkiṃ manyase subhūte tailapradyotasya jvalato'rciṣā prathamābhinipātena sā vartirdagdhā,",
  "S06n575:7": "utāho paścimābhinipātenārciṣā sā vartirdagdhā?",
  "S06n575:8": "subhūtirāha-no hīdaṃ bhagavan |",
  "S06n575:9": "na hi bhagavan arciṣā prathamābhinipātena sā vartirdagdhā |",
  "S06n575:10": "na ca prathamābhinipātamanāgamya arciṣā sā vartirdagdhā |",
  "S06n575:11": "na ca bhagavan paścimābhinipātenārciṣā sā vartirdagdhā,",
  "S06n575:12": "na ca paścimābhinipātamanāgamya arciṣā sā vartirdagdhā |",
  "S06n575:13": "bhagavānāha-tatkiṃ manyase subhūte api nu sā vartirdagdhā?",
  "S06n575:14": "subhūtirāha-dagdhā bhagavan,",
  "S06n575:15": "dagdhā sugata |",
  "S06n575:16": "bhagavānāha-evameva subhūte na ca prathamacittotpādena bodhisattvo mahāsattvo'nuttarāṃ samyaksaṃbodhimabhisaṃbudhyate,",
  "S06n575:17": "na ca prathamacittotpādamanāgamya anuttarāṃ samyaksaṃbodhimabhisaṃbudhyate |",
  "S06n575:18": "na ca paścimacittotpādena anuttarāṃ samyaksaṃbodhimabhisaṃbudhyate,",
  "S06n575:19": "na ca paścimacittotpādamanāgamya anuttarāṃ samyaksaṃbodhimabhisaṃbudhyate |",
  "S06n575:20": "na ca taiścittopādairna cānyatra tebhyaścittotpādebhyo'bhisaṃbudhyate |",
  "S06n575:21": "abhisaṃbudhyate ca bodhisattvo mahāsattvo'nuttarāṃ samyaksaṃbodhim ||",
  "S06n575:22": "evamukte āyuṣmān subhūtirbhagavantametadavocat-gambhīro'yaṃ bhagavan pratītyasamutpādaḥ |",
  "S06n575:23": "na ca nāma bhagavan prathamacittotpādenaiva bodhisattvo mahāsattvo'nuttarāṃ samyaksaṃbodhimabhisaṃbudhyate,",
  "S06n575:24": "na ca nāma prathamacittotpādamanāgamya anuttarāṃ samyaksaṃbodhimabhisaṃbudhyate |",
  "S06n575:25": "na ca nāma paścimacittotpādenaiva bodhisattvo mahāsattvo'nuttarāṃ samyaksaṃbodhimabhisaṃbudhyate,",
  "S06n575:26": "na ca nāma paścimacittotpādamanāgamya anuttarāṃ samyaksaṃbodhimabhisaṃbudhyate,",
  "S06n575:27": "na ca nāma taiścittotpādairna cānyatra tebhyaścittotpādebhyo'bhisaṃbudhyate |",
  "S06n575:28": "abhisaṃbudhyate ca bodhisattvo mahāsattvo'nuttarāṃ samyaksaṃbodhim ||",
  "S06n575:29": "evamukte bhagavānāyuṣmantaṃ subhūtimetadavocat-tatkiṃ manyase subhūte yaccittaṃ niruddham,",
  "S06n575:30": "api nu tatpunarutpatsyate?",
  "S06n575:31": "subhūtirāha-no hīdaṃ bhagavan |",
  "S06n575:32": "bhagavānāha-taktiṃ manyase subhūte yaccittamanutpannam,",
  "S06n575:33": "api nu tannirodhadharmi?",
  "S06n575:34": "āha-nirodhadharmi bhagavan |",
  "S06n575:35": "bhagavānāha-tatkiṃ manyase subhūte yannirodhadharmi,",
  "S06n575:36": "api nu tannirotsyate?",
  "S06n575:37": "āha-no hīdaṃ bhagavan |",
  "S06n575:38": "bhagavānāha-tatkiṃ manyase subhūte yaccittamanutpannam,",
  "S06n575:39": "api nu tannirodhadharmi?",
  "S06n575:40": "āha-no hīdaṃ bhagavan |",
  "S06n575:41": "bhagavānāha-tatkiṃ manyase subhūte yannirodhadharmi,",
  "S06n575:42": "api nu tannirotsyate?",
  "S06n575:43": "āha-no hīdaṃ bhagavan |",
  "S06n575:44": "bhagavānāha-tatkiṃ manyase subhūte yaccittamanutpādānirodhadharmi,",
  "S06n575:45": "api nu tannirotsyate?",
  "S06n575:46": "āha-no hīdaṃ bhagavan |",
  "S06n575:47": "bhagavānāha-tatkiṃ manyase subhūte yo dharmaḥ prakṛtyā svabhāvaniruddha eva,",
  "S06n575:48": "sa dharmo nirotsyate?",
  "S06n575:49": "āha-no hīdaṃ bhagavan |",
  "S06n575:50": "bhagavānāha-tatkiṃ manyase subhūte yā dharmāṇāṃ dharmatā sā nirotsyate?",
  "S06n575:51": "āha-no hīdaṃ bhagavan |",
  "S06n575:52": "bhagavānāha-tatkiṃ manyase subhūte tathaiva sthāsyati yathā tathatā?",
  "S06n575:53": "āha-tathaiva bhagavan sthāsyati yathā tathatā |",
  "S06n575:54": "bhagavānāha-tatkiṃ manyase subhūte yadi tathaiva sthāsyati yathā tathatā,",
  "S06n575:55": "tadā mā kuṭasthā bhūt?",
  "S06n575:56": "āha-no hīdaṃ bhagavan |",
  "S06n575:57": "bhagavānāha-tatkiṃ manyase subhūte gambhīrā tathatā?",
  "S06n575:58": "āha-gambhīrā bhagavan |",
  "S06n575:59": "bhagavānāha-tatkiṃ manyase tathatāyāṃ cittam?",
  "S06n575:60": "āha-no hīdaṃ bhagavan |",
  "S06n575:61": "bhagavānāha-tatkiṃ manyase subhūte cittaṃ tathatā?",
  "S06n575:62": "āha-no hīdaṃ bhagavan |",
  "S06n575:63": "bhagavānāha-tatkiṃ manyase subhūte anyattathatāyāścittam?",
  "S06n575:64": "āha-no hīdaṃ bhagavan |",
  "S06n575:65": "bhagavānāha-samanupaśyasi tvaṃ subhūte tathatām?",
  "S06n575:66": "āha-no hīdaṃ bhagavan |",
  "S06n575:67": "bhagavānāha-tatkiṃ manyase subhūte ya evaṃ carati sa gambhīre carati?",
  "S06n575:68": "āha-yo bhagavan evaṃ carati,",
  "S06n575:69": "sa na kvaciccarati |",
  "S06n575:70": "tatkasya hetoḥ?",
  "S06n575:71": "tathā hyasya te samudācārā na pravartante,",
  "S06n575:72": "na samudācaranti |",
  "S06n575:73": "bhagavānāha-yaḥ subhūte bodhisattvo mahāsattvaḥ prajñāpāramitāṃ carati,",
  "S06n575:74": "sa kva carati?",
  "S06n575:75": "āha-carati bhagavan paramārthe |",
  "S06n575:76": "bhagavānāha-tatkiṃ manyase subhūte yo bodhisattvo mahāsattvaḥ paramārthe carati,",
  "S06n575:77": "sa nimitte carati?",
  "S06n575:78": "āha-no hīdaṃ bhagavan |",
  "S06n575:79": "bhagavānāha-tatkiṃ manyase subhūte api nu tasya nimittamavibhāvitam?",
  "S06n575:80": "āha-no hīdaṃ bhagavan |",
  "S06n575:81": "bhagavānāha-tatkiṃ manyase subhūte api nu bodhisattvasya mahāsattvasya prajñāpāramitāyāṃ carato nimittaṃ vibhāvitaṃ bhavati?",
  "S06n575:82": "subhūtirāha-na sa bhagavan bodhisattvo mahāsattva evaṃ prayujyate-kathamahaṃ bodhisattvacaryāṃ carannihaiva nimittaprahāṇamanuprāpnuyāmiti |",
  "S06n575:83": "sacetpunaranuprāpnuyāt,",
  "S06n575:84": "apratipūrṇaiḥ sarvabuddhadharmaiḥ śrāvako bhavet |",
  "S06n575:85": "etattadbhagavan bodhisattvasya mahāsattvasyopāyakauśalyaṃ yat,",
  "S06n575:86": "tacca nimittaṃ jānāti,",
  "S06n575:87": "yallakṣaṇaṃ yannimittamānimitte ca parijayaṃ karoti ||",
  "S06n575:88": "atha khalvāyuṣmān śāriputra āyuṣmantaṃ subhūtimetadavocat-ya āyuṣman subhūte bodhisattvo mahāsattvaḥ svapnāntaragatastrīṇi vimokṣamukhāni bhāvayati-śūnyatāmānimittamapraṇihitaṃ ca,",
  "S06n575:89": "api nu tasya prajñāpāramitā vivardhate?",
  "S06n575:90": "subhūtirāha-sacedāyuṣman śāriputra divasabhāvanayā vivardhate,",
  "S06n575:91": "evaṃ svapnāntaragatasyāpi vivardhate |",
  "S06n575:92": "tatkasya hetoḥ?",
  "S06n575:93": "avikalpo hi āyuṣman śāriputra svapnaśca divasaścokto bhagavatā |",
  "S06n575:94": "sacedāyuṣman śāriputra bodhisattvo mahāsattvaḥ prajñāpāramitālābhī divase divase prajñāpāramitāyāṃ carati,",
  "S06n575:95": "tato'sya prajñāpāramitābhyāsataḥ svapnāntaragatasyāpi bodhisattvasya mahāsattvasya prajñāpāramitāvaipulyena bhavitavyam |",
  "S06n575:96": "śāriputra āha-yatpunarayuṣman subhūte strī vā puruṣo vā svapnāntaragataḥ karma śubhamaśubhaṃ vā karoti,",
  "S06n575:97": "kiṃ bhavati tasya karmaṇa ācayo vā upacayo vā?",
  "S06n575:98": "subhūtirāha-yathā svapnopamāḥ sarvadharmā uktā bhagavatā,",
  "S06n575:99": "tathā na tasya karmaṇo bhavatyācayo vā upacayo vā |",
  "S06n575:100": "atha punarāyuṣman śāriputra sa puruṣaḥ prativibuddhaḥ san vikalpayan hatasaṃjñāmutpādayati,",
  "S06n575:101": "bhavati tasya karmaṇa ācayo vā upacayo vā |",
  "S06n575:102": "kathaṃ ca āyuṣman śāriputra vikalpayan hatasaṃjñāmutpādayati?",
  "S06n575:103": "sacetsvapnāntaragataḥ prāṇātipātaṃ kṛtvā prativibuddhaḥ sannevaṃ vikalpayati-aho hataḥ,",
  "S06n575:104": "sādhu hataḥ,",
  "S06n575:105": "suṣṭhu hataḥ,",
  "S06n575:106": "mayā hataḥ,",
  "S06n575:107": "ityevaṃ vikalpayan hatasaṃjñāmutpādayati |",
  "S06n575:108": "śāriputra āha-sacedāyuṣman subhūte sa puruṣaḥ prativibuddhaḥ san vikalpayan hatasaṃjñāmutpādayati-aho hataḥ,",
  "S06n575:109": "sādhu hataḥ,",
  "S06n575:110": "suṣṭhu hataḥ,",
  "S06n575:111": "mayā hata iti,",
  "S06n575:112": "bhavati tasya karmaṇa ācayo vā upacayo vā?",
  "S06n575:113": "buddho bhagavānapi vikalpayan kṣayasaṃjñāmutpādayati |",
  "S06n575:114": "tasyāpi karmaṇa ācayo vā upacayo vā bhavet?",
  "S06n575:115": "subhūtirāha-no hīdamāyuṣman śāriputra |",
  "S06n575:116": "tatkasya hetoḥ?",
  "S06n575:117": "sarvakalpavikalpaprahīṇo hi tathāgataḥ |",
  "S06n575:118": "tadyathāpi nāma ākāśameva āyuṣman śāriputra nānārambaṇaṃ karmotpadyate,",
  "S06n575:119": "nānārambaṇaṃ cittamutpadyate |",
  "S06n575:120": "tasmāttarhyāyuṣman śāriputra sārambaṇameva karmotpadyate,",
  "S06n575:121": "na anārambaṇam |",
  "S06n575:122": "sārambaṇameva cittamutpadyate,",
  "S06n575:123": "na anārambaṇam |",
  "S06n575:124": "dṛṣṭaśrutamatavijñāteṣvāyuṣman śāriputra dharmeṣu buddhiḥ pravartate |",
  "S06n575:125": "tatra kācidbuddhiḥ saṃkleśaṃ parigṛhṇāti,",
  "S06n575:126": "kācidbuddhirvyavadānaṃ parigṛhṇāti |",
  "S06n575:127": "tasmāttarhi āyuṣman śāriputra sārambaṇaiva cetanotpadyate na anārambaṇā,",
  "S06n575:128": "sārambaṇameva karmotpadyate na anārambaṇam |",
  "S06n575:129": "śāriputra āha-yadāyuṣman subhūte sarvārambaṇāni viviktāni ākhyātāni bhagavatā,",
  "S06n575:130": "tadā kasmādāyuṣman subhūte sārambaṇaiva cetanotpadyate na anārambaṇā?",
  "S06n575:131": "subhūtirāha-nimittīkṛtya āyuṣman śāriputra vidyamānamevārambaṇamārambaṇīkṛtya sārambaṇaiva cetanotpadyate,",
  "S06n575:132": "na anārambaṇā |",
  "S06n575:133": "cetanāpyāyuṣman śāriputra viviktā,",
  "S06n575:134": "nimittamapi viviktam |",
  "S06n575:135": "evamavidyāpratyayāḥ saṃskārā api viviktāḥ,",
  "S06n575:136": "saṃskārapratyayaṃ vijñānamapi,",
  "S06n575:137": "yāvajjātipratyayaṃ jarāmaraṇamapi viviktam |",
  "S06n575:138": "evameva āyuṣman śāriputra sarvārambaṇāni viviktāni |",
  "S06n575:139": "nimittena viviktā cetanā lokavyavahāramupādāyotpadyata iti ||",
  "S06n575:140": "śāriputra āha-yadāyuṣman subhūte bodhisattvo mahāsattvaḥ svapnāntaragato dānaṃ dadyāt,",
  "S06n575:141": "tacca dānamanuttarāyāṃ samyaksaṃbodhau pariṇāmayati |",
  "S06n575:142": "pariṇāmitaṃ kiṃ taddānaṃ vaktavyam?",
  "S06n575:143": "subhūtirāha-ayamāyuṣman śāriputra maitreyo bodhisattvo mahāsattvaḥ saṃmukhībhūtaḥ |",
  "S06n575:144": "eṣa tathāgatena vyākṛto'nuttarāyāṃ samyaksaṃbodhau |",
  "S06n575:145": "eṣo'trārthe kāyasākṣī |",
  "S06n575:146": "eṣa praṣṭavyaḥ |",
  "S06n575:147": "eṣa enamarthaṃ visarjayiṣyati |",
  "S06n575:148": "atha khalvāyuṣmān śāriputro maitreyaṃ bodhisattvaṃ mahāsattvametadavocat-ayamāyuṣman maitreya subhūtiḥ sthavira evamāha-mayaṃ maitreyo bodhisattvo mahāsattvaḥ |",
  "S06n575:149": "eṣa enamarthaṃ visarjayiṣyatīti |",
  "S06n575:150": "visarjaya āyuṣmannajita enamartham |",
  "S06n575:151": "atha khalu maitreyo bodhisattvo mahāsattva āyuṣmantaṃ subhūtimetadavocat-yadāyuṣmān subhūtirevamāha-ayaṃ maitreyo bodhisattvo mahāsattvaḥ |",
  "S06n575:152": "eṣa enamarthaṃ visarjayiṣyatīti |",
  "S06n575:153": "kiṃ punarāyuṣman subhūte yadetannāmadheyaṃ maitreya iti?",
  "S06n575:154": "etadenamarthaṃ visarjayiṣyati,",
  "S06n575:155": "uta rūpaṃ visarjayiṣyati,",
  "S06n575:156": "uta vedanā saṃjñā saṃskārāḥ,",
  "S06n575:157": "atha vijñānaṃ visarjayiṣyati,",
  "S06n575:158": "utāho varṇo visarjayiṣyati,",
  "S06n575:159": "atha saṃsthānaṃ visarjayiṣyati,",
  "S06n575:160": "utāho yā rūpasya śūnyatā,",
  "S06n575:161": "sā visarjayiṣyati?",
  "S06n575:162": "evaṃ yā vedanāyāḥ saṃjñāyāḥ saṃskārāṇām,",
  "S06n575:163": "yā vijñānasya śūnyatā,",
  "S06n575:164": "sā visarjayiṣyati?",
  "S06n575:165": "yā khalu punarāyuṣman subhūte rūpasya śūnyatā,",
  "S06n575:166": "na sā pratibalā visarjayitum |",
  "S06n575:167": "evaṃ vedanāyāḥ saṃjñāyāḥ saṃskārāṇām |",
  "S06n575:168": "yā khalu punarāyuṣman subhūte vijñānasya śūnyatā,",
  "S06n575:169": "na sā pratibalā visarjayitum |",
  "S06n575:170": "tamapyahamāyuṣman subhūte dharmaṃ na samanupaśyāmi,",
  "S06n575:171": "yo dharmo visarjayet |",
  "S06n575:172": "tamapyahaṃ dharmaṃ na samanupaśyāmi,",
  "S06n575:173": "yo dharmo visarjayitavyaḥ |",
  "S06n575:174": "tamapyahaṃ dharmaṃ na samanupaśyāmi,",
  "S06n575:175": "yena dharmeṇa visarjayet |",
  "S06n575:176": "tamapyahaṃ dharmaṃ na samanupaśyāmi,",
  "S06n575:177": "yo dharmo vyākṛto'nuttarāyāṃ samyaksaṃbodhau |",
  "S06n575:178": "atha khalvāyuṣmān śāriputro maitreyaṃ bodhisattvaṃ mahāsattvametadavocat-kaccitpunarāyuṣman maitreya tvayā ete dharmā evaṃ sākṣātkṛtāḥ,",
  "S06n575:179": "yathainān vācā bhāṣase?",
  "S06n575:180": "maitreya āha-na mayā āyuṣman śāriputra ete dharmā evaṃ sākṣātkṛtāḥ,",
  "S06n575:181": "yathainān vācā bhāṣe |",
  "S06n575:182": "evamapyahamenānāyuṣman śāriputra dharmānna vedmi,",
  "S06n575:183": "nopalabhe,",
  "S06n575:184": "na samanupaśyāmi,",
  "S06n575:185": "yathā vācā bhāṣe,",
  "S06n575:186": "cittena vā cintayāmi |",
  "S06n575:187": "api tu khalu punarāyuṣman śāriputra na kāyena spṛśyeta,",
  "S06n575:188": "na vācā bhāṣyeta,",
  "S06n575:189": "na manasā samanvāhriyeta |",
  "S06n575:190": "evaṃsvabhāvāḥ sarve dharmā asvabhāvatvāt |",
  "S06n575:191": "atha khalvāyuṣmataḥ śāriputrasyaitadabhūt-gambhīraprajño batāyaṃ maitreyo bodhisattvo mahāsattvaḥ,",
  "S06n575:192": "yathāpi nāma dīrgharātraṃ prajñāpāramitāyāṃ caritāvī nirdiśati ||",
  "S06n575:193": "atha khalu bhagavānāyuṣmantaṃ śāriputramāmantrayate sma-kutaste śāriputra etadabhūt-gambhīraprajño batāyaṃ maitreyo bodhisattvo mahāsattva iti?",
  "S06n575:194": "samanupaśyasi tvaṃ śāriputra taṃ dharmaṃ yena dharmeṇa samanvāgato'rhanniti prabhāvyate?",
  "S06n575:195": "śāriputra āha-na hyetadbhagavan |",
  "S06n575:196": "bhagavānāha-evameva śāriputra bodhisattvasya mahāsattvasya prajñāpāramitāyāṃ carato naivaṃ bhavati-ayaṃ dharmo vyākṛto'nuttarāyāṃ samyaksaṃbodhau,",
  "S06n575:197": "ayaṃ dharmo vyākariṣyate'nuttarāyāṃ samyaksaṃbodhau,",
  "S06n575:198": "ayaṃ dharmo vyākriyate'nuttarāyāṃ samyaksaṃbodhau,",
  "S06n575:199": "ayaṃ dharmo'nuttarāṃ samyaksaṃbodhimabhisaṃbhotsyate |",
  "S06n575:200": "evaṃ caran bodhisattvo mahāsattvaścarati prajñāpāramitāyām |",
  "S06n575:201": "sa carannotrasyati,",
  "S06n575:202": "na saṃtrasyati,",
  "S06n575:203": "na saṃtrāsamāpadyate |",
  "S06n575:204": "labdhabalādhānatvānnāhaṃ nābhisaṃbhotsya ityevaṃ yogamāpadyate |",
  "S06n575:205": "sacedevaṃ carati,",
  "S06n575:206": "carati prajñāpāramitāyām ||",
  "S06n575:207": "punaraparaṃ śāriputra vyālakāntāramadhyagatena bodhisattvena mahāsattvena notrasitavyam,",
  "S06n575:208": "na saṃtrasitavyam,",
  "S06n575:209": "na saṃtrāsamāpattavyam |",
  "S06n575:210": "tatkasya hetoḥ?",
  "S06n575:211": "tathā hi tena bodhisattvena mahāsattvena sarvaṃ parityaktavyaṃ sarvasattvānāmarthāya |",
  "S06n575:212": "tenaivaṃ cittamutpādayitavyam-yadi cenmāṃ vyālā bhakṣayeyuḥ,",
  "S06n575:213": "tebhya eva taddānaṃ dattaṃ bhavatu |",
  "S06n575:214": "mama ca dānapāramitāparipūrirbhaviṣyati |",
  "S06n575:215": "anuttarā ca me samyaksaṃbodhirāsannībhaviṣyati |",
  "S06n575:216": "tathā ca kariṣyāmi,",
  "S06n575:217": "yathā me anuttarāṃ samyaksaṃbodhimabhisaṃbuddhasya sataḥ tiryagyonigatāḥ sattvāḥ sarveṇa sarvaṃ sarvathā sarvaṃ sarvatra me buddhakṣetre na bhaviṣyanti,",
  "S06n575:218": "na prajñāsyante,",
  "S06n575:219": "divyopabhogaparibhogāśca bhaviṣyantīti ||",
  "S06n575:220": "punaraparaṃ śāriputra corakāntāramadhyagatena bodhisattvena mahāsattvena notrasitavyam,",
  "S06n575:221": "na saṃtrasitavyam,",
  "S06n575:222": "na saṃtrāsamāpattavyam |",
  "S06n575:223": "tatkasya hetoḥ?",
  "S06n575:224": "sarvasvaparityāgakuśalābhiratā hi bodhisattvā mahāsattvā bhavanti |",
  "S06n575:225": "utsṛṣṭakāyenāpi ca bodhisattvena mahāsattvena bhavitavyaṃ parityaktasarvapariṣkāropakaraṇena |",
  "S06n575:226": "tenaivaṃ cittamutpādayitavyam-sacenmama sattvāḥ sarvapariṣkāropakaraṇāni hareyuḥ,",
  "S06n575:227": "tebhya eva taddānaṃ dattaṃ bhavatu |",
  "S06n575:228": "yadi cenmāṃ kecijjīvitādvyaparopayeyuḥ,",
  "S06n575:229": "tatra na mayā vyāpādakrodharoṣā utpādayitavyāḥ |",
  "S06n575:230": "teṣāmapi ca mayā na kāyena na vācā na manasā aparāddhavyam |",
  "S06n575:231": "evaṃ ca me tasmin samaye dānapāramitā ca śīlapāramitā ca kṣāntipāramitā ca paripūriṃ gamiṣyati |",
  "S06n575:232": "anuttarā ca me samyaksaṃbodhirabhyāsannībhaviṣyati |",
  "S06n575:233": "tathā ca kariṣyāmi,",
  "S06n575:234": "tathā ca pratipatsye,",
  "S06n575:235": "yathā anuttarāṃ samyaksaṃbodhimabhisaṃbuddhasya sataścorakāntārāṇyapi tasmin buddhakṣetre sarveṇa sarvaṃ sarvathā sarvaṃ na bhaviṣyanti,",
  "S06n575:236": "na prajñāsyante |",
  "S06n575:237": "tathā ca buddhakṣetrapariśuddhaye vyāpatsye,",
  "S06n575:238": "yathā me anuttarāṃ samyaksaṃbodhimabhisaṃbuddhasya satastasmin buddhakṣetre ete cānye ca doṣāḥ sarveṇa sarvaṃ sarvathā sarvaṃ na bhaviṣyanti,",
  "S06n575:239": "na prajñāsyante ||",
  "S06n575:240": "punaraparaṃ śāriputraṃ pānīyakāntāramadhyagatena bodhisattvena mahāsattvena notrasitavyaṃ na saṃtrasitavyaṃ na saṃtrāsamāpattavyam |",
  "S06n575:241": "tatkasya hetoḥ?",
  "S06n575:242": "asaṃtrastānutrastadharmāṇo hi bodhisattvā mahāsattvā bhavanti |",
  "S06n575:243": "evaṃ cānena cittamutpādayitavyam-sarvasattvānāṃ mayā sarvatṛṣṇācchedāya śikṣitavyam |",
  "S06n575:244": "na ca bodhisattvena mahāsattvenotrasitavyam,",
  "S06n575:245": "na saṃtrasitavyam,",
  "S06n575:246": "na saṃtrāsamāpattavyam |",
  "S06n575:247": "sacedahaṃ tṛṣṇayā kālaṃ kariṣyāmi,",
  "S06n575:248": "pretaloke mamopapattirbhaviṣyatīti |",
  "S06n575:249": "api tu khalu punaḥ sarvasattvānāmantike mahākaruṇācittamutpādayitavyam-aho bata alpapuṇyā amī sattvāḥ,",
  "S06n575:250": "yadeteṣāṃ loke evaṃrūpāṇi pānīyakāntārāṇi prajñāyante |",
  "S06n575:251": "tathā punarahaṃ kariṣyāmi,",
  "S06n575:252": "tathā pratipatsye,",
  "S06n575:253": "yathā me anuttarāṃ samyaksaṃbodhimabhisaṃbuddhasya satastasmin buddhakṣetre sarveṇa sarvaṃ sarvathā sarvaṃ pānīyakāntārāṇi na bhaviṣyanti,",
  "S06n575:254": "na prajñāsyante |",
  "S06n575:255": "tathā ca sarvasattvān puṇyaiḥ saṃniyokṣye,",
  "S06n575:256": "yathā aṣṭāṅgopetapānīyalābhino'mī bhaviṣyanti |",
  "S06n575:257": "tathā ca dṛḍhaṃ vīryamārapsye sarvasattvānāṃ kṛtaśaḥ,",
  "S06n575:258": "yathā vīryapāramitā ca me tasmin samaye paripūriṃ gamiṣyatīti ||",
  "S06n575:259": "punaraparaṃ śāriputra bubhukṣākāntāramadhyagatena bodhisattvena mahāsattvena notrasitavyaṃ na saṃtrasitavyaṃ na saṃtrāsamāpattavyam |",
  "S06n575:260": "evaṃ cānena saṃnāhaḥ saṃnāhyaḥ-tathā dṛḍhaṃ vīryamārapsye,",
  "S06n575:261": "tathā ca svaṃ buddhakṣetraṃ pariśodhayiṣyāmi,",
  "S06n575:262": "yathā me anuttarāṃ samyaksaṃbodhimabhisaṃbuddhasya satastasmin buddhakṣetre evaṃrūpāṇi bubhukṣākāntārāṇi sarveṇa sarvaṃ sarvathā sarvaṃ na bhaviṣyanti,",
  "S06n575:263": "na prajñāsyante |",
  "S06n575:264": "sukhitā eva te sattvā bhaviṣyanti sukhasamaṅginaḥ sarvasukhasamarpitāḥ |",
  "S06n575:265": "tathā ca kariṣyāmi,",
  "S06n575:266": "yathā teṣāṃ sattvānāṃ yo ya evābhiprāyo bhaviṣyati,",
  "S06n575:267": "yadyadevākāṅkṣiṣyanti manasā,",
  "S06n575:268": "tattadeva prādurbhaviṣyati tadyathāpi nāma devānāṃ trāyastriṃśānāṃ manasaiva sarvamutpadyate,",
  "S06n575:269": "yathā teṣāṃ sattvānāṃ manasaiva sarvaṃ prādurbhaviṣyati,",
  "S06n575:270": "manasā sarvamutpatsyate,",
  "S06n575:271": "tathā dṛḍhaṃ vīryamārapsye |",
  "S06n575:272": "yathā teṣāṃ sattvānāṃ dhārmikā abhiprāyāḥ paripūriṃ gamiṣyanti,",
  "S06n575:273": "avaikalyaṃ ca jīvitapariṣkāraiḥ sarvasattvānāṃ bhaviṣyati sarvathā sarvataḥ sarvadā,",
  "S06n575:274": "tathā ca svacittapariśuddhaye vyāyaṃsye sarvasattvānāṃ kṛtaśaḥ,",
  "S06n575:275": "yathā dhyānapāramitā ca me tasmin samaye paripūriṃ gamiṣyatīti ||",
  "S06n575:276": "punaraparaṃ śāriputra vyādhikāntāramadhyagatena bodhisattvena mahāsattvena notrasitavyaṃ na saṃtrasitavyaṃ na saṃtrāsamāpattavyam |",
  "S06n575:277": "evaṃ cānenopaparīkṣitavyaṃ cintayitavyaṃ tulayitavyam-neha sa kaściddharmo yo vyādhyā bādhyate,",
  "S06n575:278": "nāpi sa kaściddharmo yo vyādhirnāma |",
  "S06n575:279": "evaṃ tena śūnyatā pratyavekṣitavyā |",
  "S06n575:280": "na cotrasitavyaṃ na saṃtrasitavyaṃ na saṃtrāsamāpattavyam |",
  "S06n575:281": "na ca śāriputra bodhisattvena mahāsattvenaivaṃ cittamutpādayitavyam-cireṇānuttarāṃ samyaksaṃbodhimabhisaṃbhotsye iti notrasitavyaṃ na saṃtrasitavyaṃ na saṃtrāsamāpattavyam |",
  "S06n575:282": "tatkasya hetoḥ?",
  "S06n575:283": "yo hi cittakṣaṇaḥ,",
  "S06n575:284": "iyatī saiṣā apūrvā koṭiryaduta akoṭiḥ |",
  "S06n575:285": "evaṃ tena bodhisattvena mahāsattvena [na] duṣkarasaṃjñotpādayitavyā-bahvī dīrghā caiṣā apūrvā koṭiriti,",
  "S06n575:286": "ekacittakṣaṇasamāyuktā hyeṣā apūrvā koṭiryaduta akoṭiḥ |",
  "S06n575:287": "evaṃ śāriputra bodhisattvena mahāsattvena cireṇānuttarāṃ samyaksaṃbodhimabhisaṃbhotsye iti notrasitavyaṃ na saṃtrasitavyaṃ na saṃtrāsamāpattavyam |",
  "S06n575:288": "yaḥ khalu punaḥ śāriputra bodhisattvo mahāsattva ebhyaścānyebhyaśca dṛṣṭaśrutamatavijñātebhyo bhayabhairavebhyo notrasyati na saṃtrasyati na saṃtrāsamāpadyate,",
  "S06n575:289": "jñātavyamidaṃ śāriputra bhavyo'yaṃ kulaputro vā kuladuhitā vā anuttarāṃ samyaksaṃbodhimabhisaṃboddhumiti |",
  "S06n575:290": "evaṃ ca śāriputra bodhisattvena mahāsattvena mahāsaṃnāhaḥ saṃnaddhavyaḥ-tathā kariṣyāmi,",
  "S06n575:291": "tathā dṛḍhaṃ vīryamārapsye,",
  "S06n575:292": "yathā me anuttarāṃ samyaksaṃbodhimabhisaṃbuddhasya satastasmin buddhakṣetre sarvasattvānāṃ sarveṇa sarvaṃ sarvathā sarvaṃ sarvavyādhayo na bhaviṣyanti,",
  "S06n575:293": "na prajñāsyante |",
  "S06n575:294": "tathā kariṣyāmi,",
  "S06n575:295": "yathā tathāgatānāmuktavādī yathoktakārī ca bhaviṣyāmi |",
  "S06n575:296": "tathā ca prajñāpāramitāyāṃ parijayaṃ kariṣyāmi sarvasattvānāṃ kṛtaśaḥ,",
  "S06n575:297": "yathā prajñāpāramitāpi me tasmin samaye paripūriṃ gamiṣyatīti ||",
  "S06n575:298": "atha khalu tatra parṣadi anyatarā strī saṃnipatitā saṃniṣaṇṇābhūt |",
  "S06n575:299": "sā utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-ahaṃ bhagavan atra sthāne notrasiṣyāmi,",
  "S06n575:300": "na saṃtrasiṣyāmi,",
  "S06n575:301": "na saṃtrāsamāpatsye |",
  "S06n575:302": "anutrastā ca asaṃtrastā ca sarvasattvebhyo dharmaṃ deśayiṣyāmīti |",
  "S06n575:303": "atha khalu bhagavāṃstasyāṃ velāyāṃ suvarṇavarṇasmitaṃ prādurakarot |",
  "S06n575:304": "tadanantāparyantān lokadhātūnābhayā spharitvā yāvadbrahmalokamabhyudgamya punareva pratyudāvṛtya bhagavantaṃ triḥ pradakṣiṇīkṛtya bhagavata eva mūrdhni antaradhīyata |",
  "S06n575:305": "samanantaraṃ prāduṣkṛte ca bhagavatā tasmin smite atha khalu sā strī suvarṇapuṣpāṇi gṛhītvā bhagavantaṃ suvarṇapuṣpairabhyavākiradabhiprākirat |",
  "S06n575:306": "atha khalu tāni suvarṇapuṣpāṇyasaktāni antarīkṣe vihāyasi sthitānyabhūvan ||",
  "S06n575:307": "atha khalvāyuṣmānānanda utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-ko bhagavan hetuḥ,",
  "S06n575:308": "kaḥ pratyayaḥ smitasya prāduṣkaraṇāya?",
  "S06n575:309": "nāhetukaṃ nāpratyayaṃ tathāgatā arhantaḥ samyaksaṃbuddhāḥ smitaṃ prāduṣkurvanti |",
  "S06n575:310": "evamukte bhagavānāyuṣmantamānandametadavocat-iyamānanda gaṅgadevā bhaginī anāgate'dhvani suvarṇapuṣpo nāma tathāgato bhaviṣyati arhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca |",
  "S06n575:311": "buddho bhagavālloka utpatsyate,",
  "S06n575:312": "tārakopame kalpe'nuttarāṃ samyaksaṃbodhimabhisaṃbhotsyate |",
  "S06n575:313": "seyamānanda gaṅgadevā bhaginī strībhāvaṃ vivartya puruṣabhāvaṃ pratilabhya itaścyutvā akṣobhyasya tathāgatasyārhataḥ samyaksaṃbuddhasya buddhakṣetre abhiratyāṃ lokadhātāvupapatsyate |",
  "S06n575:314": "tatra copapannā akṣobhyasya tathāgatāsyārhataḥ samyaksaṃbuddhasyāntike brahmacaryaṃ cariṣyati |",
  "S06n575:315": "tataścyutā satī buddhakṣetrādbuddhakṣetraṃ saṃkramiṣyati avirahitā tathāgatadarśanena |",
  "S06n575:316": "tato'pi buddhakṣetrādbuddhakṣetrāṇi saṃkramiṣyati |",
  "S06n575:317": "yānyavirahitāni bhaviṣyanti buddhairbhagavadbhistatra tatra saṃkramiṣyati |",
  "S06n575:318": "tadyathāpi nāma ānanda rājā cakravartīṃ prāsādātprāsādaṃ saṃkrāmet,",
  "S06n575:319": "sa yāvajjīvaṃ pādatalābhyāṃ dharaṇītalaṃ nākrāmet,",
  "S06n575:320": "sa yāvanmaraṇāvasthāyāṃ bhūmitalaṃ pabhdyāmanākramya kālaṃ kuryāt,",
  "S06n575:321": "evameva ānanda iyaṃ gaṅgadevā bhaginī buddhakṣetraṃ saṃkramiṣyati |",
  "S06n575:322": "tatra ca avirahitā bhaviṣyati buddharbhagavadbhiryāvannānuttarāṃ samyaksaṃbodhimabhisaṃbudhyate ||",
  "S06n575:323": "atha khalvāyuṣmata ānandasyaitadabhūt-ye tatrākṣobhyasya tathāgatāsyārhataḥ samyaksaṃbuddhasyāntike bodhisattvā mahāsattvā bhaviṣyanti,",
  "S06n575:324": "tathāgatasaṃnipāta eva sa veditavyaḥ |",
  "S06n575:325": "atha khalu bhagavānāyuṣmata ānandasya imamevaṃrūpaṃ cetasaiva cetaḥparivitarkamājñāya āyuṣmantamānandametadavocat-evametadānanda, evametat |",
  "S06n575:326": "uttīrṇapaṅkāste bodhisattvā mahāsattvāḥ,",
  "S06n575:327": "ye akṣobhyasya tathāgatasyārhataḥ samyaksaṃbuddhasya buddhakṣetre brahmacaryaṃ caranti |",
  "S06n575:328": "bodhipariniṣpatyupagatāste ānanda bodhisattvā mahāsattvā veditavyāḥ |",
  "S06n575:329": "tasya khalu punarānanda suvarṇapuṣpasya tathāgatasyārhataḥ samyaksaṃbuddhasya na pramāṇabaddhaḥ śrāvakasaṃgho bhaviṣyati |",
  "S06n575:330": "tatkasya hetoḥ?",
  "S06n575:331": "tāvanto hyānanda tatra śrāvakā bhaviṣyanti yeṣāṃ nāsti pramāṇam |",
  "S06n575:332": "api tvaprameyā asaṃkhyeyā ityevaṃ saṃkhyāṃ gamiṣyanti |",
  "S06n575:333": "tena khalu punarānanda kālena tena samayena tasmin buddhakṣetre na vyālakāntārāṇi bhaviṣyanti,",
  "S06n575:334": "na caurakāntārāṇi na pānīyakāntārāṇi na vyādhikāntārāṇi na durbhikṣakāntārāṇi bhaviṣyanti |",
  "S06n575:335": "etāni cānyāni ca ānanda asātakāntārāṇi tasmin buddhakṣetre sarveṇa sarvaṃ sarvathā sarvaṃ na bhaviṣyanti,",
  "S06n575:336": "na prajñāsyante |",
  "S06n575:337": "suvarṇapuṣpasya khalu punarānanda tathāgatasyārhataḥ samyaksaṃbuddhasya anuttarāṃ samyaksaṃbodhimabhisaṃbuddhasya imānyevaṃrūpāṇi bhayabhairavakāntārāṇi sarveṇa sarvaṃ sarvathā sarvaṃ tadānīṃ na bhaviṣyanti,",
  "S06n575:338": "na prajñāsyante ||",
  "S06n575:339": "evamukte āyuṣmānānando bhagavantametadavocat-anayā bhagavan gaṅgadevayā bhaginyā katamasya tathāgatasyāntike prathamacittotpādakuśalamūlamavaropitamanuttarāyāṃ samyaksaṃbodhau?",
  "S06n575:340": "evamukte bhagavānāyuṣmantamānandametadavocat-anayā ānanda gaṅgadevayā bhaginyā dīpaṃkarasya tathāgatasyārhataḥ samyaksaṃbuddhasyāntike prathamacittotpādakuśalamūlamavaropitam,",
  "S06n575:341": "anuttarāyāṃ samyaksaṃbodhau pariṇāmitaṃ ca |",
  "S06n575:342": "sa ca dīpaṃkarastathāgato'rhan samyaksaṃbuddhaḥ suvarṇapuṣpairevāvakīrṇo'nuttarāṃ samyaksaṃbodhiṃ prārthayamānayā |",
  "S06n575:343": "yadā mayā pañcabhirutpalairdīpaṃkarastathāgato'rhan samyaksaṃbuddho'vakīrṇaḥ,",
  "S06n575:344": "anutpattikeṣu ca mayā dharmeṣu kṣāntiḥ pratilabdhā,",
  "S06n575:345": "tato'haṃ dīpaṃkareṇa tathāgatenārhatā samyaksaṃbuddhena vyākṛto'nuttarāyāṃ samyaksaṃbodhau-bhaviṣyasi tvaṃ māṇavaka anāgate'dhvani śākyamunirnāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavāniti |",
  "S06n575:346": "tadā etasyā bhaginyā mama vyākaraṇaṃ śrutvā evaṃ cittamudapādi-aho bata ahamapyevaṃ vyākriyeya anuttarāyāṃ samyaksaṃbodhau yathāyaṃ māṇavako vyākṛto'nuttarāyāṃ samyaksaṃbodhau |",
  "S06n575:347": "evaṃ ca ānanda etasyā bhaginyā dīpaṃkarasya tathāgatasyārhataḥ samyaksaṃbuddhasyāntike prathamacittotpādakuśalamūlamavaropitamabhūdanuttarāyāṃ samyaksaṃbodhau |",
  "S06n575:348": "evamukte āyuṣmānānando bhagavantametadavocat-kṛtaparikarmā bateyaṃ bhagavan kṛtaparyantā gaṅgadevā bhaginī vyākṛtā anuttarāyāṃ samyaksaṃbodhau |",
  "S06n575:349": "evamukte bhagavānāyuṣmantamānandametadavocat-evametadānanda,",
  "S06n575:350": "evametat yathā vadasi-kṛtaparikarmā bateyaṃ kṛtaparyantā gaṅgadevā bhaginī vyākṛtā anuttarāyāṃ samyaksaṃbodhāviti ||",
  "S06n575:351": "āryāṣṭasāhasrikāyāṃ prajñāpāramitāyāṃ gaṅgadevībhaginīparivarto nāma ekonaviṃśatitamaḥ ||"
}