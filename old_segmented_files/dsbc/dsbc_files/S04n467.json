{
  "S04n467:0": "10 dharmabhāṇakaparivartaḥ |",
  "S04n467:1": "atha khalu bhagavan bhaiṣajyarājaṃ bodhisattvaṃ mahāsattvamārabhya tānyaśītiṃ bodhisattvasahasrāṇyāmantrayate sma-paśyasi tvaṃ bhaiṣajyarāja asyāṃ parṣadi bahudevanāgayakṣagandharvāsuragaruḍakinnaramahoragamanuṣyāmanuṣyān bhikṣubhikṣuṇyupāsakopāsikāḥ śrāvakayānīyān pratyekabuddhayāniyān bodhisattvayānīyāṃśca,",
  "S04n467:2": "yairayaṃ dharmaparyāyastathāgatasya saṃmukhaṃ śrutaḥ?",
  "S04n467:3": "āha-paśyāmi bhagavan,",
  "S04n467:4": "paśyāmi sugata |",
  "S04n467:5": "bhagavānāha-sarve svalvete bhaiṣajyarāja bodhisattvā mahāsattvāḥ,",
  "S04n467:6": "yairasyāṃ parṣadi antaśaḥ ekāpi gāthā śrutā,",
  "S04n467:7": "ekapadamapi śrutam,",
  "S04n467:8": "yairvā punarantaśa ekacittotpādenāpyanumoditamidaṃ sūtram |",
  "S04n467:9": "sarvā etā ahaṃ bhaiṣajyarāja catasraḥ parṣado vyākaromyanuttarāyāṃ samyaksaṃbodhau |",
  "S04n467:10": "ye'pi kecid bhaiṣajyarāja tathāgatasya parinirvṛtasya imaṃ dharmaparyāyaṃ śroṣyanti,",
  "S04n467:11": "antaśa ekagāthāmapi śrutvā,",
  "S04n467:12": "antaśa ekenāpi cittotpādena abhyamumodayiṣyanti,",
  "S04n467:13": "tānapyahaṃ bhaiṣajyarāja kulaputrān va kuladuhitṛrvā vyākaromyanuttarāyāṃ samyaksaṃbodhau |",
  "S04n467:14": "paripūrṇabuddhakoṭīnayutaśatasahasraparyupāsitāvinaste bhaiṣajyarāja kulaputrā vā kuladuhitaro vā bhaiṣyanti |",
  "S04n467:15": "buddhakoṭīnayutaśatasahasrakṛtapraṇidhānāste bhaiṣajyarājakulaputrā vā kuladuhitaro vā bhaviṣyanti |",
  "S04n467:16": "sattvānāmanukampārthamasmin jambudvīpe manuṣyeṣu pratyājātā veditavyāḥ,",
  "S04n467:17": "ya ito dharmaparyāyādantaśa ekagāthāmapi dhārayiṣyanti vācayiṣyanti prakāśayiṣyanti saṃgrāhayiṣyanti likhiṣyanti,",
  "S04n467:18": "likhitvā cānusmariṣyanti,",
  "S04n467:19": "kālena ca kālaṃ vyavalokayiṣyanti |",
  "S04n467:20": "tasmiṃśca pustake tathāgatagauravamutpādayiṣyanti,",
  "S04n467:21": "śāstṛgauraveṇa satkariṣyanti gurukariṣyanti mānayiṣyanti pūjayiṣyanti |",
  "S04n467:22": "taṃ ca pustakaṃ puṣpadhūpagandhamālyavilepanacūrṇacīvaracchatradhvajapatākāvādyādibhirnamaskārāñjalikarmabhiśca pūjayiṣyanti |",
  "S04n467:23": "ye kecid bhaiṣajyarāja kulaputrā vā kuladuhitaro vā ito dharmaparyāyādantaśa ekagāthāmapi dhārayiṣyanti anumodayiṣyanti vā,",
  "S04n467:24": "sarvāṃstānahaṃ bhaiṣajyarāja vyākaromyanuttarāyāṃ samyaksaṃbodhau ||",
  "S04n467:25": "tatra bhaiṣajyarāja yaḥ kaścidanyataraḥ puruṣo vā strī vā evaṃ vadet-kīdṛśāḥ khalvapi te sattvā bhaviṣyantyanāgate'dhvani tathāgatā arhantaḥ samyaksaṃbuddhā iti?",
  "S04n467:26": "tasya bhaiṣajyarāja puruṣasya vā striyā vā sa kulaputro vā kuladuhitā vā darśayitavyaḥ,",
  "S04n467:27": "ya ito dharmaparyāyādantaśaścatuṣpādikāmapi gāthāṃ dhārayitā śrāvayitā vā deśayitā vā sagauravo veha dharmaparyāye |",
  "S04n467:28": "ayaṃ sa kulaputro vā kuladuhitā vā,",
  "S04n467:29": "yo hyanāgate'dhvani tathāgato'rhan samyaksaṃbuddho bhaviṣyati |",
  "S04n467:30": "evaṃ paśya |",
  "S04n467:31": "tatkasya hetoḥ?",
  "S04n467:32": "sa hi bhaiṣajyarāja kulaputro vā kuladuhitā va tathāgato veditavyaḥ sadevakena lokena |",
  "S04n467:33": "tasya ca tathāgatasyaivaṃ satkāraḥ kartavyaḥ,",
  "S04n467:34": "yaḥ khalvasmāddharmaparyāyādantaśa ekagāthāmapi dhārayet,",
  "S04n467:35": "kaḥ punarvādo ya imaṃ dharmaparyāyaṃ sakalasamāpta mudgṛhṇīyād dhārayedvā vācayedvā paryavāpnuyādvā prakāśayedvā likhedvā likhāpayedvā,",
  "S04n467:36": "likhitvā cānusmaret |",
  "S04n467:37": "tatra ca pustake satkāraṃ kuryāt gurukāraṃ kuryāt mānanāṃ pūjanāmarcanāmapacāyanāṃ puṣpadhūpagandhamālyavilepanacūrṇacīvaracchatradhvajapatākāvādyāñjalinamaskāraiḥ praṇāmaiḥ |",
  "S04n467:38": "pariniṣpannaḥ sa bhaiṣajyarāja kulaputro vā kuladuhitā vā anuttarāyāṃ samyaksaṃbodhau veditavyaḥ |",
  "S04n467:39": "tathāgatadarśī ca veditavyaḥ |",
  "S04n467:40": "lokasya hitānukampakaḥ praṇidhānavaśenopapanno'smin jambudvīpe manuṣyeṣu asya dharmaparyāyasya saṃprakāśanatāyaiḥ |",
  "S04n467:41": "yaḥ svayamudāraṃ dharmābhisaṃskāramudārāṃ ca buddhakṣetropapattiṃ sthāpayitvā asya dharmaparyāyasya saṃprakāśanahetormayi parinirvṛte sattvānāṃ hitārthamanukampārthaṃ ca ihopapanno veditavyaḥ |",
  "S04n467:42": "tathāgatadūtaḥ sa bhaiṣajyarāja kulaputro vā kuladuhitā vā veditavyaḥ |",
  "S04n467:43": "tathāgatakṛtyakarastathāgatasaṃpreṣitaḥ sa bhaiṣajyarāja kulaputro vā kuladuhitā vā saṃjñātavyaḥ,",
  "S04n467:44": "ya imaṃ dharmaparyāyaṃ tathāgatasya parinirvṛtasya saṃprakāśayet,",
  "S04n467:45": "antaśo rahasi cauryeṇāpi kasyacidekasattvasyāpi saṃprakāśayedācakṣīta vā ||",
  "S04n467:46": "yaḥ khalu punarbhaiṣajyarāja kaścideva sattvo duṣṭacittaḥ pāpacitto raudracittastathāgatasya saṃmukhaṃ kalpamavarṇaṃ bhāṣet,",
  "S04n467:47": "yaśca teṣāṃ tathārūpāṇāṃ dharmabhāṇakānāmasya sūtrāntasya dhārakāṇāṃ gṛhasthānāṃ vā pravrajitānāṃ vā ekāmapi vācamapriyāṃ saṃśrāvayed bhūtāṃ vā abhūtāṃ vā,",
  "S04n467:48": "ida māgāḍhataraṃ pāpakaṃ karmeti vadāmi |",
  "S04n467:49": "tatkasya hetoḥ?",
  "S04n467:50": "tathāgatabhāraṇapratimaṇḍitaḥ sa bhaiṣajyarāja kulaputro vā kuladuhitā vā veditavyaḥ |",
  "S04n467:51": "tathāgataṃ sa bhaiṣajyarāja aṃsena pariharati,",
  "S04n467:52": "ya imaṃ dharmaparyāyaṃ likhitvā pustakagataṃ kṛtvā aṃsena pariharati |",
  "S04n467:53": "sa yena yenaiva prakrāmet,",
  "S04n467:54": "tena tenaiva sattvairañjalīkaraṇīyaḥ satkartavyo gurukartavyo mānayitavyaḥ pūjayitavyo'rcayitavyo'pacāyitavyo divyamānuṣyakaiḥ puṣpadhūpagandhamālyavilepanacūrṇacīvaracchatradhvajapatākāvādyakhādyabhojyānnapānayānairagraprāptaiśca divyai ratnarāśibhiḥ |",
  "S04n467:55": "sa dharmabhāṇakaḥ satkartavyo gurukartavyo mānayitavyaḥ pūjayitavyaḥ,",
  "S04n467:56": "divyāśca ratnarāśayastasya dharmabhāṇakasyopanāmayitavyāḥ |",
  "S04n467:57": "tatkasya hetoḥ?",
  "S04n467:58": "apyeva nāma ekavāramapi imaṃ dharmaparyāyaṃ saṃśrāvayet,",
  "S04n467:59": "yaṃ śrutvā aprameyā asaṃkhyeyāḥ sattvāḥ kṣipramanuttarāyāṃ samyaksaṃbodhau pariniṣpadyeyuḥ ||",
  "S04n467:60": "atha khalu bhagavāṃstasyāṃ velāyāmimā gāthā abhāṣata—",
  "S04n467:61": "buddhatve sthātukāmena svayaṃbhūjñānamicchatā |",
  "S04n467:62": "satkartavyāśca te sattvā ye dhārenti imaṃ nayam ||1 ||",
  "S04n467:63": "sarvajñatvaṃ ca yo icchet kathaṃ śīrghaṃ bhavediti |",
  "S04n467:64": "sa imaṃ dhārayet sūtraṃ satkuryādvāpi dhārakam ||2 ||",
  "S04n467:65": "preṣito lokanāthena sattvavaineyakāraṇāt |",
  "S04n467:66": "sattvānāmanukampārthaṃ sūtraṃ yo vācayedidam ||3 ||",
  "S04n467:67": "upapattiṃ śūbhāṃ tyaktvā sa dhīra iha āgataḥ |",
  "S04n467:68": "sattvānāmanukampārthaṃ sūtraṃ yo dhārayedidam ||4 ||",
  "S04n467:69": "upapatti vaśā tasya yena so dṛśyate tahi |",
  "S04n467:70": "paścime kāli bhāṣanto idaṃ sūtraṃ niruttaram ||5 ||",
  "S04n467:71": "divyehi puṣpehi ca satkareta",
  "S04n467:72": "mānuṣyakaiścāpi hi sarvagandhaiḥ |",
  "S04n467:73": "divyehi vastrehi ca chādayeyā",
  "S04n467:74": "ratnehi abhyokiri dharmabhāṇakam ||6 ||",
  "S04n467:75": "kṛtāñjalī tasya bhaveta nityaṃ",
  "S04n467:76": "yathā jinendrasya svayaṃbhuvastathā |",
  "S04n467:77": "yaḥ paścime kāli subhairave'smin",
  "S04n467:78": "parinirvṛtasya ida sutra dhārayet ||7 ||",
  "S04n467:79": "khādyaṃ ca bhojyaṃ ca tathānnapānaṃ",
  "S04n467:80": "vihāraśayyāsanavastrakoṭyaḥ |",
  "S04n467:81": "dadeya pūjārtha jinātmajasya",
  "S04n467:82": "apyekavāraṃ pi vadeta sūtram ||8 ||",
  "S04n467:83": "tathāgatānāṃ karaṇīya kurvate",
  "S04n467:84": "mayā ca so preṣita mānuṣaṃ bhavam |",
  "S04n467:85": "yaḥ sūtrametaccarimasmi kāle",
  "S04n467:86": "likheya dhāreya śruṇeya vāpi ||9 ||",
  "S04n467:87": "yaścaiva sthitveha jinasya saṃmukhaṃ",
  "S04n467:88": "śrāvedavarṇaṃ paripūrṇakalpam |",
  "S04n467:89": "praduṣṭacitto bhṛkuṭiṃ karitvā",
  "S04n467:90": "bahuṃ naro'sau prasaveta pāpam ||10 ||",
  "S04n467:91": "yaścāpi sūtrāntadharāṇa teṣāṃ",
  "S04n467:92": "prakāśayantāniha sūtrametat |",
  "S04n467:93": "avarṇamākrośa vadeya teṣāṃ",
  "S04n467:94": "bahūtaraṃ tasya vadāmi pāpam ||11 ||",
  "S04n467:95": "naraśca yo saṃmukha saṃstaveyā",
  "S04n467:96": "kṛtāñjalī māṃ paripūrṇakalpam |",
  "S04n467:97": "gāthāna koṭīnayutairanekaiḥ",
  "S04n467:98": "paryeṣamāṇo imamagrabodhim ||12 ||",
  "S04n467:99": "bahuṃ khu so tatra labheta puṇyaṃ",
  "S04n467:100": "māṃ saṃstavitvāna praharṣajātaḥ |",
  "S04n467:101": "ataśca so bahutarakaṃ labheta",
  "S04n467:102": "yo varṇa teṣāṃ pravadenmanuṣyaḥ ||13 ||",
  "S04n467:103": "aṣṭādaśa kalpasahasrakoṭyo",
  "S04n467:104": "yasteṣu pusteṣu karoti pūjām |",
  "S04n467:105": "śabdehi rūpehi rasehi cāpi",
  "S04n467:106": "divyaiśca gandhaiśca sparśaiśca divyaiḥ ||14 ||",
  "S04n467:107": "karitva pustāna tathaiva pūjāṃ",
  "S04n467:108": "aṣṭādaśa kalpasahasrakoṭyaḥ |",
  "S04n467:109": "yadi śruṇo ekaśa eta sūtraṃ",
  "S04n467:110": "āścaryalābho'sya bhavenmahāniti ||15 ||",
  "S04n467:111": "ārocayāmi te bhaiṣajyarāja,",
  "S04n467:112": "prativedayāmi te |",
  "S04n467:113": "bahavo hi mayā bhaiṣajyarāja dharmaparyāyā bhāṣitāḥ,",
  "S04n467:114": "bhāṣāmi bhāṣiṣye ca |",
  "S04n467:115": "sarveṣāṃ ca teṣāṃ bhaiṣajyarāja dharmaparyāyāṇāmayameva dharmaparyāyaḥ sarvalokavipratyanīkaḥ sarvalokāśraddadhanīyaḥ |",
  "S04n467:116": "tathāgatasyāpyetad bhaiṣajyarāja ādhyātmikadharmarahasyaṃ tathāgatabalasaṃrakṣitamapratibhinnapūrvamanācakṣitapūrvamanākhyātamidaṃ sthānam |",
  "S04n467:117": "bahujanapratikṣipto'yaṃ bhaiṣajyarāja dharmaparyāyastiṣṭhato'pi tathāgatasya,",
  "S04n467:118": "kaḥ punarvādaḥ parinirvṛtasya ||",
  "S04n467:119": "api tu khalu punarbhaiṣajyarāja tathāgatacīvaracchannāste kulaputrā vā kuladuhitaro vā veditavyāḥ |",
  "S04n467:120": "anyalokadhātusthitaiśca tathāgatairavalokitāśca adhiṣṭhitāśca |",
  "S04n467:121": "pratyātmikaṃ ca teṣāṃ śraddhābalaṃ bhaviṣyati,",
  "S04n467:122": "kuśalamūlabalaṃ ca praṇidhānabalaṃ ca |",
  "S04n467:123": "tathāgatavihāraikasthānanivāsinaśca te bhaiṣajyarāja kulaputrā vā kuladuhitaro vā bhaviṣyanti,",
  "S04n467:124": "tathāgatapāṇiparimārjitamūrdhānaśca te bhaviṣyanti,",
  "S04n467:125": "ya imaṃ dharmaparyāyaṃ tathāgatasya parinirvṛtasya śraddadhiṣyanti vācayiṣyanti likhiṣyanti satkariṣyanti gurukariṣyanti pareṣāṃ ca saṃśrāvayiṣyanti ||",
  "S04n467:126": "yasmin khalu punarbhaiṣajyarāja pṛthivīpradeśe'yaṃ dharmaparyāyo bhāṣyeta vā deśyeta vā likhyeta vā svādhyāyeta vā saṃgāyeta vā,",
  "S04n467:127": "tasmin bhaiṣajyarāja pṛthivīpradeśe tathāgatacaityaṃ kārayitavyaṃ mahantaṃ ratnamayamuccaṃ pragṛhītam |",
  "S04n467:128": "na ca tasminnavaśyaṃ tathāgataśarīrāṇi pratiṣṭhāpayitavyāni |",
  "S04n467:129": "tatkasya hetoḥ?",
  "S04n467:130": "ekaghanameva tasmiṃstathāgataśarīramupanikṣiptaṃ bhavati,",
  "S04n467:131": "yasmin pṛthivīpradeśe'yaṃ dharmaparyāyo bhāṣyeta vā deśyeta vā paṭhyeta vā saṃgāyeta vā likhyeta vā likhito vā pustakagatastiṣṭhet |",
  "S04n467:132": "tasmiṃśca stūpe satkāro gurukāro mānanā pūjanā arcanā karaṇīyā sarvapuṣpadhūpagandhamālyavilepanacūrṇacīvaracchatradhvajapatākāvaijayantībhiḥ |",
  "S04n467:133": "sarvagītavādyanṛtyatūryatālāvacarasaṃgītisaṃpravāditaiḥ pūjā karaṇīyā |",
  "S04n467:134": "ye ca khalu punarbhaiṣajyarāja sattvāstaṃ tathāgatacaityaṃ labheran vandanāya pūjanāya darśanāya vā,",
  "S04n467:135": "sarve te bhaiṣajyarāja abhyāsannībhūtā veditavyā anuttarāyāḥ samyaksaṃbodheḥ |",
  "S04n467:136": "tatkasya hetoḥ?",
  "S04n467:137": "bahavo bhaiṣajyarāja gṛhasthāḥ pravrajitāśca bodhisattvacaryāṃ caranti,",
  "S04n467:138": "na ca punarimaṃ dharmaparyāyaṃ labhante darśanāya vā śravaṇāya vā likhanāya vā pūjanāya vā |",
  "S04n467:139": "na tāvatte bhaiṣajyarāja bodhisattvacaryāyāṃ kuśalā bhavanti,",
  "S04n467:140": "yāvannemaṃ dharmaparyāyaṃ śṛṇvanti |",
  "S04n467:141": "ye tvimaṃ dharmaparyāyaṃ śṛṇvanti,",
  "S04n467:142": "śrutvā cādhimucyanti avataranti vijānanti parigṛhṇanti,",
  "S04n467:143": "tasmin samaye te āsannasthāyino bhaviṣyantyanuttarāyāṃ samyaksaṃbodhau,",
  "S04n467:144": "abhyāśībhūtāḥ ||",
  "S04n467:145": "tadyathāpi nāma bhaiṣajyarāja kaścideva puruṣo bhavedudakārthī udakagaveṣī |",
  "S04n467:146": "sa udakārthamujjaṅgale pṛthivīpradeśe udapānaṃ khānayet |",
  "S04n467:147": "sa yāvat paśyecchuṣkaṃ pāṇḍaraṃ pāṃsuṃ nirvāhyamānam,",
  "S04n467:148": "tāvajjānīyāt,",
  "S04n467:149": "dūra itastāvadūdakamiti |",
  "S04n467:150": "atha pareṇa samayena sa puruṣa ārdrapaṃsumudakasaṃniśraṃ kardamapaṅkabhutamudakabindubhiḥ sravadbhirnirvāhyamānaṃ paśyet,",
  "S04n467:151": "tāṃśca puruṣānudapānakhānakān kardamapaṅkadigdhāṅgān,",
  "S04n467:152": "atha khalu punarbhaiṣajyarāja sa puruṣastatpūrvanimittaṃ dṛṣṭvā niṣkāṅkṣo bhavennirvicikitsaḥ-āsannamidaṃ khalūdakamiti |",
  "S04n467:153": "evameva bhaiṣajyarāja dūre te bodhisattvā mahāsattvā bhavantyanuttarāyāṃ samyaksaṃbodhau,",
  "S04n467:154": "yāvannemaṃ dharmaparyāyaṃ śṛṇvanti,",
  "S04n467:155": "nodgṛhṇanti nāvataranti nāvagāhante na cintayanti |",
  "S04n467:156": "yadā khalu punarbhaiṣajyarāja bodhisattvā mahāsattvā imaṃ dharmaparyāyaṃ śṛṇvanti udgṛhṇanti dhārayanti vācayanti avataranti svādhyāyanti cintayanti bhavayanti,",
  "S04n467:157": "tadā te'bhyāśībhūtā bhaviṣyantyanuttarāyāṃ samyaksaṃbodhau |",
  "S04n467:158": "sattvānāmito bhaiṣajyarāja dharmaparyāyādanuttarā samyaksaṃbodhirājāyate |",
  "S04n467:159": "tatkasya hetoḥ?",
  "S04n467:160": "paramasaṃdhābhāṣitavivaraṇo hyayaṃ dharmaparyāyastathāgatairarhadbhiḥ samyaksaṃbuddhaiḥ |",
  "S04n467:161": "dharmanigūḍhasthānamākhyātaṃ bodhisattvānāṃ mahāsattvānāṃ pariniṣpattihetoḥ |",
  "S04n467:162": "yaḥ kaścid bhaiṣajyarāja bodhisattvo'sya dharmaparyāyasyotraset saṃtraset saṃtrāsamāpadyet,",
  "S04n467:163": "navayānasaṃprasthitaḥ sa bhaiṣajyarāja bodhisattvo mahāsattvo veditavyaḥ |",
  "S04n467:164": "sacet punaḥ śrāvakayānīyo'sya dharmaparyāyasyotraset saṃtraset saṃtrāsamāpadyeta,",
  "S04n467:165": "adhimānikaḥ sa bhaiṣajyarāja śrāvakayānikaḥ pudgalo veditavyaḥ ||",
  "S04n467:166": "yaḥ kaścid bhaiṣajyarāja bodhisattvo mahāsattvastathāgatasya parinirvṛtasya paścime kāle paścime samaye imaṃ dharmaparyāyaṃ catasṛṇāṃ parṣadāṃ saṃprakāśayet,",
  "S04n467:167": "tena bhaiṣajyarāja bodhisattvena mahāsattvena tathāgatalayanaṃ praviśya tathāgatacīvaraṃ prāvṛtya tathāgatasyāsane niṣadya ayaṃ dharmaparyāyaścatasṛṇāṃ parṣadāṃ saṃprakāśayitavyaḥ |",
  "S04n467:168": "katamaśca bhaiṣajyarāja tathāgatalayanam?",
  "S04n467:169": "sarvasattvamaitrīvihāraḥ svalu punarbhaiṣajyarāja tathāgatalayanam |",
  "S04n467:170": "tatra tena kulaputreṇa praveṣṭavyam |",
  "S04n467:171": "katamacca bhaiṣajyarāja tathāgatacīvaram?",
  "S04n467:172": "mahākṣāntisauratyaṃ khalu punarbhaiṣajyarāja tathāgatacīvaram |",
  "S04n467:173": "tattena kulaputreṇa vā kuladuhitrā vā prāvaritavyam |",
  "S04n467:174": "katamacca bhaiṣajyarāja tathāgatasya dharmāsanam?",
  "S04n467:175": "sarvadharmaśūnyatāpraveśaḥ khalu punarbhaiṣajyarāja tathāgatasya dharmāsanam |",
  "S04n467:176": "tatra tena kulaputreṇa niṣattavyam,",
  "S04n467:177": "niṣadya cāyaṃ dharmaparyāyaścatasṛṇāṃ parṣadāṃ saṃprakāśayitavyaḥ |",
  "S04n467:178": "anavalīnacittena bodhisattvena purastādbodhisattvagaṇasya bodhisattvayānasaṃprasthitānāṃ catasṛṇāṃ parṣadāṃ saṃprakāśayitavyaḥ |",
  "S04n467:179": "anyalokadhātusthitaścāhaṃ bhaiṣajyarāja tasya kulaputrasya nirmitaiḥ parṣadaḥ samāvartayiṣyāmi |",
  "S04n467:180": "nirmitāṃśca bhikṣubhikṣuṇyupāsakopāsikāḥ saṃpreṣayiṣyāmi dharmaśravaṇāya |",
  "S04n467:181": "te tasya dharmabhāṇakasya bhāṣitaṃ na pratibādhiṣyanti,",
  "S04n467:182": "na pratikṣepsyanti |",
  "S04n467:183": "sacetkhalu punararaṇyagato bhaviṣyati,",
  "S04n467:184": "tatrāpyahamasya bahudevanāgayakṣagandharvāsuragaruḍakinnaramahoragān saṃpreṣayiṣyāmi dharmaśravaṇāya |",
  "S04n467:185": "anyalokadhātusthitaścāhaṃ bhaiṣajyarāja tasya kulaputrasya mukhamupadarśayiṣyāmi |",
  "S04n467:186": "yāni ca asya asmāddharmaparyāyāt padavyañjanāni paribhraṣṭāni bhaviṣyanti,",
  "S04n467:187": "tāni tasya svādhyāyataḥ pratyuccārayiṣyāmi ||",
  "S04n467:188": "atha khalu bhagavāṃstasyāṃ velāyāmimā gāthā abhāṣata—",
  "S04n467:189": "līyanāṃ sarva varjitvā śṛṇuyāt sūtramīdṛśam |",
  "S04n467:190": "durlabho vai śravo hyasya adhimuktī pi durlabhā ||16 ||",
  "S04n467:191": "udakārthī yathā kaścit khānayet kūpa jaṅgale |",
  "S04n467:192": "śuṣkaṃ ca pāṃsu paśyeta khānyamāne punaḥ punaḥ ||17 ||",
  "S04n467:193": "so dṛṣṭvā cintayettatra dūre vāri ito bhavet |",
  "S04n467:194": "idaṃ nimittaṃ dūre syāt śuṣkapāṃsuritotsṛtaḥ ||18 ||",
  "S04n467:195": "yadā tu ārdraṃ paśyeta pāṃsuṃ snigdhaṃ punaḥ punaḥ |",
  "S04n467:196": "niṣṭhā tasya bhavettatra nāsti dūre jalaṃ iha ||19 ||",
  "S04n467:197": "evameva tu te dūre buddhajñānasya tādṛśāḥ |",
  "S04n467:198": "aśṛṇvanta idaṃ sūtramabhāvitvā punaḥ punaḥ || 20 ||",
  "S04n467:199": "yadā tu gambhīramidaṃ śrāvakāṇāṃ viniścayam |",
  "S04n467:200": "sūtrarājaṃ śruṇiṣyanti cintayiṣyanti vā sakṛt ||21 ||",
  "S04n467:201": "te bhonti saṃnikṛṣṭā vai buddhajñānasya paṇḍitāḥ |",
  "S04n467:202": "yathaiva cārdre pāṃsusmin āsannaṃ jalamucyate ||22 ||",
  "S04n467:203": "jinasya lenaṃ praviśitvā prāvaritvā mi cīvaram |",
  "S04n467:204": "mamāsane niṣīditvā abhīto bhāṣi paṇḍitaḥ ||23 ||",
  "S04n467:205": "maitrībalaṃ ca layanaṃ kṣāntisauratya cīvaram |",
  "S04n467:206": "śūnyatā cāsanaṃ mahyamatra sthitvā hi deśayet ||24 ||",
  "S04n467:207": "loṣṭaṃ daṇḍaṃ vātha śaktī ākrośa tarjanātha vā |",
  "S04n467:208": "bhāṣantasya bhavettatra smaranto mama tā sahet ||25 ||",
  "S04n467:209": "kṣetrakoṭīsahasresu ātmabhāvo dṛḍho mama |",
  "S04n467:210": "deśemi dharma sattvānāṃ kalpakoṭīracintiyāḥ ||26 ||",
  "S04n467:211": "ahaṃ pi tasya vīrasya yo mahya parinirvṛte |",
  "S04n467:212": "idaṃ sūtraṃ prakāśeyā preṣeṣye bahu nirmitān ||27 ||",
  "S04n467:213": "bhikṣavo bhikṣuṇīyā ca upāsakā upāsikāḥ |",
  "S04n467:214": "tasya pūjāṃ kariṣyanti parṣadaśca samā api ||28 ||",
  "S04n467:215": "loṣṭaṃ daṇḍāṃstathākrośāṃstarjanāṃ paribhāṣaṇām |",
  "S04n467:216": "ye cāpi tasya dāsyanti vāreṣyanti sma nirmitāḥ ||29 ||",
  "S04n467:217": "yadāpi caiko viharan svādhyāyanto bhaviṣyati |",
  "S04n467:218": "narairvirahite deśe aṭavyāṃ parvateṣu vā ||30 ||",
  "S04n467:219": "tato'sya ahaṃ darśiṣye ātmabhāva prabhāsvaram |",
  "S04n467:220": "skhalitaṃ cāsya svādhyāyamuccāriṣye punaḥ punaḥ ||31 ||",
  "S04n467:221": "tahiṃ ca sya viharato ekasya vanacāriṇaḥ |",
  "S04n467:222": "devān yakṣāṃśca preṣiṣye sahāyāṃstasya naikaśaḥ ||32 ||",
  "S04n467:223": "etādṛśāstasya guṇā bhavanti",
  "S04n467:224": "caturṇa parṣāṇa prakāśakasya |",
  "S04n467:225": "eko vihāre vanakandareṣu",
  "S04n467:226": "svādhyāya kurvantu mamāhi paśyet ||33 ||",
  "S04n467:227": "pratibhāna tasya bhavatī asaṅgaṃ",
  "S04n467:228": "nirukti dharmāṇa bahū prajānāti |",
  "S04n467:229": "toṣeti so prāṇisahasrakoṭyaḥ",
  "S04n467:230": "yathāpi buddhena adhiṣṭhitatvāt ||34 ||",
  "S04n467:231": "ye cāpi tasyāśrita bhonti sattvā-",
  "S04n467:232": "ste bodhisattvā laghu bhonti sarve-",
  "S04n467:233": "tatsaṃgatiṃ cāpi niṣevamāṇāḥ",
  "S04n467:234": "paśyanti buddhāna yatha gaṅgavālikāḥ ||35 ||",
  "S04n467:235": "ityāryasaddharmapuṇḍarīke dharmaparyāye dharmabhāṇakaparivarto nāma daśamaḥ ||"
}