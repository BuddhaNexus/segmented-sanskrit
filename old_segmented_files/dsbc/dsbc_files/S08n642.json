{
  "S08n642:0": "aṣṭamaḥ paṭalavisaraḥ |",
  "S08n642:1": "atha khalu bhagavān śākyamunirmañjuśriyaṃ kumārabhūtamāmantrayate sma |",
  "S08n642:2": "ye te mañjuśrīḥ ! tvayā nirdiṣṭā sattvā teṣāmarthāya idaṃ paṭavidhānaṃ visaramākhyātam |",
  "S08n642:3": "te svalpenaivopāyena sādhayiṣyante |",
  "S08n642:4": "teṣāmarthāya sādhanopayikaṃ guṇavistaraprabhedavibhāgaśo karmavibhāgaṃ samanubhāṣiṣyāmi |",
  "S08n642:5": "taṃ śṛṇu sādhu ca suṣṭhu ca manasi kuru bhāṣiṣye |",
  "S08n642:6": "sarvasattvānāmarthāya ||",
  "S08n642:7": "atha khalu mañjuśrīḥ kumārabhūto bhagavantametadavocat |",
  "S08n642:8": "sādhu sādhu bhagavan ! subhāṣitā te'smadvibhāvanodyotanakarīṃ mantracaryāguṇaniṣpattiprabhāvanakarīṃ vārṇām |",
  "S08n642:9": "tadvadatu taṃ bhagavān |",
  "S08n642:10": "yasyedānīṃ kālaṃ manyase |",
  "S08n642:11": "asmākamanukampārtham ||",
  "S08n642:12": "atha bhagavān śākyamuniḥ sarvāvantaṃ parṣanmaṇḍalamavalokya smitamakārṣīt |",
  "S08n642:13": "atha bhagavataḥ śākyamunirmukhadvārāt nīlapītasphaṭikavarṇādayo raśmayo niścaranti sma |",
  "S08n642:14": "samanantaraniścaritā ca raśmayo sarvāvantaṃ parṣanmaṇḍalaṃ avabhāsya trisāhasramahāsāhasraṃ lokadhātuṃ sarvamārabhavanaṃ jihmīkṛtya sarvanakṣatradyotiśailagaṇaprabhāṃ yatremau candrasūryau mahardhikau mahānubhāvau tayā prabhayā te'pi jihmīkṛtau nāvabhāsyante,",
  "S08n642:15": "niṣprabhāṇi ca bhavanti |",
  "S08n642:16": "na virocante jihmīkṛtāni ca saṃdṛśyante sarvamaṇimantraupadhiratnaprabhāṃ niḥprabhīkṛtya punareva bhagavataḥ śākyamuneḥ mukhadvārāntardhīyate sma ||",
  "S08n642:17": "atha khalu vajrapāṇirbodhisattvo mahāsattvaḥ tatraiva parṣanmaṇḍale sannipatito'bhūt sanniṣaṇṇaḥ |",
  "S08n642:18": "sa utthāyāsanāt sattvaramāṇarūpo bhagavataścaraṇayornipatya bhagavantametadavocat – nāhetukaṃ nāpratyayaṃ buddhā bhagavantaḥ smitaṃ prāviṣkurvanti |",
  "S08n642:19": "ko bhagavan hetuḥ,",
  "S08n642:20": "kaḥ pratyayo smitasya prāviṣkaraṇāya ||",
  "S08n642:21": "evamukte, bhagavān vajrapāṇiṃ bodhisattvamāmantrayate sma |",
  "S08n642:22": "evametad vajrapāṇe ! evametat |",
  "S08n642:23": "yathā vadasi tat tathā |",
  "S08n642:24": "nāhetvapratyayaṃ tathāgatānāṃ vidyate smitam |",
  "S08n642:25": "asti hetuḥ asti pratyayaḥ |",
  "S08n642:26": "yo idaṃ sūtrendrarājaṃ mañjuśrīmūlakalpā vidyācaryānuṣṭhānakarmasādhanopayikasamavaśaraṇadharmameghāniḥśritaṃ samanupraveśānuvartakaṃ kariṣyanti dhārayiṣyanti vācayiṣyanti śraddhāsyanti pustakalikhitaṃ kṛtvāḥ pūjayiṣyanti vandanacūrṇānulepanadhūpamālyaiḥ chatradhvajapatākaiḥ vividhairvā prakārairvādyaviśeṣairvā nānātūryatāḍāvacaraiḥ |",
  "S08n642:27": "antaśaḥ anumodanāsahagataṃ vā cittasantatirvā pratialapsyante romaharṣaṇaṃ sañjanaṃ vā kariṣyanti vidyāprabhāvaśaktiṃ vā śrutvā saṃhṛṣyante anumodiṣyante caryāṃ vā pratipatsyante |",
  "S08n642:28": "vyākṛtāste mayā anuttarāyāṃ samyak sambodho sarve te bhaviṣyanti |",
  "S08n642:29": "buddhā bhagavantaḥ |",
  "S08n642:30": "ata eva jināḥ smitaṃ kurvanti nānyathā iti ||",
  "S08n642:31": "ādau tāvad dṛṣṭasamayaḥ kṛtapuraścaraṇaḥ labdhābhiṣekaḥ asmin kalparājamūlamantrahṛdayaṃ upahṛdayaṃ vā anyataraṃ vā mantraṃ gṛhītvā ekākṣaraṃ vā anyaṃ vā yathepsitaṃ mahāraṇyaṃ gatvā triṃśallakṣāṇi jape phalodakāhāraḥ mūlaparṇabhakṣo vā kṛtapuraścaraṇo bhavati ||",
  "S08n642:32": "tato parvatāyamabhiruhya jyeṣṭhaṃ paṭaṃ paścānmukhaṃ pratiṣṭhāpya,",
  "S08n642:33": "ātmanā pūrvābhimukho kuśaviṇḍakopaviṣṭaḥ śvetapadmānāṃ śvetakuṅkumābhyaktānāṃ lakṣamekaṃ bhagavataḥ śākyamuneḥ sarvabuddhabodhisattvapratyekabuddhāryaśrāvakāṇāṃ paṭasyādhastānnivedayet |",
  "S08n642:34": "karpūradhūpaṃ ca yathāvibhavataḥ dahet |",
  "S08n642:35": "devaputranāgānāṃ ca pūjā kuryāt |",
  "S08n642:36": "yathālabdhaiḥ puṣpaiḥ ||",
  "S08n642:37": "tato'rdharātrakālasamaye śuklapūrṇamāsyāṃ prātihārakapratipūrṇāyāṃ paṭasyāgrataḥ agnikuṇḍaṃ kṛtvā padmākāraṃ śvetacandanakāṣṭhairagniṃ prajvālya kuṅkumakarpūraṃ caikīkṛtya,",
  "S08n642:38": "aṣṭasahasrāhutiṃ juhuyāt |",
  "S08n642:39": "yathāvibhavataḥ kṛtarakṣaḥ ||",
  "S08n642:40": "tataḥ bhagavataḥ śākyamuneḥ raśmayo niścaranti samantācca paṭaḥ ekajvālībhūto bhavati |",
  "S08n642:41": "tataḥ sādhakena sattvaramāṇarūpeṇa paṭaṃ triḥpradakṣiṇīkṛtya sarvabuddhabodhisattvapratyekabuddhāryaśrāvakāṇāṃ praṇamya paṭaṃ grahītavyam ||",
  "S08n642:42": "atītena pūrvalikhitasādhakapaṭāntadaśa tato gṛhītamātrotpatati |",
  "S08n642:43": "acchaṭāmātreṇa brahmalokamatikrāmati |",
  "S08n642:44": "kusumāvatīṃ lokadhātuṃ sampratiṣṭhati |",
  "S08n642:45": "yatrāsau bhagavāṃ saṅkusumitarājendrastathāgataḥ tiṣṭhati dhriyate yāpayati dharmaṃ ca deśayati āryamañjuśriyaṃ ca sākṣāt paśyati dharmaṃ śṛṇoti anekānyapi bodhisattvaśatasahasrā paśyati tāṃśca paryupāste mahākalpasahasraṃ ajarāmaralīlī bhavati |",
  "S08n642:46": "paṭastatraiva tiṣṭhati sarvabuddhabodhisattvādhiṣṭhito bhavati teṣāṃ cādhiṣṭhānaṃ sañjānīte kṣetraśatasahasraṃ cākrāmati kāyaśatasahasraṃ vā darśayati anekaṛddhiprabhāvasamudgato bhavati āryamañjuśriyaśca kalyāṇamitro bhavati niyataṃ bodhiparāyaṇo bhavatīti ||",
  "S08n642:47": "bodhisattvapiṭakāvataṃsakānmahāyānavaipulyasūtrād",
  "S08n642:48": "aṣṭama uttamasādhanaupayikakarmapaṭala-",
  "S08n642:49": "visarāt prathamaḥ samāpta iti ||"
}