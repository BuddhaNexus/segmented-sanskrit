{
  "SA11n1120:0": "anarthavarjanaṃ caturthaḥ paricchedaḥ |",
  "SA11n1120:1": "apare'pi mahānto'narthāḥ sūtrānteṣūktāḥ |",
  "SA11n1120:2": "yathā tāvadākāśagarbhasūtre-pañcemāḥ kulaputra kṣatriyasya mūrdhābhiṣiktasya mūlāpattayaḥ,",
  "SA11n1120:3": "yābhirmūlāpattibhiḥ kṣatriyo mūrdhābhiṣiktaḥ sarvāṇi pūrvāvaropitāni kuśalamūlāni jhoṣayati |",
  "SA11n1120:4": "vastupatitaḥ pārājikaḥ sarvadevamanuṣyamukhebhyo'pāyagāmī bhavati |",
  "SA11n1120:5": "katamāḥ pañca?",
  "SA11n1120:6": "yaḥ kulaputra mūrdhābhiṣiktaṃ staupikaṃ vastvapaharati sāṃdhikaṃ vā cāturdiśasāṃdhikaṃ vā niryātitaṃ vā,",
  "SA11n1120:7": "svayaṃ vāpaharati hārayati vā,",
  "SA11n1120:8": "iyaṃ prathamā mūlāpattiḥ ||",
  "SA11n1120:9": "yaḥ punardharma pratikṣipati śrāvakaniryāṇabhāṣitaṃ vā pratyekabuddhaniryāṇabhāṣitaṃ vā mahāyānaniryāṇabhāṣitaṃ vā pratikṣipati pratiṣedhayati,",
  "SA11n1120:10": "iyaṃ dvitīyā mūlāpattiḥ ||",
  "SA11n1120:11": "yaḥ punarmāmuddiśya śirastuṇḍamuṇḍakāṣāyavastraprāvṛtaḥ śikṣādhārī vā aśikṣādhārī vā,",
  "SA11n1120:12": "tasya duḥśīlasya vā śīlavato vā kāṣāyāṇi vastrāṇyapaharati apahārayati,",
  "SA11n1120:13": "gṛhasthaṃ vā karoti,",
  "SA11n1120:14": "kāye daṇḍaiḥ praharati,",
  "SA11n1120:15": "cārake vā pratikṣipati,",
  "SA11n1120:16": "jīvitena vā viyojayati,",
  "SA11n1120:17": "iyaṃ tṛtīyā mūlāpattiḥ ||",
  "SA11n1120:18": "yaḥ punaḥ kṣatriyaḥ saṃcintya mātaraṃ jīvitādvayaparopayati pitaramarhantaṃ bhagavacchrāvakaṃ vā jīvitād vyaparopayati,",
  "SA11n1120:19": "samagraṃ vā saṃghaṃ bhinatti,",
  "SA11n1120:20": "tathāgatasyārhataḥ samyaksaṃbuddhasya saṃcintya duṣṭacitto rudhiramutpādayati |",
  "SA11n1120:21": "ebhiḥ pañcabhirānantaryaiḥ karmabhiranyatarānyataraṃ karmotpādayati,",
  "SA11n1120:22": "iyaṃ caturthī mūlāpattiḥ ||",
  "SA11n1120:23": "yaḥ punaḥ kṣatriyo'hetuvādī bhavati paralokopekṣakaḥ,",
  "SA11n1120:24": "daśākuśalān karmapathān samādāya vartate,",
  "SA11n1120:25": "anyāṃśca bahūn sattvān daśasvakuśaleṣu karmapatheṣu samādāpayati,",
  "SA11n1120:26": "vinayati niveśayati pratiṣṭhāpayati,",
  "SA11n1120:27": "iyaṃ pañcamī mūlāpattiḥ ||",
  "SA11n1120:28": "peyālaṃ ||",
  "SA11n1120:29": "yaḥ punargrāmabhedaṃ janapadabhedaṃ nagarabhedaṃ rāṣṭrābhedaṃ karoti,",
  "SA11n1120:30": "iyaṃ ṣaṣṭhī mūlāpattiḥ |",
  "SA11n1120:31": "peyālaṃ ||",
  "SA11n1120:32": "ādikarmiṇāṃ mahāyānasaṃpratisthitānāṃ kulaputrāṇa kuladuhitatṛṇāṃ vā aṣṭaumūlāpattayaḥ,",
  "SA11n1120:33": "yābhirmūlāpattibhiḥ skhalitā ādikarmikā mahāyānasaṃprasthitāḥ sarvāṇi pūrvāvaropitāni kuśalamūlāni kāṣayanti |",
  "SA11n1120:34": "vastupatitāḥ parājitā devamanuṣyamahāyānasukhādapāyagāmino bhavanti,",
  "SA11n1120:35": "ciraṃ ca saṃsāre sīdanti kalyāṇamitravirahitāḥ |",
  "SA11n1120:36": "katamā aṣṭau?",
  "SA11n1120:37": "ye sattvāḥ pūrvaduścaritahetunā asmin kliṣṭe pañcakaṣāye loke upapannāḥ,",
  "SA11n1120:38": "ta itvarakuśalamūlāḥ kalyāṇamitraṃ saṃniḥśrityedaṃ paramagambhīraṃ mahāyānaṃ śṛṇvanti |",
  "SA11n1120:39": "te ca parīttabuddhayo'pi kulaputrā anuttarāyāṃ samyaksaṃbodhau cittamutpādayanti |",
  "SA11n1120:40": "teṣāmādikarmikā ye ca bodhisattvā idaṃ paramagambhīraṃ śūnyatāpratisaṃyuktaṃ sūtrāntaṃ śṛṇvanti uddiśanti paṭhanti,",
  "SA11n1120:41": "te yathāśrutaṃ yathāparyavāptaṃ pareṣāṃ pūrvabuddhisaddaśānāṃ svarthaṃ suvyañjanaṃ vistareṇāgrastaḥ smārayanti prakāśayanti |",
  "SA11n1120:42": "te hyakṛtaśramā bālāḥ pṛthagjanāḥ śṛṇvanta uttrasyanti saṃtrasyanti saṃtrāsamāpadyante |",
  "SA11n1120:43": "te saṃtrāsena vivartayanti,",
  "SA11n1120:44": "anuttarāyāḥ samyaksaṃbodheścittaṃ śrāvakayāne cittaṃ praṇidadhati |",
  "SA11n1120:45": "eṣā ādikarmikabodhisattvasya mūlāpattiḥ prathamā,",
  "SA11n1120:46": "yayā mūlāpattyā sa kulaputraḥ sava pūrvāvaropitaṃ kuśalamūlaṃ kāṣayati vastupatitaḥ parājitaḥ svargāpavargasukhāt |",
  "SA11n1120:47": "visaṃvāditaṃ cāsya bodhicittam |",
  "SA11n1120:48": "apāyagāmī bhavati |",
  "SA11n1120:49": "tasmādbodhisattvena mahāsattvena parapudgalānāmāśayānuśayaṃ prathamaṃ jñātvā yathāśayānāṃ satvānāmanupūrveṇa dharmadeśanā kartavyā,",
  "SA11n1120:50": "tadyathā mahāsamudre'nupūrveṇāvatārayati | pe |",
  "SA11n1120:52": "punaraparamādikarmiko bodhisattvaḥ kasyacidevaṃ vakṣyati-na tvaṃ śakyasi ṣaṭpāramitāsu caryāṃ cartum |",
  "SA11n1120:53": "na tvaṃ śakyasyanuttarāṃ samyaksaṃbodhimabhisaṃbodum |",
  "SA11n1120:54": "śīghraṃ tvaṃ śrāvakayāne pratyekabuddhayāne vā cittamutpādaya |",
  "SA11n1120:55": "tena tvaṃ saṃsārānniryāsyasi |",
  "SA11n1120:56": "yāvadyathāpūrvoktam |",
  "SA11n1120:57": "iyamādikarmikasya bodhisattvasya dvitīyā mūlāpattiḥ ||",
  "SA11n1120:58": "punaraparamādikarmiko bodhisattvaḥ kasyacidevaṃ vakṣyati-kiṃ bhoḥ prātimokṣavinayena śīlena surakṣitena?",
  "SA11n1120:59": "śīghraṃ tvamanuttarāyāṃ samyaksaṃbodhau cittamutpādayasva |",
  "SA11n1120:60": "mahāyānaṃ paṭha |",
  "SA11n1120:61": "yatte kiṃcitkāyavāṅyanobhiḥ kleśapratyayādakuśalaṃ karma samudānītam,",
  "SA11n1120:62": "tena pāṭhena śuddhirbhavatyāvipākam,",
  "SA11n1120:63": "yāvadyathāpūvāktam |",
  "SA11n1120:64": "iyamādikarmikasya bodhisattvasya tṛtīyā mūlāpattiḥ ||",
  "SA11n1120:65": "punaraparaṃ kulaputra keṣāṃcidādikarmiko bodhisattva evaṃ vakṣyati-varjayata yūyaṃ kulaputrāḥ śrāvakayānakathām |",
  "SA11n1120:66": "mā śṛṇuta, mā paṭhata,",
  "SA11n1120:67": "mā pareṣāmupadiśata |",
  "SA11n1120:68": "gopayata śrāvakayānakathām |",
  "SA11n1120:69": "na yūyaṃ tasmāt mahatphalaṃ prāpsyatha |",
  "SA11n1120:70": "na yūyaṃ tatonidānācchaktāḥ kleśāntaṃ kartum |",
  "SA11n1120:71": "śraddadhata mahāyānakathām |",
  "SA11n1120:72": "śṛṇuta, mahāyānaṃ paṭhata,",
  "SA11n1120:73": "mahāyānaṃ pareṣāṃ copadiśata |",
  "SA11n1120:74": "tato yūyaṃ sarvadurgatyapāyapathān śamayiṣyatha |",
  "SA11n1120:75": "kṣipraṃ cānuttarāṃ samyaksaṃbodhimabhisaṃbhotsyatha |",
  "SA11n1120:76": "yadi te tasya vacanakāriṇo bhavanti,",
  "SA11n1120:77": "īdṛśaṃ dṛṣṭigatamupagṛhṇīyuḥ |",
  "SA11n1120:78": "ubhayorapi mūlāpattirbhavati |",
  "SA11n1120:79": "iyamādikarmikasya bodhisattvasya caturthī mūlāpattiḥ |",
  "SA11n1120:80": "punaraparamādikarmikā bodhisattvā dvijihvīkā bhavanti,",
  "SA11n1120:81": "anyathā nidarśayanti |",
  "SA11n1120:82": "idaṃ ca mahāyānaṃ kīrtiśabdaślokārtha lābhasatkārahetoḥ paṭhanti,",
  "SA11n1120:83": "svādhyāyanti dhārayanti vācayanti deśayanti,",
  "SA11n1120:84": "pareṣāṃ ca śrutamātramupadiśanti |",
  "SA11n1120:85": "evaṃ ca vakṣyanti- vayaṃ mahāyānikā nānye |",
  "SA11n1120:86": "te pareṣāmīrṣyāyanti lābhasatkārahetoḥ |",
  "SA11n1120:87": "yataste labhante upabhogaparibhogān parebhyaḥ,",
  "SA11n1120:88": "tatpratyayātte prakupyanti,",
  "SA11n1120:89": "teṣāṃ cāvarṇaniścārayanti,",
  "SA11n1120:90": "kutsanti paṃsayanti,",
  "SA11n1120:91": "vijugupsanti,",
  "SA11n1120:92": "ātmānaṃ cotkarṣayanti na tān |",
  "SA11n1120:93": "ataste īrṣyāhetunā cottarimanuṣyadharmairātmānaṃ vijñapayanti |",
  "SA11n1120:94": "tataste tena vastunā patitāḥ parājitā mahāyānasukhādetāṃ mahāgurukāmāpattimāpadyante yayā apāyagāmino bhavanti |",
  "SA11n1120:95": "yathā kaścitpuruṣo ratnadvīpaṃ gantu nāvā samudramavatarate |",
  "SA11n1120:96": "sa mahāsamudre svayameva tāṃ nāvaṃ bhindyāt,",
  "SA11n1120:97": "tatraiva maraṇaṃ nigacchet |",
  "SA11n1120:98": "evameva ye ādikarmikā bodhisattvā mahāguṇasāgaramavatartukāmā īrṣyāhetostadvadanti,",
  "SA11n1120:99": "tatpratyayātte śraddhānāvaṃ bhittvā prajñājīvitena viyogaṃ prāpruvanti |",
  "SA11n1120:100": "evaṃ te bālā ādikarmikā bodhisattvā īrṣyāhetoranṛtapratyayāṃ mahāgurukāmāpattimāpadyante |",
  "SA11n1120:101": "iyaṃ pañcamī mūlāpattirādikarmikasya bodhisattvasya ||",
  "SA11n1120:102": "punaraparaṃ kulaputra bhaviṣyantyanāgate'dhvani gṛhasthapravrajitā ādikarmikā bodhisattvāḥ,",
  "SA11n1120:103": "ye te gambhīrāḥ śūnyatāpratisaṃyuktāḥ sūtrāntā dhāraṇīkṣāntisamādhibhūmisvalaṃkṛtamahāvidvatpuruṣāṇāṃ kṛtaśramāṇāṃ bodhisattvānāṃ gocarāḥ,",
  "SA11n1120:104": "tān mahāyānasūtrāntān dhārayanti paṭhanti svādhyāyanti pareṣāṃ ca vistareṇa vācayitvā prakāśayanti-ahaṃ cemān dharmān svabuddhayā buddhā evaṃ ca punarahaṃ kāruṇyahetostavopadiśāmi |",
  "SA11n1120:105": "tvayā vā punastathā bhāvayitavyaṃ yathā tvamatra gambhīreṣu dharmeṣu pratyakṣo bhaviṣyasi |",
  "SA11n1120:106": "evaṃ te jñānadarśanaṃ bhaviṣyati yathā mama |",
  "SA11n1120:107": "etahiṃ na punareva dadāti |",
  "SA11n1120:108": "paṭhitamātreṇāhamimānevarūpān dharmān gambhīragambhīrānupadiśāmi na sākṣātkriyayā ||",
  "SA11n1120:109": "lābhasatkārahetorātmānaṃ vikrīṇāti |",
  "SA11n1120:110": "tatpratyayātsarvatryadhvagatānāmarhṛtāṃ samyaksaṃbuddhānāṃ bodhisatvānāmāryapudgalānāṃ ca purataḥ sāparādhiko bhavati |",
  "SA11n1120:111": "mahāgurukāmāpattimāpadyate |",
  "SA11n1120:112": "visaṃvādayati devamanuṣyān mahāyānena |",
  "SA11n1120:113": "śrāvakayānamevāsya na bhavati,",
  "SA11n1120:114": "prāgeva mahāyānasyāvatāraviśeṣādhigamaḥ,",
  "SA11n1120:115": "prāgevānuttarā samyaksaṃbodhiḥ ||",
  "SA11n1120:116": "tadyathā kaścitpuruṣo mahāṭavīṃ prasthitaḥ kṣuttarṣaprapīḍitaḥ |",
  "SA11n1120:117": "sa tatra mahāphalavṛkṣe pratiṣṭhitaḥ |",
  "SA11n1120:118": "āhārārtha sa udāraphalavṛkṣamapahāya gandhasaṃpannaṃ rasasaṃpannamanāsvādya viṣavṛkṣamabhiruhya viṣaphalāni bhuñjīta,",
  "SA11n1120:119": "bhuktavā ca kālaṃ kuryāt |",
  "SA11n1120:120": "tadupamāṃstān pudgalān vadāmi,",
  "SA11n1120:121": "ye durlabhaṃ manuṣyalābhaṃ labdhvā kalyāṇamitraṃ saṃniśritya mahāyānamavatartukāmā lābhasatkārayaśohetorātmānamupadarśayanti,",
  "SA11n1120:122": "parān paṃsayanti,",
  "SA11n1120:123": "evaṃrūpāṃ mahāgurukāmāpattimāpadyante,",
  "SA11n1120:124": "yayā gurukayāpatyā sarvavijñānāṃ paramajugupsitā bhavanti apāyagāminaḥ |",
  "SA11n1120:125": "tathārūpāśca pudgalā na sevanīyāḥ sarvakṣatriyavrāhmaṇaviṭśūdrāṇām |",
  "SA11n1120:126": "yaśca tān sevate,",
  "SA11n1120:127": "sa sātisāro bhavati sarvavijñānām |",
  "SA11n1120:128": "iyaṃ kulaputra bodhisattvasya ṣaṣṭhī mūlāpattiḥ ||",
  "SA11n1120:129": "punaraparaṃ kulaputra bhaviṣyantyanāgate'dhvani kṣatriyāṇāṃ purohitacaṇḍālā amātyacaṇḍālā bhaṭacaṇḍālā mūrkhāḥ paṇḍitamānino mahādhanā mahābhogāḥ |",
  "SA11n1120:130": "bahuvidheṣu dānamayapuṇyakriyāvastuṣu saṃddṛśyante |",
  "SA11n1120:131": "te tyāgamadamattā mānamadadarpeṇa kṣatriyaṃ vibhedayanti,",
  "SA11n1120:132": "śramaṇān kṣatriyaiḥ |",
  "SA11n1120:133": "te kṣatriyānniśritya śramaṇān daṇḍāpayanti,",
  "SA11n1120:134": "arthaṃ daṇḍena muṣanti |",
  "SA11n1120:135": "tenopadraveṇa te bhikṣavaḥ paudgalikaṃ vā sāṃdhikaṃ vā cāturdiśasāṃdhikaṃ vā staupikaṃ vā śramaṇairapahṛtya teṣāṃ prāhṛtaṃ pradāpyante |",
  "SA11n1120:136": "te punaścaṇḍālāḥ kṣatriyasyopanāmayiṣyanti |",
  "SA11n1120:137": "te ubhayato'pi mūlāpattimāpadyante |",
  "SA11n1120:138": "ye kṣatriyacaṇḍālāḥ śramaṇaiḥ sārdhaṃ praduṣyanti,",
  "SA11n1120:139": "tathārūpaṃ ca te dharmaṃ prajñapayiṣyanti adharmaṃ va dharmamapahāya |",
  "SA11n1120:140": "sūtravinayaśikṣā anapekṣya kālopadeśamahāpradeśānapahāya |",
  "SA11n1120:141": "mahākaruṇānetrī prajñāpāramitāśikṣopāyakauśalyaśikṣāḥ |",
  "SA11n1120:142": "yāśca apareṣu sūtreṣu śikṣā upadiṣṭāstā apahāya tathārūpāṃ dharmayuktiṃ bhikṣuṇāṃ viheṭhanārthapūrvakaṃ kriyākāraṃ prajñapayanti,",
  "SA11n1120:143": "yaiḥ kriyākārairbhikṣūṇāṃ viheṭhanā bhavati |",
  "SA11n1120:144": "riñcanti śamathavipaśyanānuyogamanaskāram |",
  "SA11n1120:145": "te'vadhyāyanto vyāpādabahulā bhavanti |",
  "SA11n1120:146": "tena ca hetunā bhikṣūṇāmapyupaśāntāḥ kleśā nopaśamyanti,",
  "SA11n1120:147": "na tanūbhavanti |",
  "SA11n1120:148": "tatkāle punaste bhikṣava āśayavipannā bhavanti,",
  "SA11n1120:149": "śīlavipannāśca bhavanti |",
  "SA11n1120:150": "ācāravipannā bhavanti,",
  "SA11n1120:151": "dṛṣṭivipannā bhavanti |",
  "SA11n1120:152": "taddhetoaḥ śaithilikā bhavanti,",
  "SA11n1120:153": "bāhulikā bhavanti |",
  "SA11n1120:154": "aśramaṇāḥ śramaṇapratijñāḥ,",
  "SA11n1120:155": "abrahmacāriṇo brahmacāripratijñāḥ,",
  "SA11n1120:156": "śaṅkhasvarasamācārāḥ praṣṭavyadharmadeśakāḥ |",
  "SA11n1120:157": "te bhūyasyā mātrayā saparicārasya kṣatriyasya satkṛtā bhavanti,",
  "SA11n1120:158": "mānitāḥ pūjitā bhavanti |",
  "SA11n1120:159": "te ca prahāṇābhiyuktānāṃ bhikṣūṇāṃ gṛhastheṣvavarṇa niścārayanti |",
  "SA11n1120:160": "sa ca kṣatriyaḥ saparivāraḥ prahāṇābhiyuktānāṃ bhikṣūṇāmantike praduṣyati avavyāyati |",
  "SA11n1120:161": "yastatra prahāṇikānāṃ bhikṣūṇāmupabhogaḥ,",
  "SA11n1120:162": "taṃ svāvyāyābhiratānāṃ bhikṣūṇāṃ niryātayanti |",
  "SA11n1120:163": "te ubhayato mūlāpattimāpadyante |",
  "SA11n1120:164": "tatkasya hetoḥ?",
  "SA11n1120:165": "dhyāyī bhikṣuḥ sukṣetram |",
  "SA11n1120:166": "nādhyayanavaiyāvṛtyāśritā nādhyayanābhiyuktāḥ samādhidhāraṇīkṣāntibhūmiṣu bhājanobhūtā dakṣiṇīyāḥ pātrabhūtāḥ |",
  "SA11n1120:167": "ālokakarā lokasya mārgo padeśakāḥ |",
  "SA11n1120:168": "karmakṣetrakleśakṣetrāt satvānuttārayanti,",
  "SA11n1120:169": "nirvāṇagamane ca mārge pratiṣṭhāpayanti |",
  "SA11n1120:170": "imāḥ kulaputra aṣṭau mūlāpattaya iti ||",
  "SA11n1120:171": "āsāṃ niḥsaraṇamihaiva sūtre'bhihitam-yadi te bodhisattvā ākāśagarbhasya bodhisattvasya nāma śrutvā darśanamasyākāṅkṣeran,",
  "SA11n1120:172": "apāyaprapatanabhayāt mūlāpattīrdarśayitukāmāḥ,",
  "SA11n1120:173": "yadi te ākāśagarbha bodhisattvaṃ namaskuryuḥ,",
  "SA11n1120:174": "nāma cāsya parikīrtayeyuḥ,",
  "SA11n1120:175": "teṣāṃ sa kulaputro yathābhāgyatayā svarūpeṇāgratastiṣṭhati brāhmaṇarūpeṇa,",
  "SA11n1120:176": "yāvaddārikārūpeṇa purataḥ sthāsyati |",
  "SA11n1120:177": "tasyādikarmikasya bodhisattvasya yathāsamutthitāstā āpattīḥ pratideśayati |",
  "SA11n1120:178": "gambhīraṃ cāsyopāyakauśalyaṃ mahāyāne caryāmupadarśayati |",
  "SA11n1120:179": "yāvadavaivartikabhūmau ca pratiṣṭhāpayati |",
  "SA11n1120:180": "peyālaṃ |",
  "SA11n1120:181": "yadi teṣāṃ saṃmukhaṃ darśanaṃ na dadāti,",
  "SA11n1120:182": "yastamabhiyācati,",
  "SA11n1120:183": "tenādikarmikeṇa bodhisattvena sāparādhena paścime yāme utthāyāsanāt prāṅmukhena sthitvā dhūpaṃ dhūpayitavyam,",
  "SA11n1120:184": "aruṇo devaputra āyācitavyaḥ |",
  "SA11n1120:185": "evaṃ ca vaktavyamaruṇa aruṇa mahākṛpa mahābhāga,",
  "SA11n1120:186": "mahoditastvaṃ jambudvīpe |",
  "SA11n1120:187": "māṃ karuṇayā chādayasva |",
  "SA11n1120:188": "śīghramākāśagarbha mahākāruṇikaṃ mama vacanena bodhaya |",
  "SA11n1120:189": "mama svapnāntare tamupāyamupadarśaya,",
  "SA11n1120:190": "yenāhamupāyena āpattiṃ pratideśayāmi,",
  "SA11n1120:191": "ārye mahāyāne upāyaprajñāṃ pratilapsyāmīti |",
  "SA11n1120:192": "tena tatkālaṃ śayyāyāṃ nidrāpayitavyam |",
  "SA11n1120:193": "sahodnate'ruṇe iha jambudvīpe ākāśagarbhasya bodhisattvasyeha samāgamo bhavati svarūpeṇa ca |",
  "SA11n1120:194": "tasyādikarmikasya bodhisattvasya svapnāntare purataḥ sthitvā tāṃ mūlāpattiṃ deśayati mahāyānopāyena |",
  "SA11n1120:195": "tathārūpaṃ ca tasyopāyajñānaṃ saṃdarśayati,",
  "SA11n1120:196": "yenopāyakauśalyena sa ādikarmiko bodhisattvastatraiva bodhicittāsaṃpramoṣaṃ nāma samādhiṃ pratilabhate,",
  "SA11n1120:197": "sudṛḍhavyavasthitaśca bhavati mahāyāne || ityādi ||",
  "SA11n1120:198": "athavā yo'tra sūtre'vyeṣaṇamantraḥ pūrvamuktaḥ,",
  "SA11n1120:199": "tenāyaṃ vidhiḥ kāryaḥ |",
  "SA11n1120:200": "evaṃ syāt-araṇye upavane'bhyavakāśe vā agaruṃ vā tagaraṃ vā kālānusāri vā dhūpayitavyam |",
  "SA11n1120:201": "prāñjalinā ca bhūtvā samantato digvidikṣu ca pañcamaṇḍalakena vanditvā ime mantrapadāḥ pravartayitavyāḥ |",
  "SA11n1120:202": "tadyathā-sumṛśa 2 |",
  "SA11n1120:203": "kāruṇika |",
  "SA11n1120:204": "cara tura |",
  "SA11n1120:205": "vicara |",
  "SA11n1120:206": "saṃcara |",
  "SA11n1120:207": "kāruṇika |",
  "SA11n1120:208": "murara murara vegadhāri namucame bhujayata kāruṇika cintāmaṇi pūraya kāruṇika sarvāśāṃ me sthāpaya ājñādhārī sphu gu | ra |",
  "SA11n1120:210": "rativiveka gu |",
  "SA11n1120:211": "dṛṣṭiviveka gu |",
  "SA11n1120:212": "pūraya kāruṇika pūrayantu mamāśām |",
  "SA11n1120:213": "sarvathā cāśokagati svāhā ||",
  "SA11n1120:214": "vidhiḥ pūrvavat |",
  "SA11n1120:215": "sarvavyādhiduḥkhasarvabhayasarvopakaraṇavidhātapratidhāte sarvābhīṣṭasiddhaye ca kāryaḥ ||",
  "SA11n1120:216": "yadi kṣatriyādayo'pi bodhisattvāḥ,",
  "SA11n1120:217": "kathameṣāmāpattiniyamo'nyeṣāṃ cādhikyam?",
  "SA11n1120:218": "atha te na sāṃvarikāḥ,",
  "SA11n1120:219": "kathameṣāmāpattivyavasthā,",
  "SA11n1120:220": "kathaṃ vā taddoṣātsāṃvarikā api gṛhyante?",
  "SA11n1120:221": "naiṣa doṣaḥ |",
  "SA11n1120:222": "yeṣāṃ yatra bahulaṃ saṃbhavaḥ,",
  "SA11n1120:223": "te tatrākoṭitāḥ svanāmagrahaṇadarśanādbhayotpādanārtham |",
  "SA11n1120:224": "parasparatastu sarvaiḥ sarvā āpattayaḥ parihartavyāḥ |",
  "SA11n1120:225": "yena vā prakṛtimahāsāvadyatayā asamādāno'pyabhavyo bhavatyucchinnakuśalamūlaśca,",
  "SA11n1120:226": "sutarāṃ tena sāṃvarikāḥ |",
  "SA11n1120:227": "ityalamanayā cintayā ||",
  "SA11n1120:228": "upāyakauśalyasūtre'pi mūlāpattiruktā- kiṃ cāpi kulaputra bodhisattvaḥ prātimokṣaśikṣāyāṃ śikṣamāṇaḥ kalpaśatasahastramapi mūlaphalabhakṣaḥ syāt |",
  "SA11n1120:229": "sarvasattvānāṃ ca sūktaduruktāni kṣamet |",
  "SA11n1120:230": "śrāvakapratyekabuddhabhūmipratisaṃyuktaiśca manasikāraurviharet |",
  "SA11n1120:231": "iyaṃ bodhisattvasya gurukā mūlāpattiḥ |",
  "SA11n1120:232": "tadyathā kulaputra śrāvakayānīyo mūlāpattimāpannaḥ,",
  "SA11n1120:233": "so'bhavyastaireva skandhaiḥ parinirvātum,",
  "SA11n1120:234": "evameva kulaputro'pratideśyaitāmāpattimaniḥsṛjya tān śrāvakapratyekabuddhamanasikārān,",
  "SA11n1120:235": "abhavyo buddhabhūmau parinirvātumiti ||",
  "SA11n1120:236": "āsāṃ ca mūlāpattīnāṃ sukhagrahaṇadhāraṇārthamekīyagatānāṃ ca saṃgrahakārikā ucyante-",
  "SA11n1120:237": "ratnatrayasvaharaṇādāpatyārājikā matā |",
  "SA11n1120:238": "saddharmasya pratikṣepād dvitīyā muninoditā ||",
  "SA11n1120:239": "duḥśīlasyāpi vā bhikṣoḥ kāṣāyastainyatāḍanāt |",
  "SA11n1120:240": "cārake vā vinikṣepādapapravrājanena ca ||",
  "SA11n1120:241": "pañcānantaryakaraṇānmithyādṛṣṭigraheṇa vā |",
  "SA11n1120:242": "grāmādibhedanādvāpi mūlāpattirjinoditā ||",
  "SA11n1120:243": "śūnyatāyāśca kathanātsattveṣvakṛtabuddhiṣu |",
  "SA11n1120:244": "buddhatvaprasthitānāṃ vā saṃbodhervinivartanāt ||",
  "SA11n1120:245": "prātimokṣaṃ parityājya mahāyāne niyojanāt |",
  "SA11n1120:246": "śiṣyayānaṃ na rāgādiprahāṇāyeti vā grahāt ||",
  "SA11n1120:247": "pareṣāṃ grahaṇādvāpi punaḥ svaguṇakāśanāt |",
  "SA11n1120:248": "parapaṃsanato lābhasatkāraślokahetunā ||",
  "SA11n1120:249": "gambhīrakṣāntiko'smīti mithyaiva kathanātpunaḥ |",
  "SA11n1120:250": "daṇḍāpayedvā śramaṇān dadyādvā śaraṇatrayāt ||",
  "SA11n1120:251": "gṛhṇīyāddīyamānaṃ vā śamathatyājanātpunaḥ |",
  "SA11n1120:252": "pratisaṃlīnabhogaṃ ca svādhyāyiṣu nivedanāt ||",
  "SA11n1120:253": "mūlā āpattayo hyetā mahānarakahetavaḥ |",
  "SA11n1120:254": "āryasyākāśagarbhasya svapne deśyāḥ puraḥ sthitaiḥ ||",
  "SA11n1120:255": "bodhicittaparityāgādyācakāyāpradānataḥ |",
  "SA11n1120:256": "tīvramātsaryalobhābhyāṃ krodhādvā sattvatāḍanāt ||",
  "SA11n1120:257": "prasādyamāno yatnena sattveṣu na titikṣate |",
  "SA11n1120:258": "kleśātparānuvṛttyā vā saddharmābhāsavarṇanāt ||iti ||",
  "SA11n1120:259": "āryakṣitigarbhasūtre'pyuktam- yo mahābrahman mamoddiśya pravrajito duḥśīlapāpasamācāro bhikṣuranubhūtaḥ kaśambakajātaḥ aśramaṇaḥ śramaṇapratijñaḥ abrahmacārī brahmacāripratijñaḥ |",
  "SA11n1120:260": "dhvastaḥ patitaḥ parājito vividhaiḥ kleśaiḥ |",
  "SA11n1120:261": "atha ca punaḥ sa duḥśīlapāpasamācāro bhikṣuradyāpi sarvadevānāṃ yāvatsarvamanuṣyāṇāṃ yāvatpuṇyanidhīnāṃ darśayitā bhavati kalyāṇamitram |",
  "SA11n1120:262": "kiṃ cāpi sa apātrībhūtaḥ,",
  "SA11n1120:263": "tena ca punaḥ śirastuṇḍamuṇḍena kāṣāyavastraprāvaraṇeryāpathena darśanahetunāpi bahūnāṃ sattvānāṃ vividhakuśalamūlopastambhanakaraḥ sugatimārgadarśako bhavati |",
  "SA11n1120:264": "tasmādyo mamoddiśya pravrajitaḥ śīlavān duḥśīlo vā,",
  "SA11n1120:265": "tasya nānujānāmi cakravartirājñāmapi yanmamoddiśya pravrajitasya sahadharmeṇāpi kāye daṇḍaprahāraṃ vā dātuṃ cārake vā prakṣeptum,",
  "SA11n1120:266": "aṅgabhaṅgaṃ vikartanaṃ vā kartu jīvitādvā vyaparopaṇaṃ kartum,",
  "SA11n1120:267": "kiṃ punaradharmeṇa |",
  "SA11n1120:268": "kiṃ cāpi sa mṛtaḥ kathyate'smin dharmavinaye |",
  "SA11n1120:269": "atha ca punaḥ sa pudnalo gorocanakastūrikāsadṛśa ||iti ||",
  "SA11n1120:270": "atraivāha-ye mamoddiśya pravrajitān yānabhūtān pātrabhūtān vā viheṭhayiṣyanti,",
  "SA11n1120:271": "te sarveṣāṃ tryadhvagatānāṃ buddhānāmatīva sāparādhā bhavanti |",
  "SA11n1120:272": "samuchinnakuśalamūlā dagdhasaṃtānā avīciparāyaṇā bhavantīti ||",
  "SA11n1120:273": "atraivāha- sarvabuddhairadhiṣṭhito'yaṃ mokṣadhvajo yaduta raktakāṣāyavastramiti ||",
  "SA11n1120:274": "asminneva coktam-tena khalu punaḥ samayena bahūni śrāvakaniyutaśatasahastrāṇi bahūni ca bodhisattvaniyutaśatasahastrāṇi bhagavato'ntike evaṃrūpaṃ pūrvakṛtaṃ karmāvaraṇaṃ pratideśayanti-vayamapi bhadanta bhagavan bahūnāṃ pūrvakāṇāṃ tathāgatānāṃ pravacane pātrabhūtān pātrabhūtāṃśca buddhānāṃ bhagavatāṃ śrāvakayānīyān pudnalān jugupsitavantaḥ paṃsitavanto roṣitavanto'varṇāyaśaḥkathāśca niścāritavantaḥ |",
  "SA11n1120:275": "tena vayaṃ karmāvaraṇena triṣvapāyeṣu vividhāṃ tīvrāṃ pracaṇḍāṃ duḥkhāṃ vedanāṃ pratyanubhūtavantaḥ |",
  "SA11n1120:276": "peyālaṃ |",
  "SA11n1120:277": "vayaṃ tatkarmāvaraṇaśeṣametarhi bhagavanto'ntike pratideśayiṣyāmaḥ |",
  "SA11n1120:278": "kecidvadanti-vayaṃ bhagavataḥ śrāvakān vacanaistarjitavantaḥ paribhāṣitavantaḥ |",
  "SA11n1120:279": "kecidvadanti-vayaṃ bhagavataḥ śrāvakānapātrabhūtān pātrabhūtāṃśca praharitavantaḥ |",
  "SA11n1120:280": "kecidvadanti-vayaṃ cīvarān hṛtavantaḥ |",
  "SA11n1120:281": "kecidvadanti-vayaṃ bhagavataḥ śrāvakāṇāmupabhogaparibhogānācchinnavantaḥ |",
  "SA11n1120:282": "kecidvadanti-vayaṃ bhagavantamuddiśya pravrajitān gṛhasthān kāritavantaḥ,",
  "SA11n1120:283": "tata asthānaṃ sāditāḥ |",
  "SA11n1120:284": "kecidvadanti-asmābhirbhagavan buddhānāṃ bhagavatāṃ śrāvakā apātrabhūtāḥ pātrabhūtāśca sāparādhikāścārake prakṣiptāḥ |",
  "SA11n1120:285": "tena vayaṃ karmāvaraṇena bahūn kalpāṃstriṣvapāyeṣu vividhāṃ tīvrāṃ pracaṇḍāṃ duḥkhāṃ vedanāṃ pratyanubhūtavantaḥ |",
  "SA11n1120:286": "peyālaṃ |",
  "SA11n1120:287": "tadvayametarhi karmāvaraṇaśeṣaṃ bhagavato'ntike pratideśayāmaḥ,",
  "SA11n1120:288": "āyatyāṃ saṃvaramāpadyema |",
  "SA11n1120:289": "pratigṛhṇātu bhagavānasmākamanukampāmupādāya |",
  "SA11n1120:290": "uddharatu bhagavānasmānanantapāpebhyaḥ |",
  "SA11n1120:291": "iti vistaraḥ ||",
  "SA11n1120:292": "pravrajyāntarāyasūtre'pyanartha uktaḥ-caturbhirmahānāman dharmaiḥ samanvāgato gṛhī akṣaṇaprāpto bhavati |",
  "SA11n1120:293": "jātyandhaśca jaḍaścājihvakaśca caṇḍālaśca |",
  "SA11n1120:294": "na jātu sukhito bhavatyabhyākhyānabahulaśca paṇḍakaśca nityadāsaśca |",
  "SA11n1120:295": "strī ca bhavati śvā ca sūkaraśca gardaścoṣṭraścāśīviṣaśca bhavati tatra tatra jātau |",
  "SA11n1120:296": "katamaiścaturbhiḥ?",
  "SA11n1120:297": "iha mahānāman gṛhī pūrvajinakṛtādhikārāṇāṃ sattvānāṃ naiṣkamyacittasya pravrajyācittasyāryamāgacittasyāntarāya karoti |",
  "SA11n1120:298": "anena prathamena ||",
  "SA11n1120:299": "punaraparaṃ gṛhī dhanalaulyena putralaulyena karmavipākamaśraddadhat putrasya vā duhiturvā bhāryāyā vā jñātisaṃghasyaiśvaryasthāne vartamāne pravrajyāntarāyaṃ karoti |",
  "SA11n1120:300": "anena dvitīyeneti ||",
  "SA11n1120:301": "anyad dvayam-saddharmapratikṣepaḥ śramaṇabrāhmaṇeṣu ca pratighaḥ ||",
  "SA11n1120:302": "daśa cākuśalāḥ karmapathāḥ anathāḥ saddharmasmṛtyupasthānādvipākakaṭukā draṣṭavyāḥ |",
  "SA11n1120:303": "tataḥ kiṃcinmātraṃ sūtraṃ sūcyate |",
  "SA11n1120:304": "prāṇātipātavipākalavastāvat |",
  "SA11n1120:305": "yathāha-tadyathā agniśikhācarā nāma pakṣiṇo ye'gniśikhāmadhyagatā na dahyante saṃhṛṣṭatarāśca nārakeyāṇāṃ kapālaṃ bhittvā rudhiraṃ pibanti |",
  "SA11n1120:306": "kapālāntaracarā nāma pakṣiṇo ye mastakaṃ bhittvā jvalitamastakaluṅgān pibanti |",
  "SA11n1120:307": "jihvāmiṣabhujo nāma pakṣiṇo ye jihvāṃ vidārya abhito'bhitaḥ prabhakṣayanti |",
  "SA11n1120:308": "sāpi jihvā bhuktā punarapi saṃjāyate padmadalakomalatarā |",
  "SA11n1120:309": "evamarthānurūpasaṃjñā dantotpāṭakā nāma,",
  "SA11n1120:310": "kaṇṭhanāḍayapakarṣakā nāma |",
  "SA11n1120:311": "klomakāśinaḥ |",
  "SA11n1120:312": "āmāśayādāḥ |",
  "SA11n1120:313": "plīhasaṃvartakāḥ |",
  "SA11n1120:314": "antravivarakhādinaḥ |",
  "SA11n1120:315": "pṛṣṭhavaṃśacarā nāma |",
  "SA11n1120:316": "marmaguhyakā nāma pakṣiṇaḥ,",
  "SA11n1120:317": "ye sarvāṇi marmavivarāṇi bhittvā marmāṇi kṛntayitvā vivarāṇi praviśya majjāmaṇḍaṃ pibanti krandamānānām |",
  "SA11n1120:318": "sūcīcchidrā nāma pakṣiṇo ye sūcīsadṛśatuṇḍā raktaṃ pibanti |",
  "SA11n1120:319": "evamasthivivarāśinaḥ,",
  "SA11n1120:320": "ṣaṭ tvagmakṣiṇaḥ |",
  "SA11n1120:321": "nakhanikṛntakā medodāḥ snāyuviśeṣakāḥ,",
  "SA11n1120:322": "keśoṇḍukā nāma pakṣiṇo ye keśamūlānyutpāṭayanti |",
  "SA11n1120:323": "sa evamavīcīpradeśastrīṇi yojanaśatasahastrāṇi |",
  "SA11n1120:324": "pakṣimairavapakṣo nāma |",
  "SA11n1120:325": "tatra tairanyairnārakeyaiḥ sahānekāni varṣaśatasahastrāṇi bhakṣyate saṃbhavati ca |",
  "SA11n1120:326": "sa kathaṃcidapi tasmānyuktaḥ sarvasmādduḥkhajālaparivṛtaḥ śvabhraprapāto nāma dvitīyaḥ pradeśastatra gacchati trāṇānveṣī śaraṇānveṣī paritrāṇānveṣī |",
  "SA11n1120:327": "samantata ekādaśabhirarciskandhairāvṛto niḥsahāyaḥ karmapāśabandhanabaddhaḥ samantataḥ śatrubhirāvṛta kāntāramanuprapannaḥ sarvasmānnarakapuñjādadhikataraṃ vyasanamabhiprapannastaṃ śvabhraprapātaṃ nāma pradeśamanudhāvati |",
  "SA11n1120:328": "patite atīva pādaḥ pravilīyate |",
  "SA11n1120:329": "utkṣiptaḥ punarapi saṃbhavati sukumārataraḥ ślakṣṇataraḥ kharābhistībrābhirvedanābhirabhibhūtaḥ |",
  "SA11n1120:330": "tasyaivaṃ bhayaviklavavadanasya karacaraṇasarvāṅgaprayaṅgapravilīyamānasya sa pradeśaḥ śvabhraprapāto nāma prādurbhavati |",
  "SA11n1120:331": "sa tasmin deśe nipatati |",
  "SA11n1120:332": "patitaḥ śvabhre prapatati trīṇi yojanasahastrāṇi |",
  "SA11n1120:333": "punarapi karmakṛtena vāyunotkṣipyate |",
  "SA11n1120:334": "sa prapatamānaḥ kaṅkavāyasagṛdhrolūkairbhakṣyate |",
  "SA11n1120:335": "yāvattasyaivamutkṣipyamānasya ca prapatataścānekāni varṣaśatasahastrāṇi gacchanti |",
  "SA11n1120:336": "kathaṃcidapi tasmānmuktaḥ paribhrāmitaścakrāṅkavivaraṃ nāma pradeśamanudhāvati |",
  "SA11n1120:337": "tasmiṃśca pradeśe sahastrārāṇi cakrāṇi prādurbhavanti vajranābhīni tīkṣṇajvālāni śīghrabhramāṇi |",
  "SA11n1120:338": "tasya sahagamanādeva tāni cakrāṇi śarīraṃ prāpya bhramanti |",
  "SA11n1120:339": "peyālaṃ pratyekaṃ sarvāṅgāni pramathnanto dahanti,",
  "SA11n1120:340": "pādatale cāsya śaṅkubhirbhidyete |",
  "SA11n1120:341": "evaṃ makkoṭakaparvate |",
  "SA11n1120:342": "mākkoṭakaiḥ prāṇijātibhiḥ sāntarbrahiḥ paramāṇuśaḥ prabhakṣyate |",
  "SA11n1120:343": "bhukto bhuktaḥ punarapi saṃjāyate sukumārataraḥ |",
  "SA11n1120:344": "sukumāratayā bhūyo'pyadhikatarāṃ vedanāmanubhavati |",
  "SA11n1120:345": "bhuktabhuktasya prabhūtataramevāsya tvaṅyāṃsaṃ prādurbhavati |",
  "SA11n1120:346": "tasya prāṇātipātakṛtopacitasya tatphalaṃ bhavati ||",
  "SA11n1120:347": "adattādānavipākamāha- sa eṣa duṣkṛtakarmāntacārī alātacakranirmāṇagandharvanagaraḥ mṛgatṛṣṇikāsadṛśaṃ mahadarthajātaṃ paśyati ratnavastradhanadhānyanikarabhūtam |",
  "SA11n1120:348": "tasyaivaṃ lobhābhibhūtasya karmaṇā mohitasya evaṃ bhavati mamedamiti |",
  "SA11n1120:349": "sa evaṃ mohitaḥ pāpakārī prajvalitāṅgārakarṣūrlaṅghayitvā tad draviṇamanudhāvati |",
  "SA11n1120:350": "sa karmakṛtairyamapuruṣairgṛhyate śastrajālamadhyagataḥ sarvāṅgapratyaṅgaśaḥ pāṭayate viśasyate dahyate asthyavaśeṣaḥ kriyate |",
  "SA11n1120:351": "na cāsyānādikālapravṛttaḥ sa lobhastāmapyavasthāṃ gatasya parihīyata iti ||",
  "SA11n1120:352": "kāmamithyācāramadhikṛtyāha- eṣa sa pāpakartā tasmācchastrasaṃkaṭānmuktaḥ kathamapyaṅgārakarṣūrlaṅgayitvā karmaṇā bhrāmitaḥ pradeśamanyaṃ prapadyate vitathadarśanaṃ nāma |",
  "SA11n1120:353": "tatra karmakṛtāṃ striyaṃ paśyati,",
  "SA11n1120:354": "yā tena pūrva naṣṭasmṛtinā dṛṣṭā |",
  "SA11n1120:355": "dṛṣṭvā ca anādikālābhyasto rāgāgnirutpadyate |",
  "SA11n1120:356": "sa tena dhāvati yena tāḥ striyaḥ |",
  "SA11n1120:357": "tāśca ayomayyo nāryaḥ karmakṛtāḥ |",
  "SA11n1120:358": "tābhirasau gṛhyate |",
  "SA11n1120:359": "gṛhītvā ca oṣṭhātprabhṛti tathā bhujyate yathāsya sarṣapaphalamātrapramāṇamapi nāvaśiṣṭam |",
  "SA11n1120:360": "tasmin śarīre bhavati |",
  "SA11n1120:361": "punarapi saṃbhavati,",
  "SA11n1120:362": "punarapi bhujyate |",
  "SA11n1120:363": "sa kaṭukāṃ kharāṃ vedanāmanubhavaṃstasmādrāgāgnerna nivartate |",
  "SA11n1120:364": "yena tāḥ striyastena bhūyaḥ sa saṃghāvati |",
  "SA11n1120:365": "na cāsya tatpīḍā tathā bādhate yathā rāgāgniḥ |",
  "SA11n1120:366": "atha tāḥ striyo bhūyo vajramapāyomayaprajvalitagātrāstaṃ manuṣyamādāya jvālāmālākulasarvaśarīrāstaṃ nārakeyaṃ sikatāmuṣṭivadbhindanti |",
  "SA11n1120:367": "punarapi saṃbhavatīti pūrvavat |peyālaṃ ||",
  "SA11n1120:368": "striyo mūlamapāyasya dhananāśasya sarvathā |",
  "SA11n1120:369": "strīvidheyā narā ye tu kutasteṣāṃ bhavetsukham || yāvat ||",
  "SA11n1120:370": "strī vināśo vināśānāmiha loke paratra ca |",
  "SA11n1120:371": "tasmātstriyo vivarjyāḥ syuryadīcchetsukhamātmanaḥ ||iti ||",
  "SA11n1120:372": "mṛṣāvādamadhikṛtyāha- sa tairyamapuruṣairgṛhyate,",
  "SA11n1120:373": "gṛhītvā ca tanmukhaṃ vidārayanti |",
  "SA11n1120:374": "tasmājjihvāmapakarṣayanti |",
  "SA11n1120:375": "sā ca jihvā karmaśātpañcayojanaśatapramāṇā bhavati |",
  "SA11n1120:376": "tasya mṛṣāvādasya phalena tasyāśca sahanirgamanakāle te yamapuruṣā bhūmāvainamāhvayanti pradīptāyomayyām |",
  "SA11n1120:377": "karmakṛtaṃ ca halasahastraṃ prādurbhavati pradīptāgrasaṃyuktam |",
  "SA11n1120:378": "baladbhirbalīvardaistadasyāntargataṃ jihvāyāṃ vahati |",
  "SA11n1120:379": "tatra pūyarūdhirakṛmistrāviṇyo nadyaḥ pravahanti |",
  "SA11n1120:380": "peyālaṃ ||",
  "SA11n1120:381": "sā ca jihvā tathā sukumārā yathā devānāmakṣi |",
  "SA11n1120:382": "yāvatsa vedanātaḥ stanati krandati vikrośati |",
  "SA11n1120:383": "na cāsya tadduḥkhaṃ kaścidapanayatīti vistaraḥ |",
  "SA11n1120:384": "tasyaivaṃ pracaṇḍāṃ vedanāmanubhavato'nekāni varṣaśatasahastrāṇi sā ca jihvā kṛṣyate |",
  "SA11n1120:385": "sā kathaṃcittasya nārakasya mukhe praviśati |",
  "SA11n1120:386": "sa bhayavihvalavadano yena vā tena vā niḥpalāyate'ṅgārakarṣūṣu dahmamāno nimajjan |",
  "SA11n1120:387": "tasyaivaṃ duḥkhārtasyāśaraṇasyāparāyaṇasya punarapi yamapuruṣāḥ prādurbhavanti mudrarāsipāṇayaḥ |",
  "SA11n1120:388": "te taṃ puruṣaṃ mastakātprabhṛti yāvatpādau cūrṇayantītyādi ||",
  "SA11n1120:389": "paiśunyavipākastu yathaiva mṛṣāvādasya,",
  "SA11n1120:390": "viśeṣastu trīṇi yojanaśatāni jihveti |",
  "SA11n1120:391": "tāṃ yamapuruṣā nistriṃśānādāya pradīptadhārān jihvāṃ nikṛntanti |",
  "SA11n1120:392": "jambukaiścānyasmin pradeśe bhakṣyate |",
  "SA11n1120:393": "paramakaṭukāṃ vedanāṃ prativedayate |",
  "SA11n1120:394": "sa krandati vikrośatyavyaktākṣaraṃ jihvāvirahita ityādi ||",
  "SA11n1120:395": "pāruṣyavipākamāha-te tāṃ jihvāmāsyaṃ vidārya gṛhṇanti |",
  "SA11n1120:396": "gṛhītvā niśitadhāraiḥ śastraiśchittvā tasya bhūya eva khādanīyārthena mukhe prakṣipanti |",
  "SA11n1120:397": "sa ca jighatsārditaḥ kṣutkṣāmavadanaḥ svarudhiralālāparistrutāṃ tāmeva svajihvāṃ bhakṣayati |",
  "SA11n1120:398": "sā ca jihvā chinnā punarapi saṃjāyate karmavaśāt |",
  "SA11n1120:399": "atha sa bhūmau vedanārtaḥ parivartate viceṣṭate kradante |",
  "SA11n1120:400": "tasyaivaṃ vedanārtasya parivṛttanayanatārakasya duḥkhārtasya dīnasyāsahāyasyaikākinaḥ svakṛtamupabhuñjānasya yamapuruṣā anuśāsanīgāthāṃ bhāṣante-",
  "SA11n1120:401": "jihvādhanorvinirmuktastīkṣṇo vāgviśikhastvayā |",
  "SA11n1120:402": "pāruṣyamiti yadṛṣṭaṃ tasyaitatphalamāgatam ||",
  "SA11n1120:403": "iti vistaraḥ ||",
  "SA11n1120:404": "saṃbhinnapralāpavipākamāha-tasya tatprajvalitaṃ tāmradravalehitaṃ jihvāṃ dahati |",
  "SA11n1120:405": "jihvāṃ dagdhvā kaṇṭhaṃ dahati |",
  "SA11n1120:406": "kaṇṭhaṃ dagdhvā hṛdayaṃ dahati |",
  "SA11n1120:407": "hṛdaya dagdhvā antrāṇi dahati |",
  "SA11n1120:408": "tānyapi dagdhvā pakāśayaṃ dahati |",
  "SA11n1120:409": "pakkāśayamapi dagdhvā adhobhāgena nirgacchati ||",
  "SA11n1120:410": "yamapuruṣā gāthāmāhuḥ-",
  "SA11n1120:411": "pūrvottarābaddhapadaṃ nirarthakamasaṃgatam |",
  "SA11n1120:412": "abaddhaṃ yatvayā proktaṃ tasyaitatphalamāgatam ||",
  "SA11n1120:413": "yā na satyavatī nityaṃ na cādhyayanatatparā |",
  "SA11n1120:414": "na sā jihvā budhairdṛṣṭā kevalaṃ māṃsakhaṇḍikā ||",
  "SA11n1120:415": "iti vistaraḥ ||",
  "SA11n1120:416": "abhidhyāvipākamāha- atha paśyati riktaṃ tucchamasārakaṃ karmakṛtaṃ bahu draviṇaṃ paraparigṛhītam |",
  "SA11n1120:417": "tasya karmacoditavyāmohitasyaivaṃ bhavati-mamedaṃ syāditi |",
  "SA11n1120:418": "tataḥ sa nārakastenaiva dhāvati yena tad dravyam |",
  "SA11n1120:419": "tasyābhidhyākhyamānasasyākuśalasyāsevitabhāvitabhāvitabahulīkṛtasya tatphalaṃ yadasau narake viparītaṃ paśyati |",
  "SA11n1120:420": "tasyaivaṃ paśyato'bhidhyābahulasya haste śastraṃ prādurbhavati |",
  "SA11n1120:421": "sa tena dhāvati |",
  "SA11n1120:422": "teṣāmapyanyeṣāṃ nārakāṇāṃ haste śastrāṇi prādurbhavanti |",
  "SA11n1120:423": "sa taiḥ saha śastreṇa yudhyate yāvattathā kartyate yathā sarṣapaphalamātramapi na bhavati māṃsamasya śarīre |",
  "SA11n1120:424": "tathā asthikaṅkālāvaśeṣaḥ kriyate |",
  "SA11n1120:425": "peyālaṃ ||",
  "SA11n1120:426": "pareṣāṃ sarvaṃ........mama syāditi cintitam |",
  "SA11n1120:427": "tasyābhidhyāsamutthasya viṣasya phalamāgatamiti ||",
  "SA11n1120:428": "vyāpādaphalamāha-karmamayāḥ siṃhavyāghrasarpāḥ krodhābhibhūtāḥ puratastiṣṭhante |",
  "SA11n1120:429": "etebhyo bhayabhīto yena vā tena vā niḥpaṃlāyate |",
  "SA11n1120:430": "sa kathaṃ śaknoti palāyitumaśubhasya karmaṇaḥ?",
  "SA11n1120:431": "sa tairgṛhyate |",
  "SA11n1120:432": "gṛhītvā ca pūrva tāvanmastakādbhujyate yāvatpārścataḥ sarpairviṣadaṃṣṭraiḥ saṃdaśya saṃdaśya bhakṣyate |",
  "SA11n1120:433": "vyāghrairapi pṛṣṭhato bhakṣyate |",
  "SA11n1120:434": "pādāvapi vahninā dā[hyete] |",
  "SA11n1120:435": "sa yamapuruṣairdūrādiṣubhirvidhyate ||",
  "SA11n1120:436": "iti vistaraḥ ||",
  "SA11n1120:437": "mithyādṛṣṭiphalaṃ punaraparimitam |",
  "SA11n1120:438": "pāṭhastu saṃkṣipyate-śastravarṣatomaravajravarṣāśanipāṣāṇavarṣairhanyate |",
  "SA11n1120:439": "ekādaśabhirarciskandhai kṣutpipāsāgninā ca mukhanirgatena nirantaraṃ dahyata iti ||",
  "SA11n1120:440": "kāmamūlāśca sarvānarthā iti tebhya evodvejitavyam |",
  "SA11n1120:441": "yathātraivāha-astyagnikuṇḍo nāma narakaḥ |",
  "SA11n1120:442": "tatra katareṇa karmaṇā sattvā upapadyante?",
  "SA11n1120:443": "yenāśramaṇena śramaṇapratijñena mātṛgrāmasya nṛttagītasyābharaṇānāṃ vā śabdaṃ śratvā ayoniśena manaskāreṇākṣiptabuddhinā tacchutvā hasitalalitakrīḍitānyaśuci muktam ||",
  "SA11n1120:444": "peyālaṃ ||",
  "SA11n1120:445": "tatra te nārakā ayovarṣeṇa sarvāṅgapratyaṅgaśaśrurṇyante,",
  "SA11n1120:446": "aṅgāravarṣeṇa ca pacyante,",
  "SA11n1120:447": "dahyanta ityādi |",
  "SA11n1120:448": "evaṃ paurāṇakāmāsvādanasmaraṇātpadumo nāma narakaḥ paṭhayate,",
  "SA11n1120:449": "svaprāntabhūtasmaraṇācca |",
  "SA11n1120:450": "tatra te nārakāḥ kumbhiṣu pacyante |",
  "SA11n1120:451": "te droṇiṣvayomayairmusalairhanyante |",
  "SA11n1120:452": "iti vistaraḥ ||",
  "SA11n1120:453": "evamapsarasaḥ prārthanayā brahmacaryapariṇāmanānmahāpadumo nāma naraka uktaḥ |",
  "SA11n1120:454": "tatra kṣāranadī taraṅgiṇī nāma pravahati |",
  "SA11n1120:455": "tasyāṃ nadyāṃ yānyasthīni te pāṣāṇāḥ |",
  "SA11n1120:456": "yacchaivālaṃ te keśāḥ |",
  "SA11n1120:457": "yaḥ paṅkastanmāṃsam |",
  "SA11n1120:458": "yā āpaḥ tatkkathitaṃ tāmram |",
  "SA11n1120:459": "ye matsyāste nārakā ityādi ||",
  "SA11n1120:460": "evaṃ puruṣasya puruṣeṇa saha maithunavipratipatteḥ aprameyāḥ kāraṇāviśeṣāḥ paṭhayante |",
  "SA11n1120:461": "evaṃ śiśubhiḥ saha vipratipatteḥ kṣāranadyāmuhyamānān dārakān paśyati |",
  "SA11n1120:462": "te taṃ vilapanti |",
  "SA11n1120:463": "sa tāṃ nadīmavagāhate teṣu bālakeṣu tīvrasnehapratibandhaśokaduḥkhavegāt |",
  "SA11n1120:464": "evaṃ govaḍavājaiḍakādiṣu prakṛtisāvadyaḥ kāmamithyācāraḥ kharataravipākaḥ paṭhayate |",
  "SA11n1120:465": "tāsāmeva govaḍavādīnāṃ taptāyomayīnāṃ akuśalanirmitānāṃ yonimārgeṇa sa tiryakkāmasevī praviśati |",
  "SA11n1120:466": "sa tāsāmudare pradīptāṅgāranikaraparipūrṇe svidyate pacyate bahūni varṣaśatasahastrāṇīti vistareṇa draṣṭavyam ||",
  "SA11n1120:467": "evamanyanāśitāsvapi bhikṣuṇīṣu vipratipannānāṃ mahānarakayātanāḥ paṭhayante |",
  "SA11n1120:468": "evaṃ svastrīṣvapyayonimārgeṇa gacchataḥ |",
  "SA11n1120:469": "evaṃ prasahyānītāsvapi parastrīṣu,",
  "SA11n1120:470": "labdhāsu ca kanyāsu |",
  "SA11n1120:471": "evamupavāsasthāsu,",
  "SA11n1120:472": "evaṃ gurūṇāṃ patnīṣu jñātiśabdamānitāsu ca vipratipatteḥ tīvrāścāparimāṇāśca mahānarakayātanāḥ paṭhayante ||",
  "SA11n1120:473": "saptamaithunasaṃyuktasūtre'pyāha-iha brāhmaṇa ekatyo brahmacāriṇamātmānaṃ pratijānīte |",
  "SA11n1120:474": "sa nehaiva mātṛgrāmeṇa sārdhaṃ dvayaṃ samāpadyate,",
  "SA11n1120:475": "api tu mātṛgrāmaṃ cakṣuṣā rūpaṃ nidhyāyan paśyati |",
  "SA11n1120:476": "sa tadāsvādayati adhyavasyati,",
  "SA11n1120:477": "adhyavasāya tiṣṭhati |",
  "SA11n1120:478": "ayamucyate brāhmaṇa brahmacārī saṃyukto maithunena dharmeṇa,",
  "SA11n1120:479": "na visaṃyuktaḥ |",
  "SA11n1120:480": "apariśuddhaṃ brahmacarya carati ||",
  "SA11n1120:481": "evaṃ mātṛgrāmeṇa sārdhaṃ saṃkrīḍataḥ saṃkilikilāyamānasya āsvādayataḥ apariśuddhaṃ brahmacaryamuktam |",
  "SA11n1120:482": "evaṃ mātṛgrāmāpasthānamāsvādayataḥ |",
  "SA11n1120:483": "evaṃ tiraḥkuḍayagatasya tiroduṣyagatasya vā mātṛgrāmasya nṛttagītādiśavdamāsvādayato maithunasaṃyogamityuktam |",
  "SA11n1120:484": "evaṃ pañcakāmaguṇasamarpitaṃ paramavalokyāsvādayataḥ ||",
  "SA11n1120:485": "evaṃ devādisthāneṣu brahmacaryapariṇāmanātsaṃyukto maithunena dharmeṇa na visaṃyukta iti ||",
  "SA11n1120:486": "yataścaite kāmā evaṃ smaraṇaprārthanāviṣayamapi gatā evamanarthakarāḥ,",
  "SA11n1120:487": "tenaiva kāmāpavādakasūtre'bhihitam-nivāraya bhikṣo cittaṃ kāmebhyaḥ |",
  "SA11n1120:488": "sabhayaścaiṣa mārgaḥ sapratibhayaḥ sakaṇṭakaḥ sagahanaḥ unmārgaḥ kumārgo vedanāpathaḥ asatpuruṣasaṃsevitaḥ |",
  "SA11n1120:489": "naiṣa mārgaḥ satpuruṣasaṃsevitaḥ |",
  "SA11n1120:490": "na tvamevaṃ cintayasi-kasmāt alpāsvādāḥ kāmā uktā bhagavatā bahuduḥkhabahūpadravā bahūpāyāsāḥ?",
  "SA11n1120:491": "ādīnavo'tra bhūyān |",
  "SA11n1120:492": "rogo bhikṣavaḥ kāma gaṇḍaḥ śalyamaghamaghamūlamāmiṣabaḍiśaṃ mṛtyuḥ |",
  "SA11n1120:493": "anityāḥ kāmāstucchāḥ |",
  "SA11n1120:494": "mṛṣāmoṣadharmiṇaḥ svapnopamāḥ kāmāḥ |",
  "SA11n1120:495": "kimapyete bālollāpanāḥ ||",
  "SA11n1120:496": "peyālaṃ ||",
  "SA11n1120:497": "yathā mṛgāṇāṃ bandhanāya kūṭam,",
  "SA11n1120:498": "dvijānāṃ bandhanāya jālam,",
  "SA11n1120:499": "matsyānāṃ bandhanāya kupinam,",
  "SA11n1120:500": "markaṭānāṃ bandhanāya lepaḥ,",
  "SA11n1120:501": "pataṅgānāṃ bandhanāyāgniskandhaḥ |",
  "SA11n1120:502": "evaṃ kāmāḥ ||",
  "SA11n1120:503": "pe ||",
  "SA11n1120:504": "kāmaparyeṣaṇāṃ carato dīrgharātraṃ siṃhānāṃ mukhe parivartitasyānto na prajñāyate |",
  "SA11n1120:505": "yāvadnoghātakānāṃ gavāśanānāṃ mukhe parivartitasyānto na prajñāyate |",
  "SA11n1120:506": "yāvanmaṇḍūkānāṃ satāṃ sarpāṇāṃ mukhe parivartitasyānto na prajñāyate |",
  "SA11n1120:507": "dīrgharātraṃ kāmān pratisevamānānāṃ corā iti kṛtvā gṛhītānāṃ śiraśchinnānāmanto na prajñāyate |",
  "SA11n1120:508": "pāradārikāḥ pāriyanthikā grāmaghātakā janapadaghātakā yāvad granthimocakā iti kṛtvā gṛhītānāṃ śiraśchinnānāmanto na prajñāyate |",
  "SA11n1120:509": "duḥkhaṃ tībraṃ kharaṃ kaṭukamanubhūtaṃ rudhiraṃ prasyanditaṃ pragharitaṃ yaccaturṣu mahāsamudreṣūdakātprabhūtataram ||",
  "SA11n1120:510": "peyālaṃ ||",
  "SA11n1120:511": "kāyo hyayaṃ bahvādīnavaḥ,",
  "SA11n1120:512": "asthisaṃghātaḥ snāyusaṃbuddho māṃsenānuliptaḥ carmaṇā paryavanaddhaḥ chavyā praticchannaḥ chidravicchidraḥ kṛmisaṃghaniṣevitaḥ sattvānāmanarthakaḥ kleśakarmaṇāṃ vastu |",
  "SA11n1120:513": "asmin kāye vividhā ābādhā utpadyante |",
  "SA11n1120:514": "tadyathā- cakṣūrogaḥ śrotrarogo yāvadarśāsi piṭako bhagandaraḥ |",
  "SA11n1120:515": "peyālaṃ |",
  "SA11n1120:516": "kāyikāḥ saṃtāpāḥ kāyikaṃ duḥkham |",
  "SA11n1120:517": "kāyasya jīrṇatā bhagnatā kubjatā |",
  "SA11n1120:518": "khālityaṃ pālityaṃ valipracuratā |",
  "SA11n1120:519": "indriyāṇāṃ paripākaḥ paribhedaḥ |",
  "SA11n1120:520": "saṃskārāṇāṃ purāṇībhāvo jarjarībhāvaḥ |",
  "SA11n1120:521": "yāvannārhasyevamuddharantaṃ pragharantaṃ jugupsanīyaṃ kāyaṃ pratiṣevitum |",
  "SA11n1120:522": "peyālaṃ |",
  "SA11n1120:523": "kā tava bhikṣo kāmāśāntiḥ?",
  "SA11n1120:524": "kaśca tvāṃ pralobhayati?",
  "SA11n1120:525": "kathaṃ ca tvaṃ prāhito mūrchito'dhyāvasito'dhyavasānamāpanna?",
  "SA11n1120:526": "yadāhaṃ parinirvṛto bhavāmi,",
  "SA11n1120:527": "saddharmaścāntarhito bhavati,",
  "SA11n1120:528": "tvaṃ ca kāmān pratisevya vinipātagato bhaviṣyasi |",
  "SA11n1120:529": "kadā jarāmaraṇādātmānaṃ parimocayiṣyasi?",
  "SA11n1120:530": "alaṃ bhikṣo,",
  "SA11n1120:531": "nivāraya cittaṃ kāmebhyaḥ |",
  "SA11n1120:532": "akālaḥ kāmaparyeṣaṇāyāḥ |",
  "SA11n1120:533": "kālo'yaṃ dharmaparyeṣaṇāyāḥ ||iti ||",
  "SA11n1120:534": "ugradattaparipṛcchāyāmapyāha- tena kāmamithyācārātprativiratena bhavivyam |",
  "SA11n1120:535": "svadāratuṣṭena paradārānabhilāṣiṇā araktanetraprekṣiṇā nirviṇṇamanasā |",
  "SA11n1120:536": "ekāntaduḥkhāḥ kāmā ityabhīkṣṇaṃ manasikāraprayuktena |",
  "SA11n1120:537": "yadāpyasya svadāreṣu kāmavitarka utpadyeta,",
  "SA11n1120:538": "tadāpi tena svadāreṣvaśubhānudarśinā uttrastamanasā kleśavaśatayā kāmāḥ pratisevitavyāḥ,",
  "SA11n1120:539": "na tvadhyavasānavinibaddhena nityamanityānātmāśucisaṃjñinā |",
  "SA11n1120:540": "evaṃ cānena smṛtirupasthāpyā- tathāhaṃ kariṣyāmi yathā saṃkalpairapi kāmānna paribhokṣye |",
  "SA11n1120:541": "kaḥ punarvādo dvīndriyasamāpattyā vā anaṅgavijñaptyā veti ||",
  "SA11n1120:542": "punaratraivāha- bodhisattvena svabhāryāyā antike tistraḥ saṃjñā utpādayitavyāḥ |",
  "SA11n1120:543": "katamāstistraḥ ratikrīḍāsahāyikaiṣā naiṣā paralokasahāyikā |",
  "SA11n1120:544": "annapānasahāyikaiṣā naiṣā karmavipākānubhavanasahāyikā |",
  "SA11n1120:545": "sukhasahāyikaiṣā naiṣā duḥkhasahāyikā ||",
  "SA11n1120:546": "yāvadaparāstistraḥ-śīlāntarāyasaṃjñā dhyānāntarāyasaṃjñā prajñāntarāyasaṃjñā ||",
  "SA11n1120:547": "aparāstistraḥ-corasaṃjñā vadhakasaṃjñā narakapālasaṃjñā iti ||",
  "SA11n1120:548": "candrottarādārikāparipṛcchāyāmapyuktam- atha candrottarā dārikā samanantaraṃ pradhāvantaṃ taṃ mahāntaṃ janakāyaṃ dṛṣṭvā tasyāṃ velāyāṃ vihāyasāntarīkṣe tālamātramabhyudnabhya sthitvā ca taṃ mahāntaṃ janakāyaṃ gāthābhiradhyabhāṣata-",
  "SA11n1120:549": "kāyaṃ mamekṣadhvamimaṃ manojñaṃ suvarṇavarṇaṃ jvalanaprakāśam |",
  "SA11n1120:550": "na raktacittasya hi mānuṣasya prajñāyate śobhanakaṃ śarīram ||",
  "SA11n1120:551": "ye tvagnikarṣūpamasaṃpradīptān tyajanti kāmān viṣayeṣvagṛddhāḥ |",
  "SA11n1120:552": "ṣaḍindriyaiḥ saṃvarasaṃvṛtāśca te brahmacaryaṃ ca caranti śuddham |",
  "SA11n1120:553": "dṛṣṭvā ca dārān hi parasya ye vai kurvanti mātābhaginīti saṃjñām |",
  "SA11n1120:554": "prāsādikāste hi sudarśanīyā bhavanti nityaṃ paramaṃ manojñāḥ ||",
  "SA11n1120:555": "sphuṭāmimāṃ vettha purīṃ samantād yo romakūpān mama cātigandhaḥ |",
  "SA11n1120:556": "na rāgācittena mayārjito'yaṃ phalaṃ tu dānasya damasya cedam ||",
  "SA11n1120:557": "na me samutpadyati rāgacittaṃ mā vītarāgāsu janīṣva rāgam |",
  "SA11n1120:558": "sākṣī mamāyaṃ purato munīndraḥ satyaṃ yathā vedmi na jātu mithyā ||",
  "SA11n1120:559": "yūyaṃ ca pūrvaṃ pitaro mamāsa ahaṃ ca yuṣmākamabhūjjanitrī |",
  "SA11n1120:560": "bhrātā svasā cāpi pitā babhūva ko rāgacittaṃ janayejjananyām ||",
  "SA11n1120:561": "pradhātitāḥ prākū ca mamātha sarve ahaṃ viśastā ca purā bhavadbhiḥ |",
  "SA11n1120:562": "sarve amitrā vadhakāḥ parasya kathaṃ tu vā jāyati rāgacittam ||",
  "SA11n1120:563": "na rūpavanto hi bhavanti rāgāt na raktacittāḥ sugatiṃ brajanti |",
  "SA11n1120:564": "na nirvṛtiṃ yānti ca raktacittā rāgo hi tasmātparivarjanīyaḥ ||",
  "SA11n1120:565": "kāmasya hetornirayaṃ patanti pretāstiraśco'tha bhavanti rāgāt |",
  "SA11n1120:566": "kumbhāṇḍayakṣā asurāḥ piśācā bhavanti ye rāgaparīttacittāḥ ||",
  "SA11n1120:567": "kāṇāśca khañjāśca vijihvakāśca virūṇkāścaiva bhavanti rāgāt |",
  "SA11n1120:568": "bhavanti nānāvidhadoṣabhājaścaranti ye kāmacarīṃ jaghanyām ||",
  "SA11n1120:569": "yaccakravartitvamavāpnuvanti bhavanti śakrāstridaśeśvarāśca |",
  "SA11n1120:570": "brahmaṇa īśā vaśavartinaśca tad brahmacarya vipulaṃ caritvā ||",
  "SA11n1120:571": "jātyandhabhāvā badhirā visaṃjñā śvasūkaroṣṭrāḥ kharavānarāśca |",
  "SA11n1120:572": "hastyaśvagovyāghrapataṅgabhakṣā bhavanti nityaṃ khalu kāmalolāḥ |",
  "SA11n1120:573": "kṣitīśvarāścaiva bhavantyudagrāḥ suśreṣṭhino vai gṛhapatyamātyāḥ |",
  "SA11n1120:574": "sukhasaumanasyena ca yānti vṛddhiṃ ye brahmacarya vipulaṃ caranti ||",
  "SA11n1120:575": "kabhallitāpānatha dhūmagārān bandhāṃstathā tāḍanatarjanāṃśca |",
  "SA11n1120:576": "chedaṃ śiraḥkarṇakarākṣināsāḥ pādasya cārcchanti hi kāmadāsāḥ ||iti ||",
  "SA11n1120:577": "udayanavatsarājaparipṛcchāyāṃ ca vivarṇitāḥ kāmāḥ-",
  "SA11n1120:578": "dṛṣṭvā vraṇaṃ dhāvati makṣikā yathā",
  "SA11n1120:579": "dṛṣṭvāśuciṃ dhāvati gardabho yathā |",
  "SA11n1120:580": "śvānaśca śūnā iva māṃsakāraṇāt",
  "SA11n1120:581": "tathaiva dhāvantyabudhāḥ striye ratāḥ ||",
  "SA11n1120:582": "avidyāpidhitā bālāstamaḥskandhena ābṛtāḥ |",
  "SA11n1120:583": "strīṣu saktāstathā mūḍhā amedhya iva vāyasāḥ ||",
  "SA11n1120:584": "mārasya gocaro hyeṣa prasthitā yena durgatiḥ |",
  "SA11n1120:585": "āsvādasaṃjñino gṛddhā mīḍhasthāne yathā krimiḥ ||",
  "SA11n1120:586": "kīṭakumbho yathā citro yatra yatraiva dṛśyate |",
  "SA11n1120:587": "pūrṇo mūtrapurīṣeṇa dṛtirvā vātapūritā ||",
  "SA11n1120:588": "siṅghāṇakakaphā lālāḥ śleṣmaṇi klinnamastakāḥ |",
  "SA11n1120:589": "daurgandhyaṃ stravate kāyādbālānāṃ tadyathā madhu ||",
  "SA11n1120:590": "asthipūrṇa mukhadvāraṃ māṃsacarmādibhiścitam |",
  "SA11n1120:591": "gaṇḍabhūto hyayaṃ kāyaḥ kutsito hyāmagandhikaḥ ||",
  "SA11n1120:592": "nānāprāṇibhiḥ saṃpūrṇo mukhagaṇḍo yathā bhavet |",
  "SA11n1120:593": "evameva hyayaṃ kāyo viṣṭhādyaśucibhājanam ||",
  "SA11n1120:594": "atyāntrākuśaṃ hyudaraṃ sayakṛt phutphusākulam |",
  "SA11n1120:595": "vṛkkau vilohitaṃ pittaṃ mastaluṅgāsthimajjakam ||",
  "SA11n1120:596": "aśītiṃ krimikulasahastrāṇi yāni tiṣṭhanti antare |",
  "SA11n1120:597": "atha bālā na paśyanti mohajālena āvṛtāḥ ||",
  "SA11n1120:598": "navavraṇamukhaiḥ prastravantyaśuciṃ pūtigandhikam |",
  "SA11n1120:599": "bālā nimitta gṛhṇanti vacane darśane'pi ca |",
  "SA11n1120:600": "uktāḥ paścānna jānanti yo deśaḥ sarvakutsitaḥ ||",
  "SA11n1120:601": "uccāragocarā bālāḥ kheṭasiṅvāṇabhojinaḥ |",
  "SA11n1120:602": "jugupsanīye rajyante vraṇaṃ dṛṣṭveva makṣikāḥ ||",
  "SA11n1120:603": "kakṣāsvādharate svedo gandho vāyati kutsitaḥ |",
  "SA11n1120:604": "kurvanti duṣkṛtaṃ karma yena gacchanti durgatim ||",
  "SA11n1120:605": "hīnān kāmānniṣevanto hīnān dharmānnivevya ca |",
  "SA11n1120:606": "gatvā avīciṃ duṣprajñā duḥkhāṃ vindanti vedanām |",
  "SA11n1120:607": "uccāra iva durgandhāḥ striyo buddhaiḥ prakīrtitāḥ |",
  "SA11n1120:608": "tasmāddhīnasya hīnābhiḥ strībhirbhavati saṃgatiḥ ||",
  "SA11n1120:609": "uccārabhastrāṃ yo gṛhya bālo vāsaṃ nigacchati ||",
  "SA11n1120:610": "yādṛśaṃ kurute karma tādṛśaṃ labhate phalam ||iti ||",
  "SA11n1120:611": "tathā atraivāha-",
  "SA11n1120:612": "tadevaṃrūpairduḥkhaparyeṣitairbhogaiḥ svajīvikārthamupasaṃhṛtairna prabhavanti śramaṇabrāhmaṇebhyo dānaṃ dātuṃ kṛpaṇavanīpakapācakebhyo vaśīkṛtāḥ strībhiḥ strīnirjitāḥ strīnigṛhītāḥ strīdāsāḥ |",
  "SA11n1120:613": "tenaiva strīpremṇā tasyā eva poṣaṇāya na śakruvanti dānaṃ dātuṃ śīlaṃ ca samādātum |",
  "SA11n1120:614": "sa tatra raktaḥ samānaḥ strīparibhāṣitāni sahate,",
  "SA11n1120:615": "tarjanāvalokananirbhartsanāmapi sahate |",
  "SA11n1120:616": "sa mātṛgrāmeṇa tarjitaḥ puruṣaḥ saṃsīdati,",
  "SA11n1120:617": "viṣīdati,",
  "SA11n1120:618": "sukhaṃ cāsyā avalokayati |",
  "SA11n1120:619": "kāmahetoḥ kāmanidānaṃ ca vaśagato bhavati |",
  "SA11n1120:620": "ayaṃ mahārāja kāmalolupasya puruṣasyoccārasukhaparamasyāśucau ratasyāsaṃprajanyacāriṇo doṣaḥ | peyālaṃ |",
  "SA11n1120:621": "śrutvedṛśaṃ tu saṃvegaṃ na teṣāṃ bhavati nirvṛtiḥ |",
  "SA11n1120:622": "bhūyaḥ kurvanti saṃsarga strībhiḥ sārdhaṃ pramoditāḥ ||",
  "SA11n1120:623": "duḥkhakāmānniṣevante bhāṣante ca jugupsitāḥ |",
  "SA11n1120:624": "dharmaṃ śrutvārthasaṃmūḍhā bhāṣante ca subhāṣitam |",
  "SA11n1120:625": "strīgataṃ cāsya taccittaṃ biḍālasyeva mūṣike ||",
  "SA11n1120:626": "mūhūrtaṃ bhavati saṃvegaḥ śrutvātha jinabhāṣitam |",
  "SA11n1120:627": "punaḥ kupyati rāgo'sya viṣaṃ hālāhalaṃ yathā ||",
  "SA11n1120:628": "sūkarasyeva uttrāso muhūrtamanuvartate |",
  "SA11n1120:629": "dṛṣṭvā vai atha uccāraṃ gṛddhatāṃ janayatyasau ||",
  "SA11n1120:630": "evaṃ sukhārthino bālāḥ prahāya jinaśāsanam |",
  "SA11n1120:631": "hīnān kāmānniṣevante yena gacchanti durgatim ||",
  "SA11n1120:632": "raktāḥ pramattāḥ kāmeṣu kṛtvā karma supāpakam |",
  "SA11n1120:633": "śīlavattāṃ visaṃvādya paścādgacchanti durgatim ||",
  "SA11n1120:634": "yasyedṛśaṃ dharmanayaṃ viditvā",
  "SA11n1120:635": "strīpu prasādaḥ puruṣasya no bhavet |",
  "SA11n1120:636": "viśodhitaḥ svargapatho'sya nityaṃ",
  "SA11n1120:637": "na durlabhā tasya varāgrabodhiḥ ||",
  "SA11n1120:638": "labdhvā kṣaṇaṃ hi sa prājño dharmaṃ śrutvā ca īdṛśam |",
  "SA11n1120:639": "sarvān kāmān vivarjyeha pravrajyāṃ niṣkramedbudhaḥ ||iti ||",
  "SA11n1120:640": "praśāntaviniścayaprātihāryasūtre'pyaparo'nartha uktaḥ-yaḥ kaścinmañjuśrīḥ kulaputro vā kuladuhitā vā jāmbūdvīpakān sarvasattvāñjīvitād vyaparopya sarvasvaṃ haret,",
  "SA11n1120:641": "yo vā anyo mañjuśrīḥ kulaputro vā kuladuhitā vā bodhisattvasyaikakuśalacittasyāntarāyaṃ kuryāt,",
  "SA11n1120:642": "antaśāstiryagyonigatasyāpyekālopadānasahagatasya kuśalamūlasyāntarāyaṃ kuryāt,",
  "SA11n1120:643": "ayaṃ tato'saṃkhyeyataraṃ pāpaṃ prasavati |",
  "SA11n1120:644": "tatkasya hetoḥ?",
  "SA11n1120:645": "buddhotpādasaṃjanakānāṃ sakuśalamūlānāmantarāyaḥ sthito bhavati |",
  "SA11n1120:646": "yaḥ kaścinmañjuśrīḥ parakuleṣu bodhisattvasyerṣyāmātsaryaṃ kuryāt,",
  "SA11n1120:647": "tasya tasmin samaye tatonidānaṃ trīṇi bhayāni pratikāṅkṣitavyāni |",
  "SA11n1120:648": "katamāni trīṇi?",
  "SA11n1120:649": "narakopapattibhayaṃ jātyandhabhayaṃ pratyantajanmopapattibhayaṃ ceti ||",
  "SA11n1120:650": "punarāha-",
  "SA11n1120:651": "yastasya kuryātpuruṣo'priyaṃ vā bhūtaṃ hyabhūtaṃ ca vadedavarṇam |",
  "SA11n1120:652": "parūṣaṃ vadettkruddhamanā pi yastaṃ kṣomaṃ ca kuryātpunarasya yo'pi ||",
  "SA11n1120:653": "ātmabhāvena mahatā narakeṣu sa durmatiḥ |",
  "SA11n1120:654": "utpadyate vipannātmā duḥkhāṃ sa vetti vedanām ||",
  "SA11n1120:655": "yojanānāṃ śataṃ pañca jāyate'sya samucchrayaḥ |",
  "SA11n1120:656": "koṭīparivṛtaḥ śaśvad bhakṣyate ca śunā bhṛśam ||",
  "SA11n1120:657": "pañca mūrdhasahastrāṇi bhavantyasyāpavādinaḥ |",
  "SA11n1120:658": "jihvānāṃ ca śatāḥ pañca bhavantyekaikamūrdhani ||",
  "SA11n1120:659": "ekaikasyāṃ ca jihvāyāṃ śatāḥ pañca jvalanmukhāḥ |",
  "SA11n1120:660": "lāṅgalānāṃ vahantyasya vācaṃ bhāṣitva pāpikām |",
  "SA11n1120:661": "pratāpane ca pacyante tīvraduḥkhānalākule |",
  "SA11n1120:662": "utpīḍāṃ bodhisattvānāṃ ye kurvanti asaṃgatāḥ ||",
  "SA11n1120:663": "tiryagyoniḥ sanarakā na teṣāṃ bhoti durlabhā ||",
  "SA11n1120:664": "kalpakoṭisahastrāṇi śatāni niyutāni ca ||",
  "SA11n1120:665": "tataścayutā ghoraviṣā bhonti sarpāḥ sudāruṇāḥ |",
  "SA11n1120:666": "kṣutpipāsābhibhūtāśca kurvate karma dāruṇam |",
  "SA11n1120:667": "labdhvāpi bhojanapānaṃ tṛptiṃ naivādhigacchati ||",
  "SA11n1120:668": "tataścyuto manuṣyeṣu sa yadyupapadyate |",
  "SA11n1120:669": "jātyandho bhoti durmedhā duṣṭacetā asaṃvṛtaḥ ||",
  "SA11n1120:670": "āryānārādhikāṃ vācamuktvā durbhāṣitaṃ naraḥ |",
  "SA11n1120:671": "manuṣyebhyaścayutaścāpi punargacchati durgatim ||",
  "SA11n1120:672": "kalpakoṭisahastreṣu jātaṃ buddhaṃ na paśyati ||",
  "SA11n1120:673": "punaratraivāha-yāvanti mañjuśrīrbodhisattvo bodhisattvasyāntike pratighacittānyutpādayati avamanyanācittāni vā,",
  "SA11n1120:674": "tāvataḥ kalpān saṃnāhaḥ saṃnaddhavyaḥ- vastavyaṃ mayā mahānarakeṣviti |",
  "SA11n1120:675": "na mañjuśrīrbodhisattvo'nyena karmaṇā śakyo vinipātayitumanyatra bodhisattvāpavādādeva |",
  "SA11n1120:676": "tadyathā mañjuśrīrvajramaṇiratnaṃ nānyena kāṣṭhena loṣṭhena vā śakyaṃ mettumanyatra vajrāt,",
  "SA11n1120:677": "evameva mañjuśrīrbodhisattvo'nyena karmaṇā na śakyo vinipātayitumanyatra bodhisattvāpavādādeveti ||",
  "SA11n1120:678": "āryaśraddhābalādhānāvatāramudrāsūtre'pyāha-yaḥ kaścinmañjuśrīḥ kulaputro vā kuladuhitā vā daśasu dikṣu sarvalokadhātuṣu sarvasattvāndhakāreṣu bandhane kruddhaḥ praveśayet,",
  "SA11n1120:679": "yaścānyaḥ kulaputro vā kuladuhitā vā bodhisattve kruddhaḥ parāṅmukhaṃ tiṣṭhet,",
  "SA11n1120:680": "nainaṃ durātmānaṃ paśyāmīti,",
  "SA11n1120:681": "ayaṃ tato'saṃkhyeyataraṃ pāpaṃ prasavati ||",
  "SA11n1120:682": "atraivoktam-yaḥ kaścinmañjuśrīḥ sarvajāmbūdvīpakānāṃ sattvānāṃ sarvasvaṃ haret,",
  "SA11n1120:683": "yaścānyo yādṛśaṃ tādṛśaṃ bodhisattvaṃ garhet,",
  "SA11n1120:684": "ayaṃ tato'saṃkhyeyataraṃ pāpaṃ prasavati ||",
  "SA11n1120:685": "atraivoktam-yaḥ kaścinmañjuśrīḥ kulaputro vā kuladuhitā vā gaṅgānadīvālikāsamān stūpān vinipātayeddaheta vā,",
  "SA11n1120:686": "yaścānyaḥ kulaputro vā kuladuhitā vā mahāyānādhimuktasya bodhisattvasya vyāpādakhilakrodhacittamutpādya krośayetparibhāṣayet,",
  "SA11n1120:687": "ayaṃ tato'saṃkhyeyataraṃ pāpaṃ prasavati |",
  "SA11n1120:688": "tatkasmāddhetoḥ?",
  "SA11n1120:689": "bodhisattvaniryātā hi buddhā bhagavantaḥ,",
  "SA11n1120:690": "buddhaniryātāśca stūpāḥ sarvasukhopadhānāni ca sarvadevanikāyāśca |",
  "SA11n1120:691": "bodhisattvamasatkṛtya sarvabuddhā asatkṛtā bhavanti |",
  "SA11n1120:692": "bodhisattvaṃ satkṛtya sarvabuddhāḥ satkṛtā bhavanti |",
  "SA11n1120:693": "sarvabuddhānanuttarayā pūjayā pūjayitukāmena bodhisattvāḥ pūjayitavyāḥ ||",
  "SA11n1120:694": "etatpūjāvipākaśca praśāntaviniścayaprātihāryasūtre'bhihitaḥ-",
  "SA11n1120:695": "yastveṣāṃ kurute rakṣāṃ dhārmikīṃ dharmavādinām |",
  "SA11n1120:696": "hitvā sa durgatīḥ sarvāḥ śakro bhavati devarāṭ |",
  "SA11n1120:697": "brahmāpi yāmastuṣito vaśavartī punaḥ punaḥ ||",
  "SA11n1120:698": "manuṣyeṣūpapannaśca cakravartī sa jāyate |",
  "SA11n1120:699": "śreṣṭhī gṛhapatiścāpi bhavatyāḍhayo mahādhanaḥ |",
  "SA11n1120:700": "prajñāsmṛtibhyāṃ saṃyuktaḥ sukhito nirupadravaḥ ||iti ||",
  "SA11n1120:701": "atha katamaṃ bodhisattvamadhikṛtyeyaṃ kārāpakāracintā?",
  "SA11n1120:702": "pṛthagjanameva ||",
  "SA11n1120:703": "yathoktaṃ śraddhābalādhānāvatāramudrāsūtre-yaḥ kaścinmañjuśrīḥ kulaputro vā kuladuhitā vā sarvalokadhāturajopamānāṃ sattvānāṃ divase divase divyaṃ śatarasamāhāraṃ dadat,",
  "SA11n1120:704": "divyāni ca vastrāṇi,",
  "SA11n1120:705": "evaṃ dadat gaṅgānadībālikāsamān kalpasamudrān dānaṃ dadyāt,",
  "SA11n1120:706": "yaścānyaḥ kulaputro vā kuladuhitā vā ekasyopāsakasyānanyaśāsturdaśakuśalakarmapathasamavanagatasyaikadivasamekamāhāraṃ dadyāt buddhasyāyaṃ bhagavataḥ śikṣāyāṃ śikṣita iti samāropaṃ kṛtvā,",
  "SA11n1120:707": "ayaṃ tato'saṃkhyeyataraṃ puṇyaṃ prasavati ||",
  "SA11n1120:708": "yaḥ kaścinmañjuśrīḥ kulaputro vā kuhaduhitā vā sarvalokadhāturajopamānāṃ daśakuśalakarmapathasamanvāgatānāmupāsakānāṃ divase divase divyaṃ śatarasamāhāraṃ dadyāt,",
  "SA11n1120:709": "divyāni ca vastrāṇi,",
  "SA11n1120:710": "evaṃ dadat gaṅgānadīvālikāsamān kalpān dadyāt |",
  "SA11n1120:711": "yaścānyaḥ kulaputro vā kuladuhitā vā ekasya bhikṣorekadivasamāhāraṃ dadyāt,",
  "SA11n1120:712": "ayaṃ tato'saṃkhyetaraṃ puṇyaṃ prasavatīti ||",
  "SA11n1120:713": "niyatāniyatāvatāramudrāsūtre'pyāha-sacenmañjuśrīrdaśasu dikṣu sarvalokadhātuṣu sarvasattvā utpāṭitākṣā bhaveyuḥ parikalpamupādāya |",
  "SA11n1120:714": "atha kaścideva kulaputro vā kuladuhitā vā teṣāṃ sarvasattvānāṃ maitracittastānyakṣīṇi janayet parikalpamupādāya |",
  "SA11n1120:715": "yo vānyo mañjuśrīḥ kulaputro vā kuladuhitā vā mahāyānādhimuktaṃ bodhisattvaṃ prasannacittaḥ paśyet,",
  "SA11n1120:716": "ayaṃ tato'saṃkhyeyataraṃ puṇyaṃ prasavati ||",
  "SA11n1120:717": "yaḥ kaścinmañjuśrīḥ kulaputro vā kuladuhitā vā daśasu dikṣu sarvasattvān bandhanāgārapraviṣṭān bandhanāgārānmocayitvā cakravartisukhe sthāpayed brahmatvasukhe vā,",
  "SA11n1120:718": "yo vānyo mañjuśrīḥ kulaputro vā kuladuhitā vā mahāyānādhimuktasya prasannacitto darśanābhilāṣī bhavedvarṇaṃ cāsyodāharet,",
  "SA11n1120:719": "ayaṃ tato'saṃkhyeyataraṃ puṇyaṃ prasavatīti ||",
  "SA11n1120:720": "tathā kṣitigarbhasūtre'pyāha-yaḥ punarbhadanta bhagavan kṣatriyakalyāṇo vā amātyakalyāṇo vā bhaṭṭakalyāṇo vā śramaṇakalyāṇo vā brāhmaṇakalyāṇo vā paraṃ rakṣati,",
  "SA11n1120:721": "ātmānaṃ rakṣati,",
  "SA11n1120:722": "paralokaṃ rakṣati |",
  "SA11n1120:723": "bhagavacchāsane pātrabhūtamapātrabhūtaṃ vā yāvanmuṇḍaṃ kāṣāyakhaṇḍaprāvṛtaṃ parirakṣati śroṣyati pūjayiṣyati,",
  "SA11n1120:724": "śrāvakakathāṃ evaṃ pratyekabuddhakathāṃ śroṣyati pūjayiṣyati mahāyānakathāṃ ca,",
  "SA11n1120:725": "mahāyānasaṃprasthitān pudgalān śīlavato guṇāḍhayān yuktamuktapratibhānān,",
  "SA11n1120:726": "taiḥ sārdhaṃ ramati krīḍati paripṛcchati paripraśnayati,",
  "SA11n1120:727": "teṣāṃ śrotavyaṃ kartavyaṃ manyate |",
  "SA11n1120:728": "peyālaṃ |",
  "SA11n1120:729": "kiyantaṃ bhagavan pāpaṃ kṣapayiṣyati?",
  "SA11n1120:730": "bhagavānāha- tadyathāpi nāma kulaputra kaścitpuruṣa utpadyate,",
  "SA11n1120:731": "yaḥ sarvaṃ jambūdvīpaṃ saptaratnaparipūrṇaṃ kṛtvā tiṣṭhatāṃ buddhānāṃ bhagavatāṃ dānaṃ dadyāt,",
  "SA11n1120:732": "tathaiva madhyāhnasamaye tathaiva sāyāhnasamaye dānaṃ dadyāt,",
  "SA11n1120:733": "anena paryāyeṇa varṣaśatasahastramevaṃrūpaṃ dānaṃ dadyāt,",
  "SA11n1120:734": "tatkiṃ manyase kulaputra api nu sa puruṣo bahu puṇyaṃ prasavet?",
  "SA11n1120:735": "āha- bahu bhadanta bhagavan sa puruṣaḥ puṇyaskandhaṃ prasavedaprameyamasaṃkhyeyam |",
  "SA11n1120:736": "na tasya puṇyaskandhasya kenacicchakyaṃ pramāṇamudrahītumanyatra tathāgatena ||",
  "SA11n1120:737": "bhagavānāha- yastu kulaputra kṣatriyakalyāṇo vā yāvadyathā pūrvoktam |",
  "SA11n1120:738": "peyālaṃ |",
  "SA11n1120:739": "sa bahutaraṃ puṇyaṃ prasavati |",
  "SA11n1120:740": "yāvadvipulataramapramāṇataramasaṃkhyeyataraṃ puṇyaskandhaṃ prasavati |",
  "SA11n1120:741": "yo mama paścimāyāṃ pañcaśatyāṃ vartamānāyāṃ saddharmanetrīṃ rakṣāti,",
  "SA11n1120:742": "sa rakṣatyātmānam,",
  "SA11n1120:743": "rakṣāti parāṃśca,",
  "SA11n1120:744": "rakṣati paralokam,",
  "SA11n1120:745": "rakṣati mama śāsanam,",
  "SA11n1120:746": "śrāvakān pātrabhūtānapātrabhūtān vā yāvanmuṇḍān kāṣāyavastraprāvṛtānapi rakṣati,",
  "SA11n1120:747": "na viheṭhayati |",
  "SA11n1120:748": "yāvat svakaṃ rāṣṭraṃ pararāṣṭraṃ ca vardhayati |",
  "SA11n1120:749": "apāyān kṣapayati |",
  "SA11n1120:750": "surālayaṃ ca prāpayati,",
  "SA11n1120:751": "ciraṃ cāyuḥ pālayati |",
  "SA11n1120:752": "svakleśāṃśca parakleśāṃśca kāṣayati |",
  "SA11n1120:753": "saṃbodhimārge ṣaṭpāramitāścopastambhayati |",
  "SA11n1120:754": "sarvāpāyāñjahāti |",
  "SA11n1120:755": "na ciraṃ saṃsāre saṃsarati |",
  "SA11n1120:756": "nityaṃ kalyāṇamitrairbuddhaiśca bhagavadbhirbodhisattvaiśca mahāsattvaiśca sārdha samavadhānagato bhavati |",
  "SA11n1120:757": "satataṃ kalyāṇamitrāvirahito na cireṇa yathābhiprāyeṣu buddhakṣetreṣvanuttarāṃ samyaksaṃbodhimabhisaṃbhotsyate ||",
  "SA11n1120:758": "atha tāvadeva sarvadevendrāḥ saparivārā yāvatpiśācendrāḥ saparivārā utthāyāsanād yena bhagavān tenāñjaliṃ praṇamyaivamāhuḥ- ye te bhadanta bhagavan etarhmanāgate'dhvani yāvatpaścimāyāṃ pañcaśatyāṃ kṣatriyakalyāṇā bhavanti yāvadṛhapatikalyāṇāḥ |",
  "SA11n1120:759": "peyālaṃ |",
  "SA11n1120:760": "evaṃ saddharmarakṣakā evaṃ triratnavaṃśajvālayitāraḥ |",
  "SA11n1120:761": "peyālaṃ vayamapi sarve saparivārāstaṃ kṣatriyakalyāṇaṃ yāvadṛhapatikalyāṇaṃ daśabhirākārai rakṣiṣyāmaḥ paripālayiṣyāmo vardhayiṣyāmaḥ |",
  "SA11n1120:762": "katamairdaśabhiḥ?",
  "SA11n1120:763": "āyuścāsya vardhayiṣyāmaḥ,",
  "SA11n1120:764": "āyurantarāyaṃ ca dharmeṇa nivārayiṣyāmaḥ,",
  "SA11n1120:765": "ārogyaṃ ca parivāraṃ ca dhanaskandhaṃ ca upabhogaparibhogaṃ ca aiśvaryaṃ ca yaśaḥ kalyāṇamitrāṇi prajñāsaṃpadaṃ ca vardhāpayiṣyāmaḥ |",
  "SA11n1120:766": "ebhirdaśabhiriti vistaraḥ ||",
  "SA11n1120:767": "evamabhūmipraviṣṭeṣvevāyaṃ vipākavistaro draṣṭavyaḥ ||",
  "SA11n1120:768": "avalokanāsūtre'pi-",
  "SA11n1120:769": "saṃbodhau cittamutpādya hitārthaṃ sarvaprāṇinām |",
  "SA11n1120:770": "yaḥ stūpaṃ lokanāthasya karotīha pradakṣiṇam ||",
  "SA11n1120:771": "ityādyanuśaṃsavistaramuktvā āha-",
  "SA11n1120:772": "yastveṣāṃ buddhaputrāṇāṃ naraḥ kurvīta apriyam |",
  "SA11n1120:773": "devān manuṣyān varjitvā narakaṃ tasya gocaram ||",
  "SA11n1120:774": "iti vistaraḥ pūrvavat ||",
  "SA11n1120:775": "na cātra viśeṣahetuḥ kaścidupadarśayituṃ śakyata ityalaṃ vikalpena ||",
  "SA11n1120:776": "karmāvaraṇaviśuddhisūtre'pyāvaraṇaśabdenānartha uktaḥ-āvaraṇaṃ mañjuśrīrucyate rāgaḥ,",
  "SA11n1120:777": "āvaraṇa dveṣaḥ,",
  "SA11n1120:778": "āvaraṇaṃ mohaḥ,",
  "SA11n1120:779": "āvaraṇaṃ dānam,",
  "SA11n1120:780": "āvaraṇaṃ śīlakṣāntivīryadhyānaprajñā āvaraṇam |",
  "SA11n1120:781": "peyālaṃ |",
  "SA11n1120:782": "tatkasya hetoḥ?",
  "SA11n1120:783": "bālapṛthagjanā mañjuśrīrdānaṃ dadānā matsariṇāmantike'prasādaṃ kurvanti |",
  "SA11n1120:784": "te tenāprasādena pratighacittamutpādayanti |",
  "SA11n1120:785": "pratighakhiladopeṇa mahānarakeṣūpadyante |",
  "SA11n1120:786": "śīlaṃ rakṣanto duḥśīlān kutsayanti paribhāṣanti |",
  "SA11n1120:787": "te teṣāmavarṇa ca bhāṣanti |",
  "SA11n1120:788": "te teṣāṃ doṣaṃ śrutvā bahujanasyāprasādaṃ kurvanti |",
  "SA11n1120:789": "te tenāprasādena durgatigāmino bhavanti |",
  "SA11n1120:790": "te kṣāntiṃ bhāvayantaḥ kṣāntimadenātmānamutkarṣayanti pramādyanti- vayaṃ kṣāntivādinaḥ |",
  "SA11n1120:791": "ime punaranye vyāpannacittāḥ |",
  "SA11n1120:792": "teṣāṃ kṣāntimadamattānāṃ pramādamūlakāni duḥkhānyutpadyante |",
  "SA11n1120:793": "vīryamārabhamāṇā ātmānamutkarṣayanti,",
  "SA11n1120:794": "parān paṃsayanti-kusīdā ime bhikṣavo viharantyanabhiyuktāḥ śraddhādeyaṃ paribhuñjānāḥ |",
  "SA11n1120:795": "naite'rhanti pānīyasthālakamapi |",
  "SA11n1120:796": "te tena vīryārambheṇa ātmānamutkarṣayanti,",
  "SA11n1120:797": "paraṃ ca paṃsayanti |",
  "SA11n1120:798": "tānahaṃ bālāniti vadāmi |",
  "SA11n1120:799": "te dhyānaṃ samāpadyamānāstatra dhyānasamāpattau spṛhāmutpādayanti |",
  "SA11n1120:800": "teṣāmevaṃ bhavati- vayaṃ samādhivihāriṇaḥ,",
  "SA11n1120:801": "ime'nye bhikṣavo vikṣiptacittā viharanti |",
  "SA11n1120:802": "kutaste buddhā bhaviṣyantīti vistaraḥ ||",
  "SA11n1120:803": "sarvadharmāpravṛttinirdeśe'pyāha- bodhisattva āpatyā codayati,",
  "SA11n1120:804": "dūrībhavati bodhiḥ,",
  "SA11n1120:805": "karmāvaraṇaṃ ca parigṛhṇāti |",
  "SA11n1120:806": "īrṣyayā codayati,",
  "SA11n1120:807": "dūrībhavati bodhiḥ |",
  "SA11n1120:808": "īryāpathena codayati,",
  "SA11n1120:809": "dūrībhavati bodhiḥ |",
  "SA11n1120:810": "sacidbodhisatvasyāntike hīnasaṃjñāmutpādayati ātmani codārasaṃjñām,",
  "SA11n1120:811": "kṣiṇotyātmānaṃ karmāvaraṇaṃ ca gṛhṇāti |",
  "SA11n1120:812": "iṣṭabodhisatvena bodhisatvamavavadatā anuśāsatā vā śāstṛsaṃjñāmupasthāpya avavaditavyo'nuśāsitavyaḥ |",
  "SA11n1120:813": "bodhisattvena bodhisatvasyāntike na paribhavacittamutpādayitavyam,",
  "SA11n1120:814": "sacedasyāparityaktā bodhiḥ ||",
  "SA11n1120:815": "na devaputra bodhisattvaḥ kkacideva kuśalamūlāni samucchinati,",
  "SA11n1120:816": "yathā dvitīyabodhisattvamāgamyeti ||",
  "SA11n1120:817": "anutpāditabodhicitte'pi tāvadbodhibhavye sattve'vamanyanā pratiṣiddhā,",
  "SA11n1120:818": "kiṃ punaruditabodhicitte ||",
  "SA11n1120:819": "yathoktaṃ śūraṃgamasamādhisutre-tatra dṛḍhamate katamadanutpāditabodhicittavyākaraṇam?",
  "SA11n1120:820": "iha dṛḍhamate sa pudgalaḥ pañcanatike saṃsāre upapanno bhavati |",
  "SA11n1120:821": "yadi vā nirayeṣu yadi vā tiryagyonau yadi vā yamaloke yadi vā deveṣu yadi vā manuṣyeṣu |",
  "SA11n1120:822": "sa ca pudgalastīkṣṇendriyo bhavati,",
  "SA11n1120:823": "udārādhimuktikaḥ |",
  "SA11n1120:824": "tamenaṃ tathāgataḥ prajānāti-ayaṃ puruṣapudgalo yāvadiyadbhiḥ kalpakoṭīniyutaśatasahastrairanuttarāyāṃ samyaksaṃbodhau cittamutpādayiṣyati |",
  "SA11n1120:825": "peyālaṃ |",
  "SA11n1120:826": "iyadbhiścāsaṃkhyeyakalpaśatasahastrairbodhimabhisaṃbhotsyate |",
  "SA11n1120:827": "peyālaṃ |",
  "SA11n1120:828": "idaṃ dṛḍhamate ucyate bodhisattvasyānutpāditabodhicittavyākaraṇam |",
  "SA11n1120:829": "aya khalvāyuṣmān mahākāśyapo bhagavantametadavocat-adyāgreṇāsmābhirbhagavan sarvasattvānāmantike śāstṛsaṃjñotpādayitavyā |",
  "SA11n1120:830": "tatkasya hetoḥ?",
  "SA11n1120:831": "na hyasmākametajjñānaṃ pravartate katamasya bodhisattvasya bodhiparipācakānīndriyāṇi saṃvidyante?",
  "SA11n1120:832": "katamasya na saṃvidyante?",
  "SA11n1120:833": "tato vayaṃ bhagavannajānānāstathārūpeṣu hīnasaṃjñāmutpādayena |",
  "SA11n1120:834": "tena vayaṃ kṣaṇyema ||",
  "SA11n1120:835": "bhagavānāha -sādhu sādhu kāśyapa,",
  "SA11n1120:836": "subhāṣitā te iyaṃ vāk |",
  "SA11n1120:837": "idaṃ ca mayā kāśyapa arthavaśaṃ saṃpaśyamānena yuṣmākamevaṃ dharmo deśitaḥ - mā bhikṣavaḥ pudgalena pudgalaṃ pravicetavyam,",
  "SA11n1120:838": "yacchītraṃ kṣaṇyati hi bhikṣavaḥ pudgalaḥ pudgalaṃ pravicinvan |",
  "SA11n1120:839": "ahaṃ vā pudgalaṃ pramiguyāṃ yo vā syānmādṛśaḥ |",
  "SA11n1120:840": "etena kāśyapa nirdeśena bodhisattvena vā śrāvakeṇa vā sarvasattvānāmantike śāstṛsaṃjñtpadayitavyā |",
  "SA11n1120:841": "etena kaśayapa nirdeśena bodhisattvena vā śrāvakeṇa vā sarvasattvānāmantike śāstṛsaṃjñotpādayitavyā |",
  "SA11n1120:842": "mātra kaścidbodhisattvayānikaḥ pudgalo bhavet |",
  "SA11n1120:843": "tena tatrātmā rakṣitavya iti |",
  "SA11n1120:844": "yasya tu niyatameva bodhiprāpticihnamasti,",
  "SA11n1120:845": "tatra sutarāmavamanyanā rakṣitavyā ||",
  "SA11n1120:846": "yathoktamāryasaddharmapuṇḍarīkasūtre-",
  "SA11n1120:847": "iṣṭāmayānmṛttikasaṃcitān vā prītāśca kurvanti jinasya stūpān |",
  "SA11n1120:848": "uddiśya vā pāṃśukarāśayo pi aṭavīṣu durgeṣu ca kārayanti ||",
  "SA11n1120:849": "sikatāmayā vā puna kūṭa kṛtvā ye keciduddiśya jināna stūpān |",
  "SA11n1120:850": "kumārakāḥ krīḍiṣu tatra tatra te sarvi bodhāya abhūṣi lābhinaḥ ||yāvat |",
  "SA11n1120:851": "ye citrabhittīṣu karonti vigrahān",
  "SA11n1120:852": "paripūrṇagātrāṃñchatapuṇyalakṣaṇān |",
  "SA11n1120:853": "likhetsvayaṃ cāpi likhāpayedvā",
  "SA11n1120:854": "te sarvi bodhāya abhūṣi lābhinaḥ ||",
  "SA11n1120:855": "ye cāpi kecittahi śikṣamāṇāḥ",
  "SA11n1120:856": "krīḍāratiṃ cāpi vinodayantaḥ |",
  "SA11n1120:857": "nakhena kāṣṭhena kṛtāsivigrahān",
  "SA11n1120:858": "bhittīṣu puruṣā catha kumārakā vā",
  "SA11n1120:859": "sarve ca te bodhi abhūṣi lābhinaḥ || peyālaṃ ||",
  "SA11n1120:860": "vādāpita jhallariyo'pi yehī",
  "SA11n1120:861": "jalamaṇḍakā carpaṭamaṇḍakā vā |",
  "SA11n1120:862": "sugatānamuddiśyatha pūjanārtha",
  "SA11n1120:863": "sugītaṃ ca gītaṃ madhuraṃ manojñam ||",
  "SA11n1120:864": "sarve ca te buddha abhūṣi loke",
  "SA11n1120:865": "kṛtvāna tāṃ bahuvidhadhātupūjām |",
  "SA11n1120:866": "kimalpakalpī sugatāna dhātuṣu",
  "SA11n1120:867": "ekaṃ pi vādāpiya vādyabhāṇḍam ||",
  "SA11n1120:868": "puṣpeṇa caikena hi pūjayitvā",
  "SA11n1120:869": "anupūrva drakṣyanti hi buddhakoṭayaḥ ||",
  "SA11n1120:870": "yaiścāñjalistatra kṛto'pi stūpe",
  "SA11n1120:871": "paripūrṇa ekā talasaktikā vā |",
  "SA11n1120:872": "onāmitaṃ śīrpa bhavenmuhūrtam",
  "SA11n1120:873": "onāmitaṃ kāya tathaikavāram ||",
  "SA11n1120:874": "namo'stu buddhāya kṛtaikavāraṃ",
  "SA11n1120:875": "yehī tadā dhātudhareṣu teṣu |",
  "SA11n1120:876": "vikṣiptacittairapi yaikavāraṃ",
  "SA11n1120:877": "te sarvi prāptā imamagrabodhim ||",
  "SA11n1120:878": "sugatāna teṣāṃ tada tasmi kāle",
  "SA11n1120:879": "parinirvṛtānāmatha tiṣṭhatāṃ vā |",
  "SA11n1120:880": "ye dharmanāmāpi śruṇiṃṣu sattvāḥ",
  "SA11n1120:881": "te sarvi bodhāya abhūṣi lābhinaḥ ||iti ||",
  "SA11n1120:882": "mahākaruṇāsūtre'pyuktam-",
  "SA11n1120:883": "tadyathā vāḍiśikena mahatthudakasarasi matsyākarṣaṇārthaṃ sāmiṣaṃ vaḍiśaṃ prakṣiptaṃ bhavet,",
  "SA11n1120:884": "samanantaraprakṣiptaṃ ca matsyena nigīrṇa bhavet |",
  "SA11n1120:885": "kiṃ cāpi sa matsya udakasarasi bhramati,",
  "SA11n1120:886": "atha ca punarbaddha eva sa vaktavyo dṛḍhena sūtreṇa sthalagatadaṇḍasunibaddhena |",
  "SA11n1120:887": "yatsa bāḍiśika āgatya tena sūtrelādhavena jānāti- gṛhīto matsya iti |",
  "SA11n1120:888": "tamenaṃ sūtrādṛhītvā sthalagataṃ karoti yathākāmakaraṇāya paribhogāya |",
  "SA11n1120:889": "evameva ye sattvā buddheṣu bhagavatsu cittaṃ prasādya kuśalamūlamavaropayanti,",
  "SA11n1120:890": "antaśa ekacittaprasādamapi,",
  "SA11n1120:891": "kiṃ cāpi te sattvā duṣkṛtena karmāvaraṇenākṣaṇeṣūpapannā bhavanti,",
  "SA11n1120:892": "atha ca buddhā bhagavantastān sattvān bauddhena jñānena saṃgrahavastusūtreṇa gṛhītvā saṃsārodakasarasa uddhṛtya nirvāṇasthale sthāpayantīti ||",
  "SA11n1120:893": "tasmādeṣu śāstṛṣaṃjñā kāryā |",
  "SA11n1120:894": "vandamānāśca manasā vanditavyāḥ |",
  "SA11n1120:895": "bhavati hi navako'pi bodhicittabalādvandyaḥ |",
  "SA11n1120:896": "yathā meghena dramiḍena mahābodhisattvenāpi satā navaka āryasudhanaḥ sarvaśarīreṇa praṇipatya vanditaḥ |",
  "SA11n1120:897": "niyatārthaṃ cedam |",
  "SA11n1120:898": "yathā adhyāśayasaṃcodanādiṣu sarvabodhisattvayānikapudgalanamaskāro'nujñātavyaḥ |",
  "SA11n1120:899": "sarvaśabdenātmano'pi grahaṇāt |",
  "SA11n1120:900": "kathamekatra vandyavandakatvaṃ na virudhyate?",
  "SA11n1120:901": "parasparaṃ vandyatvenaivāmbanāt |",
  "SA11n1120:902": "ata evānāsvādanādapuṇyabhāvaḥ |",
  "SA11n1120:903": "kiṃ ca buddhānāmapyevamiṣyate,",
  "SA11n1120:904": "mā bhūdanavasthā,",
  "SA11n1120:905": "ekasya cānyūnateti ||",
  "SA11n1120:906": "āryasarvadharmavaipulyasaṃgrahasūtre'pyanartha uktaḥ- sūkṣmaṃ hi mañjuśrīḥ saddharmapratikṣepakarmāvaraṇam |",
  "SA11n1120:907": "yo hi kaścinmañjuśrīstathāgatabhāṣitadharme kasmiṃścicchobhanasaṃjñāṃ karoti,",
  "SA11n1120:908": "kkacidaśobhanasaṃjñām,",
  "SA11n1120:909": "sa saddharma pratikṣipati |",
  "SA11n1120:910": "tena saddharmaṃ pratikṣipatā tathāgato'bhyākhyāto bhavati |",
  "SA11n1120:911": "dharmaḥ pratikṣipto bhavati |",
  "SA11n1120:912": "saṃgho'pavādito bhavati |",
  "SA11n1120:913": "ya evaṃ vadati- idaṃ yuktamidamayuktamiti,",
  "SA11n1120:914": "sa saddharmaṃ pratikṣipati |",
  "SA11n1120:915": "na mayā pṛthakkaściddharmaḥ śrāvakayānasaṃprayuktaḥ pratyekabuddhayānasaṃprayukto mahāyānasaṃprayukto deśitaḥ |",
  "SA11n1120:916": "tatte mohapuruṣā imaṃ mama dharmaṃ nānākariṣyanti - idaṃ śrāvakāṇāṃ deśitamidaṃ pratyekabuddhānāmidaṃ bodhisattvānāmiti |",
  "SA11n1120:917": "sa nānātvasaṃjñayā saddharma pratikṣipati- iyaṃ bodhisattvasya śikṣā,",
  "SA11n1120:918": "iyaṃ bodhisattvasyāśikṣeti saddharma pratikṣipati |",
  "SA11n1120:919": "dharmamāṇakasyāsti pratibhānam,",
  "SA11n1120:920": "nāsti pratibhānamiti saddharma pratikṣipati |",
  "SA11n1120:921": "dharmaṃ dharmatayā kathayati,",
  "SA11n1120:922": "saddharma pratikṣipati |",
  "SA11n1120:923": "apagate buddhotpāde nāsti dhāraṇīpratilambha iti dharmaṃ pratikṣipati |",
  "SA11n1120:924": "nāsti dharmabhāṇakasya dhāraṇīpratilambha iti dharmaṃ pratikṣipati |",
  "SA11n1120:925": "dharmabhāṇakasya caryāṃ dūṣayati,",
  "SA11n1120:926": "dharma pratikṣipati- dharmabhāṇako na pratipattisaṃpanna iti dharma pratikṣipati |",
  "SA11n1120:927": "pramādenainaṃ codayati,",
  "SA11n1120:928": "saddharma pratikṣipati |",
  "SA11n1120:929": "īryāpathena codayati,",
  "SA11n1120:930": "saddharma pratikṣipati |",
  "SA11n1120:931": "akṣaracaryayā śīlavipattyā codayati,",
  "SA11n1120:932": "dharmaṃ pratikṣipati |",
  "SA11n1120:933": "pratibhānena saṃpādayatīti dharmaṃ pratikṣipati |",
  "SA11n1120:934": "āloko'sya dharmāṇāṃ na suvidita iti dharmaṃ pratikṣipati |",
  "SA11n1120:935": "mantreṇa mantramabudhyamānaḥ prativadatīti dharmaṃ pratikṣipati |",
  "SA11n1120:936": "akṣarasaṃjñayā tathāgataśāsanaṃ nāvagāhata iti dharmaṃ pratikṣipati |",
  "SA11n1120:937": "sūtreṇa sūtraṃ virodhayatīti dharmaṃ pratikṣipati |",
  "SA11n1120:938": "gāthayā gāthāṃ virodhayatīti dharma pratikṣipati |",
  "SA11n1120:939": "akṣarasaṃjñayā kaṃcidadhimuktaṃ karoti kaṃcinna karotīti dharma pratikṣipati |",
  "SA11n1120:940": "dharmabhāṇakasyārthānyakathāmabhināmayatīti dharma pratikṣipati |",
  "SA11n1120:941": "vicakṣuḥkarmāsya karoti,",
  "SA11n1120:942": "dharma pratikṣipati |",
  "SA11n1120:943": "saṃlāpayan vadatīti dharma pratikṣipati |",
  "SA11n1120:944": "ihāsyāsti caryā,",
  "SA11n1120:945": "ihāsya nāsti caryeti dharma pratikṣipati |",
  "SA11n1120:946": "idaṃ sūktadamimasūktamiti dharma pratikṣipati |",
  "SA11n1120:947": "anena nāsti caryeti dharmaṃ pratikṣipati |",
  "SA11n1120:948": "anena buddhavacanasamaya ukto nānena buddhavacanasamaya ukta iti dharmaṃ pratikṣipati |",
  "SA11n1120:949": "iti hi mañjuśrīryāvatkiṃcidvilopayati tāvaddharma pratikṣipati |",
  "SA11n1120:950": "dharmabhāṇakasyedaṃ rūpamiti cintayati,",
  "SA11n1120:951": "vadati bhikṣuvī bhikṣuṇī vā upāsako vā upāsikā vā ,",
  "SA11n1120:952": "sa sarvaḥ saddharmaṃ pratikṣipatītyādi ||",
  "SA11n1120:953": "atraiva coktam- yasya kasyacitkulaputra tathāgatasya parinirvṛtasya dharmaḥ pratibhāti yathādhimuktānāṃ sattvānāṃ deśayitum |",
  "SA11n1120:954": "tasyāṃ ca parṣadi yadyekasattvasyāpi ekaromaharṣo bhavedekāśrupāto vā,",
  "SA11n1120:955": "sarvaḥ sa tathāgatānubhāvena |",
  "SA11n1120:956": "tatra mohapuruṣā abodhisattvā bodhisattvapratijñā bodhisattvadūṣakā dharmastainyakuhakā evaṃ vakṣyanti dharmopadeśakebhyaḥ kimete na budhyanta iti |",
  "SA11n1120:957": "peyālaṃ ye bodhisattveṣvavamanyanāṃ kurvanti,",
  "SA11n1120:958": "nāhaṃ teṣāṃ paryantakṛtaṃ nirayaṃ saṃvadāmi |",
  "SA11n1120:959": "tatkasya hetoḥ?",
  "SA11n1120:960": "yo bodhisattvo dharmabhāṇakamapavadati,",
  "SA11n1120:961": "buddhaṃ sa vigarhati,",
  "SA11n1120:962": "dharmaṃ sa pratikṣipati,",
  "SA11n1120:963": "saṃghaṃ sa jugupsati ||",
  "SA11n1120:964": "buddhe so'gauravo yo dharmabhāṇake'gauravaḥ |",
  "SA11n1120:965": "buddhaṃ sa na draṣṭukāmo yo dharmabhāṇakamadraṣṭukāmaḥ |",
  "SA11n1120:966": "buddhasya so'varṇaṃ bhāṣate,",
  "SA11n1120:967": "yo dharmabhāṇakasyāvarṇaṃ bhāṣate |",
  "SA11n1120:968": "buddhastena parityakto bhavati yaḥ prathamacittotpādike'pi bodhisattve pratighacittaṃ karotīti ||",
  "SA11n1120:969": "peyālaṃ ||",
  "SA11n1120:970": "yo'pyayaṃ maitreya ṣaṭpāramitāsamudāgamo bodhisattvānāṃ saṃbodhāya,",
  "SA11n1120:971": "taṃ mohapuruṣā evaṃ vakṣayanti- prajñāpāramitāyāmeva bodhisattvena śikṣitavyam,",
  "SA11n1120:972": "kiṃ śeṣābhiḥ pāramitābhiḥ?",
  "SA11n1120:973": "te'nyāṃ pāramitāṃ dūṣayitavyāṃ manyante |",
  "SA11n1120:974": "tat kiṃ manyase'jita duṣprajñaḥ sa kāśīrājābhūd yena kapotārtha śyenāya svamāṃsāni dattāni?",
  "SA11n1120:975": "maitraiya āha- no hīdaṃ bhagavan |",
  "SA11n1120:976": "bhagavānāha- yāni mayā maitreya bodhisattvacaryāṃ caratā ṣaṭpāramitāpratisaṃyuktāni kuśalamūlānyupacittāni,",
  "SA11n1120:977": "apakṛtaṃ nu taiḥ kuśalamūlaiḥ?",
  "SA11n1120:978": "maitraiya āha- no hīdaṃ bhagavan |",
  "SA11n1120:979": "bhagavānāha- tvaṃ tāvadajita ṣaṣṭiṃ kalpān dānapāramitāyāṃ ṣaṣṭiṃ śīlapārimitāyāṃ ṣaṣṭiṃ kalpān kṣāntipāramitāyāṃ ṣaṣṭiṃ kalpān vīryapāramitāyāṃ ṣaṣṭiṃ kalpān dhyānapāramitāyāṃ ṣaṣṭiṃ kalpān prajñāpāramitāyāṃ samudāgataḥ,",
  "SA11n1120:980": "tatte mohapuruṣā evaṃ vakṣyanti- ekanayenaiva bodhiryaduta śūnyatānayeneti |",
  "SA11n1120:981": "te caryāsu pariśuddhā bhaviṣyantītyādi ||",
  "SA11n1120:982": "iti śikṣāsamuccaye caturthaḥ pariccśedaḥ ||"
}