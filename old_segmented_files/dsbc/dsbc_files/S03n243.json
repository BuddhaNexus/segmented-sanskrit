{
  "S03n243:0": "20. śreṣṭhi-jātakam",
  "S03n243:1": "abhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam |",
  "S03n243:2": "tadyathānuśrūyate-",
  "S03n243:3": "bodhisattvaḥ kila śrutakulavinayamahānakṣudranipuṇamatiraviṣamavyavahāraratiranekaśāstrābhyāsādālakṣitavacanasauṣṭhabaḥ karuṇānuvṛttyā samantato visyandamānadhanasamṛddhirmahāpradānairmahādhanatvād gṛhapatiratnasaṃmato'nyatamasya rājñaḥ śreṣṭhī babhūva |",
  "S03n243:4": "sa prakṛtyaiva dharmātmā śrutādiguṇabhūṣaṇaḥ |",
  "S03n243:5": "abhūtprāyeṇa lokasya bahumānaikabhājanam ||1 ||",
  "S03n243:6": "atha kadācittasminmahāsattve rājakulamabhigate kenacideva karaṇīyena tasya śvaśrūrduhitaramavalokayituṃ tadgṛhamabhijagāma |",
  "S03n243:7": "kṛtābhyāgamanasatkārā ca saṃkathāprastāvāgataṃ svāṃ duhitaraṃ bodhisattvabhāryāṃ rahasi kuśalaparipraśnapūrvakaṃ paryapṛcchatkaccittvāṃ tāta bhartā nāvamanyate |",
  "S03n243:8": "kaccidvā vetti paricaryāguṇam |",
  "S03n243:9": "na vā duḥkhaśīlatayā prabādhata iti |",
  "S03n243:10": "sā vrīḍāvanatavadanā lajjā'pragalbhaṃ śanakairuvāca-yādṛśo'yaṃ śīlaguṇasamudācāreṇa,",
  "S03n243:11": "pravrajito'pi durlabhaḥ ka idānīṃ tādṛśaḥ |",
  "S03n243:12": "atha sā tasyā mātā jaropahataśrutismṛtitvāllajjāsaṃkucitākṣaraṃ tanayayā tadvacanamabhidhīyamānaṃ na samyagupadhārayāmāta |",
  "S03n243:13": "pravrajitasaṃkīrtanāttu pravrajito me jāmāteti niścayamupajagāma |",
  "S03n243:14": "sā sasvaramabhiruditā svāṃ duhitaramanuśocantī duḥkhāvegavaśātparidevanaparā babhūva |",
  "S03n243:15": "kīdṛśastasya śīlaguṇasamudācāro ya evamanuraktaṃ svaṃ janamapahāya pravrajitaḥ ?",
  "S03n243:16": "kiṃ vā tasya pravrajyayā ?",
  "S03n243:17": "taruṇasya vapuṣmataḥ sataḥ sukumārasya sukhocitātmanaḥ |",
  "S03n243:18": "kṣitipābhimatasya tasya vai vanavāse praṇatā matiḥ katham ||2 ||",
  "S03n243:19": "svajanādanavāpya vipriyaṃ jarayā vopahṛtāṃ virūpatām |",
  "S03n243:20": "kathamekapade rujaṃ vinā vibhavodgāri gṛhaṃ sa muktavān ||3 ||",
  "S03n243:21": "vinayābharaṇena dhīmatā priyadharmeṇa parānukampinā |",
  "S03n243:22": "kathamabhyupapannamīdṛśaṃ svajane niṣkaruṇatvacāpalam ||4 ||",
  "S03n243:23": "śramaṇadvijamitrasaṃśritānsvajanaṃ dīnajanaṃ ca mānayan |",
  "S03n243:24": "śuciśīladhanaḥ kimāpnuyānna sa geheṣu vane yadīpsati ||5 ||",
  "S03n243:25": "aparādhavivarjitāṃ tyajannanukūlāṃ sahadharmacāriṇīm |",
  "S03n243:26": "yatidharmaparaḥ sa nekṣate kimimaṃ dharmapathavyatikramam ||6 ||",
  "S03n243:27": "dhigaho bata daivadurnayādyadi bhaktaṃ janamevamujjhatām |",
  "S03n243:28": "na ghṛṇāpathameti mānasaṃ yadi vā dharmalavo'pi sidhyati ||7 ||",
  "S03n243:29": "atha sā bodhisattvasya patnī tena mātuḥ karuṇenākṛtakena paridevitena patipravrajyābhisaṃbandhena strīsvabhāvād vyathitahṛdayā sasaṃbhramā viṣādaviklavamukhī śokaduḥkhābhinipātasaṃkṣobhādvismṛtakathāprastāvasaṃbandhā pravrajito me bharteti madvyavasthāpanārthamambā gṛhamidamabhigatā vipriyaśravaṇāditi niścayamupetya saparidevitaṃ sasvaraṃ rudatī mohamupajagāma bālā |",
  "S03n243:30": "tadupaśrutya gṛhajanaḥ parijanavargaśca śokaduḥkhāvegādākrandanaṃ cakāra |",
  "S03n243:31": "tacchrutvā prātiveśyamitrasvajanabandhuvargaḥ saṃśritajano brāhmaṇagṛhapatayaśca tasya gṛhapateranurāgavaśānugāḥ prāyaśaśca paurāstadgṛhamabhijagmuḥ |",
  "S03n243:32": "prāyeṇa lokasya babhūva yasmāttulyakramo'sau sukhaduḥkhayoge |",
  "S03n243:33": "ato'sya loko'pyanuśikṣayeva tulyakramo'bhūtsukhaduḥkhayoge ||8 ||",
  "S03n243:34": "atha bodhisattvo rājakulāt svabhavanasamīpamupagataḥ sākrandaśabdaṃ svabhavanamavetya mahataśca janakāyasya saṃnipātaṃ svaṃ puruṣamanvādideśa jñāyatāṃ kimetaditi |",
  "S03n243:35": "sa taṃ vṛttāntamupalabhya samupetyāsmai nivedayāmāsa-",
  "S03n243:36": "utsṛjya bhavanaṃ sphītamāryaḥ pravrajitaḥ kila |",
  "S03n243:37": "iti śrutvā kuto'pyeṣa snehādevaṃgato janaḥ ||9 ||",
  "S03n243:38": "atha sa mahāsattvaḥ prakṛtyā śuddhāśayaḥ pratyādiṣṭa iva tena vacasā samupajātavrīḍasaṃvegaścintāmāpede |",
  "S03n243:39": "bhadrā bata mayi janasya saṃbhāvanā |",
  "S03n243:40": "ślāghanīyāmavāpyaitāṃ guṇasaṃbhāvanāṃ janāt |",
  "S03n243:41": "gṛhābhimukha eva syāṃ yadi kiṃ mama pauruṣam ||10 ||",
  "S03n243:42": "syāddoṣabhaktiḥ prathitā mayaivaṃ guṇeṣvavajñāvirasā ca vṛttiḥ |",
  "S03n243:43": "yāyāmataḥ sādhujane laghutvaṃ ki jīvitaṃ syācca tathāvidhasya ||11 ||",
  "S03n243:44": "saṃbhāvanāmasya janasya tasmātkriyāguṇena pratipūjayāmi |",
  "S03n243:45": "asatparikleśamayaṃ vimuñcaṃstapovanapremaguṇena geham ||12 ||",
  "S03n243:46": "iti vicintya sa mahātmā tata eva pratinivṛtya rājñaḥ pratihārayāmāsa-śreṣṭhī punardraṣṭumicchati devamiti |",
  "S03n243:47": "kṛtābhyanujñaśca praviśya yathopacāraṃ rājasamīpamupajagāma |",
  "S03n243:48": "kimidamiti ca rājñā paryanuyukto'bravīt-icchāmi pravrajitum,",
  "S03n243:49": "tadabhyanujñātumarhati māṃ deva iti |",
  "S03n243:50": "athainaṃ sa rājā sasaṃbhramāvegaḥ snehādityuvāca-",
  "S03n243:51": "mayi sthite bandhusuhṛdviśiṣṭe tvaṃ kena duḥkhena vanaṃ prayāsi |",
  "S03n243:52": "yannāpahartuṃ prabhutā mama syāddhanena nītyā balasaṃpadā vā ||13 ||",
  "S03n243:53": "artho dhanairyadi gṛhāṇa dhanāni mattaḥ",
  "S03n243:54": "pīḍā kutaścidatha tāṃ pratiṣedhayāmi |",
  "S03n243:55": "māṃ yācamānamiti bandhujanaṃ ca hitvā",
  "S03n243:56": "kiṃ vā tvamanyadabhivīkṣya vanaṃ prayāsi ||14 ||",
  "S03n243:57": "iti sa mahātmā sasnehabahumānamabhihito rājñā sānunayamenamuvāca-",
  "S03n243:58": "pīḍā kutastvadbhujasaṃśritānāṃ dhanodayāvekṣaṇadīnatā vā |",
  "S03n243:59": "ato na duḥkhena vanaṃ prayāmi yamarthamuddiśya tu taṃ nibodha ||15 ||",
  "S03n243:60": "dīkṣāmupāśrita iti prathito'smi deva",
  "S03n243:61": "śokāśrudurdinamukhena mahājanena |",
  "S03n243:62": "icchāmi tena vijaneṣu vaneṣu vastuṃ",
  "S03n243:63": "śraddheyatāmupagato'smi guṇābhipattau ||16 ||",
  "S03n243:64": "rājovāca-nārhati bhavāñjanapravādamātrakeṇāsmān parityaktum |",
  "S03n243:65": "na hi bhavadvidhānāṃ janapravādasaṃpādanābhirādhyā guṇavibhūtistadasaṃpādanavirādhyā vā |",
  "S03n243:66": "svecchāvikalpagrathitāśca tāstā niraṅkuśā lokakathā bhramanti |",
  "S03n243:67": "kurvīta yastā hṛdaye'pi tāvatsyātso'pahāsyaḥ kimuta prapattā ||17 ||",
  "S03n243:68": "bodhisattva uvāca-mā maivaṃ mahārāja |",
  "S03n243:69": "na hi kalyāṇo janapravādo nānuvidheyaḥ |",
  "S03n243:70": "paśyatu devaḥ,",
  "S03n243:71": "kalyāṇadharmeti yadā narendra saṃbhāvanāmeti manuṣyadharmā |",
  "S03n243:72": "tasyā na hīyeta naraḥ sadharmā hriyāpi tāvaddhuramudvahettām ||18 ||",
  "S03n243:73": "saṃbhāvanāyāṃ guṇabhāvanāyāṃ saṃdṛśyamāno hi yathā tathā vā |",
  "S03n243:74": "viśeṣato bhāti yaśaḥprasiddhyā syāttvanyathā śuṣka ivodapānaḥ ||19 ||",
  "S03n243:75": "guṇapravādairayathārthavṛddhairvimarśapātākulitaiḥ patadbhiḥ |",
  "S03n243:76": "vicūrṇitā kīrtitanurnarāṇāṃ duḥkhena śaknoti punaḥ prasartum ||20 ||",
  "S03n243:77": "tadvarjanīyānparivarjayantaṃ parigrahānvigrahahetubhūtān |",
  "S03n243:78": "krodhocchiraskāniva kṛṣṇasarpānyukto'si māṃ deva na saṃniṣeddhum ||21 ||",
  "S03n243:79": "snehena bhaktijñatayā ca kāmaṃ yukto vidhirbhṛtyajane tavāyam |",
  "S03n243:80": "vittena tu pravrajitasya kiṃ me parigrahakleśaparigraheṇa ||22 ||",
  "S03n243:81": "ityanunīya sa mahātmā taṃ rājānaṃ kṛtābhyanujñastena tata eva vanāya pratasthe |",
  "S03n243:82": "athainaṃ suhṛdo jñātayaḥ saṃśritāścābhigamya śokāśrupariplutanayanāḥ pādayoḥ saṃpariṣvajya nivārayitumīṣuḥ |",
  "S03n243:83": "kecidañjalipragrahapuraḥsaraṃ mārgamasyāvṛtya samavātiṣṭhanta |",
  "S03n243:84": "sapariṣvaṅgasaṃgatānunayamapare gṛhābhimukhamenaṃ netumīṣuḥ |",
  "S03n243:85": "yatkiñcanakāritākṣepakarkaśākṣaramanye praṇayādenamūcuḥ |",
  "S03n243:86": "mitrasvajanāpekṣākāruṇyapradarśanamapare'sya pracakruḥ |",
  "S03n243:87": "gṛhāśrama eva puṇyatama ityevamanye śrutiyuktisaṃgrathitaṃ grāhayitumīhāṃ cakrire |",
  "S03n243:88": "tapovanavāsaduḥkhatāsaṃkīrtanaiḥ kāryaśeṣaparisamāptyā yācñayā paralokaphalasaṃdehakathābhistaistaiśca vārttāviśeṣairnivartayitumenaṃ vyāyacchanta |",
  "S03n243:89": "tasya tān pravrajyāśrayavimukhān vanagamananivāraṇadhīramukhān nayanajalārdramukhān suhṛdo'bhivīkṣya vyaktamiti cintā babhūva-",
  "S03n243:90": "suhṛtpratijñaiḥ suhṛdi pramatte nyāyyaṃ hitaṃ rūkṣamapi prayoktum |",
  "S03n243:91": "rūḍhaḥ satāmeṣa hi dharmamārgaḥ prāgeva rūcyaṃ ca hitaṃ ca yatsyāt ||23 ||",
  "S03n243:92": "vanād gṛhaṃ śreya idaṃ tvamīṣāṃ svastheṣu citteṣu kathaṃ nu ruḍham |",
  "S03n243:93": "yannirviśaṅkā vanasaṃśrāyānmāṃ pāpaprasaṅgādiva vārayanti ||24 ||",
  "S03n243:94": "mṛto mariṣyannapi vā manuṣyaścyutaśca dharmāditi roditavyam |",
  "S03n243:95": "kayā nu buddhyā vanavāsakāmaṃ māmeva jīvantamamī rudanti ||25 ||",
  "S03n243:96": "madviprayogastvatha śokaheturmayā samaṃ kiṃ na vane vasanti |",
  "S03n243:97": "gehāni cetkāntatarāṇi mattaḥ ko nvādaro bāṣpaparivyayena ||26 ||",
  "S03n243:98": "atha tvidānīṃ svajanānurāgaḥ karoti naiṣāṃ tapase'bhyanujñām |",
  "S03n243:99": "sāmarthyamāsītkathamasya naiva byūḍheṣvanīkeṣvapi tatra tatra ||27 ||",
  "S03n243:100": "dṛṣṭāvadāno vyasanodayeṣu bāṣpodgamānmūrta ivopalabdha |",
  "S03n243:101": "saṃrūḍhamūlo'pi suhṛtsvabhāvaḥ śāṭhyaṃ prayātyatra vinānuvṛttyā ||28 ||",
  "S03n243:102": "nivāraṇārthāni sagadgadāni vākyāni sāśrūṇi ca locanāni |",
  "S03n243:103": "praṇāmalolāni śirāṃsi caiṣāṃ mānaṃ samānasya yathā karoti ||29 ||",
  "S03n243:104": "snehastathaivārhati kartumeṣāṃ ślādhyāmanupravrajane'pi buddhim |",
  "S03n243:105": "mā bhūnnaṭānāmiva vṛttametad vrīḍākaraṃ sajjanamānasānām ||30 ||",
  "S03n243:106": "dvitrāṇi mitrāṇi bhavantyavaśyamāpadgatasyāpi sunirguṇasya |",
  "S03n243:107": "sahāya eko'pyatidurlabhastu guṇoditasyāpi vanaprayāṇe ||31 ||",
  "S03n243:108": "ye me haranti sma puraḥsaratvaṃ raṇeṣu mattadvipasaṃkaṭeṣu |",
  "S03n243:109": "nānuvrajantyadya vanāya te māṃ kiṃsvitsa evāsmi ta eva ceme ||32 ||",
  "S03n243:110": "smarāmi naiṣāṃ viguṇaṃ prayātuṃ snehasya yatsaṃkṣayakāraṇaṃ syāt |",
  "S03n243:111": "suhṛjjanasyaivamiyaṃ sthitirme kaccidbhavetsvastinimittato'smāt ||33 ||",
  "S03n243:112": "mamaiva vā nirguṃṇabhāva eṣa nānuvrajantyadya vanāya yanmām |",
  "S03n243:113": "guṇāvabaddhāni hi mānasāni kasyāsti viśleṣayituṃ prabhutvam ||34 ||",
  "S03n243:114": "ye vā prakāśānapi gehadoṣānguṇānna paśyanti tapovane vā |",
  "S03n243:115": "nimīlitajñānavilocanāṃstānkimanyathāhaṃ paritarkayāmi ||35 ||",
  "S03n243:116": "paratra caiveha ca duḥkhahetūnkāmānvihātuṃ na samutsahante |",
  "S03n243:117": "tapovanaṃ tadviparītamete tyajanti māṃ cādya dhigastu moham ||36 ||",
  "S03n243:118": "yairvipralabdhāḥ suhṛdo mamaite na yānti śāntiṃ nikhilāśca lokāḥ |",
  "S03n243:119": "tapovanopārjitasatprabhāvastāneva doṣānprasabhaṃ nihanmi ||37 ||",
  "S03n243:120": "iti sa parigaṇayya niścitātmā praṇayamayāni suhṛdviceṣṭitāni |",
  "S03n243:121": "anunayamadhurākṣarairvacobhirviśadamapāsya tapovanaṃ jagāma ||38 ||",
  "S03n243:122": "tadevamabhūtaguṇasaṃbhāvanā pratodasaṃcodaneva bhavati sādhūnāmiti guṇasaṃpādane prayatitavyam |",
  "S03n243:123": "yato bhikṣurityupāsaka iti guṇataḥ saṃbhāvyamānena sādhunā tadbhāvasādhubhirguṇairabhyalaṃkartavya evātmā |",
  "S03n243:124": "evaṃ durlabhā dharmapratipattisahāyā ityevamapyunneyam |",
  "S03n243:125": " ||iti śreṣṭhi-jātakaṃ viṃśatitamam ||"
}