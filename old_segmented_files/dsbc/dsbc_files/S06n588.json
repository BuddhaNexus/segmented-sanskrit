{
  "S06n588:0": "32 parīndanāparivarto dvātriṃśattamaḥ |",
  "S06n588:1": "sahapratilabdhānāṃ ca subhūte ṣaṣṭyāḥ samādhimukhaśatasahasrāṇāṃ sadāprarudito bodhisattvo mahāsattvaḥ pūrvasyāṃ diśi,",
  "S06n588:2": "dakṣiṇasyāṃ paścimāyāmuttarasyāṃ diśi,",
  "S06n588:3": "vidikṣu adha ūrdhvaṃ ca diśi daśasu dikṣu gaṅgānadīvālukopameṣu trisāhasramahāsāhasreṣu lokadhātuṣu gaṅgānadīvālukopamān buddhān bhagavataḥ paśyati sma bhikṣusaṃghaparivṛtān bodhisattvaguṇapuraskṛtān etaireva nayairebhireva nāmabhiretairevākṣarairimāmeva prajñāpāramitāṃ bhāṣamāṇān |",
  "S06n588:4": "tadyathāpi nāma ahametarhi asminneva trisāhasramahāsāhasre lokadhātau dharmaṃ deśayāmi bhikṣusaṃghaparivṛto bodhisattvagaṇapuraskṛtaḥ,",
  "S06n588:5": "ebhireva nayairebhireva nāmabhirebhirevākṣarairimāmeva prajñāpāramitāṃ bhāṣe |",
  "S06n588:6": "so'cintyena bāhuśrutyena śrutasāgaratayā ca samanvāgato'bhūt,",
  "S06n588:7": "sarvāsu ca jātiṣu na jātu buddhavirahito'bhūt |",
  "S06n588:8": "yatra yatra buddhā bhagavantaḥ saṃmukhībhūtā bhavanti,",
  "S06n588:9": "tatra tatropapadyate sma |",
  "S06n588:10": "avirahitaśca bhavati sma buddhairbhagavadbhiḥ,",
  "S06n588:11": "antataḥ svapnāntaragato'pi |",
  "S06n588:12": "sarve ca anena akṣaṇā vivarjitāḥ,",
  "S06n588:13": "kṣaṇasaṃpaccārāgitā ||",
  "S06n588:14": "tatra khalu punarbhagavānāyuṣmantamānandamāmantrayate sma-tadanenāpi te ānanda paryāyeṇa evaṃ veditavyam-ityapīyaṃ prajñāpāramitā bodhisattvānāṃ mahāsattvānāṃ sarvajñajñānasyāhāriketi |",
  "S06n588:15": "tasmāttarhi ānanda bodhisattvairmahāsattvaiḥ sarvajñajñānaṃ pratilabdhukāmairasyāṃ prajñāpāramitāyāṃ caritavyam |",
  "S06n588:16": "iyaṃ prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā deśayitavyopadeṣṭavyoddeṣṭavyā svādhyātavyā likhitavyā |",
  "S06n588:17": "tathāgatādhiṣṭhānena mahāpustake pravyaktapravyaktairakṣaraiḥ sulikhitāṃ kṛtvā satkartavyā gurukartavyā mānayitavyā pūjayitavyā arcayitavyā apacāyitavyā puṣpairdhūpairgandhairmālyairvilepanaiścūrṇaiścīvarairvādyairvastraiśchatrairdhvajairghaṇṭābhiḥ patākābhiḥ,",
  "S06n588:18": "samantācca dīpamālābhiḥ,",
  "S06n588:19": "bahuvidhābhiśca pūjābhiḥ |",
  "S06n588:20": "iyamasmākamantikādānanda anuśāsanī |",
  "S06n588:21": "tatkasya hetoḥ ?",
  "S06n588:22": "atra hi prajñāpāramitāyāṃ sarvajñajñānapariniṣpattirbhaviṣyati |",
  "S06n588:23": "tatkiṃ manyase ānanda śāstā te tathāgataḥ ?",
  "S06n588:24": "ānanda āha-śāstā me bhagavan,",
  "S06n588:25": "śāstā me sugata |",
  "S06n588:26": "evamukte bhagavānāyuṣmantamānandametadavocat-śāstā te ānanda tathāgataḥ |",
  "S06n588:27": "paricarito'smyānanda tvayā maitreṇa kāyakarmaṇā manaāpena,",
  "S06n588:28": "maitreṇa vākkarmaṇā manaāpena,",
  "S06n588:29": "maitreṇa manaḥkarmaṇā manaāpena |",
  "S06n588:30": "tasmāttarhi ānanda yathaiva tvayā mamaitarhi tiṣṭhato dhriyamāṇasya yāpayato'smin samucchraye prema ca prasādaśca gauravaṃ ca kṛtam,",
  "S06n588:31": "tathaiva tvayā ānanda mamātyayādasyāṃ prajñāpāramitāyāṃ kartavyam |",
  "S06n588:32": "dvirapi trirapi te ānanda parīndāmi anuparīndāmi enāṃ prajñāpāramitām,",
  "S06n588:33": "yatheyaṃ nāntardhīyeta,",
  "S06n588:34": "yathā nāsyāṃ tvamanyaḥ puruṣaḥ syāḥ |",
  "S06n588:35": "yāvadānanda iyaṃ prajñāpāramitā loke pracariṣyati,",
  "S06n588:36": "tāvattathāgatastiṣṭhatīti veditavyam |",
  "S06n588:37": "tāvattathāgato dharmaṃ deśayatīti veditavyam |",
  "S06n588:38": "avirahitāste ānanda sattvā buddhadarśanena dharmaśravaṇena saṃghopasthānena ca veditavyam |",
  "S06n588:39": "tathāgatāntikāvacarāste ānanda sattvā veditavyāḥ,",
  "S06n588:40": "ya enāṃ prajñāpāramita śroṣyantyudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti satkariṣyanti gurukariṣyanti mānayiṣyanti pūjayiṣyantyarcayiṣyantyapacāyiṣyanti puṣpadhūpagandhamālyavilepanacūrṇacīvaracchatradhvajaghaṇṭāpatākābhiḥ,",
  "S06n588:41": "samantācca dīpamālābhiḥ,",
  "S06n588:42": "bahuvidhābhiśca pūjābhiriti ||",
  "S06n588:43": "idamavocadbhagavān āttamanāḥ |",
  "S06n588:44": "te ca maitreyapramukhā bodhisattvā mahāsattvāḥ āyuṣmāṃśca subhūtirāyuṣmāṃśca śāriputraḥ āyuṣmāṃścānandaḥ śakraśca devānāmindraḥ sadevamānuṣāsuragaruḍagandharvaśca loko bhagavato bhāṣitamabhyanandanniti ||",
  "S06n588:45": "āryāṣṭasāhasrikāyāṃ prajñāpāramitāyāṃ parīndanāparivarto nāma dvātriṃśattamaḥ ||",
  "S06n588:46": "samāptā ceyaṃ bhagavatyā āryāṣṭasāhasrikāyāḥ prajñāpāramitā sarvatathāgatajananī bodhisattvapratyekajinaśrāvakāṇāṃ mātā,",
  "S06n588:47": "dharmamudrā dharmolkā dharmanābhirdharmabherī dharmanetrī dharmaratnanidhānam akṣayo dharmaḥ acintyādbhutadarśananakṣatramālā sadevamānuṣāsuragandharvalokavanditā sarvasukhaheturiti ||",
  "S06n588:48": "prajñāpāramitāṃ samyagudgṛhya paryavāpya ca dhārayitvā pravartya enāṃ viharantu sadārthina iti ||",
  "S06n588:49": "ye dharmā hetuprabhāvā hetusteṣāṃ tathāgato hyavadat |",
  "S06n588:50": "teṣāṃ ca yo nirodha evaṃvādī mahāśramaṇaḥ ||",
  "S06n588:51": "deyadharmo'yaṃ pravaramahāyānayāyinyāḥ paramopāsikasaurājrasutalakṣmīdharasya |",
  "S06n588:52": "yadatra puṇyaṃ tadbhavatvācāryopādhyāyamātāpitṛpūrvaṃgamaṃ kṛtvā sakalasattvarāśeranuttarajñānāvāptaye iti ||"
}