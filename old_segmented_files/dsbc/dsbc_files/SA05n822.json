{
  "SA05n822:0": "narakoddhārastotram",
  "SA05n822:1": "dāridrayapaṅkasaṃmagnaṃ saṃsārākhyamahodadhau |",
  "SA05n822:2": "pratijñātaṃ samutpāde trāhi māṃ hi tathāgata || 1 ||",
  "SA05n822:3": "timirāgārasaṃviṣṭamanarthaduḥkhavedinam |",
  "SA05n822:4": "bandhuvargaiḥ parityaktaṃ trāhi māṃ hi tathāgata || 2 ||",
  "SA05n822:5": "mātāpitṛbhaginyādi putradārasuhṛjjanāḥ |",
  "SA05n822:6": "indrajālasamā dṛṣṭāstrāhi māṃ hi tathāgata || 3 ||",
  "SA05n822:7": "mayā arijanasyārthe sukṛtaṃ karma duṣkṛtam |",
  "SA05n822:8": "ekākī taṃ hi bhokṣyāmi trāhi māṃ hi tathāgata || 4 ||",
  "SA05n822:9": "jīrṇakūpe mahāghore anavagāhasāgare |",
  "SA05n822:10": "andhībhūto'smyahaṃ nātha trāhi māṃ hi tathāgata || 5 ||",
  "SA05n822:11": "jīrṇanauikāsamārūḍho mahāsāgaralaṃghane |",
  "SA05n822:12": "durlaṅghyaṃ ca mayā dṛṣṭaṃ trāhi māṃ hi tathāgata || 6 ||",
  "SA05n822:13": "dharmādharma na vijñātaṃ gamyāgamyaṃ na veditam |",
  "SA05n822:14": "acetano'smyahaṃ nātha trāhi māṃ hi tathāgata || 7 ||",
  "SA05n822:15": "mātṛghātādikaṃ pañcānantaryaṃ vā mayā kṛtam |",
  "SA05n822:16": "pacyāmi narake ghore trāhi māṃ hi tathāgata || 8 ||",
  "SA05n822:17": "kṛtaṃ mayā stūpabhedaṃ saṃghakāryaṃ vināśitam |",
  "SA05n822:18": "kṛtā mayā sattvahiṃsā trāhi māṃ hi tathāgata || 9 ||",
  "SA05n822:19": "ihaloke sukhairhīnaṃ paraloke na vedanam |",
  "SA05n822:20": "veṣṭitaṃ karmasūtreṇa trāhi māṃ hi tathāgata || 10 ||",
  "SA05n822:21": "kāśapuṣpaṃ yathā''kāśe bhramate vāyunā hatam |",
  "SA05n822:22": "īdṛśaṃ jīvitaṃ loke trāhi māṃ hi tathāgata || 11 ||",
  "SA05n822:23": "aṭavī kaṃṭakācchannā bahuvṛkṣasamākulā |",
  "SA05n822:24": "panthānaṃ nātra paśyāmi trāhi māṃ hi tathāgata || 12 ||",
  "SA05n822:25": "anaparādhāḥ kupitena mayā'kāṇḍe hatā mṛgāḥ |",
  "SA05n822:26": "rājahatyāṃ tadā manye trāhi māṃ hi tathāgata || 13 ||",
  "SA05n822:27": "narake pacyamānasya kaścit trātā bhaviṣyati |",
  "SA05n822:28": "gacchāmi śaraṇaṃ kasya trāhi māṃ hi tathāgata || 14 ||",
  "SA05n822:29": "vaidyānāṃ vaidyarājastvaṃ sarvavyādhicikitsakaḥ |",
  "SA05n822:30": "lokanātha bhavatrātā trailokye sacarācare || 15 ||",
  "SA05n822:31": "narakoddhārastotraṃ samāptam |"
}