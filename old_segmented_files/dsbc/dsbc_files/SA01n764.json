{
  "SA01n764:0": "abhidharmakoṣakārikā",
  "SA01n764:1": "prathamaṃ kośasthānam",
  "SA01n764:2": "om namo buddhāya",
  "SA01n764:3": "yaḥ sarvathāsarvahatāndhakāraḥ",
  "SA01n764:4": "saṃsārapaṅkājjagadujjahāra |",
  "SA01n764:5": "tasmai namaskṛtya yathārthaśāstre",
  "SA01n764:6": "śāstraṃ pravakṣyāmyabhidharmakośam ||1 ||",
  "SA01n764:7": "prajñā'malā sānucarā'bhidharmaḥ",
  "SA01n764:8": "tatprāptaye yāpi ca yacca śāstram |",
  "SA01n764:9": "tasyārthato'smin samanupraveśāt",
  "SA01n764:10": "sa cā śrayo'syetyabhidharmakośam ||2 ||",
  "SA01n764:11": "dharmāṇāṃ pravicayamantareṇa nāsti",
  "SA01n764:12": "kleśānāṃ yata upaśāntaye'bhyupāyaḥ |",
  "SA01n764:13": "kleśaiśca bhramati bhavārṇave'tra loka-",
  "SA01n764:14": "staddhetorata uditaḥ kilaiṣa śāstrā ||3 ||",
  "SA01n764:15": "sāsravā'nāsravā dharmāḥ saṃskṛtā mārgavarjitāḥ |",
  "SA01n764:16": "sāsravāḥ āsravāsteṣu yasmātsamanuśerate ||4 ||",
  "SA01n764:17": "anāsravā mārgasatyaṃ trividhaṃ cāpyasaṃskṛtam |",
  "SA01n764:18": "ākāśaṃ dvau nirodhau ca tatrākāśamanāvṛtiḥ ||5 ||",
  "SA01n764:19": "pratisaṃkhyānirodho yo visaṃyogaḥ pṛthak pṛthak |",
  "SA01n764:20": "utpādātyantavighno'nyo nirodho'pratisaṃkhyayā ||6 ||",
  "SA01n764:21": "te punaḥ saṃskṛtā dharmā rūpādiskandhapañcakam |",
  "SA01n764:22": "sa evādhvā kathāvastu saniḥsārāḥ savastukāḥ ||7 ||",
  "SA01n764:23": "ye sāsravā upādānaskandhāste saraṇā api |",
  "SA01n764:24": "duḥkhaṃ samudayo loko dṛṣṭisthānaṃ bhavaśca te ||8 ||",
  "SA01n764:25": "rūpaṃ pañcendriyāṇyarthāḥ pañcāvijñaptireva ca |",
  "SA01n764:26": "tadvijñānāśrayā rūpaprasādāścakṣurādayaḥ ||9 ||",
  "SA01n764:27": "rūpaṃ dvidhā viṃśatidhā śabdastvaṣṭavidhaḥ rasaḥ |",
  "SA01n764:28": "ṣoḍhā caturvidho gandhaḥ spṛśyamekādaśātmakam ||10 ||",
  "SA01n764:29": "vikṣiptācittakasyāpi yo'nubandhaḥ śubhāśubhaḥ |",
  "SA01n764:30": "mahābhūtānyupādāya sa hyavijñaptirucyate ||11 ||",
  "SA01n764:31": "bhūtāni pṛthividhāturaptejovāyudhātavaḥ |",
  "SA01n764:32": "dhṛtyādikarmasaṃsiddhā kharasnehoṣṇateraṇāḥ ||12 ||",
  "SA01n764:33": "pṛthivī varṇasaṃsthānamucyate lokasaṃjñayā |",
  "SA01n764:34": "āpastejaśca vāyustu dhātureva tathāpi ca ||13 ||",
  "SA01n764:35": "indriyārthāsta eveṣṭā daśāyatanadhātavaḥ |",
  "SA01n764:36": "vedanā'nubhavaḥ saṃjñā nimittodgrahaṇātmikā ||14 ||",
  "SA01n764:37": "caturbhyo'nye tu saṃskāraskandhaḥ ete punastrayaḥ |",
  "SA01n764:38": "dharmāyatanadhātvākhyāḥ sahāvijñaptyasaṃskṛtai ||15 ||",
  "SA01n764:39": "vijñānaṃ prativijñaptiḥ mana āyatanaṃ ca tat |",
  "SA01n764:40": "dhātavaḥ sapta ca matāḥ ṣaḍ vijñānānyatho mahaḥ ||16 ||",
  "SA01n764:41": "ṣaṇṇāmanantarātītaṃ vijñānaṃ yaddhi tanmanaḥ |",
  "SA01n764:42": "ṣaṣṭhāśrayaprasiddhayarthaṃ dhatavo'ṣṭādaśa smṛtāḥ ||17 ||",
  "SA01n764:43": "sarvasaṃgraha ekena skandhenāyatanena ca",
  "SA01n764:44": "dhātunā ca svabhāvena parabhāvaviyogataḥ ||18 ||",
  "SA01n764:45": "jātigocaravijñānasāmānyādekadhātutā |",
  "SA01n764:46": "dvitve'pi cakṣurādīnāṃ śobhārtha tu dvayobhdavaḥ ||19 ||",
  "SA01n764:47": "rāśyāyadvāragotrārthāḥ skandhāyatanadhātavaḥ |",
  "SA01n764:48": "mohendriyarūcitraidhāttistraḥ skandhādideśanāḥ ||20 ||",
  "SA01n764:49": "vivādamūlasaṃsārahetutvāt kramakāraṇāt |",
  "SA01n764:50": "caittebhyo vedanāsaṃjñe pṛthakskandhau niveśitau ||21 ||",
  "SA01n764:51": "skandheṣva saṃskṛtaṃ noktamarthāyogāt kramaḥ punaḥ |",
  "SA01n764:52": "yathaudārikasaṃklesabhājanādyarthadhātutaḥ ||22 ||",
  "SA01n764:53": "prāk pañca vārttamānārthyāt bhautikārthyāccatuṣṭayam |",
  "SA01n764:54": "dūrāśutaravṛttyā'nyat yathāsthānaṃ kramo'thavā ||23 ||",
  "SA01n764:55": "viśeṣaṇārthaṃ prādhānyabdahudharmāgrasaṃgrahāt |",
  "SA01n764:56": "ekamāyatanaṃ rūpamekaṃ dharmākhyamucyate ||24 ||",
  "SA01n764:57": "dharmaskandhasahasrāṇi yānyaśītiṃ jagau muniḥ |",
  "SA01n764:58": "tāni vāṅnāma vetyeṣāṃ rūpasaṃskārasaṃgrahaḥ ||25 ||",
  "SA01n764:59": "śāstrapramāṇā ityeke skandhādīnāṃ kathaikaśaḥ |",
  "SA01n764:60": "caritapratipakṣastu dharmaskandho'nuvarṇitaḥ ||26 ||",
  "SA01n764:61": "tathā'nye'pi yathāyogaṃ skandhāyatanadhātavaḥ |",
  "SA01n764:62": "pratipādyā yathokteṣu saṃpradhārya svalakṣaṇam ||27 ||",
  "SA01n764:63": "chidramākāśadhātvākhyam ālokatamasī kila |",
  "SA01n764:64": "vijñānadhāturvijñānaṃ sāsravaṃ janmaniśrayāḥ ||28 ||",
  "SA01n764:65": "sanidarśana eko'tra rūpaṃ sapratighā daśa |",
  "SA01n764:66": "rūpiṇaḥ avyākṛtā aṣṭau ta evārūpaśabdakāḥ ||29 ||",
  "SA01n764:67": "tridhā'nye kāmadhātvāptāḥ sarve rūpe caturdaśa |",
  "SA01n764:68": "vinā gandharasaghrāṇajivhāvijñānadhātubhiḥ ||30 ||",
  "SA01n764:69": "ārūpyāptā manodharmamanovijñānadhātavaḥ |",
  "SA01n764:70": "sāsravānāsravā ete trayaḥ śeṣāstu sāsravāḥ ||31 ||",
  "SA01n764:71": "savitarkavicārā hi pañca vijñānadhātavaḥ |",
  "SA01n764:72": "antyāstrayastriprakārāḥ śeṣā ubhayavarjitāḥ ||32 ||",
  "SA01n764:73": "nirūpaṇānusmaraṇavikalpenāvikalpakāḥ |",
  "SA01n764:74": "tau prajñāmānasī vyagrā smṛtiḥ sarvaiva mānasī ||33 ||",
  "SA01n764:75": "sapta sālambanāścittadhātavaḥ ardhaṃ ca dharmataḥ |",
  "SA01n764:76": "navānupāttā te cāṣṭau śabdaśca anye nava dvidhā ||34 ||",
  "SA01n764:77": "spraṣṭavyaṃ dvividhaṃ śeṣā rūpiṇo nava bhautikāḥ |",
  "SA01n764:78": "dharmadhātvekadeśaśca saṃcitā daśa rūpiṇaḥ ||35 ||",
  "SA01n764:79": "chinatti chidyate caiva bāhyaṃ dhātu catuṣṭayam |",
  "SA01n764:80": "dahyate tulayatyevaṃ vivādo dagdhṛtulyayoḥ ||36 ||",
  "SA01n764:81": "vipākajaupacayikāḥ pañcādhyātmaṃ vipākajaḥ |",
  "SA01n764:82": "na śabdaḥ apratighā aṣṭau naiḥṣyandika vipākajāḥ ||37 ||",
  "SA01n764:83": "tridhā'nye dravyavānekaḥ kṣaṇikāḥ paścimāstrayaḥ |",
  "SA01n764:84": "cakṣurvijñānadhātvoḥ syāt pṛthak lābhaḥ sahāpi ca ||38 ||",
  "SA01n764:85": "dvādaśādhyātmikāḥ hitvā rūpādīn dharmasaṃjñakaḥ |",
  "SA01n764:86": "sabhāgaḥ tatsabhāgāśca śeṣāḥ yo na svakarmakṛt ||39 ||",
  "SA01n764:87": "daśa bhāvanayā heyāḥ pañca ca antyāstrayastridhā |",
  "SA01n764:88": "na dṛṣṭiheyamakliṣṭaṃ na rūpaṃ nāpyaṣaṣṭhajam ||40 ||",
  "SA01n764:89": "cakṣuśca dharmadhātośca pradeśau dṛṣṭiḥ aṣṭadhā |",
  "SA01n764:90": "pañcavijñānasahajā dhīrna dṛṣṭiratīraṇāt ||41 ||",
  "SA01n764:91": "cakṣuḥ paśyati rūpāṇi sabhāgaṃ na tadāśritam |",
  "SA01n764:92": "vijñānaṃ dṛśyate rūpaṃ na kilāntaritaṃ yataḥ ||42 ||",
  "SA01n764:93": "ubhābhyāmapi cakṣurbhyāṃ paśyati vyaktadarśanāt |",
  "SA01n764:94": "cakṣuḥśrotramano'prāptaviṣayaṃ trayamanyathā ||43 ||",
  "SA01n764:95": "tribhirghrāṇādibhistulyaviṣayagrahaṇaṃ matam |",
  "SA01n764:96": "caramasyāśrayo'tītaḥ pañcānāṃ sahajaśca taiḥ ||44 ||",
  "SA01n764:97": "tadvikāravikāritvādāśrayāścakṣurādayaḥ |",
  "SA01n764:98": "ato'sādhāraṇatvāddhi vijñānaṃ tairnirucyate ||45 ||",
  "SA01n764:99": "na kāyasyādharaṃ cakṣuḥ ūrdhvaṃ rūpaṃ na cakṣuṣaḥ |",
  "SA01n764:100": "vijñānaṃ ca asya rūpaṃ tu kāyasyobhe ca sarvataḥ ||46 ||",
  "SA01n764:101": "tathā śrotraṃ trayāṇāṃ tu sarvameva svabhūmikam |",
  "SA01n764:102": "kāyavijñānamadharasvabhūmi aniyataṃ manaḥ ||47 ||",
  "SA01n764:103": "pañca bāhyā divijñeyāḥ nityā dharmā asaṃskṛtāḥ |",
  "SA01n764:104": "dharmārdhamindriyaṃ ye ca dvādaśādhyātmikāḥ smṛtāḥ ||48 ||",
  "SA01n764:105": "abhidharmakośabhāṣye dhātunirdeśo nāma",
  "SA01n764:106": "prathamaṃ kośasthānaṃ samāptamiti |",
  "SA01n764:107": "ye dharmā hetuprabhavā hetusteṣāṃ tathāgato hyavadat |",
  "SA01n764:108": "teṣāṃ ca yo nirodha evaṃvādī mahāśramaṇaḥ ||",
  "SA01n764:109": "likhāpitamidaṃ śrīlāmāvākeneti |"
}