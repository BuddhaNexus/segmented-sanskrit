{
  "S04n326:0": "19 samantanetraḥ |",
  "S04n326:1": "atha khalu sudhanaḥ śreṣṭhidārako'nantabuddhadarśanāvatīrṇo'nantabodhisattvasamavadhānaprāpto'nantabodhisattvamārganayāvabhāsito'nanta-bodhisattvadharmanayābhiṣyanditaniścitacitto'nantabodhisattvādhimuktipathaviśuddhiranantabodhisattvendriyāva-bhāsapratilabdho'nantabodhisattvāśayabalapratiṣṭhito'nantabodhisattvacaryānugatacetāḥ anantabodhisattvapraṇidhānabalasaṃjāto'nantabodhisattvāparājitadhvajo'nantabodhisattvajñānālokaparivartī anantabodhisattvādharmāvabhāsapratilabdhaḥ anupūrveṇa yena vetramūlako nāma janapadastenopasaṃkramya samantamukhaṃ nagaraṃ parimārgan samantadigvidikṣu deśapradeśopacāreṣu nimnonnatasamaviṣameṣu aparikhinnāśayo'viśraman samānacitto'vivartyavīryo'paryādattacetano'vismṛtakalyāṇamitrānuśāsanaḥsadākalyāṇamitrasamudācārahṛdayavāsanaḥ samantamukhavijñaptīndriyaḥ sarvapramādavigato visphāritakarṇacakṣuḥ sarvataḥ parigaveṣamāṇo'drākṣītsamantamukhaṃ nagaram,",
  "S04n326:2": "madhye vetramūlasya janapadasya daśānāṃ paṭṭanasahasrāṇāṃ nigamaṃ supariniṣṭhitaṃ dṛḍhaprākāramudviddhamaṣṭacatvaropaśobhitam |",
  "S04n326:3": "tasya madhye samantanetraṃ gāndhikamadrākṣīt gāndhikavīthyāmupaviṣṭam |",
  "S04n326:4": "dṛṣṭvā ca yena samantanetro gāndhikastenopasaṃkramya samantanetrasya gāndhikasya pādau śirasābhivandya purataḥ prāñjaliḥ sthitvā evamāha-mayā ārya,",
  "S04n326:5": "anuttarāyāṃ samyaksaṃbodhau cittamutpāditam |",
  "S04n326:6": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n326:7": "kathaṃ pratipattavyam |",
  "S04n326:8": "āha-sādhu sādhu kulaputra,",
  "S04n326:9": "yena te anuttarāyāṃ samyaksaṃbodhau cittamutpāditam |",
  "S04n326:10": "ahaṃ kulaputra sarvasattvānāṃ vyādhīn prajānāmi vātasamutthānapi,",
  "S04n326:11": "pittasamutthānapi,",
  "S04n326:12": "śleṣmasamutthānapi,",
  "S04n326:13": "sabhāgakṣubhitānapi,",
  "S04n326:14": "paropakramitānapi,",
  "S04n326:15": "amanuṣyavaikārikānapi,",
  "S04n326:16": "viṣamaparopakramikānapi,",
  "S04n326:17": "vividhamantraśastravetālaprayogāgnisamutthānapi,",
  "S04n326:18": "udakasaṃkṣobhasamutthānapi,",
  "S04n326:19": "vividhabhayaṃsaṃtrāsasaṃbhavānapi |",
  "S04n326:20": "teṣāṃ ca sarvavyādhīnāṃ praśamaṃ prajānāmiyaduta snehanaṃ prajānāmi,",
  "S04n326:21": "vamanaṃ virecanamāsthāpanaṃ raktāvasecanaṃ nāsākarma karṣupariṇāhaṃ pariṣvedanamanulepanaṃ viṣapratighātaṃ bhūtagrahapratiṣedhaṃ bṛṃhaṇaṃ snapanaṃ saṃvāsanaṃ saṃvardhanaṃ varṇapariśodhanaṃ balasaṃjananaṃ prajānāmi |",
  "S04n326:22": "ye kulaputra sattvā mamāntikamupasaṃkrāmanti daśabhyo digbhyaḥ,",
  "S04n326:23": "teṣāmahaṃ sarveṣāṃ vyādhīn praśamayāmi |",
  "S04n326:24": "vyādhipraśāntāṃśca susnātānuliptagātrān kṛtvā yathārhābharaṇavibhūṣitāṅgān yathārhavastrasaṃchāditaśarīrān vividhabhojanarasāgraiḥ saṃtarpya aparimitadhanasamṛddhān karomi |",
  "S04n326:25": "uttare caiṣāṃ rāgaprahāṇāya dharmaṃ deśayāmi aśubhopasaṃhāreṇa |",
  "S04n326:26": "doṣaprahāṇāya dharmaṃ deśayāmi mahāmaitrīsaṃvarṇanatayā |",
  "S04n326:27": "mohaprahāṇāya dharmaṃ deśayāmi dharmapravicayaprabhedapradarśanatayā |",
  "S04n326:28": "samabhāgacaryākleśaprahāṇāya dharmaṃ deśayāmi |",
  "S04n326:29": "viśeṣaparijñānayamukhasaṃprakāśanatayā bodhicittasaṃbhavahetuṃ paridīpayāmi |",
  "S04n326:30": "sarvabuddhaguṇadharmasaṃprayuktakathāsaṃprakāśanatayā mahākaruṇāsaṃbhavahetuṃ paridīpayāmi |",
  "S04n326:31": "aparimāṇasaṃsāraduḥkhasaṃprakāśanatayā aparimitaguṇapratilābhasaṃbhavahetuṃ paridīpayāmi |",
  "S04n326:32": "vipulapuṇyajñānasaṃbhāropacayasaṃvarṇanatayā mahāyānapraṇidhānasaṃbhavahetuṃ paridīpayāmi |",
  "S04n326:33": "sarvasattvaparipākavinayasaṃdarśanatayā samantabhadrabodhisattvacaryāpratilābhasaṃbhavahetuṃ paridīpayāmi |",
  "S04n326:34": "sarvakṣetra sarvakalpasaṃvāsacaryājālapravistaraṇatayā lakṣaṇānuvyañjanopacitabuddhaśarīrapratilābhasaṃbhavahetuṃ paridīpayāmi |",
  "S04n326:35": "dānapāramitāsaṃvarṇanatayā sarvatragāminītathāgatapariśuddhipratilābhasaṃbhavahetuṃ paridīpayāmi |",
  "S04n326:36": "śīlapāramitāsaṃprakāśanatayā acintyatathāgatarūpavarṇaviśuddhisaṃbhavahetuṃ paridīpayāmi |",
  "S04n326:37": "kṣāntipāramitāsaṃprakāśanatayā duryodhanatathāgataśarīrasaṃbhavahetuṃ paridīpayāmi |",
  "S04n326:38": "vīryapāramitāsaṃprakāśanatayā abhibhūtānabhibhūtatathāgatātmabhāvaviśuddhiṃ paridīpayāmi |",
  "S04n326:39": "dhyānapāramitāsaṃprakāśanatayā dharmaśarīraviśuddhiṃ paridīpayāmi |",
  "S04n326:40": "prajñāpāramitāsaṃprakāśanatayā sarvajagadabhimukhabuddhātmabhāvaviśuddhiṃ paridīpayāmi |",
  "S04n326:41": "upāyakauśalyapāramitāsaṃprakāśanatayā sarvakalpakālajagaccittasaṃveśanaśarīraviśuddhiṃ paridīpayāmi |",
  "S04n326:42": "praṇidhānapāramitāsaṃprakāśanatayā sarvabuddhakṣetrābhyudgatātmabhāvaviśuddhiṃ paridīpayāmi |",
  "S04n326:43": "balapāramitāsaṃprakāśanatayā sarvajagadyathāśayasaṃtoṣaṇakāyapariśuddhiṃ paridīpayāmi |",
  "S04n326:44": "jñānapāramitāsaṃprakāśanatayā paramaśubhadarśanakāyapariśuddhiṃ paridīpayāmi,",
  "S04n326:45": "yaduta sarvākuśaladharmavinivartanasaṃprakāśanatayā |",
  "S04n326:46": "evaṃ caitān dharmadānena saṃgṛhya anantadhanaratnopacayopastabdhān kṛtvā visarjayāmi |",
  "S04n326:47": "api tu khalu punarahaṃ kulaputra sarvagandhadhūpavāsanānulepanayuktīḥ prajānāmi yaduta atulagandharājapramukhāḥ |",
  "S04n326:48": "sindhuvāritagandharājapramukhā ajitāvatigandharājapramukhā vibodhanagandharājapramukhā aruṇavatigandharājapramukhāḥ kālānusārigandharājapramukhā uragasāracandanagandharājapramukhā meghāgarugandharājapramukhā akṣobhyendriyagandharājapramukhāḥ sarvagandhayuktīḥ prajānāmi |",
  "S04n326:49": "api tu khalu punarahaṃ kulaputra sarvasattvasaṃtoṣaṇasamantamukhabuddhadarśanapūjopasthānagandhabimbaṃ prajānāmi ||",
  "S04n326:50": "itaśca me kulaputra,",
  "S04n326:51": "sarvasattvasaṃtoṣaṇātsamantamukhabuddhadarśanapūjopasthānagandhabimbātsarvābhiprāyāḥ paripūryante,",
  "S04n326:52": "yena sarvasattvaparitrāṇālaṃkārameghānadhitiṣṭhāmi |",
  "S04n326:53": "yaduta gandhavimānālaṃ kārameghān yāvatsarvākāratathāgatapūjopasthānālaṃkārameghānadhitiṣṭhāmi |",
  "S04n326:54": "yadāhaṃ kulaputra tathāgatān pūjayitukāmo bhavāmi,",
  "S04n326:55": "tadāhamitaḥ sarvasattvasaṃtoṣaṇāt samantamukhabuddhadarśanapūjopasthānagandhabimbādaparimāṇān gandhakośakūṭāgārameghānniścārya daśadiksarvadharmadhātugateṣu sarvatathāgataparṣanmaṇḍaleṣu sarvagandhakośakūṭāgārameghālaṃkāraṃ sarvadharmadhātumadhitiṣṭhāmi |",
  "S04n326:56": "sarvabuddhakṣetrapariśodhanameghālaṃkāraṃ gandhabhavanameghālaṃkāraṃ gandhaprākārameghālaṃkāraṃ gandhaniryūhavyūhameghālaṃkāraṃ gandhatoraṇameghālaṃkāraṃ gandhagavākṣameghālaṃkāraṃ gandhaharmikameghālaṃkāraṃ gandhārdhacandrameghālaṃkāraṃ gandhacchatrameghālaṃkāraṃ samucchritagandhadhvajameghālaṃkāraṃ gandhapatākāmeghālaṃkāraṃ gandhavitānameghālaṃkāraṃ gandhavigrahajālameghālaṃkāraṃ gandhaprabhāmeghālaṃkāraṃ gandhāvabhāsavimalavyūhameghālaṃkāraṃ sarvagandhameghapravarṣaṇālaṃkāraṃ sarvadharmadhātumadhitiṣṭhāmi |",
  "S04n326:57": "etamahaṃ kulaputra sarvasattvasaṃtoṣaṇaṃ samantamukhabuddhadarśanapūjopasthānagandhabimbaṃ dharmamukhaṃ jānāmi |",
  "S04n326:58": "kiṃ mayā śakyaṃ bhaiṣajyarājakalpānāṃ bodhisattvānāmamoghadarśanānāmamoghaśravaṇānāmamoghasaṃvāsānāmamoghānusmṛtīnāmamoghā-nuvratānāmamoghanuvratānāmamoghanāmadheyagrahaṇānāṃ caryāṃ jñātuṃ guṇān vā vaktum,",
  "S04n326:59": "yeṣāṃ sahadarśanena ca sarvasattvānāṃ sarvakleśāḥ praśamanti,",
  "S04n326:60": "yeṣāṃ sahadarśanena sattvā vinivartante sarvāpāyagatibhyaḥ,",
  "S04n326:61": "yeṣāṃ sahadarśanena sattvā avakāśaṃ labhante buddhadharmeṣu,",
  "S04n326:62": "yeṣāṃ sahadarśanena sattvānāmupaśamanti sarvaduḥkhaskandhāḥ,",
  "S04n326:63": "yeṣāṃ sahadarśanena sattvā vigatabhayā bhavanti sarvasaṃsāragatibhyaḥ,",
  "S04n326:64": "yeṣāṃ sahadarśanena sattvā abhayaprāptā bhavanti sarvajñatādigupanayatayā,",
  "S04n326:65": "yeṣāṃ sahadarśanena sattvā na pratipatanti jarāmaraṇaśvabhraprapāteṣu,",
  "S04n326:66": "yeṣāṃ sahadarśanena sattvā nirvṛtisukhaṃ pratilabhante dharmadhātusamatāsthānena ||",
  "S04n326:67": "gaccha kulaputra,",
  "S04n326:68": "idamihaiva dakṣiṇāpathe tāladhvajaṃ nāma nagaram |",
  "S04n326:69": "tatra analo nāma rājā prativasati |",
  "S04n326:70": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n326:71": "kathaṃ pratipattavyam ||",
  "S04n326:72": "atha khalu sudhanaḥ śreṣṭhidārakaḥ samantanetrasya gāndhikaśreṣṭhinaḥ pādau śirasābhivandya samantanetraṃ gāndhikaṃ śreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya samantanetrasya gāndhikaśreṣṭhino'ntikāt prakrāntaḥ ||17 ||"
}