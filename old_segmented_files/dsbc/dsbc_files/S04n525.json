{
  "S04n525:0": "parīndanāparivartaḥ |",
  "S04n525:1": "atha khalu bhagavāṃstasyāṃ velāyāmimā gāthā abhāṣata -",
  "S04n525:2": "vipulā buddhadharmā hi vipulo deśito nayaḥ |",
  "S04n525:3": "vipulaṃ dharma deśitvā vipulāṃllabhate guṇān || 1 ||",
  "S04n525:4": "yathā vipulamākāśamevaṃ dharmāṇa lakṣaṇam |",
  "S04n525:5": "ratnāni vipulānyatra tasmādvaipulyamucyate || 2 ||",
  "S04n525:6": "vipulā cari sattvānāṃ vipulā teṣu deśitā |",
  "S04n525:7": "vipulo āgamo yasya tasmādvaipulyamucyate || 3 ||",
  "S04n525:8": "asmin khalu punaḥ sarvadharmasvabhāvasamatāvipañcitasamādhinirdeśe dharmaparyāye bhāṣyamāṇe aprameyaiḥ sattvairanuttarāyāṃ samyaksaṃbodhau cittānyutpāditāni,",
  "S04n525:9": "aprameyāśca sattvā avaivartikā abhūvannanuttarāyāṃ samyaksaṃbodhau |",
  "S04n525:10": "aprameyāṇāṃ ca sattvānāṃ pratyekabodhau ciattamutpannam |",
  "S04n525:11": "aprameyāṇāṃ ca sattvānāmarhattvaphalasākṣātkriyāyāṃ cittānyutpannāni |",
  "S04n525:12": "ayaṃ ca trisāhasramahāsāhasralokadhātuḥ ṣaḍavikāraṃ kampitaḥ prakampitaḥ saṃprakampitaḥ |",
  "S04n525:13": "calitaḥ pracalitaḥ saṃpracalitaḥ |",
  "S04n525:14": "vedhitaḥ pravedhitaḥ |",
  "S04n525:15": "saṃpravedhitaḥ |",
  "S04n525:16": "kṣumitaḥ prakṣubhitaḥ saṃprakṣubhitaḥ |",
  "S04n525:17": "raṇitaḥ praraṇitaḥ saṃpraraṇitaḥ |",
  "S04n525:18": "garjitaḥ pragarjitaḥ saṃpragarjitaḥ |",
  "S04n525:19": "pūrvā digavanamati paścimā digunnamati |",
  "S04n525:20": "paścimā digavanamati pūrvā digunnamati |",
  "S04n525:21": "uttarā digunnamati dakṣiṇā digavanamati |",
  "S04n525:22": "uttarā digavanamati dakṣiṇā digunnamati |",
  "S04n525:23": "antādavanamati madhyādunnamati |",
  "S04n525:24": "madhyādavanamati antādunnamati |",
  "S04n525:25": "aprameyasya cāvabhāsasya loke prādurbhāvo'bhūt |",
  "S04n525:26": "mahacca divyagandhavarṣamabhiprāvarṣat |",
  "S04n525:27": "devatāśca mahāntaṃ divyaṃ puṣpavarṣamutsṛjanti sma |",
  "S04n525:28": "divyāni ca tūryaśatasahasrāṇyuparyantarīkṣe bhrāmayanti |",
  "S04n525:29": "evaṃ ca vācamabhāṣanta-",
  "S04n525:30": "sulabdhā lābhāsteṣāṃ sattvānāṃ ya imaṃ mahākaruṇāvatāradharmaparyāyaṃ śroṣyanti |",
  "S04n525:31": "bahubuddhaparyupāsitāste sattvā bhaviṣyanti ya imaṃ sarvadharmasvabhāvasamatāvipañcitasamādhiṃ punaḥ punaḥ śroṣyanti,",
  "S04n525:32": "śrutvā ca likhiṣyanti udgrahīṣyanti dhārayiṣyanti paryavāpsyanti araṇābhāvanayā bhāvayiṣyanti,",
  "S04n525:33": "bahulīkariṣyanti,",
  "S04n525:34": "parebhyaśca vistareṇa saṃprakāśayiṣyanti |",
  "S04n525:35": "sarvasatvānāṃ te dakṣiṇīyā bhaviṣyanti ||",
  "S04n525:36": "atha khalu bhagavānāyuṣmantamānandamāmantrayate sma-udgṛhvīṣva tvamānanda imaṃ dharmaparyāyaṃ dhāraya vācaya paryavāpnuhi,",
  "S04n525:37": "pareṣāṃ ca vistareṇa saṃprakāśaya |",
  "S04n525:38": "atha khalvāyuṣmānānado bhagavantametadavocat-ko nāmāyaṃ bhagavan dharmaparyāyaḥ,",
  "S04n525:39": "kathaṃ caina dhārayāmi?",
  "S04n525:40": "bhagavānāha-mahākaruṇāvatāro nāmānanda idaṃ sūtraṃ dhāraya |",
  "S04n525:41": "sarvadharmasamatāvipañcito nāma samādhiriti dhāraya |",
  "S04n525:42": "ānanda āha-udgṛhīto me bhagavannayaṃ dharmaparyāya iti ||",
  "S04n525:43": "idamavocad bhagavān |",
  "S04n525:44": "āttamanāścandraprabhaḥ kumārabhūta āyuṣmāṃścānandaḥ tāścatasraḥ parṣado bhikṣubhikṣuṇyupāsakopāsikāḥ aneke ca śuddhāvāsakāyikā devaputrāḥ sadevamānuṣāsuragandharvaśca loko bhagavato bhāṣitamabhyanandanniti ||",
  "S04n525:45": "ityāryasarvadharmasvabhāvasamatāvipañcitāt samādheryathālabdhaṃ samādhirājaṃ nāma mahāyānasūtraṃ (parivarto nāma catvāriṃśatitamaṃ) samāptam || 40 ||",
  "S04n525:46": "ye dharmā hetuprabhavā hetusteṣāṃ tathāgato hyavadat |",
  "S04n525:47": "teṣāṃ ca yo nirodha evaṃ vādī mahāśramaṇaḥ ||"
}