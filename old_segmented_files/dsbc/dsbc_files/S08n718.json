{
  "S08n718:0": "CHAPTER 5",
  "S08n718:1": "EPILOGUE OF THE SARVA-TATHAGATA-MAHAYANABHISAMAYA",
  "S08n718:2": "NAMA MAHA-KALPA-RAJA",
  "S08n718:3": "1.5 Emanation of deities",
  "S08n718:4": "atha bhagavān vairocanastathāgataḥ sarvatathāgatādhiṣṭhānena sarvatathāgatakulamutpādya,",
  "S08n718:5": "asya sarvatathāgatakulamahākalpavidhivistarasya sarvasiddhisaṃgrahārthamidaṃ sarvatathāgatamudrāhṛdayamabhāṣat oṃ sarvatathāgatamuṣṭi vaṃ ||",
  "S08n718:6": "atha khalvakṣobhayastathāgataḥ sarvatathāgatādhiṣṭhānena sarvatathāgatakulamutpādyāsya sarvatathāgatakulamahākalpavidhivistarasya sarvasiddhisaṃgrahārthamimāṃ sarvatathāgatamudrāmabhāṣat oṃ vajrasatvamuṣṭi aḥ ||",
  "S08n718:7": "atha ratnasaṃbhavastathāgataḥ sarvatathāgatādhiṣṭhānena sarvatathāgatakulamutpādyāsya sarvatathāgatakulamahākalpavidhivistarasya sarvasiddhisaṃgrahārthamimāṃ sarvatathāgatamudrāmabhāṣat oṃ vajraratnamuṣṭi traṃ ||",
  "S08n718:8": "athāmitāyustathāgataḥ sarvatathāgatādhiṣṭhānena sarvatathāgatakulamutpādyāsya sarvatathāgatakulamahākalpavidhivistarasya sarvasiddhisaṃgrahārthamimāṃ sarvatathāgatamudrāmabhāṣat oṃ vajradharmamuṣṭi khaṃ ||",
  "S08n718:9": "athāmoghasiddhistathāgataḥ sarvatathāgatādhiṣṭhānena sarvatathāgatakulamutpādyāsya sarvatathāgatakulamahākalpavidhivistarasya sarvasiddhisaṃgrahārthamimāṃ sarvatathāgatamudrāmabhāṣat oṃ vajrakarmamuṣṭi hāṃ ||",
  "S08n718:10": "Delineation of the mandala",
  "S08n718:11": "atha vajrapāṇirmahābodhisatvaḥ svādhiṣṭhānena bhagavato vairocanasya tathāgatasya sarvatathāgatakulamutpādyāsya sarvatathāgatakulamahākalpavidhivistarasya sarvasiddhisaṃgrahāyedaṃ vajrasiddhinnāma caturmudrāmaṇḍalamabhāṣat |",
  "S08n718:12": "athātaḥ saṃpravakṣyāmi mudrāmaṇḍalamuttamaṃ |",
  "S08n718:13": "vajradhātupratīkāśaṃ vajrasiddhiriti smṛtaṃ ||1 ||",
  "S08n718:14": "mahāmaṇḍalayogena sūtrayeta vicakṣaṇaḥ |",
  "S08n718:15": "buddhabimbanniveśyādau likhenmudrācatuṣṭayaṃ ||2 ||",
  "S08n718:16": "candramaṇḍalamadhyeṣu vajramudrādayo likhed || iti ||3 ||",
  "S08n718:17": "Initiation into the mandala",
  "S08n718:18": "athātra vajrasiddhimudrāmaṇḍala ākarṣaṇādividhivistaraṅkṛtvā tathaiva praveśyaivaṃ bruyāt |",
  "S08n718:19": "“na tvayā kasyacidimaṃ rahasyapaṭalamudghāṭayitavyaṃ |",
  "S08n718:20": "tatkasya hetoḥ ?",
  "S08n718:21": "santi satvā durdṛṣṭayaḥ pāpakarmāṇo hīnavīryā vaikalyarahitāḥ citrakarmaṇyanabhijñāḥ;",
  "S08n718:22": "te vajradhātvādiṣu sarvatathāgatakulamaṇḍaleṣu mahatsviti kṛtvā hīnavīryatayā na praviśante |",
  "S08n718:23": "teṣāmarthāyedaṃ vajrasiddhimudrāmaṇḍalaṃ sarvatathāgatakulamaṇḍalasamayabhūtamaśeṣānavaśeṣasatvadhātuparitrāṇasarvahitasukhasaumanasyānubhavanārtha yāvat sarvatathāgatavajrottama-siddhinimittamadhiṣṭhitamiti |",
  "S08n718:24": "na tvayaiṣāṃ sarvatathāgatakulasamayamudrārahasyānāṃ na pratyabhiśraddhānīyaṃ |",
  "S08n718:25": "mā te narakatiryakpretopapattiḥ syāt,",
  "S08n718:26": "viṣamāparihāreṇa vākālamaraṇaṃ syād” ityuktvā,",
  "S08n718:27": "mukhabandhaṃ muktvā maṇḍalaṃ darśayet |",
  "S08n718:28": "Mudra",
  "S08n718:29": "tataḥ sarvatathāgatamudrāsamayaṃ brūyāt |",
  "S08n718:30": "yāṃ yāṃ mudrāṃ tu badhnīyādya[sya ya]sya mahātmanaḥ |",
  "S08n718:31": "japaṃstu hṛdayārthena bhāvayettaṃ svamātmanā ||1 ||",
  "S08n718:32": "anena jñānayogena siddhiṃ yānti mahātmanāṃ |",
  "S08n718:33": "sarvamudrāstu sarveṣāṃ vajrapā [ṇerva] co yathā ||2 ||",
  "S08n718:34": "tataḥ sarvamudrārahasyaṃ bruyāt |",
  "S08n718:35": "vidārya svendriyaṃ gṛṇhedvajramuṣṭigraheṇa tu |",
  "S08n718:36": "tena mudrāṃ spṛśedyāṃ tu sā vaśaṃ yāti tatkṣaṇāt ||",
  "S08n718:37": "tataḥ sarvamudrādharmatāṃ bruyāt |",
  "S08n718:38": "sūkṣmavajravidhiṃ yojya jñānamudrāṃ tu bandhayet |",
  "S08n718:39": "anena vidhiyogena jñānamudrāṃ vaśannayet ||",
  "S08n718:40": "tataḥ sarvamudrākarma bruyāt |",
  "S08n718:41": "gītanṛtyarasāhāravihārādisukhāni tu |",
  "S08n718:42": "niryātayaṃstu buddhebhyaḥ karmamudrāvaśannayed || iti ||",
  "S08n718:43": "tataḥ sarvamaṇḍalasādhikārahasyamudrājñānaṃ śikṣayet |",
  "S08n718:44": "stabdhaliṅgaḥ svayaṃbhūtvā nipadyetpaṭake site |",
  "S08n718:45": "liṅgaṃ caityamadhiṣṭhāya vajradhāturahaṃ svayaṃ ||1 ||",
  "S08n718:46": "vajrabandhaṃ dṛḍhīkṛtya madhyamotthasamāṅkurā |",
  "S08n718:47": "kanyasāgryā mukhotthānānsamayaḥ samayāgrīṇāṃ ||2 ||",
  "S08n718:48": "sūkṣmavajraprayogeṇa bhāvayetsa samāhitaḥ |",
  "S08n718:49": "maṇḍalaṃ sūkṣmavajrāṃ tu samādhivaśitāṃ nayan ||3 ||",
  "S08n718:50": "vajramudrādvikaṃ badhvā gṛṇhed vajrantayordṛḍham |",
  "S08n718:51": "kaniṣṭhāgrā nibandhena vajrakāryāgramaṇḍala ||4 || iti ||",
  "S08n718:52": "“tato yathāvad vajrasatvādimahāmudrābandhacatuṣṭayaṃ śikṣayitvā,",
  "S08n718:53": "yathāvad vajradhātumahāmaṇḍalavidhivistara iti,",
  "S08n718:54": "yathāvajrasiddhicaturmudrāmaṇḍalamevamakṣobhayādīni sarvamaṇḍalāni caturmudrāmaṇḍalayogena likhet |",
  "S08n718:55": "svābhiḥ svābhirmudrābhiḥ sarvasiddhayo dadantīti |",
  "S08n718:56": "evampaṭākuḍyākāśasarvasthānābhilikhitāni sarvasiddhayo dadantīti ||",
  "S08n718:57": "maṇḍalakalpanātprabhṛti keṣāṃcittasminneva maṇḍalapraveśe siddhiryathābhirucitā,",
  "S08n718:58": "keṣāṃcittata ārabhya divasena,",
  "S08n718:59": "keṣāṃcid divasacatuṣṭayet,",
  "S08n718:60": "keṣāṃcicchoḍaśāhāt,",
  "S08n718:61": "keṣāṃcitpañcānantaryakāriṇāmapi yathākāmaṃ sukhataḥ sarvakāryāṇi kurvatāṃ sarvānurāgasarvarasāhāravihārasukhānyanubhavatāṃ varṣeṇottamā siddhiriti bhagavatā nidiṣṭeti ||",
  "S08n718:62": "1.6 Emanation of the deity from samadhi",
  "S08n718:63": "atha bhagavān vairocanaḥ punarapi sarvatathāgatottamasiddhisamayavajrannāma samādhiṃ samāpadyemaṃ sarvatathāgatamahāyānābhisamayannāma sarvatathāgatahṛdayaṃ svahṛdayānniścacāra vajrasatva ||",
  "S08n718:64": "Delineation of the mandala",
  "S08n718:65": "atha bhagavān vajrapāṇirmahābodhisatvaḥ aśeṣānavaśeṣasatvadhātuparitrāṇasarvahitasukhasaumanasyānubhavanārthaṃ yāvatsarvatathāgatasarvottamasiddhaye idaṃ mahāyānābhisamayamaṇḍalamabhāṣat |",
  "S08n718:66": "athātaḥ saṃpravakṣyāmi satvamaṇḍalamuttamaṃ |",
  "S08n718:67": "vajradhātupratīkāśa vajrasatvamiti[smṛtaṃ] ||1 ||",
  "S08n718:68": "mahāmaṇḍalayogena sutrayedbāhyamaṇḍalaṃ |",
  "S08n718:69": "candramaṇḍalamadhye tu vajrasatvanniveśayed ||2 || iti ||",
  "S08n718:70": "Initiation into the mandala",
  "S08n718:71": "tato yathāvadākarṣaṇa [praveśādiṃ kṛ]tvā sarvatathāgatasiddhijñānānyutpādayet ||",
  "S08n718:72": "tatra prathamantāvadvaktavyaṃ “na tvayā kasyacidadṛṣṭasamayasyaiṣāṃ rahasyānāma[kovi]dasya vaktavyaṃ |",
  "S08n718:73": "mā te sarvāpāyopapattaye bhaveyu,",
  "S08n718:74": "rviṣamāparihāreṇākālamaraṇaṃ vā syād” iti ||",
  "S08n718:75": "tato vajrasatvottamasiddhisādhanajñānaṃ śikṣayet |",
  "S08n718:76": "pūrṇacandramaṇḍalārūḍho mahāmudrāparigrahaḥ |",
  "S08n718:77": "vajrasatvaṃ svamātmānaṃ bhāvayaṃ sidhyate laghu ||riti ||",
  "S08n718:78": "tataḥ sarvamaṇḍalaguhyasamayajñānaṃ śikṣayet |",
  "S08n718:79": "virāgasadṛśaṃ pāpamanyannāsti tridhātuke |",
  "S08n718:80": "tasmātkāmavirāgitvaṃ na kāryaṃ bhavatā punaḥ ||",
  "S08n718:81": "mahāsamaya han phaṭ ||",
  "S08n718:82": "tataḥ śapathahṛdayaṃ dadyādevaṃ |",
  "S08n718:83": "sarvatathāgatakulamaṇḍaleṣu vidhivistareṣu samayasaṃvarandātavyaṃ ||",
  "S08n718:84": "tato vajrasatvamahāmudrādibandhacatuṣṭayaṃ śikṣayet |",
  "S08n718:85": "tathaiva siddhaya iti |",
  "S08n718:86": "evaṃ paṭādiṣu sarvapratimāsu ca manīṣitavidhānena sarvasiddhayo dadanti |",
  "S08n718:87": "evaṃ yathā vajradhātumahāmaṇḍalavidhivistara iti ||",
  "S08n718:88": "Mudra",
  "S08n718:89": "atha sarvatathāgatāḥ punarapi samāhajāmāgatya,",
  "S08n718:90": "bhagavate sarvatathāgatādhipataye mahābodhicittāya vajrasatvāya mahāvajrapāṇaye vajratuṣṭyānena hṛdayena sādhukāramadaduḥ oṃ ||",
  "S08n718:91": "sādhu te vajrasatvāya vajraratnāya sādhu te |",
  "S08n718:92": "vajradharmāya te sādhu sādhu te vajrakarmaṇe ||1 ||",
  "S08n718:93": "subhāṣitamidaṃ sūtraṃ vajrayānamanuttaraṃ |",
  "S08n718:94": "sarvatathāgataṃ guhyaṃ mahāyānābhisaṃgrahaṃ ||2 ||",
  "S08n718:95": "vajrasatvasya nāmāpi sarvasiddhikaraṃ paraṃ |",
  "S08n718:96": "sādhyamānastu śuddhyā vai sukhairbuddhatvamāpnuyāt ||3 ||",
  "S08n718:97": "vajradharmaprayogeṇa sarvakāmasukhaiḥ sukhaṃ |",
  "S08n718:98": "sādhayejjanmanīhaiva sukhamakṣayamavyayam ||4 ||iti |",
  "S08n718:99": "sarvatathāgatatatvasaṃgrahātsarvatathāgatamahāyānābhisamayo nāma mahākalparājā samāptaḥ ||"
}