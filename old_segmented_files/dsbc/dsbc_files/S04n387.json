{
  "S04n387:0": "candrādyutpattirnāma caturthaṃ prakaraṇam |",
  "S04n387:1": "atha sarvanīvaraṇaviṣkambhī bhagavantametadavocat–bhagavana,",
  "S04n387:2": "adyāpi nāgacchatyavalokiteśvaro bodhisattvo mahāsattvaḥ ?",
  "S04n387:3": "bhagavānāha – anekāni kulaputra sattvakoṭiniyutaśatasahasrāṇi paripācayati |",
  "S04n387:4": "dine dine sa āgatya paripācayati |",
  "S04n387:5": "nāsti kulaputra īdṛśaṃ pratibhānaṃ tathāgatānāmapi yādṛśamāryāvalokiteśvarasya bodhisattvasya mahāsattvasya ||",
  "S04n387:6": "atha sarvanīvaraṇaviṣkambhī āha–kena prakāreṇa bhagavan ?",
  "S04n387:7": "bhagavānāha–bhūtapūrvaṃ kulaputra vipaśyī nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n387:8": "tena kālena tena samayenāhaṃ sarvanīvaraṇaniṣkambhin sugandhamukho nāma vaṇikputro'bhūvam |",
  "S04n387:9": "tadā me śrutā vipaśyinastathāgatasya sakāśādāryāvalokiteśvarasya guṇodbhāvanā ||",
  "S04n387:10": "atha sarvanīvaraṇaviṣkambhī bhagavantametadavocat– kīdṛśī tvayā bhagavan guṇodbhāvanā śrutā ?",
  "S04n387:11": "etāḥ sarvā pravadatām |",
  "S04n387:12": "vijñarāja bhagavan me prabodhaya,",
  "S04n387:13": "yādṛśī tvayā bhagavan guṇodbhāvanā āryāvalokiteśvarasya bodhisattvasya mahāsattvasya śrutā ||",
  "S04n387:14": "bhagavānāha– cakṣuṣoścandrādityāvutpannau,",
  "S04n387:15": "lalāṭānmaheśvaraḥ,",
  "S04n387:16": "skandhebhyo brahmādayaḥ,",
  "S04n387:17": "hṛdayānnārāyaṇaḥ,",
  "S04n387:18": "daṃṣṭrābhyāṃ sarasvatī,",
  "S04n387:19": "mukhato vāyavo jātāḥ,",
  "S04n387:20": "dharaṇī pādābhyām,",
  "S04n387:21": "varuṇaścodarāt |",
  "S04n387:22": "yadaite devā jātā āryāvalokiteśvarasya kāyāt,",
  "S04n387:23": "athāryāvalokiteśvaro bodhisattvo mahāsattvo maheśvaraṃ devaputrametadavocat–bhaviṣyasi tvaṃ maheśvaraḥ kaliyuge pratipanne |",
  "S04n387:24": "kaṣṭasattvadhātusamutpanna ādideva ākhyāyase sraṣṭāraṃ kartāram,",
  "S04n387:25": "te sarvasattvā bodhimārgeṇa viprahīṇā bhaviṣyanti,",
  "S04n387:26": "ya īdṛśapṛthagjaneṣu sattveṣu sāṃkathyaṃ kurvanti ||",
  "S04n387:27": "ākāśaṃ liṅgamityāhuḥ pṛthivī tasya pīṭhikā |",
  "S04n387:28": "ālayaḥ sarvabhūtānāṃ līlayā liṅgamucyate || 1 ||",
  "S04n387:29": "īdṛśaṃ mayā kulaputra vipaśyinastathāgatasya sakāśādāryāvalokiteśvarasya guṇodbhāvanā śrutā ||",
  "S04n387:30": "tadapyatikramya śikhī nāma tathāgato'rhan samyaksaṃbuddho babhūva vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n387:31": "tena kālena tena samayenāhaṃ sarvanīvaraṇaviṣkambhin dānaśūro nāma bodhisattvo mahāsattvo'bhūvam |",
  "S04n387:32": "tasya śikhinastathāgatasya sakāśādavalokiteśvarasya bodhisattvasya mahāsatvasya guṇodbhāvanā śrutā ||",
  "S04n387:33": "iti candrādyutpattirnāma caturthaṃ prakaraṇam ||"
}