{
  "SA10n1077:0": "pratītyasamutpādahṛdayavyākhyānam",
  "SA10n1077:1": "ācārya nāgārjunakṛtam",
  "SA10n1077:2": "iha kaścit śuśrūṣamāṇaḥ śramaṇaḥ śravaṇa dhāraṇohāpohaśaktisampannaḥ śiṣya ācāryasya pāda [mūla] māgamya tathāgataśāsanamārabhya evaṃ pṛṣṭavān-bhagavan atra",
  "SA10n1077:3": "dvādaśa ye'ṅgaviśeṣā muninoddiṣṭāḥ pratītyasambhūtāḥ |",
  "SA10n1077:4": "kva teṣāṃ saṅgraha iti śrotumicchāmi | iti |",
  "SA10n1077:5": "tasya teṣāṃ dharmāṇāṃ tattvavubhutsāmavetya ācārya idamuktavān",
  "SA10n1077:6": "teṃ kleśakarmaduḥkheṣu saṅgṛhītāstriṣu [yathāvan] ||1 ||",
  "SA10n1077:7": "tatra daśa ca dvau ca dvādaśa |",
  "SA10n1077:8": "aṅgānyeva viśeṣā aṅgaviśeṣāḥ |",
  "SA10n1077:9": "rathāṅgavadaṅgabhāva uktaḥ |",
  "SA10n1077:10": "kāyavāṅamanomaunānmuniḥ |",
  "SA10n1077:11": "tena muninoddiṣṭāḥ kathitāḥ prakāśitā iti paryāyāḥ |",
  "SA10n1077:12": "te ca na prakṛti-niyati-puruṣa-parādhīna-karma-īśvara-kāla-svabhāva-yathecchā-prajāpati-yadṛcchādikāraṇaprasūtāḥ |",
  "SA10n1077:13": "kiṃ tarhi pratītyasambhūtāḥ |",
  "SA10n1077:14": "te dvādaśāṅgaviśeṣāḥ kleśakarmaduḥkhā anyonyaṃ pratītya naḍakalāpayogena triṣu yathāvat saṃkṣiptāḥ |",
  "SA10n1077:15": "yathāvaditi aśeṣeṇetyarthaḥ ||1 ||",
  "SA10n1077:16": "pṛcchati | ke punaste kleśāḥ |",
  "SA10n1077:17": "kiṃ karma |",
  "SA10n1077:18": "kiṃ duḥkham yeṣu ime pratyayaviśeṣāḥ saṅgrahaṃ gacchanti | āha-",
  "SA10n1077:19": "ādyāṣṭamanavamāḥ syuḥ kleśāḥ |",
  "SA10n1077:20": "dvādaśāṅgaviśeṣāṇāṃ [madhye] ādyā avidyā,",
  "SA10n1077:21": "aṣṭamī tṛṣṇā,",
  "SA10n1077:22": "navamamupādānam ime trayaḥ kleśasaṅgṛhītāḥ pratyavagantavyāḥ | kiṃ karma |",
  "SA10n1077:23": "karma dvitīyadaśamau ca |",
  "SA10n1077:24": "saṃskāro dvitīyaḥ bhavo daśamaḥ |",
  "SA10n1077:25": "[imā] dvau dharmau karmasaṅgṛhītau veditavyau |",
  "SA10n1077:26": "śeṣāḥ sapta ca duḥkham",
  "SA10n1077:27": "karmakleśasaṅgṛhītānā [maṅga] viśeṣāṇāṃ ye śeṣā [aṅga] viśeṣāḥ sapta ca te duḥkha [saṅgṛhītā] veditavyāḥ |",
  "SA10n1077:28": "tadyathā vijñānaṃ nāmarūpaṃ ṣaḍāyatanaṃ sparśo vedanā jātijarāmaraṇam |",
  "SA10n1077:29": "ca śabdaḥ priyaviyogāpriyasaṃyogeṣṭavighātaduḥkhāni sañcinoti |",
  "SA10n1077:30": "trisaṅgrahā dvādaśa tu dharmāḥ ||2 ||",
  "SA10n1077:31": "atra ete dvādaśa dharmāḥ karmakleśaduḥkhā[khyā] veditavyāḥ |",
  "SA10n1077:32": "[anyūnā] dhikajñapanārthastu śabdaḥ |",
  "SA10n1077:33": "etāvanta eveme sūtrāntanirdiṣṭā nātaḥ paramastīti parigaṇitam ||2 ||",
  "SA10n1077:34": "pṛcchati | kleśakarmaduḥkhānā[meṣāṃ] kutaḥ kimutpadyata iti vyākhyātuṃ prārthaye | āha-",
  "SA10n1077:35": "tribhyā bhavati dvandvam",
  "SA10n1077:36": "kleśākhyebhyastribhyaḥ karmākhyaṃ dvandvamutpadyate |",
  "SA10n1077:37": "dvandvātprabhavanti sapta",
  "SA10n1077:38": "duḥkhākhyāḥ pūrvanirdiṣṭāḥ |",
  "SA10n1077:39": "saptabhyaḥ |",
  "SA10n1077:40": "traya udbhavanti",
  "SA10n1077:41": "kleśākhyāḥ |",
  "SA10n1077:42": "tebhyastribhyaḥ kleśebhyaśca dvandvamutpadyate |",
  "SA10n1077:43": "bhūyastadeva tu bhramati bhavacakram ||3 ||",
  "SA10n1077:44": "bhavāḥ kāmarūpārūpyasaṃśabditāḥ |",
  "SA10n1077:45": "[te ca] anavasthānāccakrabhūtāḥ |",
  "SA10n1077:46": "teṣu pṛthagjano loka eva paribhramati |",
  "SA10n1077:47": "tuśabdaśca aniyatajñāpanārthaḥ |",
  "SA10n1077:48": "yathā cakramanupūrvyāṃ paribhramati |",
  "SA10n1077:49": "na tathā triṣu bhaveṣūtpattiḥ |",
  "SA10n1077:50": "[kiṃ tarhi] niyamo nāstīti jñāpayati ||3 ||",
  "SA10n1077:51": "pṛcchati | atha sarvadeheśvaraḥ sattvākhyaḥ kartā |",
  "SA10n1077:52": "teṣu tasya kriyā kīdṛśī | āha-",
  "SA10n1077:53": "hetuphalañca hi jagat",
  "SA10n1077:54": "prajñaptiṃ vihāya",
  "SA10n1077:55": "anyo nāsti kaścidiha sattvaḥ |",
  "SA10n1077:56": "paramārthataḥ kalpitaḥ |",
  "SA10n1077:57": "kalpitaśca nāsti |",
  "SA10n1077:58": "kalpitamātraviṣaye (kāma)",
  "SA10n1077:59": "iṣṭadravyaṃ sat na yujyate |",
  "SA10n1077:60": "pṛcchati | yadyevam,",
  "SA10n1077:61": "tarhi asmāllokāt kaḥ paralokaṃ saṅkrāmati |",
  "SA10n1077:62": "āha |",
  "SA10n1077:63": "asmāllokātparalokaṃ sūkṣmo'ṇurapi na saṅkrāmati | atha ca",
  "SA10n1077:64": "śūnyebhya eva śūnyā dharmāḥ prabhavanti dharmebhyaḥ ||4 ||",
  "SA10n1077:65": "ātmātmīyarahitebhyo dharmebhyaḥ kleśakarmākhyebhyaḥ pañcahetubhyaḥ śūnyebhya ātmātmīyarahitā duḥkhatayā kathitāḥ phalakalpitāḥ śūnyāḥ sapta dharmāḥ prabhavantītyarthaḥ |",
  "SA10n1077:66": "tadyathā ātmātmīyarahitāste nānyonyaṃ punarātmīyāḥ |",
  "SA10n1077:67": "atha ca svabhāvato'nātmadharmabhyaḥ svabhāvato'nātmadharmāḥ prabhavanti |",
  "SA10n1077:68": "evamavagantavyamiti jñāpitam ||4 ||",
  "SA10n1077:69": "atra svabhāvato'nātmadharmebhya eva svabhāvato'nātmadharmāḥ prabhavanti ityatra ko dṛṣṭāntaḥ | atrocyate-",
  "SA10n1077:70": "svādhyāyadīpamudrādarpaṇaghoṣārkakāntabījāmlaiḥ |",
  "SA10n1077:71": "ebhyo dṛṣṭāntebhyaḥ kalpitebhyo'pi svabhāvato'nātmanaśca paralokasiddhirveditavyā |",
  "SA10n1077:72": "tadyathā-gurumukhāduścaritā yadi śiṣyaṃ saṅkrāmanti |",
  "SA10n1077:73": "guruṇoccaritāstadvirāhatā api syuriti na saṅkrāmanti |",
  "SA10n1077:74": "śiṣyeṇa proktamapi nānyato'sti |",
  "SA10n1077:75": "ahetubhūtatvāt |",
  "SA10n1077:76": "yathā gurumukhāduccaritāḥ tathā maraṇāṃśikacittamapi |",
  "SA10n1077:77": "śāśvata [ākhya] doṣaḥ syāt paraloke na saṅkramaḥ |",
  "SA10n1077:78": "paraloko'pi nānyato bhavati |",
  "SA10n1077:79": "ahetudoṣasattvāt |",
  "SA10n1077:80": "yathā guruṇoccāritahetoḥ śiṣyeṇo [ccāritaḥ] sa eva anyo vā iti na nirṇetuṃ śakyate |",
  "SA10n1077:81": "tathā maraṇacittaṃ pratītya aupapattyaṃśikaṃ cittamapi tadeva tāto'nyadvā iti na vaktuṃ śakyate |",
  "SA10n1077:82": "tathā |",
  "SA10n1077:83": "yathā pradīpātpradīpaḥ,",
  "SA10n1077:84": "mukhāt darpaṇe pratibimbamutpadyate |",
  "SA10n1077:85": "mudrātaḥ pratimudrotpadyate |",
  "SA10n1077:86": "arkakāntādagniḥ bījādaṅkuraphalāni amlarasāt rasavatpunaḥ,",
  "SA10n1077:87": "śabdātpratiśrutkaścotpadyate |",
  "SA10n1077:88": "te ca ta eva vā tato'nye vā iti na jñātuṃ śakyate | tathā-",
  "SA10n1077:89": "skandhapratisandhirasaṅkramaśca vidvadbhiravadhāryau ||5 ||",
  "SA10n1077:90": "tatra pañcaskandhā rūpavedanāsaṃjñāsaṃskāravijñānākhyāḥ skandhāḥ |",
  "SA10n1077:91": "teṣāṃ pratisandhirniṣiddhaḥ |",
  "SA10n1077:92": "hetorhi phalamanyadutpadyate |",
  "SA10n1077:93": "asmāt lokātparalokaṃ na ko'pi bhāvaḥ sūkṣmo'pi saṅkrāmati |",
  "SA10n1077:94": "evaṃ cakrabhramaṇaṃ bhrāntivikalpavāsanayā samutpadyate |",
  "SA10n1077:95": "anta iti tu viparyayaḥ |",
  "SA10n1077:96": "tato nivartayitavyam |",
  "SA10n1077:97": "anityaduḥkhaśūnyānātmabhāvān na nityabhāvān vyāmuhyāt |",
  "SA10n1077:98": "asati vyāmohe na rāgaḥ |",
  "SA10n1077:99": "asati rāge na dveṣaḥ |",
  "SA10n1077:100": "asati dveṣe na karma karoti |",
  "SA10n1077:101": "asati karmaṇi nopādīyate bhāvaḥ |",
  "SA10n1077:102": "asatyupādāne na bhavamabhisaṃskaroti |",
  "SA10n1077:103": "asati bhave na jātiḥ |",
  "SA10n1077:104": "asatyāṃ jātau na kāyacittayorduḥkhaṃ bhaveta |",
  "SA10n1077:105": "evamacintyāt taddhetupañcakānnānyatphalamutpadyate |",
  "SA10n1077:106": "ayaṃ mokṣo veditavyaḥ |",
  "SA10n1077:107": "evaṃ śāśvatocchedādidurdṛṣṭayo'panītā bhavanti ||5 ||",
  "SA10n1077:108": "atra dvau ślokau bhavataḥ-",
  "SA10n1077:109": "ya ucchedaṃ prakalpayatyatisūkṣme'pi vastuni |",
  "SA10n1077:110": "pratītyasambhavasyārthamavijñaḥ sa na paśyati ||6 ||",
  "SA10n1077:111": "nāpaneyamataḥ kiñcitprakṣepyaṃ nāpi kiñcana |",
  "SA10n1077:112": "bhūtaśca bhūtato dṛṣṭvā bhūtadarśī vimucyate ||7 ||",
  "SA10n1077:113": "ācārya nāgārjunakṛtaṃ",
  "SA10n1077:114": "pratītyasamutpādahṛdayavyākhyānaṃ samāptam |"
}