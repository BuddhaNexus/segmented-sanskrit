{
  "S06n579:0": "23 śakraparivartastrayoviṃśatitamaḥ |",
  "S06n579:1": "tena khalu punaḥ samayena śakro devānāmindrastasyāmeva parṣadi saṃnipatitaḥ saṃniṣaṇṇo'bhūt |",
  "S06n579:2": "atha khalu śakro devānāmindro bhagavantametadavocat-gambhīreyaṃ bhagavan prajñāpāramitā |",
  "S06n579:3": "durddaśā duranubodhā bateyaṃ bhagavan prajñāpāramitā |",
  "S06n579:4": "evamukte bhagavān śakraṃ devānāmindrametadavocat-evametatkauśika, evametat |",
  "S06n579:5": "gambhīreyaṃ kauśika prajñāpāramitā |",
  "S06n579:6": "durdṛśā duranubodhā bateyaṃ kauśika prajñāpāramitā |",
  "S06n579:7": "ākāśagambhīratayā gambhīreyaṃ prajñāpāramitā |",
  "S06n579:8": "viviktatvāddurdṛśā |",
  "S06n579:9": "śūnyatvādduranubodheyaṃ prajñāpāramitā |",
  "S06n579:10": "evamukte śakro devānāmindro bhagavantametadavocat-na te bhagavan sattvā avarakeṇa kuśalamūlena samanvāgatā bhaviṣyanti ya imāṃ gambhīrāṃ prajñāpāramitāṃ śroṣyanti |",
  "S06n579:11": "śrutvā ca udgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti |",
  "S06n579:12": "evamukte bhagavān śakraṃ devānāmindrametadavocat-evametatkauśika, evametat |",
  "S06n579:13": "na te kauśika sattvā avarakeṇa kuśalamūlena samanvāgatā bhaviṣyanti,",
  "S06n579:14": "ya imāṃ gambhīrāṃ prajñāpāramitāṃ śroṣyanti |",
  "S06n579:15": "śrutvā codgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti |",
  "S06n579:16": "yāvantaḥ kauśika jambūdvīpe sattvāḥ,",
  "S06n579:17": "te sarve daśakuśalakarmapathasamanvāgatā bhaveyuḥ,",
  "S06n579:18": "tatkiṃ manyase kauśika api nu te sattvāstatonidānaṃ bahu puṇyaṃ prasaveyuḥ?",
  "S06n579:19": "śakra āha-bahu bhagavan,",
  "S06n579:20": "bahu sugata |",
  "S06n579:21": "bhagavānāha-ataḥ khalu punaḥ sa kauśika kulaputro vā kuladuhitā vā bahutaraṃ puṇyaṃ prasavati,",
  "S06n579:22": "ya imāṃ prajñāpāramitāṃ śroṣyati |",
  "S06n579:23": "śrutvā ca udgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati likhiṣyati |",
  "S06n579:24": "asya kauśika puṇyaskandhasya asau paurvakāṇāṃ jāmbūdvīpakānāṃ sarvasattvānāṃ śīlamayaḥ puṇyaskandhaḥ śatatamīmapi kalāṃ nopaiti |",
  "S06n579:25": "sahasratamīmapi śatasahasratamīmapi koṭītamīmapi koṭīśatatamīmapi koṭīsahasratamīmapi koṭīśatasahasratamīmapi koṭīniyutaśatasahasratamīmapi kalāṃ nopaiti |",
  "S06n579:26": "saṃkhyāmapi kalāmapi gaṇanāmapi upamāmapi aupamyamapi upanisāmapi upaniṣadamapi na kṣamate,",
  "S06n579:27": "yena kuśalamūlena sa kulaputro vā kuladuhitā vā samanvāgato bhavati,",
  "S06n579:28": "ya imāṃ gambhīrāṃ prajñāpāramitāṃ śroṣyati |",
  "S06n579:29": "śrutvā codgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣatyuddekṣyati svādhyāsyati likhiṣyati ||",
  "S06n579:30": "atha khalvanyataro bhikṣuḥ śakraṃ devānāmindrametadavocat-abhibhūto'si kauśika tena kulaputreṇa vā kuladuhitrā vā ya imāṃ gambhīrāṃ prajñāpāramitāṃ śroṣyati |",
  "S06n579:31": "śrutvā codgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati likhiṣyati |",
  "S06n579:32": "evamukte śakro devānāmindrastaṃ bhikṣumetadavocat-ekacittotpādenaiva ahamārya tena kulaputreṇa vā kuladuhitrā vā abhibhūtaḥ |",
  "S06n579:33": "kaḥ punarvādo ya imāṃ gambhīrāṃ prajñāpāramitāṃ śroṣyati |",
  "S06n579:34": "śrutvā ca udgrahīṣyati dhārayiṣyati vācayiṣyati paryavāpsyati pravartayiṣyati deśayiṣyatyupadekṣyatyuddekṣyati svādhyāsyati likhiṣyati |",
  "S06n579:35": "kaḥ punarvādo ye śrutvā udgṛhya dhārayitvā vācayitvā paryavāpya pravartya deśayitvopadiśyoddiśya svādhyāyya likhitvā tathatvāya śikṣiṣyante,",
  "S06n579:36": "tathatvāya pratipatsyante,",
  "S06n579:37": "tathatvāya yogamāpatsyante |",
  "S06n579:38": "te sadevamānuṣāsuraṃ lokamabhibhavanto gamiṣyanti bodhisattvā mahāsattvāḥ |",
  "S06n579:39": "na kevalaṃ te sadevamānuṣāsuraṃ lokamabhibhavanto gamiṣyanti,",
  "S06n579:40": "ye'pi te srotaāpannāḥ sakṛdāgāmino'nāgāmino'rhantaḥ samyaksaṃbuddhāḥ,",
  "S06n579:41": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:42": "na kevalaṃ srotaāpannān sakṛdāgāmino'nāgāmino'rhataḥ pratyekabuddhānabhibhavanto gamiṣyanti,",
  "S06n579:43": "ye'pi te bodhisattvā mahāsattvā mahādānapatayaḥ prajñāpāramitopāyakauśalyavirahitāḥ,",
  "S06n579:44": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:45": "na kevalaṃ tān mahādānapatīn bodhisattvānabhibhavanto gamiṣyanti,",
  "S06n579:46": "ye'pi te bodhisattvā mahāsattvā pariśuddhaśīlā akhaṇḍena śīlaskandhenācchidreṇākalmaṣeṇa paripūrṇena pariśuddhena aśabalena śīlaskandhena samanvāgatāḥ prajñāpāramitopāyakauśalyavirahitāḥ,",
  "S06n579:47": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:48": "na kevalamakhaṇḍenācchidreṇākalmaṣeṇa paripūrṇena pariśuddhena aśabalena śīlaskandhena samanvāgatān bodhisattvān mahāsattvānabhibhavanto gamiṣyanti,",
  "S06n579:49": "ye'pi te bodhisattvā mahāsattvāḥ kṣāntisaṃpannā upaśamasaṃpannā apratihatacittā antato dagdhasthūṇāyāmapyāghātacittaṃ notpādayanti prajñāpāramitopāyakauśalyavirahitāḥ,",
  "S06n579:50": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:51": "na kevalaṃ kṣāntisaṃpannānupaśamasaṃpannānapratihatacittān bodhisattvān mahāsattvānabhibhavanto gamiṣyanti,",
  "S06n579:52": "ye'pi te bodhisattvā mahāsattvā ārabdhavīryā anikṣiptadhurā akusīdā anavalīnakāyavāṅmanaḥkarmāntāḥ prajñāpāramitopāyakauśalyavirahitāḥ,",
  "S06n579:53": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:54": "na kevalamārabdhavīryānanikṣiptadhurānakusīdānanavalīnakāyavāṅmanaḥkarmāntān bodhisattvān mahāsattvānabhibhavanto gamiṣyanti,",
  "S06n579:55": "ye'pi te bodhisattvā mahāsattvā dhyānārāmā dhyānaratā dhyānabalino dhyānabalavanto dhyānapratiṣṭhitā dhyānavaśinaḥ prajñāpāramitopāyakauśalyavirahitāḥ,",
  "S06n579:56": "tānapi te sarvānabhibhavanto gamiṣyanti bodhisattvā mahāsattvāḥ |",
  "S06n579:57": "yathānirdiṣṭāyāṃ hi prajñāpāramitāyāṃ caran bodhisattvo mahāsattvaḥ sadevamānuṣāsuralokaṃ sarvān śrāvakapratyekabuddhayānikānanupāyakuśalāṃśca bodhisattvān mahāsattvānabhibhavati,",
  "S06n579:58": "teṣāṃ cānabhibhūto bhavati |",
  "S06n579:59": "tatkasya hetoḥ?",
  "S06n579:60": "yo hi bodhisattvo mahāsattvo yathānirdiṣṭāyāṃ prajñāpāramitāyāṃ carati,",
  "S06n579:61": "prajñāpāramitāmanuvartate,",
  "S06n579:62": "ayaṃ bodhisattvo mahāsattvaḥ sarvajñavaṃśasyānupacchedāya sthito bhavati |",
  "S06n579:63": "ayaṃ bodhisattvo mahāsattvastathāgatān na dūrīkariṣyati |",
  "S06n579:64": "ayaṃ bodhisattvo mahāsattva evaṃ pratipadyamāno nacirādgamiṣyati bodhimaṇḍam |",
  "S06n579:65": "ayaṃ bodhisattvo mahāsattva evaṃ śikṣamāṇaḥ sattvān kleśapaṅke saṃsīdamānānuddhariṣyati |",
  "S06n579:66": "ayaṃ bodhisattvo mahāsattva evaṃ śikṣamāṇo bodhisattvaśikṣāyāṃ śikṣate,",
  "S06n579:67": "na śrāvakaśikṣāyāṃ śikṣate,",
  "S06n579:68": "na pratyekabuddhaśikṣāyāṃ śikṣate |",
  "S06n579:69": "evaṃ śikṣamāṇaṃ ca prajñāpāramitāyāṃ bodhisattvaṃ mahāsattvaṃ catvāro lokapālā mahārājāna upasaṃkramyaivaṃ vakṣyanti-kṣipraṃ tvaṃ kulaputra asyāṃ bodhisattvacaryāyāṃ śikṣasva,",
  "S06n579:70": "laghu śikṣasva |",
  "S06n579:71": "imāni te catvāri pātrāṇi yāni tvayā bodhimaṇḍe niṣadya anuttarāṃ samyaksaṃbodhimabhisaṃbuddhena pratigrahītavyānīti |",
  "S06n579:72": "evaṃ śikṣamāṇaṃ bodhisattvaṃ mahāsattvaṃ yathānirdiṣṭāyāṃ prajñāpāramitāyāṃ na kevalaṃ catvāro lokapālā mahārājāna upasaṃkramitavyaṃ maṃsyante,",
  "S06n579:73": "ahamapi bhagavaṃstaṃ bodhisattvaṃ mahāsattvamupasaṃkramiṣyāmi,",
  "S06n579:74": "kaḥ punarvādastadanye devaputrāḥ |",
  "S06n579:75": "tathāgatairapi so'rhadbhiḥ samyaksaṃbuddhairnityameva samanvāhṛto bhaviṣyati bodhisattvo mahāsattvaḥ |",
  "S06n579:76": "evaṃ prajñāpāramitāyāṃ carato bodhisattvasya mahāsattvasya yāni kānicillaukikāni duḥkhāni paropakramikāṇi vā anyāni vā utpadyeran,",
  "S06n579:77": "tānyasya sarveṇa sarvaṃ sarvathā sarvaṃ notpatsyante |",
  "S06n579:78": "ayamapi bhagavan dṛṣṭadhārmiko guṇastasya bodhisattvasya mahāsattvasya prajñāpāramitāyāṃ carato bhavati ||",
  "S06n579:79": "atha khalvāyuṣmata ānantasyaitadabhavat-kimayaṃ śakro devānāmindraḥ svakena pratibhānena bhāṣate,",
  "S06n579:80": "utāho buddhānubhāveneti?",
  "S06n579:81": "atha khalu buddhānubhāvena śakro devānāmindra āyuṣmata ānandasya cetasaiva cetaḥparivitarkamājñāya āyuṣmantamānandametadavocat-buddhānubhāvo'yamāryānanda veditavyaḥ,",
  "S06n579:82": "buddhādhiṣṭhānamidamapi āryānanda veditavyam,",
  "S06n579:83": "apratibalo hyahamāryānanda bodhisattvān mahāsattvānārabhya vyāhartum |",
  "S06n579:84": "atha khalu bhagavānāyuṣmantamānandamāmantrayate sma-evametadānanda,",
  "S06n579:85": "evametat yathā śakreṇa devānāmindreṇa bhāṣitam |",
  "S06n579:86": "tathāgatasyaiṣo'nubhāvaḥ,",
  "S06n579:87": "tathāgatasyaitadadhiṣṭhānam,",
  "S06n579:88": "yacchakreṇa devānāmindreṇa bhāṣitamiti ||",
  "S06n579:89": "āryāṣṭasāhasrikāyāṃ prajñāpāramitāyāṃ śakraparivarto nāma trayoviṃśatitamaḥ ||"
}