{
  "SA10n1066:0": "ātmaparīkṣā aṣṭādaśamaṃ prakaraṇam |",
  "SA10n1066:1": "atrāha - yadi kleśāḥ karmāṇi ca dehāśca kartāraśca phalāni ca sarvametanna tattvam,",
  "SA10n1066:2": "kevalaṃtu gandharvanagarādivadattatvameva sat tattvākāreṇa pratibhāsate bālānām ,",
  "SA10n1066:3": "kiṃ punaratra tattvam,",
  "SA10n1066:4": "kathaṃ vā tattvasyāvatāraḥ iti ? ucyate |",
  "SA10n1066:5": "ādhyātmikabāhyāśeṣavastvanupalambhena adhyātmaṃ bahiśca yaḥ sarvathā ahaṃkāramamakāraparikṣayaḥ,",
  "SA10n1066:6": "idamatra tattvam |",
  "SA10n1066:7": "tattvāvatāraḥ punaḥ -",
  "SA10n1066:8": "satkāyadṛṣṭiprabhavānaśeṣān",
  "SA10n1066:9": "kleśāṃśca doṣāṃśca dhiyā vipaśyan |",
  "SA10n1066:10": "ātmānamasyā viṣayaṃ ca buddhā",
  "SA10n1066:11": "yogī karotyātmaniṣedhameva ||",
  "SA10n1066:12": "ityādinā madhyamakāvatārādvistareṇāvaseyaḥ |",
  "SA10n1066:13": "kāyadṛṣṭimūlakameva saṃsāramanupaśyan ātmānu palambhācca satkāyadṛṣṭiprahāṇaṃ tatprahāṇācca sarvakleśavyāvṛttiṃ samanupaśyan prathamataramātmānamevopaparīkṣate,",
  "SA10n1066:14": "ko'yamātmā nāmeti,",
  "SA10n1066:15": "yo'haṃkāraviṣayaḥ |",
  "SA10n1066:16": "sa cāyamahaṃkārasya viṣayaḥ parikalpyamānaḥ skandhasvabhāvo vā bhavetskandhavyatirikto vā?",
  "SA10n1066:17": "ādhārādheyatadvatpakṣāṇāmapi ekatvānyatvapakṣe eva antarbhāvāt saṃkṣepeṇaiva ca vivakṣitatvādekatvānyatvapakṣadvayapratiṣedhenaiva ātmaniṣedhamārabdhukāma ācārya āha -",
  "SA10n1066:18": "ātmā skandhā yadi bhavedudayavyayabhāgbhavet |",
  "SA10n1066:19": "skandhebhyo'nyo yadi bhavedbhavedaskandhalakṣaṇaḥ ||1 ||",
  "SA10n1066:20": "kimartha punaranyatra tathāgataparīkṣāyāmagnīndhanaparīkṣāyāṃ ca pañca pañca pakṣā upanyastāḥ,",
  "SA10n1066:21": "iha tu punaḥ pakṣadvayameveti? ucyate |",
  "SA10n1066:22": "yenaiva tatra prakaraṇadvaye pañca pañca pakṣā nirdiṣṭāḥ,",
  "SA10n1066:23": "ata eva anyatra nirdiṣṭatvānna punariha nirdiśyante |",
  "SA10n1066:24": "saṃkṣepeṇa tu pakṣadvayamupanyasyate iti ||",
  "SA10n1066:25": "tatra yadi skandhā ātmeti parikalpyate,",
  "SA10n1066:26": "tadā udayavyayabhāg utpādī ca vināśī ca ātmā prāpnoti,",
  "SA10n1066:27": "skandhānāmudayavyayabhāktvāt |",
  "SA10n1066:28": "na caivamiṣyate,",
  "SA10n1066:29": "ātmāneka[tva]doṣaprasaṅgāt vakṣyati hi -",
  "SA10n1066:30": "nāpyabhūtvā samutpanno doṣo hyatra prasajyate |",
  "SA10n1066:31": "kṛtako vā bhavedātmā saṃbhūto vāpyahetukaḥ ||iti |",
  "SA10n1066:32": "tathā -",
  "SA10n1066:33": "na copādānamevātmā vyeti tatsamudeti ca |",
  "SA10n1066:34": "kathaṃ hi nāmopādānamupādātā bhaviṣyati ||iti |",
  "SA10n1066:35": "kiṃ ca -",
  "SA10n1066:36": "skandhā ātmā cedatastadbahutvāt",
  "SA10n1066:37": "ātmānaḥ syuste'pi bhūyāṃsa eva |",
  "SA10n1066:38": "dravyaṃ cātmā prāpnuyāttādṛśaśca",
  "SA10n1066:39": "dravye vṛttau vaiparītye ca na syāt ||",
  "SA10n1066:40": "ātmocchedo nirvṛtau syādavaśyaṃ",
  "SA10n1066:41": "nāśotpādau nirvṛteḥ prāk kṣaṇeṣu |",
  "SA10n1066:42": "karturnāśāttatphalābhāva eva",
  "SA10n1066:43": "bhuñjītānyenārjitaṃ karma cānyaḥ ||",
  "SA10n1066:44": "ityādinā madhyamakāvatāre vistareṇa vihitavicārādapi pakṣo boddhavya iti neha punarvistaraprapañca ārabhyate ||",
  "SA10n1066:45": "evaṃ tāvat skandhā ātmā na bhavati |",
  "SA10n1066:46": "skandhavyatirikto'pi na yujyate |",
  "SA10n1066:47": "yadi hi skandhebhyo'nya ātmā bhavet,",
  "SA10n1066:48": "askandhalakṣaṇo bhavet |",
  "SA10n1066:49": "yathā hi goranyo'śvaḥ na golakṣaṇe bhavati,",
  "SA10n1066:50": "evamātmāpi skandhavyatiriktaḥ parikalpyamānaḥ askandhalakṣaṇo bhavet |",
  "SA10n1066:51": "tatra skandhāḥ saṃskṛtatvād hetupratyayasaṃbhūtā utpādasthitibhaṅgalakṣaṇāḥ |",
  "SA10n1066:52": "tatra askandhalakṣaṇa ātmā bhavan bhavanmatena utpādasthitibhaṅgalakṣaṇāyuktaḥ syāt |",
  "SA10n1066:53": "yaścaivaṃ bhavati,",
  "SA10n1066:54": "saḥ avidyamānatvādasaṃskṛtatvādvā khapuṣpavannirvāṇabadvā naiva ātmavyapadeśaṃ pratilabhate,",
  "SA10n1066:55": "nāpyahaṃkāraviṣayatvena yujyate,",
  "SA10n1066:56": "iti skandhavyatirikto'pyātmā na yujyate ||",
  "SA10n1066:57": "athavā | ayamanyo'rthaḥ - yadi ātmā skandhavyatiriktaḥ syāt,",
  "SA10n1066:58": "saḥ askandhalakṣaṇa syāt |",
  "SA10n1066:59": "rūpaṇānubhavanimittodgahaṇābhisaṃskaraṇaviṣayaprativijñaptilakṣaṇāḥ pañca skandhāḥ |",
  "SA10n1066:60": "ātmā ca rūpādiva vijñānaṃ skandhebhyo vyatirikta iṣyamāṇaḥ pṛthaglakṣaṇasiddhaḥ syāt,",
  "SA10n1066:61": "pṛthaglakṣaṇasiddhaśca gṛhyeta rūpādiva cittam |",
  "SA10n1066:62": "na ca gṛhyate |",
  "SA10n1066:63": "tasmāt skandhavyatirikto'pi nāsti ||",
  "SA10n1066:64": "nanu ca tīrthikāḥ skandhebhyo vyatiriktamātmānaṃ pratipannā bhinnalakṣaṇamācakṣate,",
  "SA10n1066:65": "tasmātteṣāmabādhaka evāyaṃ vidhiriti |",
  "SA10n1066:66": "yathā ca tīrthikā ātmano bhinnalakṣaṇamācakṣate tathoktaṃ madhyamakāvatāre -",
  "SA10n1066:67": "ātmā tīrthyaiḥ kalpyate nityarūpo'-",
  "SA10n1066:68": "kartā bhoktā nirguṇo niṣkriyaśca |",
  "SA10n1066:69": "kaṃcitkaṃcidvedamāśritya tasya",
  "SA10n1066:70": "bhedaṃ yātā prakriyā tīrthikānām ||",
  "SA10n1066:71": "ityanena | ucyate |",
  "SA10n1066:72": "satyaṃ bruvanti tīrthikāḥ skandhavyatiriktasya lakṣaṇam,",
  "SA10n1066:73": "na punaste svarūpata ātmānamupalabhya tasya lakṣaṇamācakṣate,",
  "SA10n1066:74": "kiṃ tarhi yathāvadupādāyaprajñaptyanavagamena nāmamātrakamevātmānaṃ trāsādapratipadyamānāḥ saṃvṛtisatyādapi paribhraṣṭā mithyākalpanayaiva kevalamanumānābhāsamātravipralabdhāḥ santaḥ mohāt parikalpayanti ātmānam,",
  "SA10n1066:75": "tasya ca lakṣaṇamācakṣate |",
  "SA10n1066:76": "teṣāṃ ca karmakārakaparīkṣādiṣu ātmopādānayoḥ parasparāpekṣikīṃ siddhiṃ bruvatā saṃvṛtyāpi pratiṣedho vihita eva | uktaṃ ca -",
  "SA10n1066:77": "yathādarśamupādāya svamukhapratibimbakam |",
  "SA10n1066:78": "dṛśyate nāma taccaiva na kiṃcidapi tattvataḥ ||",
  "SA10n1066:79": "ahaṃkārastathā skandhānupādāyopalabhyate |",
  "SA10n1066:80": "na ca kaścitsa tattvena svamukhapratibimbavat ||",
  "SA10n1066:81": "yathādarśamanādāya svamukhapratibimbakam |",
  "SA10n1066:82": "na dṛśyate tathā skandhānanādāyāhamityapi ||",
  "SA10n1066:83": "evaṃvidhārthaśravaṇāddharmacakṣuravāptavān |",
  "SA10n1066:84": "āryānandaḥ svayaṃ caiva bhikṣubhyo'bhīkṣṇamuktavān ||iti ||",
  "SA10n1066:85": "ato na punastatpratipādanārthaṃ yatna ārabhyate |",
  "SA10n1066:86": "upādāya prajñapyamāna eva avidyāviparyāsānu gatānāmātmābhiniveśāspadabhūto mumukṣubhirvicāryate,",
  "SA10n1066:87": "yasyedaṃ skandhapañcakamupādānatvena pratibhāsate kimasau skandhalakṣaṇaḥ uta askandhalakṣaṇaḥ iti |",
  "SA10n1066:88": "sarvathā ca vicārayanto mumukṣavo nainamupalabhante bhāvasvabhāvataḥ | tadā eṣām -",
  "SA10n1066:89": "ātmanyasati cātmīyaṃ kuta eva bhaviṣyati |",
  "SA10n1066:90": "ātmānupalambhādātmaprajñaptyupādānaṃ skandhapañcakamātmīyamiti sutarāṃ nopalabhante |",
  "SA10n1066:91": "yathaiva hi dagdhe rathe tadaṅgānyapi dagdhatvānnopalabhyante,",
  "SA10n1066:92": "evaṃ yogino yadaiva ātmanairātmyaṃ pratipadyante,",
  "SA10n1066:93": "tadaiva ātmīyaskandhavastunairātmyamapi niyataṃ pratipadyante |",
  "SA10n1066:94": "yathoktaṃ ratnāvalyām -",
  "SA10n1066:95": "ahaṃkārodbhavāḥ skandhāḥ so'haṃkāro'nṛto'rthataḥ |",
  "SA10n1066:96": "bījaṃ yasyānṛtaṃ tasya prarohaḥ satyataḥ kutaḥ ||",
  "SA10n1066:97": "skandhānasatyān dṛṣṭvaivamahaṃkāraḥ prahīyate |",
  "SA10n1066:98": "ahaṃkāraprahāṇācca na punaḥ skandhasaṃbhavaḥ ||iti ||",
  "SA10n1066:99": "yathaiva hi grīṣme madhyāhnakālāvasānamāsāditasya vidhananabhomadhyadeśamācikraṃso rīṣatparibhramyamānapaṭutarahutabhugvitatasphuliṅgāniva virūkṣataramahīmaṇḍalottāpanaparān pradīptakiraṇasya kiraṇān pratītya virūkṣataramavanideśaṃ cāsādya viparītaṃ ca darśanamapekṣya salilākārā marīcaya upalabhyamānā vidūradeśāvasthitānāṃ janmavatāmatiprasannābhinīlajalākāraṃ pratyayamādadhati na tu tatsamīpagatānām,",
  "SA10n1066:100": "evamihāpi yathāvasthitātmātmīyapadārthatattvadarśanavidūradeśāntarasthitānāṃ saṃsārādhvani vartamānānāmavidyāviparyāsānugamānmṛṣārtha eva skandhasamāropaḥ satyataḥ pratibhāsamānaḥ padārthatattvadarśanasamīpasthānāṃ na pratibhāsate |",
  "SA10n1066:101": "yathoktamācāryapādaiḥ -",
  "SA10n1066:102": "dūrādālokitaṃ rūpamāsannairdṛśyate sphuṭam |",
  "SA10n1066:103": "marīciryadi vāri syādāsannaiḥ kiṃ na gṛhyate ||",
  "SA10n1066:104": "dūrībhūtairyathābhūto loko'yaṃ dṛśyate yathā |",
  "SA10n1066:105": "na dṛśyate tadāsannairānimitto marīcivat ||",
  "SA10n1066:106": "marīcistoyasadṛśī yathā nāmbhona cārthataḥ |",
  "SA10n1066:107": "skandhāstathātmasadṛśā nātmāno nāpi te'rthataḥ ||iti ||",
  "SA10n1066:108": "ata eva ca ātmātmīyānupalambhātparamārthadarśanasamīpastho yogī niyataṃ bhavati -",
  "SA10n1066:109": "nirmamo nirahaṃkāraḥ śamādātmātmanīnayoḥ ||2 ||",
  "SA10n1066:110": "ātmani hitamātmanīnam,",
  "SA10n1066:111": "skandhapañcakam,",
  "SA10n1066:112": "ātmīyamityarthaḥ |",
  "SA10n1066:113": "ātmano'haṃkāraviṣayasya ātmanīnasya ca skandhādervastunaḥ mamakāraviṣayasya śamādanutpādādanupalambhānnirmamo nirahaṃkāraśca jāyate yogī ||2 ||",
  "SA10n1066:114": "nanu ca yo'sāvevaṃ nirmamo nirahaṃkāraśca yogī bhavati,",
  "SA10n1066:115": "sa tāvadasti |",
  "SA10n1066:116": "sati ca tasmin siddha ātmā skandhāśceti naitadevam | yasmāt -",
  "SA10n1066:117": "nirmamo nirahaṃkāro yaśca so'pi na vidyate |",
  "SA10n1066:118": "nirmamaṃ nirahaṃkāraṃ yaḥ paśyati na paśyati ||3 ||",
  "SA10n1066:119": "ātmani skandheṣu ca sarvathānupalabhyamānasvarūpeṣu kutastadvayatirikto'parapadārtho bhaviṣyati yo'sau nirmamo nirahaṃkāraśceti |",
  "SA10n1066:120": "yastu evamasaṃvidyamānasvarūpaṃ nirmamaṃ nirahaṃkāraṃ ca paśyati,",
  "SA10n1066:121": "sa tattvaṃ na paśyatīti vijñeyam |",
  "SA10n1066:122": "yathoktaṃ bhagavatā -",
  "SA10n1066:123": "śūnyamādhyātmikaṃ paśya paśya śūnyaṃ bahirgatam |",
  "SA10n1066:124": "na vidyate so'pi kaścidyo bhāvayati śūnyatām ||",
  "SA10n1066:125": "tathā -",
  "SA10n1066:126": "yo'pi ca cintayi śūnyaka dharmān",
  "SA10n1066:127": "so'pi kumārgapapannaku bālaḥ |",
  "SA10n1066:128": "akṣara kīrtita śūnyaka dharmāḥ",
  "SA10n1066:129": "te ca anakṣara akṣara uktāḥ ||",
  "SA10n1066:130": "śānta paśānta ya cintayi dharmān",
  "SA10n1066:131": "so'pi ca cittu na jātu na bhūtaḥ |",
  "SA10n1066:132": "cittavitarkiṇa sarvi papañcāḥ",
  "SA10n1066:133": "tasya acintiya budhyatha dharmān ||iti |",
  "SA10n1066:134": "tathā -",
  "SA10n1066:135": "skandha sabhāvatu śūnya vivikta",
  "SA10n1066:136": "bodhi sabhāvatu śūnya vivikta |",
  "SA10n1066:137": "yo'pi caretsa pi śūnyasabhāvo",
  "SA10n1066:138": "jñānavato na tu bālajanasya ||",
  "SA10n1066:139": "iti ||3 ||",
  "SA10n1066:140": "tadevam -",
  "SA10n1066:141": "mametyahamiti kṣīṇe bahirdhādhyātmameva ca |",
  "SA10n1066:142": "nirudhyata upādānaṃ tatkṣayājjanmanaḥ kṣayaḥ || 4 ||",
  "SA10n1066:143": "satkāyadṛṣṭimūlakāḥ satkāyadṛṣṭisamudayāḥ satkāyadṛṣṭihetukāḥ sarvakleśāḥ sūtre uktāḥ |",
  "SA10n1066:144": "sā ca satkāyadṛṣṭirātmātmīyānupalambhātprahīyate,",
  "SA10n1066:145": "tatprahāṇācca kāmadṛṣṭiśīlavratātmavādopādānacatuṣṭayaṃ prahīyate,",
  "SA10n1066:146": "upādānakṣayācca janmanaḥ punarbhavalakṣaṇasya kṣayo bhavati ||4 ||",
  "SA10n1066:147": "yataśca ayaṃ janmanivṛttikramaḥ evaṃ vyavasthāpitaḥ, tasmāt -",
  "SA10n1066:148": "karmakleśakṣayānmokṣaḥ",
  "SA10n1066:149": "iti sthitam |",
  "SA10n1066:150": "upādāne hi kṣīṇe tatpratyayo bhavo na bhavati |",
  "SA10n1066:151": "bhave niruddhe kuto jātijarāmaraṇādikasya saṃbhava iti |",
  "SA10n1066:152": "evaṃ karmakleśakṣayānmokṣo bhavatīti sthitam |",
  "SA10n1066:153": "karmakleśānāṃ tarhi kasya kṣayātparikṣaya iti vaktavyam || ucyate -",
  "SA10n1066:154": "karmakleśā vikalpataḥ |",
  "SA10n1066:155": "te prapañcātprapañcastu śūnyatāyāṃ nirudhyate ||5 ||",
  "SA10n1066:156": "ayoniśo hi rūpādikaṃ vikalpayato bālapṛthagjanasya kleśa upajāyate rāgādikaḥ vakṣyati hi -",
  "SA10n1066:157": "saṃkalpaprabhavo rāgo dveṣo mohaśca kathyate |",
  "SA10n1066:158": "śubhāśubhaviparyāsān saṃbhavanti pratītya hi ||",
  "SA10n1066:159": "uktaṃ ca sūtre -",
  "SA10n1066:160": "kāma jānāmi te mūlaṃ saṃkalpātkila jāyase |",
  "SA10n1066:161": "na tvāṃ saṃkalpayiṣyāmi tato me na bhaviṣyasi ||iti ||",
  "SA10n1066:162": "evaṃ tāvat karmakleśā vikalpataḥ pravartante |",
  "SA10n1066:163": "te ca vikalpāḥ anādimatsaṃsārābhya stād jñānajñeyavācyavācakakartṛkarmakaraṇakriyāghaṭapaṭamukuṭaratharūpavedanāstrīpuruṣalābhālābhasukhaduḥkha yaśo'yaśonindāpraśaṃsādilakṣaṇādvicitrātprapañcādupajāyate |",
  "SA10n1066:164": "sa cāyaṃ laukikaḥ prapañco niravaśeṣa śūnyatāyāṃ sarvasvabhāvaśūnyatādarśane sati nirudhyate |",
  "SA10n1066:165": "kathaṃ kṛtvā?",
  "SA10n1066:166": "yasmātsati hi vastunaṃ upalambhe syād yathoditaprapañcajālam |",
  "SA10n1066:167": "na hi anupalabhya vandhyāduhitaraṃ rūpalāvaṇya yauvanavatīṃ tadviṣayaṃ prapañcamavatārayanti rāgiṇaḥ |",
  "SA10n1066:168": "na ca anavatārya prapañcaṃ tadviṣayamayoniśo vikalpamavatārayanti |",
  "SA10n1066:169": "na ca anavatārya kalpanājālam ahaṃmametyabhiniveśāt satkāyadṛṣṭi mūlakān kleśagaṇānutpādayanti |",
  "SA10n1066:170": "na ca anutpādya satkāyadṛṣṭayātmakān kleśagaṇān karmāṇi śubhāśubhāniñjyāni kurvanti |",
  "SA10n1066:171": "na ca akurvāṇāḥ karmāṇi jātijarāmaraṇaśokaparidevaduḥkhadaurmanasya [upāyāsādirūpaṃ] ekajālībhūtaṃ saṃsārakāntāramanubhavanti |",
  "SA10n1066:172": "evaṃ yogino'pi śūnyatādarśanā vasthā niravaśeṣaskandhadhātvāyatanāni svarūpato nopalabhante |",
  "SA10n1066:173": "na ca anupalabhamānā vastusvarūpaṃ tadviṣayaṃ prapañcamavatārayanti |",
  "SA10n1066:174": "na ca anavatārya tadviṣayaṃ prapañcaṃ vikalpamavatārayanti |",
  "SA10n1066:175": "na ca anavatārya vikalpam ahaṃmametyabhiniveśāt satkāyadṛṣṭimūlakaṃ kleśagaṇamutpādayanti |",
  "SA10n1066:176": "na ca anutpādya satkāyadṛṣṭayādikaṃ kleśagaṇaṃ karmāṇi kurvanti |",
  "SA10n1066:177": "na ca akurvāṇāḥ jātijarāmaraṇākhyaṃ saṃsāramanubhavanti |",
  "SA10n1066:178": "tadevam aśeṣaprapañcopaśamaśivalakṣaṇāṃ śūnyatāmāgamya yasmādaśeṣakalpanājāla prapañcavigamo bhavati,",
  "SA10n1066:179": "prapañcavigamācca vikalpanivṛtiḥ,",
  "SA10n1066:180": "vikalpanivṛttyā ca aśeṣakarmakleśanivṛtti,",
  "SA10n1066:181": "karmakleśanivṛttyā ca janmanivṛttiḥ,",
  "SA10n1066:182": "tasmāt śūnyataiva sarvaprapañcanivṛttilakṣaṇatvānnirvāṇamityucyate yathoktaṃ śatake -",
  "SA10n1066:183": "dharmaṃ samāsato'hiṃsāṃ varṇayanti tathāgatāḥ |",
  "SA10n1066:184": "śūnyatāmeva nirvāṇaṃ kevalaṃ tadihobhayam ||iti ||",
  "SA10n1066:185": "ācāryabhāvavivekastu śrāvakapratyekabuddhānāṃ yathoditaśūnyatādhigamamapratipadyamānaḥ evaṃ varṇayati - aparotpannapratikṣaṇavinaśvarasaṃskārakalāpamātramanātmānātmīyamavalokayataḥ āryaśrāvakasyāpi ātmātmīyavastvabhāvād dharmamātramidaṃ jāyate mriyate ceti darśanamutpadyate |",
  "SA10n1066:186": "ahaṃkāraviṣayo hyātmā,",
  "SA10n1066:187": "[tadabhāvāttasyāpyabhāvaḥ],",
  "SA10n1066:188": "tadabhāvādeva na kkacidādhyātmikaṃ bāhyaṃ vā vastu astīti mamakārānutpatteḥ nirmamo nirahaṃkāro'hamiti na svarūpaviniścitirupajāyate,",
  "SA10n1066:189": "anyatra vyavahārasaṃketāt |",
  "SA10n1066:190": "prāgeva ajātasarvasaṃskāradarśināṃ nirvikalpaprajñācāravihāriṇāṃ mahābodhiṃsattvānāmiti | ata āha -",
  "SA10n1066:191": "nirmamo nirahaṃkāro yaśca so'pi na vidyate ||iti ||",
  "SA10n1066:192": "tadayamācāryo yathaivaṃvidhe viṣaye nācāryapādamatānuvartī tathā pratipāditaṃ madhyamakāvatāre -",
  "SA10n1066:193": "dūraṃgamāyāṃ tu dhiyādhikaḥ",
  "SA10n1066:194": "ityatreti na punastaddūṣaṇe yatna āsthīyate |",
  "SA10n1066:195": "ata evoktaṃ bhagavatā āryāṣṭasāhasrikāyāṃ bhagavatyām -",
  "SA10n1066:196": "śrāvakabodhimabhisaṃboddhukrāmena subhūte asyāmeva prajñāpāramitāyāṃ śikṣitavyam |",
  "SA10n1066:197": "pratyeka bodhimabhisaṃboddhukāmena subhūte asyāmeva prajñāpāramitāyāṃ śikṣitavyam |",
  "SA10n1066:198": "anuttarāṃ samyaksaṃbodhimabhisaṃboddhukāmena subhūte bodhisattvena mahāsattvena asyāmeva prajñāpāramitāyāṃ śikṣitavyamityādi ||",
  "SA10n1066:199": "āha ca -",
  "SA10n1066:200": "yo icchatī sugataśrāvaku haṃ bhaveyaṃ",
  "SA10n1066:201": "pratyekabuddhu bhavijā tatha dharmarājo |",
  "SA10n1066:202": "imu kṣānti nāgatya na śakyati pāpuṇotuṃ",
  "SA10n1066:203": "yatha ārapāragamanīyaṃ atīradarśī ||",
  "SA10n1066:204": "iti ||5 ||",
  "SA10n1066:205": "atrāha - yadyevamādhyātmikabāhyavastvanupalambhādadhyātmaṃ bahiśca ahaṃmametikalpanājālānā manutpādastattvamiti vyavasthāpitam,",
  "SA10n1066:206": "yattarhi etaduktaṃ bhagavatā -",
  "SA10n1066:207": "ātmā hi ātmano nāthaḥ ko nu nāthaḥ paro bhavet |",
  "SA10n1066:208": "ātmanā hi sudāntena svargaṃ prāpnoti paṇḍitaḥ ||",
  "SA10n1066:209": "ātmā hi ātmano nāthaḥ ko nu nāthaḥ paro bhavet |",
  "SA10n1066:210": "ātmā hi ātmanaḥ sākṣī kṛtasyāpakṛtasya ca ||",
  "SA10n1066:211": "tathā āryasamādhirāje -",
  "SA10n1066:212": "kṛṣṇaśubhaṃ ca na naśyati karma",
  "SA10n1066:213": "ātmana kṛtva ca vedayitavyam |",
  "SA10n1066:214": "no pi ca saṃkrama karmaphalasya",
  "SA10n1066:215": "no ca ahetuka pratyanubhoti ||",
  "SA10n1066:216": "iti vistaraḥ |",
  "SA10n1066:217": "tatkathaṃ na virudhyata iti ? ucyate |",
  "SA10n1066:218": "idamapi kiṃ noktaṃ bhagavatā -",
  "SA10n1066:219": "nāstīha sattva ātmā vā dharmāstvete sahetukāḥ | iti ?",
  "SA10n1066:220": "tathā hi - rūpaṃ nātmā rūpavānnāpi cātmā rūpe nātmā nātmani rūpaṃ ||",
  "SA10n1066:221": "evaṃ yāvat vijñānaṃ nātmā,",
  "SA10n1066:222": "vijñānavānnātmā vijñāne nātmā nātmani vijñānam iti |",
  "SA10n1066:223": "tathā-anātmānaḥ sarvadharmā iti |",
  "SA10n1066:224": "tatkathamidānīmanenāgamena pūrvakasyāgamasya virodho na syāt?",
  "SA10n1066:225": "tasmāddeśanābhiprāyo bhagavato'nveṣyaḥ |",
  "SA10n1066:226": "sāmānyena tu bhagavadbhirbuddhaiḥ pravacane neyanītārthavistaraprabhede'śeṣajagadvineyabuddhipadmākaravibodhana parairādityakalpairanastaṃgatairmahākaruṇopāyavijñānagabhastivistaraiḥ -",
  "SA10n1066:227": "ātmetyapi prajñapitamanātmetyapi deśitam |",
  "SA10n1066:228": "buddhairnātmā na cānātmā kaścidityapi deśitam ||6 ||",
  "SA10n1066:229": "atra cāyamabhiprāyaḥ - iha ye [ātmābhāvaviparyāsa] kudarśanadhanatimirapaṭalāvacchāditāśeṣa buddhinayanatayā laukikāvadātadarśanaviṣayānatikrāntamapi bhāvajātamapaśyanto vyavahārasatyāvasthitā eva santaḥ kṣitisalilajvalanapavanābhidhānatattvamātrānuvarṇanaparā mūlaudanodakakiṇvādidravya viśeṣaparipākamātrapratyayotpannamadamurcchādisāmarthyaviśeṣānugatamadyapānopalambhavat kalalādimahābhūta paripākamātrasaṃbhūtā eva buddhīranuvarṇayantaḥ pūrvāntāparāntāpavādapravṛttāḥ santaḥ paralokamātmānaṃ cāpavadante - nāstyayaṃ lokaḥ,",
  "SA10n1066:230": "nāsti paralokaḥ ,",
  "SA10n1066:231": "nāsti sukṛtaduṣkṛtānāṃ karmaṇāṃ phalavipākaḥ,",
  "SA10n1066:232": "nāsti sattva upapādukaḥ, ityādinā |",
  "SA10n1066:233": "tadapavādācca svargāpavargaviśiṣṭeṣṭaphalaviśeṣākṣepaparāṅmukhāḥ satata samitamakuśalakarmābhisaṃskaraṇapravṛttā narakādimahāprapātapatanābhimukhāḥ |",
  "SA10n1066:234": "teṣāṃ tadasadṛṣṭinivṛttyartha caturaśīticittacaritasahasrabhedabhinnasya sattvadhātoryathāśayānuvartakairaśeṣasattvadhātūttāraṇākṣipta pratijñāsaṃpādanatatparaiḥ prajñopāyamahākaruṇāsaṃbhārapuraḥ sarairnirupamairekajagadbandhubhirniravaśeṣakleśamahāvyādhi cikitsakairmahāvaidyarājabhūtairhīnamadhyotkṛṣṭavineyajanānujidhṛkṣayā hīrnānāṃ vineyānāmakuśalakarma kāriṇāmakuśalādi nivartayituṃ buddhairbhagavadbhiḥ kkacidātmetyapi prajñapitaṃ loke vyavasthāpitam |",
  "SA10n1066:235": "ahetuvādapratiṣedhopapattiśca karmakārakaparīkṣātaḥ,",
  "SA10n1066:236": "nāpyahetutaḥ ityataḥ,",
  "SA10n1066:237": "madhyamakāvatārācca vistareṇa veditavyeti tatpratiṣedhārtha neha punaryatna āsthīyate ||",
  "SA10n1066:238": "ye tu sadbhūtātmadṛṣṭikaṭhinātidīrghaśithilamahāsūtrabaddhā vihaṃgamā iva sudūramapi gatāḥ kuśala karmakāriṇo'kuśalakarmapathavyāvṛttā api na śaknuvanti traidhātukabhavopapattimativāhya śivamajaramamaraṇaṃ nirvāṇapuramabhigantum,",
  "SA10n1066:239": "teṣāṃ madhyānāṃ vineyānāṃ satkāyadarśanābhiniveśaśithilīkaraṇāya nirvāṇābhilāṣasaṃjananārthaṃ buddhairbhagavadbhirvineyajanānugrahacikīrṣubhiranātmetyapi deśitam ||",
  "SA10n1066:240": "ye tu pūrvābhyāsaviśeṣānugatagambhīradharmādhimokṣalabdhabījaparipākāḥ pratyāsannavartini nirvāṇe teṣāmutkṛṣṭānāṃ vineyānāṃ vigatātmasnehānāṃ paramagambhīramaunīndrapravacanārthatattvāvagāhana samarthānāmadhimuktiviśeṣamavadhārya -",
  "SA10n1066:241": "buddhairātmā na cānātmā kaścidityapi deśitam ||",
  "SA10n1066:242": "yathaiva hi ātmadarśanamatattvam,",
  "SA10n1066:243": "evaṃ tatpratipakṣabhūtamapi anātmadarśanaṃ naiva tattvamiti |",
  "SA10n1066:244": "evaṃ nāstyātmā kaścit ,",
  "SA10n1066:245": "na cāpyanātmā kaścidastīti deśitam |",
  "SA10n1066:246": "yathoktamāryaratnakūṭe -",
  "SA10n1066:247": "ātmeti kāśyapa ayameko'ntaḥ |",
  "SA10n1066:248": "nairātmyamityayaṃ dvitīyo'ntaḥ |",
  "SA10n1066:249": "yadetadanayorantayormadhyaṃ tadarūpyamanidarśanamapratiṣṭhamanābhāsamavijñaptikamaniketam |",
  "SA10n1066:250": "iyamucyate |",
  "SA10n1066:251": "kāśyapa madhyamā pratipada dharmāṇāṃ bhūtapratyavekṣā iti ||",
  "SA10n1066:252": "uktaṃ cāryaratnāvalyām -",
  "SA10n1066:253": "naivamātmā na cānātmā yathābhūtena labhyate |",
  "SA10n1066:254": "ātmānātmakṛte dṛṣṭī vavārāsmānmahāmuniḥ ||",
  "SA10n1066:255": "dṛṣṭaśrutādyaṃ muninā na satyaṃ na mṛṣoditam |",
  "SA10n1066:256": "pakṣāddhi pratipakṣaḥ syādubhayaṃ tacca nārthataḥ ||iti |",
  "SA10n1066:257": "yataścaivaṃ hīnamadhyotkṛṣṭavineyajanāśayanānātvena ātmānātmatadubhayapratiṣedhena buddhānāṃ bhagavatāṃ dharmadeśanā pravṛttā,",
  "SA10n1066:258": "tasmānnāsti āgamabādho mādhyamikānām |",
  "SA10n1066:259": "ata evoktamārya devapādaiḥ -",
  "SA10n1066:260": "vāraṇaṃ prāgapuṇyasya madhye vāraṇamātmanaḥ |",
  "SA10n1066:261": "sarvasya vāraṇaṃ paścādyo jānīte sa buddhimān || iti ||",
  "SA10n1066:262": "tathā ācāryapādairuktam -",
  "SA10n1066:263": "yathaiva vaiyākaraṇo mātṛkāmapi pāṭhayet |",
  "SA10n1066:264": "buddho'vadattathā dharma vineyānāṃ yathākṣamam ||",
  "SA10n1066:265": "keṣāṃcidavadaddharmaṃ pāpebhyo vinivṛttaye |",
  "SA10n1066:266": "keṣāṃcitpuṇyasiddhayarthaṃ keṣāṃcid dvayaniścitam ||",
  "SA10n1066:267": "dvayāniśritamekeṣāṃ gambhīraṃ bhīrubhīṣaṇam |",
  "SA10n1066:268": "śūnyatākaruṇāgarbhaṃ keṣāṃcid bodhisādhanam ||iti ||",
  "SA10n1066:269": "athavā - ayamanyo'rthaḥ - ātmetyapi prajñapitaṃ sāṃkhyādibhiḥ pratikṣaṇavinaśvarāṇāṃ saṃskārāṇāṃ karmaphalasaṃbandhābhāvamutprekṣya |",
  "SA10n1066:270": "anātmetyapi prajñapitaṃ lokāyatikaiḥ upapattyā ātmānaṃ saṃsartāramapaśyadbhiḥ -",
  "SA10n1066:271": "etāvāneva puruṣo yāvānindriyagocaraḥ |",
  "SA10n1066:272": "bhadre vṛkapadaṃ hyetad yadvadanti bahuśrutāḥ ||",
  "SA10n1066:273": "ityādinā | taimirikopalabdhakeśamaśakādiṣviva vitaimirikairiva bālajanaparikalpitātmānātmādi vastusvarūpaṃ sarvathaivāpaśyadbhiḥ -",
  "SA10n1066:274": "buddhairnātmā na cānātmā kaścidityapi deśitam ||",
  "SA10n1066:275": "yathoktamāryatathāgataguhyasūtre -",
  "SA10n1066:276": "atha khalu śāntamatirbodhisattvo bhagavantametadavocat - upaśama upaśama iti bhagavannucyate,",
  "SA10n1066:277": "ka eṣa upaśamo nāma?",
  "SA10n1066:278": "kasya copaśamādupaśama ityucyate?",
  "SA10n1066:279": "bhagavānāha -upaśama iti kulaputra ucyate ,",
  "SA10n1066:280": "kleśopaśamasyaitadadhivacanam |",
  "SA10n1066:281": "kleśopaśama iti saṃkalpavikalpaparikalpopaśamasyaitadadhi vacanam |",
  "SA10n1066:282": "saṃkalpavikalpaparikalpopaśama iti saṃjñāmanasikāropaśamasyaitadadhivacanam |",
  "SA10n1066:283": "saṃjñāmanasi kāropaśama iti viparyāsopaśamasyaitadadhivacanam |",
  "SA10n1066:284": "viparyāsopaśama iti hetvārambaṇopaśamasyaita dadhivacanam |",
  "SA10n1066:285": "hetvārambaṇopaśama iti avidyābhavatṛṣṇopaśamasyaitadadhivacanam |",
  "SA10n1066:286": "avidyābhavatṛṣṇopaśama iti ahaṃkāramamakāropaśamasyaitadadhivacanam |",
  "SA10n1066:287": "ahaṃkāramamakāropaśama iti ucchedaśāśvata dṛṣṭayupaśamasyaitadadhivacanam |",
  "SA10n1066:288": "ucchedaśāśvatadṛṣṭayupaśama iti satkāyadṛṣṭayupaśamasyaitadadhivacanam iti śāntamate ye kecidārambaṇahetudṛṣṭisaṃyuktāḥ saṃkleśāḥ pravartante,",
  "SA10n1066:289": "sarve te satkāyadṛṣṭerutpadyante,",
  "SA10n1066:290": "satkāyadṛṣṭayupaśamātsarvadṛṣṭayupaśama iti |",
  "SA10n1066:291": "sarvadṛṣṭayupaśamātsarvapraṇidhānopaśama iti |",
  "SA10n1066:292": "sarvaprāṇi dhānopaśamātsarvakleśopaśamaḥ |",
  "SA10n1066:293": "tadyathāpi nāma śāntamate vṛkṣasya mūle chinne sarvaśākhāpatraphalāni śuṣyanti,",
  "SA10n1066:294": "evameva śāntamate satkāyadṛṣṭayupaśamātsarvakleśā upaśāmyante |",
  "SA10n1066:295": "satkāyadṛṣṭau śāntamate aparijñātāyāṃ sarvopādānopakleśā utpadyante |",
  "SA10n1066:296": "satkāyadṛṣṭiparijñāto'pi sarvopādānopakleśā notpadyante na bādhante ||",
  "SA10n1066:297": "śāntamatirāha - kā punarbhagavan satkāyadṛṣṭiparijñā?",
  "SA10n1066:298": "bhagavānāha- ātmāsamutthānaṃ śāntamate satkāyadṛṣṭiparijñā sattvāsamutthānaṃ jivāsamutthānaṃ pudgalāsamutthānaṃ dṛṣṭayasamutthānaṃ satkāyadṛṣṭiparijñā na khalu punaḥ śāntamate sā dṛṣṭiradhyātmaṃ pratiṣṭhitā,",
  "SA10n1066:299": "na bahirdhā pratiṣṭhitā |",
  "SA10n1066:300": "sā dṛṣṭiḥ sarvato' pratiṣṭhitā |",
  "SA10n1066:301": "yattasyā apratiṣṭhitāyā dṛṣṭerapratiṣṭhiteti jñānam,",
  "SA10n1066:302": "iyaṃ śāntamate satkāyadṛṣṭiparijñā |",
  "SA10n1066:303": "satkāyadṛṣṭiparijñeti śāntamate śunyatāyā etadadhivacanam |",
  "SA10n1066:304": "yacchūnyatānulomikyā kṣāntyā tāṃ dṛṣṭi nodgṛhṇāti,",
  "SA10n1066:305": "iyamapi śāntamate satkāyadṛṣṭiparijñā |",
  "SA10n1066:306": "satkāya iti śāntamate śūnyatānimittāpraṇihitānabhisaṃskārājātānutpādadṛṣṭayā tāṃ dṛṣṭiṃ nodgṛhṇāti,",
  "SA10n1066:307": "iyamapi śāntamate satkāyadṛṣṭiparijñā |",
  "SA10n1066:308": "satkāya iti śāntamate akāya eṣaḥ,",
  "SA10n1066:309": "na kasati na vikasati na cinoti nopacinoti,",
  "SA10n1066:310": "ādita eva tadabhūtaṃ parikalpitam |",
  "SA10n1066:311": "yacca abhūtaṃ parikalpitam,",
  "SA10n1066:312": "tanna parikalpitaṃ na parikalpyate na vikalpyate,",
  "SA10n1066:313": "tanna kriyate na viṭhapyate,",
  "SA10n1066:314": "notthāpyate nādhyavasyate |",
  "SA10n1066:315": "taducyate upaśama iti ||",
  "SA10n1066:316": "śāntamatirāha - upaśānta upaśānta iti bhagavannucyate,",
  "SA10n1066:317": "kasyopaśamādupaśānta ityucyate |",
  "SA10n1066:318": "bhagavānāha-ārambaṇataḥ śāntamate cittaṃ jvalati |",
  "SA10n1066:319": "yanna bhūya ālambanīkaroti tanna jvalati,",
  "SA10n1066:320": "ajvalan upaśānta ityucyate |",
  "SA10n1066:321": "tadyathāpi nāma śāntamate agnirupādānato jvalati,",
  "SA10n1066:322": "anupādānataḥ śāmyati,",
  "SA10n1066:323": "evameva ālambanataścittaṃ jvalati anālambanataḥ śāmyati |",
  "SA10n1066:324": "tatra śāntamate upāyakuśalo'yaṃ bodhisattvaḥ prajñāpāramitāpariśuddhaḥ ālambanasamatāṃ ca prajānāti,",
  "SA10n1066:325": "kuśalamūlālambanaṃ ca śamayati | ityādi ||6 ||",
  "SA10n1066:326": "atrāha - yadi buddhairbhagavadbhirnātmeti deśitam ,",
  "SA10n1066:327": "nānātmeti,",
  "SA10n1066:328": "kiṃ tarhi deśitamiti ? ucyate -",
  "SA10n1066:329": "nivṛttamabhidhātavyaṃ nivṛtte cittagocare |",
  "SA10n1066:330": "anutpannāniruddhā hi nirvāṇamiva dharmatā ||7 ||",
  "SA10n1066:331": "iha yadi kiṃcidabhidhātavyaṃ vastu syāt,",
  "SA10n1066:332": "taddeśyeta |",
  "SA10n1066:333": "yadā tu abhidhātavyaṃ nivṛttam,",
  "SA10n1066:334": "vācāṃ viṣayo nāsti,",
  "SA10n1066:335": "tadā kiṃcidapi naiva deśyate buddhaiḥ |",
  "SA10n1066:336": "kasmātpunarabhidhātavyaṃ nāstītyāha - nivṛtte cittagocare iti |",
  "SA10n1066:337": "cittasya gocaraḥ cittagocaraḥ |",
  "SA10n1066:338": "gocaro viṣayaḥ |",
  "SA10n1066:339": "ārambaṇamityarthaḥ |",
  "SA10n1066:340": "yadi cittasya kaścid gocaraḥ syāt,",
  "SA10n1066:341": "tatra kiṃcinnimittamadhyāropya syād vācāṃ pravṛttiḥ |",
  "SA10n1066:342": "yadā tu cittasya viṣaya evānupapannaḥ,",
  "SA10n1066:343": "tadā kka nimittādhyāropaḥ,",
  "SA10n1066:344": "yena vācāṃ pravṛttiḥ syāt?",
  "SA10n1066:345": "kasmāt punaścittaviṣayo nāstīti pratipādayannāha -",
  "SA10n1066:346": "anutpannāniruddhā hi nirvāṇamiva dharmatā |",
  "SA10n1066:347": "yasmādanutpannāniruddhā nirvāṇamiva dharmatā dharmasvabhāvaḥ dharmaprakṛtiḥ vyavasthāpitā,",
  "SA10n1066:348": "tasmānna tatra cittaṃ pravartate |",
  "SA10n1066:349": "cittasyāpravṛttau ca kuto nimittādhyāropaḥ?",
  "SA10n1066:350": "tadabhāvāt kuto vācāṃ pravṛttiḥ?",
  "SA10n1066:351": "ataśca na kiṃcid buddhairbhagavadbhirdeśitamiti sthitamavikalam |",
  "SA10n1066:352": "ata eva ca vakṣyati -",
  "SA10n1066:353": "sarvopalambhopaśamaḥ prapañcopaśamaḥ śivaḥ |",
  "SA10n1066:354": "na kkacitkasyacitkaściddharmo buddhena deśitaḥ ||iti |",
  "SA10n1066:355": "evaṃ caitat ||",
  "SA10n1066:356": "athavā | ayamanyaḥ pūrvapakṣaḥ - yaduktaṃ prapañcaḥ śūnyatāyāṃ nirudhyate iti,",
  "SA10n1066:357": "kathaṃ punaḥ prapañcasya śūnyatāyāṃ nirodha iti ? ucyate |",
  "SA10n1066:358": "yasmānnivṛttamabhidhātavyamityādi pūrvavad vyākhyeyam ||",
  "SA10n1066:359": "athavā yadetaduktaṃ prāgādhyātmikabāhyavastvanupalambhena adhyātmaṃ bahiśca yaḥ sarvadā ahaṃkāramamakāraparikṣayaḥ,",
  "SA10n1066:360": "idamatra tattvamiti |",
  "SA10n1066:361": "kīdṛśaṃ tat kiṃvat,",
  "SA10n1066:362": "vaktuṃ vā śakyate, tasmāt",
  "SA10n1066:363": "nivṛttamabhidhātavyaṃ nivṛtte cittagocare |",
  "SA10n1066:364": "tatra tattvataḥ iti vākyaśeṣaḥ |",
  "SA10n1066:365": "kiṃ punaḥ kāraṇaṃ tatra tattve nivṛttamabhidhātavyaṃ nivṛtte cittagocare ityāha -",
  "SA10n1066:366": "anutpannāniruddhā hi nirvāṇamiva dharmatā ||",
  "SA10n1066:367": "iti pūrvakameva vyākhyānaṃ yojyam ||",
  "SA10n1066:368": "ata evoktamāryatathāgataguhyasūtre -",
  "SA10n1066:369": "yāṃ ca śāntamate rātriṃ tathāgato'nuttarāṃ samyaksaṃbodhimabhisaṃbuddhaḥ,",
  "SA10n1066:370": "yāṃ ca rātrimanupādāya parinirvāsyati,",
  "SA10n1066:371": "asminnantare tathāgatena ekākṣaramapi nodāhṛtaṃ na pravyāhṛtaṃ na pravyāhariṣyati |",
  "SA10n1066:372": "kathaṃ tarhi bhagavatā sakalasurāsuranarakiṃnarasiddhavidyādharoragaprabhṛtivineyajanebhyo vividhaprakārebhyo dharmadeśanā deśitā?",
  "SA10n1066:373": "ekakṣaṇavāgudāhāreṇaiva tattajjanamanastamoharaṇī bahuvidhabuddhinalinīvanavibodhinī jarāmaraṇasaritsāgarocchoṣiṇī kalpakālānalasaptārkaraśmivisarahrepiṇī śaradaruṇamahāprabheti ||",
  "SA10n1066:374": "tadevaṃ sūtre -",
  "SA10n1066:375": "yathā yantrakṛtaṃ tūryaṃ vādyate pavaneritam |",
  "SA10n1066:376": "na cātra vādakaḥ kaścinniścarantyatha ca svarāḥ ||",
  "SA10n1066:377": "evaṃ pūrvasuśuddhatvātsarvasattvāśayeritā |",
  "SA10n1066:378": "vāgniścarati buddhasya na cāsyāstīha kalpanā |",
  "SA10n1066:379": "pratiśrutkādayaḥ śabdā nādhyātmaṃ na bahiḥ sthitāḥ |",
  "SA10n1066:380": "vāgapyevaṃ narendrasya nādhyātmaṃ na bahiḥ sthitāḥ ||iti |",
  "SA10n1066:381": "tathā -",
  "SA10n1066:382": "devata codani dundubhi divya karmavipāka nivṛtta marūṇaṃ |",
  "SA10n1066:383": "deva pamattavihāriṇa ñātvā dundubhighoṣa pamuñci nabhāto ||",
  "SA10n1066:384": "sarva anitya aśāśvata kāmā itvara adhruva phenasabhāvāḥ |",
  "SA10n1066:385": "māyamarīcisamā dakacandrāḥ sarvi bhavāḥ supināntasabhāvāḥ |",
  "SA10n1066:386": "dundubhi vādita śakramarudbhiḥ sārddhaya saṃkrami dharmasabhāyām |",
  "SA10n1066:387": "dharmakathāṃ pakaroti marūṇāṃ yā katha śānta virāganukūlā ||",
  "SA10n1066:388": "tathā āryasamādhirāje -",
  "SA10n1066:389": "buddho yadā bheṣyati dharmarājaḥ",
  "SA10n1066:390": "sarvāṇa dharmāṇa pakāśako muniḥ |",
  "SA10n1066:391": "tṛṇagulmavṛkṣauṣadhi śaila parvata",
  "SA10n1066:392": "abhāva dharmāṇa ravo bhaviṣyati ||",
  "SA10n1066:393": "yāvanti śabdāstahi lokadhātau",
  "SA10n1066:394": "sarve hyabhāvā na hi kaści bhāvaḥ |",
  "SA10n1066:395": "tāvantu kho tasya tathāgatasya",
  "SA10n1066:396": "svaru niścarī lokavināyakasya ||",
  "SA10n1066:397": "iti vistaraḥ ||",
  "SA10n1066:398": "tathā -",
  "SA10n1066:399": "ekasvarā tu tava lokahito nānādhimukti svaru niścarati |",
  "SA10n1066:400": "ekaikamanvimamabhāṣi jino brūhi smitaṃ prakṛtakasya kṛte ||iti ||",
  "SA10n1066:401": "atraike paricodayanti - nāstikāviśiṣṭā mādhyamikāḥ,",
  "SA10n1066:402": "yasmāt kuśalākuśalaṃ karma kartāraṃ ca phalaṃ ca sarvaṃ ca lokaṃ bhāvasvabhāvaśūnyamiti bruvate |",
  "SA10n1066:403": "nāstikā api hi etannāstīti bruvate |",
  "SA10n1066:404": "tasmānnāstikāviśiṣṭā mādhyamikā iti |",
  "SA10n1066:405": "naivam |",
  "SA10n1066:406": "kutaḥ? pratītyasamutpādavādino hi mādhyamikāḥ hetupratyayān prāpya pratītya samutpannatvāt sarvameva ihalokaparalokaṃ niḥsvabhāvaṃ varṇayanti |",
  "SA10n1066:407": "yathā svarūpavādino naiva nāstikāḥ pratītyasamutpannatvād bhāvasvabhāvaśunyatvena na paralokādyabhāvaṃ pratipannāḥ |",
  "SA10n1066:408": "kiṃ tarhi aihalaukikaṃ vastujātamupalabhya svabhāvataḥ tasya paralokādihāgamanam,",
  "SA10n1066:409": "ihalokācca paralokagamanapaśyantuḥ ihalokopalabdhapadārthasadṛśapadārthāntarāpavādaṃ kurvanti |",
  "SA10n1066:410": "tathāpi vastusvarūpeṇa avidyamānasyaiva te nāstitvaṃ pratipannāḥ ityamunā tāvaddarśanena sāmyamastīti cet, na hi |",
  "SA10n1066:411": "kutaḥ? saṃvṛtyā mādhyamikairastitvenābhyupagamānna tulyatā |",
  "SA10n1066:412": "vastutastulyateti cet,",
  "SA10n1066:413": "yadyapi vastuto'siddhistulyā,",
  "SA10n1066:414": "tathāpi pratipatṛbhedādatulyatā |",
  "SA10n1066:415": "yathā hi kṛtacaurya puruṣamekaḥ samyagaparijñāyaiva tadamitrapreritaḥ taṃ mithyā vyācaṣṭe cauryamanena kṛtamiti,",
  "SA10n1066:416": "aparastu sākṣād dṛṣṭvā dūṣayati,",
  "SA10n1066:417": "tatra yadyapi vastuto nāsti bhedaḥ,",
  "SA10n1066:418": "tathāpi parijñātṛbhedādekastatra mṛṣāvādītyucyate,",
  "SA10n1066:419": "aparastu satyavādīti,",
  "SA10n1066:420": "ekaśca ayaśasā ca apuṇyena ca samyak parīkṣyamāṇo yujyate nāparaḥ,",
  "SA10n1066:421": "evamihāpi yathāvadviditavastusvarūpāṇāṃ mādhyamikānāṃ bruvatāmavagacchatāṃ ca vastusvarūpābhede'pi yathāvadaviditavastusvarūpairnāstikaiḥ saha jñānābhidhānayornāsti sāmyam |",
  "SA10n1066:422": "yathaiva hi upekṣāsāmānye'pi apratisaṃkhyāya pratisaṃkhyāya upekṣakayoriva pṛthagjanārhatoḥ jātyandhacakṣuṣmatośca viṣamaprapātapradeśaviniścitasāmānye'pi yathāsti mahān viśeṣaḥ,",
  "SA10n1066:423": "tathā nāstikānāṃ mādhyamikānāṃ ca viśeṣo bhaviṣyatīti pūrvācāryāḥ |",
  "SA10n1066:424": "ityalaṃ prasaṅgenaḥ prakṛtameva vyākhyāsyāmaḥ ||7 ||",
  "SA10n1066:425": "atrāha - yadyapi evam",
  "SA10n1066:426": "anutpannāniruddhā hi nirvāṇamiva dharmatā |",
  "SA10n1066:427": "tasyāṃ ca nāsti vākcittayoḥ pravṛttiḥ,",
  "SA10n1066:428": "tathāpi naivāsau adeśyamānā śakyā janairvijñātumiti avaśyaṃ tasyāmavatāraṇārthaṃ vineyajanānāṃ saṃvṛtisatyāpekṣayā kadāciddeśanānupūrvyā bhavitavyam,",
  "SA10n1066:429": "ityataḥ sā kathyatāmiti |",
  "SA10n1066:430": "ucyate |",
  "SA10n1066:431": "iyamatra buddhānāṃ bhagavatāṃ tattvāmṛtāvatāradeśanānupūrvī vijñeyā, yaduta -",
  "SA10n1066:432": "sarvaṃ tathyaṃ na vā tathyaṃ tathyaṃ cātathyameva ca |",
  "SA10n1066:433": "naivātathyaṃ naiva tathyametadbuddhānuśāsanam ||8 ||",
  "SA10n1066:434": "tatra-",
  "SA10n1066:435": "yadyadyasya priyaṃ pūrvaṃ tattattasya samācaret |",
  "SA10n1066:436": "na hi pratihataḥ pātraṃ saddharmasya kathaṃcana ||iti |",
  "SA10n1066:437": "tathā ca bhagavatoktam -",
  "SA10n1066:438": "loko mayā sārdhaṃ vivadati |",
  "SA10n1066:439": "nāhaṃ lokena sārdhaṃ vivadāmi |",
  "SA10n1066:440": "yalloke'sti saṃmatam ,",
  "SA10n1066:441": "tanmamāpyasti saṃmatam |",
  "SA10n1066:442": "yalloke nāsti saṃmatam,",
  "SA10n1066:443": "mamāpi tannāsti saṃmatam |",
  "SA10n1066:444": "ityāgamācca ||",
  "SA10n1066:445": "nānyayā bhāṣayā mlecchaḥ śakyo grāhayituṃ yathā |",
  "SA10n1066:446": "na laukikamṛte lokaḥ śakyo grāhayituṃ tathā ||",
  "SA10n1066:447": "ityādita eva tāvadbhagavatā svaprasiddhapadārthamedasvarūpavibhāgaśravaṇasaṃjātābhilāṣasya vineyajanasya yadetat skandhadhātvāyatanādikamavidyātaimirikaiḥ satyataḥ parikalpitamupalabdham,",
  "SA10n1066:448": "tadeva tāvat satyamityupavarṇitaṃ bhagavatā taddarśanāpekṣayā,",
  "SA10n1066:449": "ātmani lokasya gauravotpādanārtham |",
  "SA10n1066:450": "viditaniravaśeṣalokavṛttānto'yaṃ bhagavān sarvajñaḥ sarvadarśī,",
  "SA10n1066:451": "yaḥ evaṃ bhavāgraparyantasya vāyumaṇḍalāde rākāśadhātuparyavasānasya bhājanalokasya sattvalokasya ca aviparītaṃ sthityutpādapralayādikaṃ sātivicitraprabhedaṃ sahetukaṃ saphalaṃ sāsvādaṃ sādīnavaṃ copadiṣṭavāniti |",
  "SA10n1066:452": "tadevaṃ bhagavati utpanna sarvajñabuddhivineyajanasya uttarakālaṃ tadeva sarvaṃ na vā tathyamityupadeśitam |",
  "SA10n1066:453": "tatra tathyaṃ nāma yasya anyathātvaṃ nāsti |",
  "SA10n1066:454": "vidyate ca pratikṣaṇavināśitvāt saṃskārāṇāmanyathābhāvaḥ,",
  "SA10n1066:455": "tasmādanyathābhāva sadbhāvānna vā tathyam |",
  "SA10n1066:456": "vāśabdaścakārārtho deśanāsamuccaye draṣṭavyaḥ |",
  "SA10n1066:457": "sarvaṃ tathyaṃ na ca tathyamiti ||",
  "SA10n1066:458": "keṣāṃcit sarvametat tathyaṃ ca atathyaṃ ceti deśitam |",
  "SA10n1066:459": "tatra bālajanāpekṣayā sarvametat tathyam |",
  "SA10n1066:460": "āryajñānāpekṣayā tu sarvametanmṛṣā,",
  "SA10n1066:461": "tairevamanupalambhāditi ||",
  "SA10n1066:462": "keṣāṃcittu aticirābhyastatattvadarśanānāṃ kiṃcinmātrānutkhātāvaraṇatarūmūlānāṃ naivātathyaṃ naiva tathyaṃtaditi deśitam |",
  "SA10n1066:463": "tasyāpi kiṃcinmātrasyāvaraṇasya prahāṇārthaṃ vandhyāsutasya avadāta śyāmatāpratiṣedhavadubhayametat pratiṣiddham ||",
  "SA10n1066:464": "etacca buddhānāṃ bhagavatāmanuśāsanam - unmārgādapanīya samyaṅmārgapratiṣṭhāpanaṃ śāsanam |",
  "SA10n1066:465": "evamānupūrvyā śāsanamanuśāsanam |",
  "SA10n1066:466": "vineyajananurūpyeṇa vā śāsanamanuśāsanam ||",
  "SA10n1066:467": "sarvāścaitā deśanā buddhānāṃ bhagavatāṃ mahākaruṇopāyajñānavatāṃ tattvāmṛtāvatāropāyatvena vyavasthitāḥ |",
  "SA10n1066:468": "na hi tathāgatāḥ tattvāmṛtāvatārānupāyabhūtavākyamudāharanti |",
  "SA10n1066:469": "vyādhyanurūpabhaiṣajyopasaṃhāravat te vineyajanānujighṛkṣayā yathānurūpaṃ dharmaṃ deśayanti |",
  "SA10n1066:470": "yathoktaṃ śatake -",
  "SA10n1066:471": "sadasatsadasacceti nobhayaṃ ceti kathyate |",
  "SA10n1066:472": "nanu vyādhivaśātpathyamauṣadhaṃ nāma jāyate ||",
  "SA10n1066:473": "iti ||8 ||",
  "SA10n1066:474": "kiṃlakṣaṇaṃ punaḥ tat tattvaṃ yasyaitā deśanā avatārārthamupadiśante bhagavantaḥ ?",
  "SA10n1066:475": "uktameta dasmābhiḥ -",
  "SA10n1066:476": "nivṛttamabhidhātavyaṃ nivṛtte cittagocare | iti |",
  "SA10n1066:477": "yadā caitadevam ,",
  "SA10n1066:478": "tadā kimaparaṃ pṛcchayate?",
  "SA10n1066:479": "yadyapyevam,",
  "SA10n1066:480": "tathāpi vyavahārasatyānurodhena laukikatathyādyabhyupagamavat tasyāpi samāropato lakṣaṇamucyatāmiti | taducyate -",
  "SA10n1066:481": "aparapratyayaṃ śāntaṃ prapañcairaprapañcitam |",
  "SA10n1066:482": "nirvikalpamanānārthametattattvasya lakṣaṇam ||9 ||",
  "SA10n1066:483": "tatra nāsmin parapratyayo'stīti aparapratyayam |",
  "SA10n1066:484": "paropadeśāgamyam |",
  "SA10n1066:485": "svayamevādhigantavya mityarthaḥ |",
  "SA10n1066:486": "yathā hi taimirikā vitathaṃ keśamaśakamakṣikādirūpaṃ paśyanto vitimiropadeśenāpi na śaknuvanti keśānāṃ yathāvadavasthitaṃ svarūpamadarśananyāyena adhigantavyamataimirikā ivādhigantum,",
  "SA10n1066:487": "kiṃ tarhi ataimirikopadeśānmithyaitadityetāvanmātrakameva pratipadyante |",
  "SA10n1066:488": "yadā tu timiropadhātya viparītaśūnyatādarśanāñjanāñjitabuddhinayanāḥ santaḥ samutpannatattvajñānā bhavanti,",
  "SA10n1066:489": "tadā tat tattvamanadhigamanayogena svayamadhigacchantīti |",
  "SA10n1066:490": "evamaparapratyayaṃ bhāvānāṃ yat svarūpaṃ tat tattvam |",
  "SA10n1066:491": "etacca śāntasvabhāvamataimirikakeśādarśanavat svabhāvavirahitamityarthaḥ |",
  "SA10n1066:492": "ata eva tat prapañcairaprapañcitam |",
  "SA10n1066:493": "prapañco hi vāk,",
  "SA10n1066:494": "prapañcayati arthāniti kṛtvā |",
  "SA10n1066:495": "prapañcairaprapañcitaṃ vāgbhiravyāhṛtamityarthaḥ ||",
  "SA10n1066:496": "nirvikalpaṃ ca tat |",
  "SA10n1066:497": "vikalpaścittapracāraḥ |",
  "SA10n1066:498": "tadrahitatvāt tat tattvaṃ nirvikalpam |",
  "SA10n1066:499": "yathoktaṃ sūtre -",
  "SA10n1066:500": "paramārthasatyaṃ katamat?",
  "SA10n1066:501": "yatra jñānasyāpyapracāraḥ,",
  "SA10n1066:502": "kaḥ punarvādo'kṣarāṇāmiti |",
  "SA10n1066:503": "evaṃ nirvikalpam ||",
  "SA10n1066:504": "nānārtho'syeti nānārthaṃ bhinnārtham,",
  "SA10n1066:505": "na nānārthaḥ anānārtham ,",
  "SA10n1066:506": "abhinnārthamityarthaḥ |",
  "SA10n1066:507": "yathokta māryasatyadvayāvatārasūtre -",
  "SA10n1066:508": "devaputra āha - katamaḥ punarmañjuśrīḥ samyakprayogaḥ?",
  "SA10n1066:509": "mañjuśrīrāha - yatsamā devaputra paramārthatastathatā dharmadhātuḥ atyantājātiśca,",
  "SA10n1066:510": "tatsamāni paramārthataḥ pañcānantaryāṇi,",
  "SA10n1066:511": "yatsamāni pañcānantaryāṇi tatsamāni dṛṣṭikṛtāni,",
  "SA10n1066:512": "yatsamāni dṛṣṭikṛtāni tatsamāḥ pṛthagjanadharmāḥ,",
  "SA10n1066:513": "yatsamāḥ pṛthagjanadharmāḥ tatsamāḥ śaikṣadharmāḥ,",
  "SA10n1066:514": "yatsamāḥ śaikṣadharmāḥ tatsamā aśaikṣadharmāḥ,",
  "SA10n1066:515": "yatsamā aśaikṣadharmāḥ tatsamāḥ samyaksaṃbuddhadharmāḥ,",
  "SA10n1066:516": "yatsamāḥ samyaksaṃbuddhadharmāḥ tatsamaṃ nirvāṇam,",
  "SA10n1066:517": "yatsamaṃ nirvāṇaṃ tatsamaḥ saṃsāraḥ,",
  "SA10n1066:518": "yatsamaḥ saṃsāraḥ tatsamaḥ paramārthataḥ saṃkleśaḥ,",
  "SA10n1066:519": "yatsamaḥ paramārthataḥ saṃkleśaḥ tatsamaṃ paramārthato vyavadānam,",
  "SA10n1066:520": "yatsamaṃ paramārthato vyavadānaṃ tatsamāḥ paramārthataḥ sarvadharmāḥ |",
  "SA10n1066:521": "evaṃ paramārthataḥ sarvadharmasamatāprayukto devaputra bhikṣuḥ samyakprayukta ityucyate ||",
  "SA10n1066:522": "devaputra āha - katamayā punarmañjuśrīḥ samatayā yāvat paramārthato yatsamaṃ vyavadānaṃ tatsamāḥ sarvadharmāḥ paramārthata iti?",
  "SA10n1066:523": "mañjuśrīrāha - paramārthataḥ sarvadharmānutpādasamatayā paramārthataḥ sarva dharmātyantājātisamatayā paramārthataḥ samāḥ sarvadharmāḥ |",
  "SA10n1066:524": "tat kasmāddhetoḥ?",
  "SA10n1066:525": "paramārthato nirvāṇā nānākaraṇā hi devaputra sarvadharmā atyantanirutpādatāmupādāya |",
  "SA10n1066:526": "tadyathāpi nāma devaputra yacca mṛddhājanasyāmyantaramākāśam,",
  "SA10n1066:527": "yacca ratnabhājanasyākāśam,",
  "SA10n1066:528": "ākāśadhātureva eṣaḥ |",
  "SA10n1066:529": "tat paramārthato na kiṃcinnānākaraṇam |",
  "SA10n1066:530": "evameva devaputra yaḥ saṃkleśaḥ,",
  "SA10n1066:531": "sa paramārthato'tyantānutpādatā |",
  "SA10n1066:532": "yadapi vyavadānaṃ tadapi paramārthato'tyantānutpādatā |",
  "SA10n1066:533": "saṃsāro'pi paramārthato'tyantānutpādatā |",
  "SA10n1066:534": "yāvannirvāṇamapi paramārthato'tyantānutpādatā |",
  "SA10n1066:535": "nātra kiṃcitparamārthato nānākaraṇam |",
  "SA10n1066:536": "tat kasmāddhetoḥ ?",
  "SA10n1066:537": "paramārthato'tyantānutpādatvātsarvadharmāṇāmiti ||",
  "SA10n1066:538": "tadevamanānārthatā tattvasya lakṣaṇaṃ veditavyam,",
  "SA10n1066:539": "śūnyataikarasatvāt |",
  "SA10n1066:540": "uttarottaravyākhyānaṃ cātra veditavyam ||9 ||",
  "SA10n1066:541": "evaṃ tāvadāryāṇāṃ jātijarāmaraṇasaṃsāraparikṣayāya kṛtakāryāṇāṃ tattvalakṣaṇam |",
  "SA10n1066:542": "laukikaṃ tu tattvalakṣaṇamadhikṛtyocyate -",
  "SA10n1066:543": "pratītya yadyadbhavati na hi tāvattadeva tat |",
  "SA10n1066:544": "na cānyadapi tattasmānnocchinnaṃ nāpi śāśvatam ||10 ||",
  "SA10n1066:545": "yat kāraṇaṃ pratītya yat kāryamutpadyate,",
  "SA10n1066:546": "tadyathā śālibījaṃ pratītya pṛthivyādisāmagrīṃ ca śālyaṅkura upajāyate,",
  "SA10n1066:547": "na hi tāvat tadeva taditi śakyate vaktum |",
  "SA10n1066:548": "naiva yadeva bījaṃ sa eva aṅkuraḥ,",
  "SA10n1066:549": "janyajanakayorekatvaprasaṅgāt |",
  "SA10n1066:550": "tataśca pitāputrayorapi ekatvaṃ syāt |",
  "SA10n1066:551": "ananyatvācca aṅkurāvasthāyāmaṅkuravadbījagrahaṇamapi syāt,",
  "SA10n1066:552": "bījavacca aṅkurasyāpi grahaṇaṃ syāt |",
  "SA10n1066:553": "nityatvaṃ caivaṃ bījasya syāt,",
  "SA10n1066:554": "avināśābhyupagamāt |",
  "SA10n1066:555": "tataśca śāśvatavādaprasaṅgānmahādoṣarāśiḥ syāt karmaphalādyabhāvaprasaṅgāt |",
  "SA10n1066:556": "evaṃ tāvad yadeva bījaṃ sa eva aṅkuraḥ iti na yujyate |",
  "SA10n1066:557": "na ca anyadapi tattasmāt |",
  "SA10n1066:558": "nāpi bījādaṅkurasyānyatvam,",
  "SA10n1066:559": "bījamantareṇāpi aṅkurodayaprasaṅgāt |",
  "SA10n1066:560": "yadyanyadanyadanyasmādanyasmādapyṛte bhavet |",
  "SA10n1066:561": "iti vacanādaṅkurāvasthāne'pi bījānucchedaprasaṅgāt |",
  "SA10n1066:562": "tataśca satkāryavādadoṣaḥ syāt |",
  "SA10n1066:563": "yataścaivaṃ yat kāraṇaṃ pratītya yat kāryamutpadyate,",
  "SA10n1066:564": "naiva tat kāraṇaṃ kāryaṃ bhavati,",
  "SA10n1066:565": "na ca tasmātkāraṇāttat kāryamanyat |",
  "SA10n1066:566": "tasmānna kāraṇamucchinnaṃ nāpi śāśvatamiti śakyate vyavasthāpayitum |",
  "SA10n1066:567": "yathoktamāryadevapādaiḥ -",
  "SA10n1066:568": "yasmātpravartate bhāvastenocchedo na jāyate |",
  "SA10n1066:569": "yasmānnivartate bhāvastena nityo na jāyate ||iti |",
  "SA10n1066:570": "uktaṃ ca āryalalitavistarasūtre -",
  "SA10n1066:571": "bījasya sato yathāṅkuro na ca yo bīja sa caiva aṅkuro |",
  "SA10n1066:572": "na ca anyu tato na caiva tadevamanuccheda aśāśvata dharmatā ||",
  "SA10n1066:573": "iti ||10 ||",
  "SA10n1066:574": "tadevaṃ yathopavarṇitena nyāyena -",
  "SA10n1066:575": "anekārthamanānārthamanucchedamaśāśvatam |",
  "SA10n1066:576": "etattallokanāthānāṃ buddhānāṃ śāsanāmṛtam ||11 ||",
  "SA10n1066:577": "mahākaruṇopāyamahāmeghapaṭalanirantarāvacchāditākāśadhātuparyantadiṅmaṇḍalānāṃ rāgādikleśagaṇasamudācārātitīkṣṇatarādityamaṇḍalopatāpitajagajjātijarāmaraṇaduḥkhadahanasaṃtāpopaśamatatparāṇāṃ satatāviratayathānurūpacaritapratipakṣasaddharmadeśanāmṛtadhārāpātaiḥ yathānurūpavineyajanakuśalamūlaśasyau - ṣadhiphalaphullalatotpannātivṛddhayanujidhṛkṣūṇāṃ saddharmāmṛtamahāvarṣavarṣiṇāṃ samyaksaṃbuddhamahānāgānāmatrāṇālaukikatrāṇānāmanāthanāthānāṃ sakalalokanāthānāmetat tatsaddharmāmṛtaṃ sakalatraidhātukabhavaduḥkhakṣaya svabhāvaṃ yathopavarṇitena nyāyena ekatvānyatvarahitaṃ śāśvatocchedavādavigataṃ ca vijñeyam |",
  "SA10n1066:578": "etaddharmatattvāmṛta pratipannānāṃ śrāvakāṇāṃ śrutacintābhāvanākramāt pravartamānānāṃ śīlasamādhiprajñātmakaskandhatrayāmṛta rasasya upayogānniyatameva jarāmaraṇakṣayasvabhāvanirvāṇādhigamo bhavati |",
  "SA10n1066:579": "athāpi kathaṃcidiha aparipakka kuśalamūlatayā śrutvāpyetat saddharmāmṛtam,",
  "SA10n1066:580": "dṛṣṭa eva dharme na mokṣamāsādayanti,",
  "SA10n1066:581": "tathāpi janmāntare'pi avaśyameṣāṃ pūrvahetubalādeva niyatā siddhiḥ saṃpadyate |",
  "SA10n1066:582": "yathoktaṃ śatake -",
  "SA10n1066:583": "iha yadyapi tattvajño nirvāṇaṃ nādhigacchati |",
  "SA10n1066:584": "prāpnotyayatnato'vaśyaṃ punarjanmani karmavat ||",
  "SA10n1066:585": "iti ||11 ||",
  "SA10n1066:586": "athāpi kathaṃcit -",
  "SA10n1066:587": "saṃbuddhānāmanutpāde śrāvakāṇāṃ punaḥ kṣaye |",
  "SA10n1066:588": "sati, āryamārgopadeśakakalyāṇamitrapratyayavaikalyāt na syād dharmatattvāmṛtādhigamaḥ,",
  "SA10n1066:589": "tathāpi pūrvajanmāntaradharmatattvaśravaṇahetubalādeva aihalaukikopadeśanirapekṣāṇāmapi pravivekasevāmātropanatapratyayānāṃ svāyaṃbhuvaṃ -",
  "SA10n1066:590": "jñānaṃ pratyekabuddhānāmasaṃsargātpravartate ||12 ||",
  "SA10n1066:591": "kāyacetasoḥ praviveko'saṃsargaḥ,",
  "SA10n1066:592": "kalyāṇamitrāparyeṣaṇaṃ vā |",
  "SA10n1066:593": "tasmādasaṃsargāddhetoḥ pratyekabuddhā nāmasaṃbuddhake'pi kāle yasmādbhavatyeva dharmatattvādhigamaḥ,",
  "SA10n1066:594": "tasmādabandhyā siddhirasya saṃbuddhamahāvaidyarāja praṇītasya saddharmatattvāmṛtabhaiṣajyasyeti vijñeyam |",
  "SA10n1066:595": "yataśca etadevam,",
  "SA10n1066:596": "ato'rhati prājñaḥ prāṇānapi parityajya saddharmatattvaṃ paryeṣitumiti |",
  "SA10n1066:597": "yathoktaṃ bhagavatā āryāṣṭasāhasrikāyāṃ bhagavatyām -",
  "SA10n1066:598": "kathaṃ ca bhagavan sadāpraruditena bodhisattvena mahāsattvena iyaṃ prajñāpāramitā paryeṣitā?",
  "SA10n1066:599": "evamukto bhagavānāyuṣmantaṃ subhūtiṃ sthavirametadavocat - sadāpraruditena bodhisattvena mahāsattvena pūrvaṃ prajñāpāramitāṃ paryeṣamāṇena kāye'narthikena jīvitanirapekṣeṇa lābhasatkāraślokeṣvaniśritena paryeṣamāṇena paryeṣitā |",
  "SA10n1066:600": "tena prajñāpāramitāṃ paryeṣamāṇena araṇyagatena antarīkṣānnirghoṣaḥ śruto'bhūt - gaccha kulaputra pūrvasyāṃ diśi |",
  "SA10n1066:601": "tatra prajñāpāramitāṃ śroṣyasi |",
  "SA10n1066:602": "tathā ca gaccha yathā na kāyaklamathamanasikāramutpādayasi,",
  "SA10n1066:603": "na styānamiddhamanasikāramutpādayasi,",
  "SA10n1066:604": "na bhojanamanasikāramutpāda yasi,",
  "SA10n1066:605": "yāvat mā kkaciccittaṃ praṇidhā adhyātmaṃ vā bahirdhā vā |",
  "SA10n1066:606": "mā ca kulaputra vāmenāvalokayan gāḥ,",
  "SA10n1066:607": "mā dakṣiṇena,",
  "SA10n1066:608": "[mā pūrveṇa],",
  "SA10n1066:609": "mā paścimena,",
  "SA10n1066:610": "mā uttareṇa,",
  "SA10n1066:611": "mā urdhvaṃ mā adhaḥ,",
  "SA10n1066:612": "mā ca anuvidiśa mavalokayan gāḥ |",
  "SA10n1066:613": "tathā ca kulaputra gaccha yathā [nātmato] na satkāyataścalasi na rūpato na vedanāto na saṃjñāto na saṃskārebhyo na vijñānataścalasi |",
  "SA10n1066:614": "yo hi ataścalati sa vitiṣṭhate |",
  "SA10n1066:615": "[kuto vitiṣṭhate? ]",
  "SA10n1066:616": " buddhadharmebhyo vitiṣṭhate |",
  "SA10n1066:617": "yo buddhadharmebhyo vitiṣṭhate,",
  "SA10n1066:618": "sa saṃsāre carati |",
  "SA10n1066:619": "yaḥ saṃsāre carati,",
  "SA10n1066:620": "sa prajñāpāramitāyāṃ na carati,",
  "SA10n1066:621": "na ca tāmanuprāpnotīti ||",
  "SA10n1066:622": "yāvanmāreṇa pāpīyasā udake'ntardhāpite athāsyaitadabhūt - yannvahamātmanaḥ kāyaṃ viddhā ime pṛthivīpradeśaṃ rudhireṇa siñceyam |",
  "SA10n1066:623": "tatkasya hetoḥ?",
  "SA10n1066:624": "ayaṃ pṛthivīpradeśa uddhatarajaskaḥ,",
  "SA10n1066:625": "mā rajodhāturito dharmodgatasya bodhisattvasya mahāsattvasya śarīre nipatet |",
  "SA10n1066:626": "kimahamātmabhāvena kariṣyāmi avaśyaṃ bhedanadharmiṇā?",
  "SA10n1066:627": "varaṃ khalu punarmama evaṃrūpayā kriyayā ātmabhāvasya vināśaḥ kṛto bhavet,",
  "SA10n1066:628": "na tvevaṃ niḥsāmarthyakriyayā |",
  "SA10n1066:629": "bahūni ca mama ātmabhāvasahasrāṇi kāmahetoḥ kāmanidānaṃ bhinnāni punaḥ punaḥ saṃsāre saṃsarataḥ,",
  "SA10n1066:630": "na punarevaṃbhūteṣu sthāneṣu |",
  "SA10n1066:631": "atha khalu sadāprarudito bodhisattvo mahāsattvaḥ tīkṣṇaṃ śastraṃ gṛhītvā samantādātmānaṃ viddhā samantatastaṃ pṛthivīpradeśaṃ svakena rudhireṇāsiñcadityādi ||",
  "SA10n1066:632": "atha khalu sadāprarudito bodhisattvo mahāsattvaḥ sahadarśanādeva dharmodgatasya bodhisattvasya mahāsattvasya evaṃrūpaṃ sukhaṃ pratyalabhata - tadyathāpi nāma prathamadhyānasamāpannasya bhikṣorekāgramanasikārasya bhikṣoḥ |",
  "SA10n1066:633": "tatreyaṃ dharmodgatasya bodhisattvasya mahāsattvasya prajñāpāramitādeśanā yaduta sarvadharmasamatayā prajñāpāramitāsamatā,",
  "SA10n1066:634": "sarvadharmaviviktatayā prajñāpāramitāviviktatā,",
  "SA10n1066:635": "sarvadharmācalatayā prajñāpāramitācalatā,",
  "SA10n1066:636": "sarvadharmāmananatayā prajñāpāramitāmananatā,",
  "SA10n1066:637": "sarvadharmāstambhitatayā prajñāpāramitāstambhitatā,",
  "SA10n1066:638": "sarvadharmaikarasatayā prajñāpāramitaikarasatā,",
  "SA10n1066:639": "sarvadharmāparyantatayā prajñāpāramitāparyantatā,",
  "SA10n1066:640": "sarvadharmānutpādatayā prajñāpāramitānutpādatā,",
  "SA10n1066:641": "sarvadharmānirodhatayā prajñāpāramitānirodhatā,",
  "SA10n1066:642": "gaganāparyanta tayā prajñāpāramitāparyantatā,",
  "SA10n1066:643": "yāvat sarvadharmāsaṃbhedanatayā prajñāpāramitāsaṃbhedanatā,",
  "SA10n1066:644": "sarvadharmānuṣa labdhitayā prajñāpāramitānupalabdhitā,",
  "SA10n1066:645": "sarvadharmābhibhāvanāsamatayā prajñāpāramitābhibhāvanāsamatā,",
  "SA10n1066:646": "sarvadharmaniśceṣṭatayā prajñāpāramitāniśceṣṭatā,",
  "SA10n1066:647": "sarvadharmācintyatayā prajñāpāramitācintyatā veditavyeti ||",
  "SA10n1066:648": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1066:649": "ātmaparīkṣā nāma aṣṭādaśamaṃ prakaraṇam ||"
}