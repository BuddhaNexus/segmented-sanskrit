{
  "SA10n1031:0": "17",
  "SA10n1031:1": "karmaphalaparīkṣā saptadaśamaṃ prakaraṇam |",
  "SA10n1031:2": "ātmasaṃyamakaṃ cetaḥ parānugrāhakaṃ ca yat |",
  "SA10n1031:3": "maitraṃ sa dharmastadbījaṃ phalasya pretya ceha ca ||1 ||",
  "SA10n1031:4": "cetanā cetayitvā ca karmoktaṃ paramarṣiṇā |",
  "SA10n1031:5": "tasyānekavidho bhedaḥ karmaṇaḥ parikīrtitaḥ ||2 ||",
  "SA10n1031:6": "tatra yaccetanetyuktaṃ karma tanmānasaṃ smṛtam |",
  "SA10n1031:7": "cetayitvā ca yattūktaṃ tattu kāyikavācikam ||3 ||",
  "SA10n1031:8": "vāgviṣpando'viratayo yāścāvijñaptisaṃjñitāḥ |",
  "SA10n1031:9": "avijñaptaya evānyāḥ smṛtā viratayastathā ||4 ||",
  "SA10n1031:10": "paribhogānvayaṃ puṇyamapuṇyaṃ ca tathāvidham |",
  "SA10n1031:11": "cetanā ceti saptaite dharmāḥ karmāñjanāḥ smṛtāḥ ||5 ||",
  "SA10n1031:12": "tiṣṭhatyā pākakālāccetkarma tannityatāmiyāt |",
  "SA10n1031:13": "niruddhaṃ cennirūddhaṃ satkiṃ phalaṃ janayiṣyati ||6 ||",
  "SA10n1031:14": "yo'ṅkuraprabhṛtirbījātsaṃtāno'bhipravartate |",
  "SA10n1031:15": "tataḥ phalamṛte bījātsa ca nābhipravartate ||7 ||",
  "SA10n1031:16": "bījācca yasmātsaṃtānaḥ saṃtānācca phalodbhavaḥ |",
  "SA10n1031:17": "bījapūrvaṃ phalaṃ tasmānnocchinnaṃ nāpi śāśvatam ||8 ||",
  "SA10n1031:18": "yastasmāccittasaṃtānaścetaso'bhipravartate |",
  "SA10n1031:19": "tataḥ phalamṛte cittātsa ca nābhipravartate ||9 ||",
  "SA10n1031:20": "cittācca yasmātsaṃtānaḥ saṃtānācca phalodbhavaḥ |",
  "SA10n1031:21": "karmapūrvaṃ phalaṃ tasmānnocchinnaṃ nāpi śāśvatam ||10 ||",
  "SA10n1031:22": "dharmasya sādhanopāyāḥ śuklāḥ karmapathā daśa |",
  "SA10n1031:23": "phalaṃ kāmaguṇāḥ pañca dharmasya pretya ceha ca ||11 ||",
  "SA10n1031:24": "bahavaśca mahāntaśca doṣāḥ syurapi kalpanā |",
  "SA10n1031:25": "yadyeṣā tena naivaiṣā kalpanātropapadyate ||12 ||",
  "SA10n1031:26": "imāṃ punaḥ pravakṣyāmi kalpanāṃ yātra yojyate |",
  "SA10n1031:27": "buddhaiḥ pratyekabuddhaiśca śrāvakaiścānuvarṇitām ||13 ||",
  "SA10n1031:28": "patraṃ yathāvipraṇāśastatharṇamiva karma ca |",
  "SA10n1031:29": "caturvidho dhātutaḥ sa prakṛtyāvyākṛtaśca saḥ ||14 ||",
  "SA10n1031:30": "prahāṇato na praheyo bhāvanāheya eva vā |",
  "SA10n1031:31": "tasmādavipraṇāśena jāyate karmaṇāṃ phalam ||15 ||",
  "SA10n1031:32": "prahāṇataḥ praheyaḥ syātkarmaṇaḥ saṃkrameṇa vā |",
  "SA10n1031:33": "yadi doṣāḥ prasajyeraṃstatra karmavadhādayaḥ ||16 ||",
  "SA10n1031:34": "sarveṣāṃ viṣabhāgānāṃ sabhāgānāṃ ca karmaṇām |",
  "SA10n1031:35": "pratisaṃdhau sadhātūnāmeka utpadyate tu saḥ ||17 ||",
  "SA10n1031:36": "karmaṇaḥ karmaṇo dṛṣṭe dharma utpadyate tu saḥ |",
  "SA10n1031:37": "dviprakārasya sarvasya vipakke'pi ca tiṣṭhati ||18 ||",
  "SA10n1031:38": "phalavyatikramādvā sa maraṇādvā nirudhyate |",
  "SA10n1031:39": "anāsravaṃ sāsravaṃ ca vibhāgaṃ tatra lakṣayet ||19 ||",
  "SA10n1031:40": "śūnyatā ca na cocchedaḥ saṃsāraśca na śāśvatam |",
  "SA10n1031:41": "karmaṇo'vipraṇāśaśca dharmo buddhena deśitaḥ ||20 ||",
  "SA10n1031:42": "karma notpadyate kasmāt niḥsvabhāvaṃ yatastataḥ |",
  "SA10n1031:43": "yasmācca tadanutpannaṃ na tasmādvipraṇaśyati ||21 ||",
  "SA10n1031:44": "karma svabhāvataścetsyācchāśvataṃ syādasaṃśayam |",
  "SA10n1031:45": "akṛtaṃ ca bhavetkarma kriyate na hi śāśvatam ||22 ||",
  "SA10n1031:46": "akṛtābhyāgamabhayaṃ syātkarmākṛtakaṃ yadi |",
  "SA10n1031:47": "abrahmacaryavāsaśca doṣastatra prasajyate ||23 ||",
  "SA10n1031:48": "vyavahārā virudhyante sarva eva na saṃśayaḥ |",
  "SA10n1031:49": "puṇyapāpakṛtornaiva pravibhāgaśca yujyate ||24 ||",
  "SA10n1031:50": "tadvipakvavipākaṃ ca punareva vipakṣyati |",
  "SA10n1031:51": "karma vyavasthitaṃ yasmāttasmātsvābhāvikaṃ yadi ||25 ||",
  "SA10n1031:52": "karma kleśātmakaṃ cedaṃ te ca kleśā na tattvataḥ |",
  "SA10n1031:53": "na cette tattvataḥ kleśāḥ karma syāttattvataḥ katham ||26 ||",
  "SA10n1031:54": "karma kleśāśca dehānāṃ pratyayāḥ samudāhṛtāḥ |",
  "SA10n1031:55": "karma kleśāśca te śūnyā yadi deheṣu kā kathā ||27 ||",
  "SA10n1031:56": "avidyānivṛto jantustṛṣṇāsaṃyojanaśca saḥ |",
  "SA10n1031:57": "sa bhoktā sa ca na karturanyo na ca sa eva saḥ ||28 ||",
  "SA10n1031:58": "na pratyayasamutpannaṃ nāpratyayasamutthitam |",
  "SA10n1031:59": "asti yasmādidaṃ karma tasmātkartāpi nāstyataḥ ||29 ||",
  "SA10n1031:60": "karma cennāsti kartā ca kutaḥ syātkarmajaṃ phalam |",
  "SA10n1031:61": "asatyatha phale bhoktā kuta eva bhaviṣyati ||30 ||",
  "SA10n1031:62": "yathā nirmitakaṃ śāstā nirmimītarddhisaṃpadā |",
  "SA10n1031:63": "nirmito nirmimītānyaṃ sa ca nirmitakaḥ punaḥ ||31 ||",
  "SA10n1031:64": "tathā nirmitakākāraḥ kartā karma ca tatkṛtam |",
  "SA10n1031:65": "tadyathā nirmitenānyo nirmito nirmitastathā ||32 ||",
  "SA10n1031:66": "kleśāḥ karmāṇi dehāśca kartāraśca phalāni ca |",
  "SA10n1031:67": "gandharvanagarākārā marīcisvapnasaṃnibhāḥ ||33 ||"
}