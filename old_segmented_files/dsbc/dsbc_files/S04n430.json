{
  "S04n430:0": "16 bimbisāropasaṃkramaṇaparivartaḥ ṣoḍaśaḥ |",
  "S04n430:1": "evaṃ khalu bhikṣavaśchandako bodhisattvādhisthānena rājñaḥ śuddhodanasya gopāyāḥ śākyakanyāyāśca sarvasya cāntaḥpurasya sarvasya ca śākyagaṇasya śokavinodakathāmakārṣīt ||",
  "S04n430:2": "iti hi bhikṣavo bodhisattvo lubdhakarūpāya devaputrāya kāśikāni vastrāṇi dattvā tasya sakāśātkāṣāyāni vastrāṇi gṛhītvā svayameva pravajyāṃ lokānuvartanāmupādāya sattvānukampāyai sattvaparipācanārtham ||",
  "S04n430:3": "atha bodhisattvo yenaiva śākyā brāhmaṇyā āśramastenopasaṃkrāmat |",
  "S04n430:4": "sā bodhisattvaṃ vāsena bhaktena copanimantrayate sma |",
  "S04n430:5": "tato bodhisattvaḥ padmāyā brāhmaṇyā āśramaṃ gacchati sma |",
  "S04n430:6": "tayāpi bodhisattvo vāsena bhaktena copanimantrito'bhūt ||",
  "S04n430:7": "tato raivatasya brahmarṣerāśramamagamat |",
  "S04n430:8": "asāvapi bodhisattvaṃ tathaivopanimantrayate sma |",
  "S04n430:9": "tathaiva rājako'pi datṛmadaṇḍikaputro bodhisattvamupanimantrayate sma ||",
  "S04n430:10": "iti hi bhikṣavo bodhisattvo'nupūrveṇa vaiśālīṃ mahānagarīmanuprāpto'bhut ||",
  "S04n430:11": "tena khalu punaḥ samayenārāḍaḥ kālāpo vaiśālīmupanisṛtya prativasati sma mahatā śrāvakasaṃghena sārdhaṃ tribhiḥ śiṣyaśataiḥ |",
  "S04n430:12": "sa śiṣyebhya ākiṃcanyāyatanasahavratāyai dharmaṃ deśayati sma |",
  "S04n430:13": "sa bodhisattvaṃ dūrata evāgacchantaṃ dṛṣṭvā āścaryaprāptaḥ śiṣyānāmantrayate sma-paśyata paśyata bho rūpamasyeti |",
  "S04n430:14": "te'bruvan-evaṃ hyetatpaśyāmaḥ |",
  "S04n430:15": "enamativismayanīyam ||",
  "S04n430:16": "tato'haṃ bhikṣavo yenārāḍaḥ kālāpastenopasaṃkramyārāḍa kālāpametadavocat-careyamahaṃ bho ārāḍe kālāpe brahmacaryam |",
  "S04n430:17": "so'vocat-cara bho gautama tathārūpeṇa dharmākhyāne yasmin śrāddhaḥ kulaputro'lpakṛcchreṇājñāmārādhayati ||",
  "S04n430:18": "tasya me bhikṣava etadabhūt-asti me chando'sti vīryamasti smṛtirasti samādhirasti prajñā,",
  "S04n430:19": "yannvahameko'pramatta ātāpī vyapakṛṣṭo vihareyaṃ tasyaiva dharmasya prāptaye sākṣātkriyāyai ||",
  "S04n430:20": "atha khalvahaṃ bhikṣavo eko'pramatta ātāpī vyapakṛṣṭo viharannalpakṛcchreṇaivaṃ taṃ dharmamadhyavagacchan sākṣādakārṣam ||",
  "S04n430:21": "atha khalvahaṃ bhikṣavo yenārāḍaḥ kālāpastenopasaṃkramyaitadavocat-etāvadbho tvayā ārāḍa dharmo'dhigataḥ sākṣātkṛtaḥ?",
  "S04n430:22": "so'vocat-evametadbho gautama |",
  "S04n430:23": "tamahamavocat-mayāpi bho eṣa dharmaḥ sākṣātkṛto'dhigataḥ |",
  "S04n430:24": "so'vocat-tena hi bho gautama yadahaṃ dharma jānāmi,",
  "S04n430:25": "bhavānapi taṃ jānāti,",
  "S04n430:26": "yaṃ bhavān jānāti,",
  "S04n430:27": "ahamapi taṃ jānāmi |",
  "S04n430:28": "tena hyāvāmubhāvapīmaṃ śiṣyagaṇaṃ pariharāvaḥ ||",
  "S04n430:29": "iti hi bhikṣava ārāḍaḥ kālāpaḥ paramayā pūjayā māṃ pūjayati sma |",
  "S04n430:30": "antevāsiṣu ca māṃ samānārthatayā sthāpayati sma ||",
  "S04n430:31": "tasya me bhikṣava etadabhūt-ayaṃ khalvārāḍasya dharmo na nairyāṇiko na niryāti,",
  "S04n430:32": "tatkatarasya samyagduḥkhakṣayāya?",
  "S04n430:33": "yannvahamata uttari paryeṣamāṇaścareyam ||",
  "S04n430:34": "atha khalvahaṃ bhikṣavo yathābhirāmaṃ vaiśālyāṃ vihṛtya magadheṣu ca prakrānto'bhūt |",
  "S04n430:35": "so'haṃ magadheṣu caryāṃ caran yena māgadhakānāṃ rājagṛhaṃ nagaraṃ tadanusṛto yena ca pāṇḍavaḥ parvatarājastenopasaṃkrānto'bhūvam |",
  "S04n430:36": "tatrāhaṃ pāṇḍave parvatarājapārśve vyāhārṣamekākyadvitīyo'sahāyo'nekairdevakoṭinayutaśatasahasraiḥ saṃrakṣitaḥ ||",
  "S04n430:37": "tato'haṃ kalyameva saṃnivāsya pātracīvaramādāya tapodadvāreṇa rājagṛhaṃ mahānagaraṃ piṇḍāya prāvikṣat prāsādikenābhikrāntena pratikrāntena vyavalokitena saṃmiñjitena prasāritena prāsādikena saṃghāṭīpaṭapātracīvaradhāraṇenāvikṣiptairindriyairabahirgatena mānasena nirmitavattailapātradharavadyugamātraṃ paśyan |",
  "S04n430:38": "tatra māṃ rājagṛhakā manuṣyā dṛṣṭvā vismitā abhūvan-kiṃ svidayaṃ brahmā bhaviṣyati śakro devānāmindra āhosvidvaiśravaṇo āhosvitkiṃcidgiridaivatam ||",
  "S04n430:39": "tatredamucyate—",
  "S04n430:40": "atha vimaladharo hyanantatejo",
  "S04n430:41": "svayamiha pravrajiyāna bodhisattvaḥ |",
  "S04n430:42": "śāntamanu dānta īryavanto",
  "S04n430:43": "viharati pāṇḍavaśailarājapārśve ||1 ||",
  "S04n430:44": "rajani vigatu jñātva bodhisattvaḥ",
  "S04n430:45": "paramasudarśaniyaṃ nivāsayitvā |",
  "S04n430:46": "pātra pratigṛhīya nīcamāno",
  "S04n430:47": "praviśati rājagṛhaṃ sapiṇḍapātram ||2 ||",
  "S04n430:48": "kanakamiva sudhātujātarūpaṃ",
  "S04n430:49": "kavacitu lakṣaṇatriṃśatā dvibhiśca |",
  "S04n430:50": "naragaṇa tatha nāri prekṣamāṇo",
  "S04n430:51": "na ca bhavate kvaci tṛpti darśanena ||3 ||",
  "S04n430:52": "vīthi racita ratnavastradhāryai",
  "S04n430:53": "avaśiriyā janu yāti pṛṣṭhato'sya |",
  "S04n430:54": "ko nu ayu adṛṣṭapūrvasattvo",
  "S04n430:55": "yasya prabhāya puraṃ vibhāti sarvam ||4 ||",
  "S04n430:56": "upari sthihiya nāriṇāṃ sahasrā",
  "S04n430:57": "tathariva dvāri tathaiva vātayāne |",
  "S04n430:58": "rathya bharita gehi śūnya kṛtvā",
  "S04n430:59": "naravaru prekṣiṣu te ananyakarmāḥ ||5 ||",
  "S04n430:60": "na ca bhuyu krayavikrayaṃ karontī",
  "S04n430:61": "na ca puna sauṇḍa pibanti madyapānam |",
  "S04n430:62": "na ca gṛhi na ca vīthiye ramante",
  "S04n430:63": "puruṣavarasya nirīkṣamāṇa rūpam ||6 ||",
  "S04n430:64": "puruṣa tvaritu gacchi rājagehaṃ",
  "S04n430:65": "avaciṣu rāja sa bimbisāra tuṣṭo |",
  "S04n430:66": "deva parama tubhya labdha lābhā",
  "S04n430:67": "svayamiha brahma pure carāti piṇḍam ||7 ||",
  "S04n430:68": "keci avaci śakra devarājo",
  "S04n430:69": "apari bhaṇanti suyāma devaputraḥ |",
  "S04n430:70": "tatha api saṃtuṣitaṃ va nirmitaśca",
  "S04n430:71": "apari bhaṇanti sunirmiteṣu devaḥ ||8 ||",
  "S04n430:72": "keci puna bhaṇanti candrasūryau",
  "S04n430:73": "tathapi ca rāhu baliśca vemacitrī |",
  "S04n430:74": "keci puna bhaṇanti vācamevaṃ",
  "S04n430:75": "ayu so pāṇḍavaśailarājavāsī ||9 ||",
  "S04n430:76": "vacanamimu śruṇitva pārthivo'sau",
  "S04n430:77": "paramaudagramanā sthito gavākṣe |",
  "S04n430:78": "prekṣati varasattva bodhisattvaṃ",
  "S04n430:79": "jvalatu śirīya sudhātukāñcanaṃ vā ||10 ||",
  "S04n430:80": "piṇḍa dadiya rāja bimbisāraḥ",
  "S04n430:81": "puruṣamavocannirīkṣa kva prayātī |",
  "S04n430:82": "dṛṣṭva girivaraṃ sa gacchamāno",
  "S04n430:83": "avaciṣu deva gataḥ sa śailapārśvam ||11 ||",
  "S04n430:84": "rajani vigatu jñātva bimbisāro",
  "S04n430:85": "mahata janaiḥ parivārito narendraḥ |",
  "S04n430:86": "upagami pāṇḍavaśailarājamūle",
  "S04n430:87": "śiriya jvalantu tamadṛśāti śailam ||12 ||",
  "S04n430:88": "dharaṇi vrajitu yāni oruhitvā",
  "S04n430:89": "paramasugaurava prekṣi bodhisattvam |",
  "S04n430:90": "meruriva yathā hyakampamāno",
  "S04n430:91": "nyasiya tṛṇāni niṣaṇṇa sostikena ||13 ||",
  "S04n430:92": "śirasi caraṇi vandayitva rājā",
  "S04n430:93": "vividhakathāṃ samudāharitva vocat |",
  "S04n430:94": "dadami tava upārdhu sarvarājyād",
  "S04n430:95": "rama iha kāmaguṇairahaṃ ca piṇḍam ||14 ||",
  "S04n430:96": "prabhaṇati giri bodhisattva ślakṣṇaṃ",
  "S04n430:97": "dharaṇipate ciramāyu pālayasva |",
  "S04n430:98": "ahamapi pravijahya rājyamiṣṭaṃ",
  "S04n430:99": "pravrajito nirapekṣi śāntihetoḥ ||15 ||",
  "S04n430:100": "daharu taruṇayauvanairupetaḥ",
  "S04n430:101": "śubhatanuvarṇanibho'si vegaprāptaḥ |",
  "S04n430:102": "vipula dhana pratīccha nārisaṃghaṃ",
  "S04n430:103": "iha mama rājyi vasāhi bhuṅkṣva kāmāṃ ||16 ||",
  "S04n430:104": "paramapramudito'smi daśanātte",
  "S04n430:105": "avaciṣu sa māgadharāja bodhisattvam |",
  "S04n430:106": "bhavahi mama sahāyu sarvarājyaṃ",
  "S04n430:107": "ahu tava dāsyi prabhūta bhuṅkṣva kāmāṃ ||17 ||",
  "S04n430:108": "mā ca puna vane vasāhi śūnye",
  "S04n430:109": "ma bhuyu tṛṇeṣu vasāhi bhūmivāsam |",
  "S04n430:110": "paramasukumāru tubhya kāyo",
  "S04n430:111": "iha mama rājyi vasāhi bhuṅkṣva kāmāṃ ||18 ||",
  "S04n430:112": "prabhaṇati giri bodhisattva ślakṣṇaṃ",
  "S04n430:113": "akuṭila premaṇiyā hitānukampī |",
  "S04n430:114": "svasti dharaṇipāla te'stu nityaṃ",
  "S04n430:115": "na ca ahu kāmaguṇebhirarthiko'smi ||19 ||",
  "S04n430:116": "kāma viṣasamā anantadoṣā",
  "S04n430:117": "narakaprapātana pretatiryagyonau |",
  "S04n430:118": "vidubhi vigarhita cāpyanārya kāmā",
  "S04n430:119": "jahita mayā yathā pakvakheṭapiṇḍam ||20 ||",
  "S04n430:120": "kāma drumaphalā yathā patantī",
  "S04n430:121": "yathamiva abhrabalāhakā vrajanti |",
  "S04n430:122": "adhruva capalagāmi mārutaṃ vā",
  "S04n430:123": "vikiraṇa sarvaśubhasya vañcanīyā ||21 ||",
  "S04n430:124": "kāma alabhamāna dahyayante",
  "S04n430:125": "tatha api labdha na tṛpti vindayantī |",
  "S04n430:126": "yada puna avaśasya bhakṣayante",
  "S04n430:127": "tada mahaduḥkha janenti ghora kāmāḥ ||22 ||",
  "S04n430:128": "kāma dharaṇipāla ye ca divyā",
  "S04n430:129": "tatha api mānuṣa kāma ye praṇītā |",
  "S04n430:130": "eku naru labheta sarvakāmāṃ",
  "S04n430:131": "na ca so tṛpti labheta bhūyu eṣan ||23 ||",
  "S04n430:132": "ye tu dharaṇipāla śāntadāntā",
  "S04n430:133": "ārya anāśrava dharmapūrṇasaṃjñā |",
  "S04n430:134": "prajñaviduṣa tṛpta te sutṛptā",
  "S04n430:135": "na ca puna kāmaguṇeṣu kāci tṛptiḥ ||24 ||",
  "S04n430:136": "kāma dharaṇipāla sevamānā",
  "S04n430:137": "purima na vidyati koṭi saṃskṛtasya |",
  "S04n430:138": "lavaṇajala yathā hi nārū pītvā",
  "S04n430:139": "bhuyu tṛṣa vardhati kāma sevamāne ||25 ||",
  "S04n430:140": "api ca dharaṇipāla paśya kāyaṃ",
  "S04n430:141": "adhruvamasāraku duḥkhayantrametat |",
  "S04n430:142": "navabhi vraṇamukhaiḥ sadā sravantaṃ",
  "S04n430:143": "na mama narādhipa kāmachandarāgaḥ ||26 ||",
  "S04n430:144": "ahamapi vipulāṃ vijahya kāmāṃ",
  "S04n430:145": "tathapi ca istrisahasra darśanīyāṃ |",
  "S04n430:146": "anabhiratu bhaveṣu nirgato'haṃ",
  "S04n430:147": "paramaśivāṃ varabodhi prāptukāmaḥ ||27 ||",
  "S04n430:148": "rājā āha—",
  "S04n430:149": "katama diśi kuto gato'si bhikṣo",
  "S04n430:150": "kva ca tava janma kva te pitā kva mātā |",
  "S04n430:151": "kṣatriya atha brāhmaṇo'tha rājā",
  "S04n430:152": "parikatha bhikṣu yadī na bhārasaṃjñā ||28 ||",
  "S04n430:153": "bodhisattva āha—",
  "S04n430:154": "śratu ti dharaṇipāla śākiyānāṃ",
  "S04n430:155": "kapilapuraṃ paramaṃ suṛddhisphītam |",
  "S04n430:156": "pitu mama śuddhodaneti nāmnā",
  "S04n430:157": "tanu ahu pravrajito guṇābhilāṣī ||29 ||",
  "S04n430:158": "rājā āha—",
  "S04n430:159": "sādhu tava sudṛṣṭadarśanaṃ te",
  "S04n430:160": "yanu tava janma vayaṃ pi tasya śiṣyāḥ |",
  "S04n430:161": "api ca mama kṣamasva āśayenā",
  "S04n430:162": "yamapi nimantritu kāmavītarāgo ||30 ||",
  "S04n430:163": "yadi tvaya anuprāptu bhoti bodhiḥ",
  "S04n430:164": "tada mama seti bhoti dharmasvāmim |",
  "S04n430:165": "api ca mama purā sulabdha lābhā",
  "S04n430:166": "mama vijite vasasīha yatsvayaṃbho ||31 ||",
  "S04n430:167": "punarapi caraṇāni vandayitvā",
  "S04n430:168": "kṛtva pradakṣiṇu gauraveṇa rājā |",
  "S04n430:169": "svakajanaparivārito narendraḥ",
  "S04n430:170": "punarapi rājagṛhaṃ anupraviṣṭaḥ ||32 ||",
  "S04n430:171": "magadhapuri praveśi lokanātho",
  "S04n430:172": "vihariya śāntamanā yathābhiprāyam |",
  "S04n430:173": "arthu kariya devamānuṣāṇāṃ",
  "S04n430:174": "upagami tīru nirañjanā narendraḥ ||33 ||",
  "S04n430:175": " || iti śrīlalitavistare bimbisāropasaṃkramaṇaparivarto nāma ṣoḍaśamo'dhyāyaḥ ||"
}