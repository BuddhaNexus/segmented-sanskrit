{
  "SA11n1102:0": "5 saṃprajanyarakṣaṇaṃ nāma pañcamaḥ paricchedaḥ |",
  "SA11n1102:1": "evamātmabhāvādīnāmutsargaṃ rakṣāṃ ca pratipādya punarvistareṇa rakṣāśodhanavardhanāni pratipādayitumupakramate |",
  "SA11n1102:2": "utpāditabodhicittena hi bodhisattvena utsṛṣṭasyāpi cātmabhāvasya rakṣāśodhanavardhanāni kāryāṇi | yasmāt-",
  "SA11n1102:3": "paribhogāya sattvānāmātmabhāvādi dīyate |",
  "SA11n1102:4": "arakṣite kuto bhogaḥ kiṃ dattaṃ yanna bhujyate ||",
  "SA11n1102:5": "tasmātsattvopabhogārthamātmabhāvādi pālayet |",
  "SA11n1102:6": "kalyāṇamitrānutsargātsūtrāṇāṃ ca sadekṣaṇāt ||",
  "SA11n1102:7": "[śikśā. sa. kārikā 5-6]",
  "SA11n1102:8": "tacca ātmabhāvādiparipālanādi śikṣārakṣaṇādeva syāt |",
  "SA11n1102:9": "anyathā narakādivinipātagamanāt tanna syāt |",
  "SA11n1102:10": "ata idamabhidhīyate-",
  "SA11n1102:11": "śikṣāṃ rakṣitukāmena cittaṃ rakṣyaṃ prayatnataḥ |",
  "SA11n1102:12": "na śikṣā rakṣituṃ śakyā calaṃ cittamarakṣatā ||1 ||",
  "SA11n1102:13": "śikṣyate upādīyate gṛhītasaṃvaraṇeneti vihiteṣu karaṇīyatā,",
  "SA11n1102:14": "pratiṣiddheṣvakaraṇaṃ śikṣā,",
  "SA11n1102:15": "tāṃ rakṣituṃ paripālayituṃ kāmena icchatā bodhisattvena ātmacittaṃ rakṣitavyaṃ prayatnata iti kathayiṣyamāṇāt |",
  "SA11n1102:16": "atha śikṣārakṣaṇādhikāre kimiti cittaṃ rakṣyata ityāha-na śikṣeti |",
  "SA11n1102:17": "anyathā śikṣaiva rakṣitumaśakyā calamanāyattaṃ cittamarakṣatā |",
  "SA11n1102:18": "cittasya calatāyāṃ śikṣāyāḥ sthairyāyogāt ||",
  "SA11n1102:19": "ito'pi cittameva rakṣaṇīyamityāha-",
  "SA11n1102:20": "adāntā mattamātaṅgā na kurvantīha tāṃ vyathām |",
  "SA11n1102:21": "karoti yāmavīcyādau muktaścittamataṅgajaḥ ||2 ||",
  "SA11n1102:22": "aparikarmitā mattavaravāraṇā na janayanti tāṃ pīḍāmihaloke |",
  "SA11n1102:23": "paraloke avīcyādau yāṃ karoti svacchandatayāvasthitaṃ cittameva mataṅgaja eva |",
  "SA11n1102:24": "tathāgatājñāṅkuśena kathaṃcid vaśīkriyamāṇatvāt |",
  "SA11n1102:25": "tasyāyattīkaraṇe guṇamāha-",
  "SA11n1102:26": "baddhaśceccittamātaṅgaḥ smṛtirajjvā samantataḥ |",
  "SA11n1102:27": "bhayamastaṃgataṃ sarvaṃ kṛtsnaṃ kalyāṇamāgatam ||3 ||",
  "SA11n1102:28": "yadi baddhaḥ kathaṃcid bhavet |",
  "SA11n1102:29": "smṛtirvakṣyamāṇalakṣaṇā |",
  "SA11n1102:30": "saiva rajjurbandhanopāyatvāt |",
  "SA11n1102:31": "samantataḥ sarvathā asatpakṣe pracāranirodhāt |",
  "SA11n1102:32": "tadā bhayamastaṃgataṃ pratyastamitaṃ sarvamaśeṣam |",
  "SA11n1102:33": "sarvaṃ kalyāṇamabhyudayaniḥśreyasalakṣaṇam |",
  "SA11n1102:34": "āgataṃ saṃprāptam |",
  "SA11n1102:35": "devaśced vṛṣṭo niṣpannāḥ śālaya iti yathā ||",
  "SA11n1102:36": "nanu bahavaśca mṛgavyālādayo'pyupadravakāriṇaḥ santi,",
  "SA11n1102:37": "tebhyaḥ kathaṃ cittasya vaśīkaraṇād bhayaṃ na bhaviṣyatītyāha-",
  "SA11n1102:38": "vyāghrāḥ siṃhā gajā ṛkṣāḥ sarpāḥ sarve ca śatravaḥ |",
  "SA11n1102:39": "sarve narakapālāśca ḍākinyo rākṣasāstathā ||4 ||",
  "SA11n1102:40": "sarve baddhā bhavantyete cittasyaikasya bandhanāt |",
  "SA11n1102:41": "cittasyaikasya damanāt sarve dāntā bhavanti ca ||5 ||",
  "SA11n1102:42": "subodham ||",
  "SA11n1102:43": "kutaḥ punarevamityāha-",
  "SA11n1102:44": "yasmādbhayāni sarvāṇi duḥkhānyapramitāni ca |",
  "SA11n1102:45": "cittādeva bhavantīti kathitaṃ tattvavādinā ||6 ||",
  "SA11n1102:46": "sarve hyete karmākṣepavaśādaniṣṭadāyakā bhavanti |",
  "SA11n1102:47": "karma ca cittameva |",
  "SA11n1102:48": "cetanā karmeti vacanāt |",
  "SA11n1102:49": "vākkāyakarmaṇorapi cittameva samutthāpakam |",
  "SA11n1102:50": "tadantareṇa tayoranutpatteḥ |",
  "SA11n1102:51": "cetayitvā karmeti vacanāt |",
  "SA11n1102:52": "tasmāt sarvamiha karmanirmitameva |",
  "SA11n1102:53": "tacca cittānnānyat | tadāha-",
  "SA11n1102:54": "karmajaṃ lokavaicitryaṃ cetanā tatkṛtaṃ ca tat |",
  "SA11n1102:55": "cetanā mānasaṃ karma tajje vākkāyakarmaṇī | iti |",
  "SA11n1102:56": "[abhi. koṣa-4. 1]",
  "SA11n1102:57": "na ca anapakāracittasya kecidapakāriṇo nāma | yasmāt-",
  "SA11n1102:58": "nivṛttapāpacittasya nāsti loke bhayaṃ dviṣaḥ |",
  "SA11n1102:59": "sukhahānirna tasyāsti yasya cittaṃ vaśe sthitam ||",
  "SA11n1102:60": "ata idamuktam-",
  "SA11n1102:61": "cittasya damanaṃ sādhu cittaṃ dāntaṃ sukhāvaham |iti |",
  "SA11n1102:62": "[=dhammapada-25]",
  "SA11n1102:63": "tattvavādī bhagavān vastutattvakathanaśīlatvāt |",
  "SA11n1102:64": "tenedaṃ tattvaṃ kathitaṃ prakāśitam-sarvaṃ cittaprasūtamiti |",
  "SA11n1102:65": "ataḥ sarvatra cittameva pradhānam ||",
  "SA11n1102:66": "itthamevaitannānyathā iti prasādhayannāha-",
  "SA11n1102:67": "śastrāṇi kena narake ghaṭitāni prayatnataḥ |",
  "SA11n1102:68": "taptāyaḥkuṭṭimaṃ kena kuto jātāśca tāḥ striyaḥ ||7 ||",
  "SA11n1102:69": "narakapālānāṃ kuntāsimusalādīni,",
  "SA11n1102:70": "asipatravanasamudbhūtāni vā kena kṛtāni ?",
  "SA11n1102:71": "na tatra kaścit kartāsti īśvarādiḥ,",
  "SA11n1102:72": "tatkartṛtvasya anyatra niṣiddhatvāt,",
  "SA11n1102:73": "ihāpi niṣetsyamānatvāt |",
  "SA11n1102:74": "taptalohamayī ca bhūmiḥ kena ghaṭitā ?",
  "SA11n1102:75": "tāśca striyaḥ kutaḥ kāraṇasāmagrīto jātāḥ,",
  "SA11n1102:76": "yāḥ pāradārikaiḥ śālmalīvṛkṣasya adhastādupari ca dṛśyante?",
  "SA11n1102:77": "sa ca śālmalirvā",
  "SA11n1102:78": "? ato nānyat kāraṇamatra cittādupakalpanīyam | yaduktam-",
  "SA11n1102:79": "sattvalokamatha bhājanalokaṃ cittameva racayatyaticitram |",
  "SA11n1102:80": "karmajaṃ hi jagaduktamaśeṣaṃ karma cittamavadhūya ca nāsti ||iti ||",
  "SA11n1102:81": "[madhyamakāvatāra-6.89]",
  "SA11n1102:82": "tasmāccittamevātra kāraṇaṃ nānyadityata āha-",
  "SA11n1102:83": "pāpacittasamudbhūtaṃ tattatsarvaṃ jagau muniḥ |",
  "SA11n1102:84": "tasmānna kaścit trailokye cittādanyo bhayānakaḥ ||8 ||",
  "SA11n1102:85": "pāpakarmopaskṛtaṃ cittameva teṣāṃ kāraṇaṃ bhagavān kathitavāt |",
  "SA11n1102:86": "nāparaṃ kiṃcit |",
  "SA11n1102:87": "yata evam, tasmānna trijagati pāpacittādaparaḥ kaścid bhayaheturasti |",
  "SA11n1102:88": "tasmāccittameva vaśīkartavyam |",
  "SA11n1102:89": "yaduktamāryaratnameghe-",
  "SA11n1102:90": "cittapūrvagamāḥ sarvadharmāḥ |",
  "SA11n1102:91": "citte parijñāte sarvadharmāḥ parijñātā bhavanti ||",
  "SA11n1102:92": "api ca-",
  "SA11n1102:93": "cittena nīyate lokaścittaṃ cittaṃ na paśyati |",
  "SA11n1102:94": "cittena cīyate karma śubhaṃ vā yadi vāśubham ||",
  "SA11n1102:95": "cittaṃ bhramate alātavat |",
  "SA11n1102:96": "cittaṃ vibhramate taraṃgavat |",
  "SA11n1102:97": "cittaṃ dahate davāgnivat |",
  "SA11n1102:98": "cittaṃ rohayate (harate)",
  "SA11n1102:99": "mahāmbuvat | iti ca ||",
  "SA11n1102:100": "evaṃ byupaparīkṣamāṇaścitte sūpasthitasmṛtirviharati,",
  "SA11n1102:101": "na ca cittasya vaśaṃ gacchati |",
  "SA11n1102:102": "api tu cittamevāsya vaśaṃ gacchati |",
  "SA11n1102:103": "cittenāsya vaśībhūtena sarve dharmā vaśībhavantīti ||",
  "SA11n1102:104": "syādetat-dānapāramitādiṣu kathamiva cittaṃ pradhānam ?",
  "SA11n1102:105": "sā hi sarvasattvānāṃ dāridyāpanayanalakṣaṇetyāha-",
  "SA11n1102:106": "adaridraṃ jagatkṛtvā dānapāramitā yadi |",
  "SA11n1102:107": "jagaddaridramadyāpi sā kathaṃ pūrvatāyinām ||9 ||",
  "SA11n1102:108": "dāridyaṃ hi nāma sāsravasukhabhogabubhukṣayā cittakārpaṇyam upakaraṇavaikalyaṃ vā |",
  "SA11n1102:109": "tadapanīya jagato yadi dānapāramitāparipūrirbhavatītyucyate,",
  "SA11n1102:110": "tadā sā katham ?",
  "SA11n1102:111": "na kathaṃcidapi pūrvatāyināṃ pūrvamabhisaṃbuddhānāṃ bhagavatāṃ yujyate |",
  "SA11n1102:112": "kutaḥ ? jagaddaridramadyāpi,",
  "SA11n1102:113": "nādyāpi yāvajjagaddāridyamupaśāmyati ||",
  "SA11n1102:114": "yadyevaṃ neṣyate,",
  "SA11n1102:115": "kathaṃ sā bhavatītyāha-",
  "SA11n1102:116": "phalena saha sarvasvatyāgacittājjane'khile |",
  "SA11n1102:117": "dānapāramitā proktā tasmātsā cittameva tu ||10 ||",
  "SA11n1102:118": "sarvasvaṃ bāhyādhyātmikaṃ sarvaṃ vastu dānaṃ dānaphalaṃ ca sarvasattvebhyaḥ parityajato'bhyāsena prakarṣagamanād yadā apagatamātsaryamalaṃ nirāsaṅgatayā cittamutpadyate,",
  "SA11n1102:119": "tadā dānapāramitāniṣpannetyucyate |",
  "SA11n1102:120": "tasmāt sā cittameva nānyā dānapāramitā ||",
  "SA11n1102:121": "śīlapāramitā tu sutarāṃ cittamevetyata āha-",
  "SA11n1102:122": "matsyādayaḥ kva nīyantāṃ mārayeyaṃ yato na tān |",
  "SA11n1102:123": "labdhe viraticitte tu śīlapāramitā matā ||11 ||",
  "SA11n1102:124": "prāṇātipātādisarvāvadyaviraticittameva hi śīlam,",
  "SA11n1102:125": "na punastadāśrayabhūtabāhyaviṣayanivṛttisvabhāvam |",
  "SA11n1102:126": "yadi punarvadhādiviṣayavastvabhāvena tadvadhādyabhāvācchīlaṃ syāt,",
  "SA11n1102:127": "tadā te matsyādayaḥ kva nīyantāṃ yatra teṣāṃ darśanaṃ na syāt ?",
  "SA11n1102:128": "anyathā tadvadhādyupakrame śīlaṃ na syāt |",
  "SA11n1102:129": "na caivam |",
  "SA11n1102:130": "tasmātteṣu vidyamāneṣvapi labdhe viraticitte nivṛttimanasikāre śīlapāramitā matā saṃmatā tatsvabhāvavidām |",
  "SA11n1102:131": "tasmāt sā cittameva ||",
  "SA11n1102:132": "kṣāntipāramitāpi na cittādbhinnetyāha-",
  "SA11n1102:133": "kiyato mārayiṣyāmi durjanān gaganopamān |",
  "SA11n1102:134": "mārite krodhacitte tu māritāḥ sarvaśatravaḥ ||12 ||",
  "SA11n1102:135": "parāpakārādisaṃbhave'pi cittasyākopanatā kṣāntiḥ |",
  "SA11n1102:136": "anyathā yadi sarvaśatrūṇāṃ tadvinipātanena vairaniryātanaṃ kṛtavataḥ kenacidvairābhāvādupaśāntavairasya na kaścidapakārī syāt |",
  "SA11n1102:137": "iti marṣaṇaṃ kṣāntiḥ |",
  "SA11n1102:138": "tadā etadaśakyānuṣṭhānam |",
  "SA11n1102:139": "śatravo hi gaganasamatvādaparyantāḥ |",
  "SA11n1102:140": "teṣāṃ māraṇamaśakyam |",
  "SA11n1102:141": "tasmāt krodhādinivṛtticittameva teṣāmupāyena māraṇamiva,",
  "SA11n1102:142": "tatkṛtāpakārasyāgaṇanāt,",
  "SA11n1102:143": "janmāntaravairāsaṃbhavācca māritaprāyāste ||",
  "SA11n1102:144": "atra aśakyatāyāmapyupāyena pravṛttau dṛṣṭāntopadarśanena śakyatāmāha-",
  "SA11n1102:145": "bhūmiṃ chādayituṃ sarvāṃ kutaścarma bhaviṣyati |",
  "SA11n1102:146": "upānaccarmamātreṇa channā bhavati medinī ||13 ||",
  "SA11n1102:147": "kaṇṭakādyupaghātarakṣaṇārthaṃ pṛthvī chādayitumucitā |",
  "SA11n1102:148": "na caitacchakyam,",
  "SA11n1102:149": "tāvataścarmaṇo'bhāvāt,",
  "SA11n1102:150": "bhāve'pi chādanasyāśakyatvāt |",
  "SA11n1102:151": "upāyena punaḥ śakyam |",
  "SA11n1102:152": "upānahaścarmaṇā kevalena sarvā bhūmiśchāditā bhavati ||",
  "SA11n1102:153": "dṛṣṭāntoktamarthaṃ prakṛte yojayannāha-",
  "SA11n1102:154": "bāhyā bhāvā mayā tadvacchakyā vārayituṃ na hi |",
  "SA11n1102:155": "svacittaṃ vārayiṣyāmi kiṃ mamānyairnivāritaiḥ ||14 ||",
  "SA11n1102:156": "śatruprabhṛtayo bhāvā mayā vārayitumaśakyāḥ |",
  "SA11n1102:157": "tadvat medinīcarmacchādanavat apakārakriyāyāḥ |",
  "SA11n1102:158": "ataḥ svacittameva śakyaṃ vārayiṣyāmi |",
  "SA11n1102:159": "anyavāraṇasyāpārthakatvāt,",
  "SA11n1102:160": "svacittavāraṇādeva tatsiddheḥ |",
  "SA11n1102:161": "tasmāt sā cittameva ||",
  "SA11n1102:162": "vīryapāramitā tu kuśalotsāhasvabhāvā ativispaṣṭaṃ cittamevetyāha-",
  "SA11n1102:163": "sahāpi vākśarīrābhyāṃ mandavṛtterna tatphalam |",
  "SA11n1102:164": "yatpaṭorekakasyāpi cittasya brahmatādikam ||15 ||",
  "SA11n1102:165": "vacanakāyasahitasyāpi cittasya kuśalapakṣe mandapracārasya na tādṛśaṃ phalamupajāyate,",
  "SA11n1102:166": "yādṛśaṃ dhyānādiviṣaye paṭupravṛtterekākino'pi cittasya phalaṃ brahmabhūyādikam |",
  "SA11n1102:167": "tasmāt sā cittameva ||",
  "SA11n1102:168": "dhyānaṃ tu cittaikāgratālakṣaṇaṃ cittādanyathā vaktumaśakyamityāha-",
  "SA11n1102:169": "japāstapāṃsi sarvāṇi dīrghakālakṛtānyapi |",
  "SA11n1102:170": "anyacittena mandena vṛthaivetyāha sarvavit ||16 ||",
  "SA11n1102:171": "mantrādyāvartanalakṣaṇā vacanavyāpārā japāḥ |",
  "SA11n1102:172": "tapāṃsi ca indriyadamanalakṣaṇāḥ kāyikāḥ |",
  "SA11n1102:173": "tāni atibahukālamabhyastānyapi anyatra saktacittena middhādyupahatacittena vā |",
  "SA11n1102:174": "samānapāṭavavikalenetyarthaḥ |",
  "SA11n1102:175": "vṛthaiva niṣphalameva,",
  "SA11n1102:176": "atyarthakṛśaphalatvāt,",
  "SA11n1102:177": "abhimatārthe'nupayogādvā |",
  "SA11n1102:178": "putro'pyaputra eva,",
  "SA11n1102:179": "putrakāryākaraṇādyathā |",
  "SA11n1102:180": "ityāha bhagavān sarvajñaḥ |",
  "SA11n1102:181": "tasmād dhyānapāramitāpi cittameva ||",
  "SA11n1102:182": "prajñā tu nirvivādā cittamevetyāha-",
  "SA11n1102:183": "duḥkhaṃ hantuṃ sukhaṃ prāptuṃ te bhramanti mudhāmbare |",
  "SA11n1102:184": "yairetaddharmasarvasvaṃ cittaṃ guhyaṃ na bhāvitam ||17 ||",
  "SA11n1102:185": "pañcagatisaṃsārajātyādiduḥkhaṃ prahātuṃ tatprahāṇe nirvāṇasukhamadhigantuṃ te sattvā mudhā nirarthakā eva bhramanti ambare kāsīpuṣpamiva niṣphalaṃ saṃsāre |",
  "SA11n1102:186": "yadanuṣṭhitaṃ kvacidapi na lagnamiti tadevamamidhīyate pañcāgnisevāśiroluñcanādivratam |",
  "SA11n1102:187": "ke punarevaṃ bhramanti ?",
  "SA11n1102:188": "yaiḥ saṃsārabhayabhīrubhiḥ sukhārthibhiśca dharmasarvasvaṃ sarvalaukikalokottarakarmanidānabhūtaṃ cittaṃ bālānāmagocarasvabhāvatayā guhyaṃ na bhāvitaṃ tattvacittatayā punaḥ punaḥ sthirīkṛtam |",
  "SA11n1102:189": "tasmādiyamatitarāṃ cittameva |",
  "SA11n1102:190": "yathopavarṇitamāryagaṇḍabyūhe-",
  "SA11n1102:191": "svacittādhiṣṭhānaṃ sarvabodhisattvacaryā |",
  "SA11n1102:192": "svacittādhiṣṭhānaṃ sarvasattvaparipākavinayaḥ |",
  "SA11n1102:193": "peyālaṃ |",
  "SA11n1102:194": "tasya mama kulaputra evaṃ bhavati-svacittamevopastambhayitavyaṃ sarvakuśalamūlaiḥ |",
  "SA11n1102:195": "svacittameva parisyandayitavyaṃ dharmameghaiḥ |",
  "SA11n1102:196": "svacittameva pariśodhayitavyamāvaraṇīyadharmebhyaḥ |",
  "SA11n1102:197": "svacittameva dṛḍhīkartavyaṃ vīryeṇa | ityādi ||",
  "SA11n1102:198": "iti cittasvabhāvatāṃ sarvatra pratipādya upasaṃharannāha-",
  "SA11n1102:199": "tasmātsvadhiṣṭhitaṃ cittaṃ mayā kāryaṃ surakṣitam |",
  "SA11n1102:200": "cittarakṣāvrataṃ mukttvā bahubhiḥ kiṃ mama vrataiḥ ||18 ||",
  "SA11n1102:201": "evamutpāditabodhicittena śikṣārakṣaṇe yatnavatā manasi kartavyam-svadhiṣṭhitaṃ smṛtyā surakṣitaṃ saṃprajanyena vakṣyamāṇarītyā mayā svacittaṃ kartavyaṃ tadekāgramānasena |",
  "SA11n1102:202": "atraiva sarveṣāmantarbhāvāt |",
  "SA11n1102:203": "ataścittarakṣaṇameva pradhānaṃ vratam |",
  "SA11n1102:204": "tadvihāya kimanyairvratairbahubhirapi mama prayojanam ? na kiṃcit |",
  "SA11n1102:205": "tadrahitasya niṣphalatvāt |",
  "SA11n1102:206": "etāvatī ceyaṃ bodhisattvaśikṣā yaduta cittaparikarma |",
  "SA11n1102:207": "etanmūlatvāt sarvasattvārthānām |",
  "SA11n1102:208": "tadyathā dharmasaṃgītisūtre kīrtitam-",
  "SA11n1102:209": "mativikramabodhisattva āha-yo'yaṃ dharmo dharma ityucyate,",
  "SA11n1102:210": "nāyaṃ dharmo deśastho na pradeśastho'nyatra svacittādhīno dharmaḥ |",
  "SA11n1102:211": "tasmānmayā svacittaṃ svārādhitaṃ svadhiṣṭhitaṃ suparijitaṃ susamārabdhaṃ sunigṛhītaṃ kartavyam |",
  "SA11n1102:212": "tatkasya hetoḥ ?",
  "SA11n1102:213": "yatra cittaṃ tatra guṇadoṣāḥ |",
  "SA11n1102:214": "tadbodhisattvo doṣebhyaścittaṃ nivārya guṇeṣu pravartayati |",
  "SA11n1102:215": "taducyate-cittādhīno dharmaḥ,",
  "SA11n1102:216": "dharmādhīnā bodhiriti ||",
  "SA11n1102:217": "evaṃ cittāyattatāṃ sarvatra niścitya cittadṛḍhatāyāmudāharaṇamāha-",
  "SA11n1102:218": "yathā capalamadhyastho rakṣati vraṇamādarāt |",
  "SA11n1102:219": "evaṃ durjanamadhyastho rakṣeccittavraṇaṃ sadā ||19 ||",
  "SA11n1102:220": "asamāhitajanamadhye punarupaghātabhayāttadgatamanasā yathā vraṇaṃ rakṣati kaścidapramattaḥ,",
  "SA11n1102:221": "evaṃ tathā śikṣārakṣaṇakāmaḥ akāraṇavairibālajanamadhye saṃvasan tatparaścittaṃ vraṇamiva rakṣet sarvakālam ||",
  "SA11n1102:222": "yathāprasiddhita idamudāharaṇam |",
  "SA11n1102:223": "na tu punarmanāgapi sādṛśyamastītyāha-",
  "SA11n1102:224": "vraṇaduḥkhalavādbhīto rakṣāmi vraṇamādarāt |",
  "SA11n1102:225": "saṃghātaparvatāghātādbhītaścittavraṇaṃ na kim ||20 ||",
  "SA11n1102:226": "īṣanmātraṃ duḥkhaṃ duḥkhalavo vraṇakṛtaḥ |",
  "SA11n1102:227": "tasmādbhīto rakṣāmi vraṇam |",
  "SA11n1102:228": "prakṛtānurodhe rakṣatīti pāṭho yuktaḥ |",
  "SA11n1102:229": "ādarāt tātparyeṇa |",
  "SA11n1102:230": "saṃghātanarakaprabhavādanekavarṣasahasrānubhūyamānaduḥkhāt parvatāghātātsarvato vyāptiprahārāt bhītaḥ cittavraṇaṃ na kiṃ rakṣediti prakṛtena saṃbandhaḥ |",
  "SA11n1102:231": "yadi vā |",
  "SA11n1102:232": "ahaṃ tu kiṃ na rakṣāmīti pariṇāmena yojanīyam |",
  "SA11n1102:233": "athavā |",
  "SA11n1102:234": "evamutpāditabodhicittena manasā cintayitavyamityavatāryate |",
  "SA11n1102:235": "tadā rakṣāmīti ||",
  "SA11n1102:236": "kaḥ punarevaṃ sati guṇaḥ syādityāha-",
  "SA11n1102:237": "anena hi vihāreṇa viharan durjaneṣvapi |",
  "SA11n1102:238": "pramadājanamadhye'pi yatirdhīro na khaṇḍayate ||21 ||",
  "SA11n1102:239": "yasmādevaṃmanasikāreṇa vicaran vanitājanamadhye'pi prāsādapṛṣṭhe ayamanivāryo'tiśayena kāmarāgeṣu |",
  "SA11n1102:240": "tenedamuktaṃ yatirdhīra iti |",
  "SA11n1102:241": "asmin manasikāre nidhyaptacittaḥ |",
  "SA11n1102:242": "na khaṇḍayate śikṣārakṣaṇamanasikārānna skhalati ||",
  "SA11n1102:243": "punarevaṃ karaṇīyamityatrārthe dṛḍhamabhiniveśaṃ darśayannāha-",
  "SA11n1102:244": "lābhā naśyantu me kāmaṃ satkāraḥ kāyajīvitam |",
  "SA11n1102:245": "naśyatvanyacca kuśalaṃ mā tu cittaṃ kadācana ||22 ||",
  "SA11n1102:246": "civarapiṇḍapātādayo naśyantu,",
  "SA11n1102:247": "vilayaṃ yāntu mama kāmaṃ yatheṣṭam |",
  "SA11n1102:248": "satkāro gauraveṇa āsanadānapādavandanādipūjā |",
  "SA11n1102:249": "kāyo jīvitaṃ ca sarvametannaśyatu |",
  "SA11n1102:250": "anyadapi yatkiṃcit sukhasaumanasyanimittaṃ tadapi naśyatu |",
  "SA11n1102:251": "kuśalaṃ punarmama cittaṃ mā kasmiṃścidapi kāle naṅkṣīditi ||",
  "SA11n1102:252": "atra punarādaramutpādayituṃ śāstrakāra āha-",
  "SA11n1102:253": "cittaṃ rakṣitukāmānāṃ mayaiṣa kriyate'ñjaliḥ |",
  "SA11n1102:254": "smṛtiṃ ca saṃprajanyaṃ ca sarvayatnena rakṣata ||23 ||",
  "SA11n1102:255": "añjaliṃ kṛtvā prārthayāmi |",
  "SA11n1102:256": "kimartham ? smṛtiṃ ca saṃprajanyaṃ ca |",
  "SA11n1102:257": "na kevalāṃ smṛtim,",
  "SA11n1102:258": "nāpi kevalaṃ saṃprajanyamiti parasparāpekṣayā cakāradvayam |",
  "SA11n1102:259": "tatra smṛtirāryaratnacūḍasūtre'bhihitā-",
  "SA11n1102:260": "yayā smṛtyā sarvakleśānāṃ prādurbhāvo na bhavati |",
  "SA11n1102:261": "yayā smṛtyā sarvamārakarmaṇāmavatāraṃ na dadāti |",
  "SA11n1102:262": "yayā smṛtyā utpathe kumārge vā na patati |",
  "SA11n1102:263": "yayā smṛtyā dauvārikabhūtayā sarveṣāmakuśalānāṃ cittacaitasikānāṃ dharmāṇāmavakāśaṃ na dadāti,",
  "SA11n1102:264": "iyamucyate samyaksmṛtiriti ||",
  "SA11n1102:265": "saṃkṣepataḥ punariyaṃ smṛtirucyate-vihitapratiṣiddhayoryathāyogaṃ smaraṇaṃ smṛtiḥ |",
  "SA11n1102:266": "yaccāhasmṛtirālambanāsaṃpramoṣa iti ||",
  "SA11n1102:267": "saṃprajanyaṃ tu prajñāpāramitāyāmuktam-",
  "SA11n1102:268": "caraṃścarāmīti prajānāti |",
  "SA11n1102:269": "sthitaḥ sthito'smīti prajānāti |",
  "SA11n1102:270": "niṣaṇṇo niṣaṇṇo'smīti prajānāti |",
  "SA11n1102:271": "śayānaḥ śayito'smīti prajānāti |",
  "SA11n1102:272": "yathā yathāsya kāyaḥ sthito bhavati tathā tathainaṃ prajānāti |",
  "SA11n1102:273": "peyālaṃ |",
  "SA11n1102:274": "so'tikrāman vā pratikrāman vā saṃprajānacārī bhavati |",
  "SA11n1102:275": "ālokite vilokite saṃmiñjite prasārite saṃghāṭīpaṭapātracīvaradhāraṇe aśite pīte khādite nidrāklamaprativinodane āgate gate sthite niṣaṇṇe supte jāgarite bhāṣite tūṣṇībhāve pratisaṃlayane saṃprajānacārī bhavatīti ||",
  "SA11n1102:276": "idameva vakṣyati-",
  "SA11n1102:277": "etadeva samāsena saṃprajanyasya lakṣaṇam |",
  "SA11n1102:278": "yatkāyacittovakṣāyāḥ pratyavekṣā muhurmuhuḥ ||iti ||",
  "SA11n1102:279": "kaḥ punaranayorvyatireke doṣaḥ,",
  "SA11n1102:280": "yenaite yatnena rakṣaṇīye kathite ityāha-",
  "SA11n1102:281": "vyādhyākulo naro yadvanna kṣamaḥ sarvakarmasu |",
  "SA11n1102:282": "tathābhyāṃ vikalaṃ cittaṃ na kṣamaṃ sarvakarmasu ||24 ||",
  "SA11n1102:283": "rogopahatasāmarthyo yathā puruṣaḥ sarvakarmasu gamanabhojanādiṣu akarmaṇyo bhavati,",
  "SA11n1102:284": "tathā smṛtisaṃprajanyābhyāṃ vikalaṃ cittaṃ sarvakarmasu dhyānādhyayanādilakṣaṇeṣu ||",
  "SA11n1102:285": "anayoḥ samudāyābhāve doṣamuktvā pratyekamabhāve kathayitumāha-",
  "SA11n1102:286": "asaṃprajanyacittasya śrutacintitabhāvitam |",
  "SA11n1102:287": "sacchidrakumbhajalavanna smṛtāvavatiṣṭhate ||25 ||",
  "SA11n1102:288": "na vidyate saṃprajanyaṃ yasmiṃstadasaṃprajanyam |",
  "SA11n1102:289": "taccittaṃ yasya tasya |",
  "SA11n1102:290": "śrutacintābhāvanāmayaprajñāpariniṣṭhitaṃ vastu na smaraṇamadhivasati |",
  "SA11n1102:291": "tanmūlaṃ ca sarvaṃ kalyāṇam |",
  "SA11n1102:292": "kimiva ? yathā sacchidrakumbhe mukhanikśiptamudakamadhastādgacchati nāvatiṣṭhate ||",
  "SA11n1102:293": "idamaparaṃ tadvayatireke dūṣaṇamāha-",
  "SA11n1102:294": "aneke śrutavanto'pi śrāddhā yatnaparā api |",
  "SA11n1102:295": "asaṃprajanyadoṣeṇa bhavantyāpattikaśmalāḥ ||26 ||",
  "SA11n1102:296": "bahavo'pi bahuśrutāḥ tathā śraddhāvanto yatnaparāḥ śikṣāyāmādarakāriṇaḥ asaṃprajanyadoṣeṇa āpattikaluṣitā bhavanti kāyacittapracārāpratyavekṣaṇāt ||",
  "SA11n1102:297": "aparamapi tadabhāve dūṣaṇamāha-",
  "SA11n1102:298": "asaṃprajanyacaureṇa smṛtimoṣānusāriṇā |",
  "SA11n1102:299": "upacityāpi puṇyāni muṣitā yānti durgatim ||27 ||",
  "SA11n1102:300": "asaṃprajanyameva saṃprajanyābhāvaḥ kleśasvabhāvaścauraḥ kuśaladhanāpaharaṇāt |",
  "SA11n1102:301": "tena smṛtimoṣānusāriṇā rakṣapālabhūtāyāḥ smṛteḥ pramoṣamabhāvamanusṛtya muṣitā viluptakuśaladhanāḥ santaḥ upacityāpi puṇyāni,",
  "SA11n1102:302": "kuśaladhanānāṃ saṃcayaṃ kṛtvāpi,",
  "SA11n1102:303": "durgatiparāyaṇā bhavanti ||",
  "SA11n1102:304": "kutaḥ punarevamiti uktamevārthaṃ spaṣṭayannāha-",
  "SA11n1102:305": "kleśataskarasaṃgho'yamavatāragaveṣakaḥ |",
  "SA11n1102:306": "prāpyāvatāraṃ muṣṇāti hanti sadgatijīvitam ||28 ||",
  "SA11n1102:307": "taskarāścaurāḥ teṣāṃ saṃghātaḥ avatāragaveṣakaḥ piśācavadavatāramārgaprekṣī |",
  "SA11n1102:308": "chidrānveṣaṇatatpara ityarthaḥ |",
  "SA11n1102:309": "prāpyāvatāraṃ praveśamārgamāsādya muṣṇāti |",
  "SA11n1102:310": "tato hanti śobhanagataye jīvitapratilambhaṃ kuśalapātheyābhāvāt ||",
  "SA11n1102:311": "smṛtimadhikṛtyādhunā prāha-",
  "SA11n1102:312": "tasmātsmṛtirmanodvārānnāpaneyā kadācana |",
  "SA11n1102:313": "gatāpi pratyupasthāpyā saṃsmṛtyāpāyikīṃ vyathām ||29 ||",
  "SA11n1102:314": "yataḥ smṛterabhāve dūṣaṇamevaṃ syāt,",
  "SA11n1102:315": "tasmādidamatra doṣaṃ paśyatā smṛtirālabamnāsaṃpramoṣalakṣaṇā manodvārāt manogṛhapraveśamārgāt nāpaneyā nāpasāryā |",
  "SA11n1102:316": "sadā avasthāpayitavyetyarthaḥ |",
  "SA11n1102:317": "atha kadācit pramādatastato'pagacchet,",
  "SA11n1102:318": "tadā gatāpi punarnirvartyopasthāpyā tatraivāropayitavyā |",
  "SA11n1102:319": "katham ? saṃsmṛtya manasi nidhāya āpāyikīṃ narakādidurgativyathām ||",
  "SA11n1102:320": "tatra dvādaśemāḥ smṛtayo niṣphalaspandavarjanārthaṃ tathāgatājñānatikramānupālanavipākagauravasmṛtiprabhṛtayaḥ śikṣāsamuccaye pradarśitāḥ,",
  "SA11n1102:321": "tata eva vivekenāvadhāryāḥ ||",
  "SA11n1102:322": "sāpi smṛtistībrādarātsamutpadyate |",
  "SA11n1102:323": "ādaro'pi śamathamāhātmyamavagamya ātāpena jāyate |",
  "SA11n1102:324": "etacca yathāvasaraṃ vakṣyāmaḥ ||",
  "SA11n1102:325": "keṣāṃcit punaranyathāpi smṛtirutpadyate |",
  "SA11n1102:326": "tadupadarśayannāha-",
  "SA11n1102:327": "upādhyāyānuśāsanyā bhītyāpyādarakāriṇām |",
  "SA11n1102:328": "dhanyānāṃ gurusaṃvāsātsukaraṃ jāyate smṛtiḥ ||30 ||",
  "SA11n1102:329": "ācāryopādhyāyasaṃnidhau tadanyatamārādhyabrahmacārisaṃnidhau vā saṃvasatāṃ tadanuśāsanyā,",
  "SA11n1102:330": "bhītya tadbhayenāpi ādaraḥ kāryeṣu sarvabhāvenābhimukhyam,",
  "SA11n1102:331": "avajñāpratipakṣo dharmaḥ |",
  "SA11n1102:332": "tatkāriṇāṃ yatnavatāṃ sukṛtināṃ tadanuśāsanīṃ hitāhitavidhipratiṣedhaniyamamanugṛhṇatāmakṛcchreṇaiva smṛtirutpadyate ||",
  "SA11n1102:333": "itthamapi viharan smṛtimanasikārabahulavihārī bhavatīti kārikādvayena darśayannāha-",
  "SA11n1102:334": "buddhāśca bodhisattvāśca sarvatrāvyāhatekṣaṇāḥ |",
  "SA11n1102:335": "sarvamevāgratasteṣāṃ teṣāmasmi puraḥ sthitaḥ ||31 ||",
  "SA11n1102:336": "iti dhyātvā tathā tiṣṭhet trapādarabhayānvitaḥ |",
  "SA11n1102:337": "buddhānusmṛtirapyevaṃ bhavettasya muhurmuhuḥ ||32 ||",
  "SA11n1102:338": "sarvadā buddhabodhisattvānāṃ samastavastuviṣayāpratihatajñānacakṣuṣāṃ sarvameva vastujātaṃ purato'vasthitameva |",
  "SA11n1102:339": "ahamapi teṣāṃ puro'vasthita eva,",
  "SA11n1102:340": "sarvavastuvat |",
  "SA11n1102:341": "iti manasi nidhāya tathaiva saṃyatātmā tiṣṭhet |",
  "SA11n1102:342": "trapādarabhayānvitaḥ |",
  "SA11n1102:343": "apratirūpe karmaṇi trapā lajjā |",
  "SA11n1102:344": "śikṣāyāmādaraḥ,",
  "SA11n1102:345": "tadatikrame bhayam |",
  "SA11n1102:346": "buddhabodhisattveṣveva vā trapādayaḥ |",
  "SA11n1102:347": "evaṃ sati aparo'pi viśeṣaḥ syādityāha-buddhetyādi |",
  "SA11n1102:348": "tadevaṃ viharatastasya pratikṣaṇamakāmata eva buddhānusmṛtiḥ syāt ||",
  "SA11n1102:349": "saṃprajanyasya utpattisthairyayoḥ smṛtireva kāraṇamiti kathayannāha-",
  "SA11n1102:350": "saṃprajanyaṃ tadāyāti na ca yātyāgataṃ punaḥ |",
  "SA11n1102:351": "smṛtiryadā manodvāre rakṣārthamavatiṣṭhate ||33 ||",
  "SA11n1102:352": "yadā smṛtirmanogṛhadvāri kleśataskarasaṃghātānupraveśanivāriṇī dauvārikavadavasthitā bhavati,",
  "SA11n1102:353": "tadā saṃprajanyamayatnata evotpadyate,",
  "SA11n1102:354": "utpannaṃ ca sat sthirībhavati ||",
  "SA11n1102:355": "evaṃ tāvadanayoranvayavyatirekābhyāṃ guṇadoṣāvabhidhāya anarthavivarjanārthaṃ niṣphalaspandavarjanamāha-",
  "SA11n1102:356": "pūrvaṃ tāvadidaṃ cittaṃ sadopasthāpyamīdṛśam |",
  "SA11n1102:357": "nirindriyeṇeva mayā sthātavyaṃ kāṣṭhavatsadā ||34 ||",
  "SA11n1102:358": "prathamaṃ tāvat idaṃ cittamityadhyātmani cintayati-sarvakālamīdṛśamuktakramayuktamupasthāpayitavyam |",
  "SA11n1102:359": "tataḥ paraṃ niṣphalaspandavarjanārthamapagatakaraṇagrāmeṇeva niṣphalarūpādiviṣayagrahaṇasarvavikalpopasaṃhārāt mayā sthātavyam |",
  "SA11n1102:360": "kimiva ? kāṣṭhavat,",
  "SA11n1102:361": "cakṣurādivyāpāraśūnyatvāt ||",
  "SA11n1102:362": "idameva vyanakti-",
  "SA11n1102:363": "niṣphalā netravikṣepā na kartavyāḥ kadācana |",
  "SA11n1102:364": "nidhyāyantīva satataṃ kāryā dṛṣṭiradhogatā ||35 ||",
  "SA11n1102:365": "īṣanmukulitapakṣmayugalā nāsāgraviniveśitā yugamātravyavalokinī vā kāryā dṛṣṭiḥ ||",
  "SA11n1102:366": "prathamārambhiṇaḥ saṃtatābhyāsena kleśasya parihārārthamāha-",
  "SA11n1102:367": "dṛṣṭiviśrāmahetostu diśaḥ paśyetkadācana |",
  "SA11n1102:368": "ābhāsamātraṃ dṛṣṭvā ca svāgatārthaṃ vilokayet ||36 ||",
  "SA11n1102:369": "dṛṣṭicittaparikhedaparityāgāya kadācit karhicit diśo vyavalokayet |",
  "SA11n1102:370": "atha kadācit kaścit tatsamīpamāgacchet,",
  "SA11n1102:371": "tadā tasya praticchāyāmātraṃ viditvā svāgatavādena saṃtoṣaṇārthaṃ vilokayet |",
  "SA11n1102:372": "anyathā tatra tasya avadhyānena akuśalaṃ prasavet ||",
  "SA11n1102:373": "mārge'pi tathādṛṣṭergacchata upaghātaparihārārthamāha-",
  "SA11n1102:374": "mārgādau bhayabodhārthaṃ muhuḥ paśyeccaturdiśam |",
  "SA11n1102:375": "diśo viśramya vīkṣeta parāvṛtyaiva pṛṣṭhataḥ ||37 ||",
  "SA11n1102:376": "bhayahetucaurādipratipattyarthaṃ caturdiśamiti krameṇa |",
  "SA11n1102:377": "anyathā ātmabhāvasya rakṣā kṛtā na syāt |",
  "SA11n1102:378": "sarvadigvyavalokanaṃ tu kriyamāṇamauddhatyopaghātaparihārārthaṃ sthitvā kartavyam |",
  "SA11n1102:379": "pṛṣṭhato vyavalokanaṃ parāvṛtya paścānmukhībhūya ||",
  "SA11n1102:380": "asamādhānasya ca rakṣaṇāmāha-",
  "SA11n1102:381": "saredapasaredvāpi puraḥ paścānnirūpya ca |",
  "SA11n1102:382": "evaṃ sarvāsvavasthāsu kāryaṃ buddhvā samācaret ||38 ||",
  "SA11n1102:383": "saretpuraḥ apasaretpaścāt |",
  "SA11n1102:384": "prapātādyupaghātaṃ nirīkṣya ca |",
  "SA11n1102:385": "evamityuktakramadiśā svaparahitaprayojanamavagamya pratipattisāro bhavet ||",
  "SA11n1102:386": "idānīṃ saṃprajanyakāritāṃ śikṣayitumāha-",
  "SA11n1102:387": "kāyenaivamavastheyamityākṣipya kriyāṃ punaḥ |",
  "SA11n1102:388": "kathaṃ kāyaḥ sthita iti draṣṭavyaṃ punarantarā ||39 ||",
  "SA11n1102:389": "caturṇāmīryāpathānāmanyatamasminnīryāpathe |",
  "SA11n1102:390": "kāyenaivamiti sthitena niṣaṇṇena vā avastheyamiti |",
  "SA11n1102:391": "tadanantaraṃ svādhyāyādikriyāmārabhya punarantarāle vyavalokitavyaṃ kathaṃ kāyaḥ sthita iti tasminneveryāpathe,",
  "SA11n1102:392": "uta bhinne īryāpathe |",
  "SA11n1102:393": "bhinne punaḥ pūrvavadavasthāpyaḥ ||",
  "SA11n1102:394": "kāyapratyavekṣāmabhidhāya cittapratyavekṣaṇāmāha-",
  "SA11n1102:395": "nirūpyaḥ sarvayatnena cittamattadvipastathā |",
  "SA11n1102:396": "dharmacintāmahāstambhe yathā vaddho na mucyate ||40 ||",
  "SA11n1102:397": "dharmasya svaparahitalakṣaṇasya cintaiva mahāstambho vandhanāyattīkaraṇahetutvāt ||",
  "SA11n1102:398": "tasmin baddho'pi punaḥ punarnirūpaṇīya ityāha-",
  "SA11n1102:399": "kutra me vartata iti pratyavekṣyaṃ tathā manaḥ |",
  "SA11n1102:400": "samādhānadhuraṃ naiva kṣaṇamapyutsṛjedyathā ||41 ||",
  "SA11n1102:401": "kva punaridaṃ mano mama vartate,",
  "SA11n1102:402": "pūrvasminnālambane anyatra vā gatam |",
  "SA11n1102:403": "gatamavagamya tato nirvatya tatraiva yojayitavyam |",
  "SA11n1102:404": "svarasavāhitāyāmupekṣaṇīyam |",
  "SA11n1102:405": "iti śamathadhuramekamapi kṣaṇaṃ yathā na parityajati tathā dhārayitavyam |",
  "SA11n1102:406": "etāvatā śīlaṃ hi samādhisaṃvartanīmamityuktaṃ bhavati |",
  "SA11n1102:407": "yathoktaṃ candrapradīpasūtre-",
  "SA11n1102:408": "kṣipraṃ samādhiṃ labhate niraṅgaṇaṃ",
  "SA11n1102:409": "viśuddhaśīlasyimi ānuśaṃsāḥ || iti |",
  "SA11n1102:410": "[samādhi. 27.]",
  "SA11n1102:411": "ato'vagamyate-ye kecit samādhihetavaḥ prayogāḥ,",
  "SA11n1102:412": "te śīle'nugatā iti |",
  "SA11n1102:413": "tasmāt samādhyarthinā smṛtisaṃprajanyaśīlena bhavitavyam |",
  "SA11n1102:414": "tathā śīlārthināpi samādhau yatnaḥ kārya iti ||",
  "SA11n1102:415": "samādhānaparityāgāvakāśamāha-",
  "SA11n1102:416": "bhayotsavādisaṃbandhe yadyaśakto yathāsukham |",
  "SA11n1102:417": "dānakāle tu śīlasya yasmāduktamupekṣaṇam ||42 ||",
  "SA11n1102:418": "agnidāhādi bhayam |",
  "SA11n1102:419": "tathā ratnatrayapūjādikṛta utsavaḥ |",
  "SA11n1102:420": "samadhikataraḥ sattvārthādirvā |",
  "SA11n1102:421": "tatsaṃbhave yadi sthātumaśaktaḥ,",
  "SA11n1102:422": "tadā kāmacāra ityanujñātam |",
  "SA11n1102:423": "sāpattiko na bhavatītyarthaḥ |",
  "SA11n1102:424": "kutaḥ punarayamaniyamo labhyata ityāha-dānetyādi |",
  "SA11n1102:425": "śīlaṃ yadyapi dānātprakṛṣṭam,",
  "SA11n1102:426": "tathāpi avaraśikṣāyāṃ śikṣamāṇasya tadanantarameva uttaraśikṣāvasthitasya abhyāsapāṭavābhāvāt kathaṃcit tāvatkālaṃ tato nivartamānasyāpi nāpattiḥ |",
  "SA11n1102:427": "dānasyāsau kālo na śīlasya |",
  "SA11n1102:428": "ata evoktam-yadyaśakta iti |",
  "SA11n1102:429": "etāvanmātreṇedamudāharaṇam |",
  "SA11n1102:430": "yathoktam-tatraikasyāṃ śikṣāyāṃ niṣpādyamānāyāmaśaktasya itaraśikṣānabhyāsādanāpattiḥ |",
  "SA11n1102:431": "āryākṣayamatisūtre'pyevamavocat-",
  "SA11n1102:432": "dānakāle śīlopasaṃhārasyopekṣā |",
  "SA11n1102:433": "iti |",
  "SA11n1102:434": "na cātaḥ śithilena bhavitavyam ||",
  "SA11n1102:435": "yatra kuśalapakṣasaṃcāre'pi kvacit samādhānavighātaḥ syāt,",
  "SA11n1102:436": "tannopādeyamityāha-",
  "SA11n1102:437": "yad buddhvā kartumārabdhaṃ tato'nyanna vicintayet |",
  "SA11n1102:438": "tadeva tāvanniṣpādyaṃ tadgatenāntarātmanā ||43 ||",
  "SA11n1102:439": "svayameva tu yuktyāgamābhyāṃ kalyāṇamitravacanādvā yathābalamavadhārya yatkiṃcitkarma kartumārabdhaṃ dhyānādhyayanādikam,",
  "SA11n1102:440": "prathamatastadeva tāvanniṣpattiṃ neyaṃ tannimnena cetasā,",
  "SA11n1102:441": "na punastadaniṣpannameva parityajya paramārambhaṇīyam ||",
  "SA11n1102:442": "kiṃ punarevaṃ syādyadi na syādityāha-",
  "SA11n1102:443": "evaṃ hi sukṛtaṃ sarvamanyathā nobhayaṃ bhavet |",
  "SA11n1102:444": "asaṃprajanyakleśo'pi vṛddhiṃ caivaṃ gamiṣyati ||44 ||",
  "SA11n1102:445": "yasmādevamanutiṣṭhataḥ sarvaṃ suśliṣṭaṃ kṛtaṃ syāt |",
  "SA11n1102:446": "tadviparyaye punarduḥśliṣṭamubhayaṃ pūrvaṃ cāttaṃ paścāt svīkṛtaṃ ca syāt |",
  "SA11n1102:447": "calapravṛtterasaṃprajanyaṃ syāt |",
  "SA11n1102:448": "praveśe vṛddhiḥ syāt ||",
  "SA11n1102:449": "itthamapi niṣphalaṃ varjayedityāha-",
  "SA11n1102:450": "nānāvidhapralāpeṣu vartamāneṣvanekadhā |",
  "SA11n1102:451": "kautūhaleṣu sarveṣu hanyādautsukyamāgatam ||45 ||",
  "SA11n1102:452": "anekaprakāre'saṃbaddhābhidhāne'paropādhike pravartamāne āścaryavastuṣu ca samasteṣu svayamapi tatkriyāyāṃ darśanaśravaṇāya vākūcittasya tāratamyaṃ nivārayet ||",
  "SA11n1102:453": "aparamapi niṣphalavarjanāya prātimokṣoddiṣṭamācaret ityāha-",
  "SA11n1102:454": "mṛnmardanatṝṇacchedarekhādyaphalamāgatam |",
  "SA11n1102:455": "smṛtvā tāthāgatīṃ śikṣāṃ bhītastatkṣaṇamutsṛjet ||46 ||",
  "SA11n1102:456": "bhūmiphalakādiṣu nakhadaṇḍādinā rekhākarṣaṇalekhanādi niṣprayojanamāgatamāpatitaṃ vivarjayet bhagavatā atra nivṛttirājñapteti saṃsmṛtya,",
  "SA11n1102:457": "tadatikramavipākaphalabhayāt |",
  "SA11n1102:458": "tatkṣaṇamiti na tatra kālaparilambhaṃ kuryāt ||",
  "SA11n1102:459": "saṃkleśasamudācāre saṃprajanyakāritāṃ yadetyādibhiḥ saptabhiḥ ślokaiḥ śikṣayitumāha-",
  "SA11n1102:460": "yadā calitukāmaḥ syādvaktukāmo'pi vā bhavet |",
  "SA11n1102:461": "svacittaṃ pratyavekṣyādau kuryāddhairyeṇa yuktimat ||47 ||",
  "SA11n1102:462": "prathamata eva svacittaṃ nirūpya |",
  "SA11n1102:463": "uktam (?) asaṃkliṣṭāvasthāyāṃ karaṇīyamuktam ||",
  "SA11n1102:464": "etadeva darśayati-",
  "SA11n1102:465": "anunītaṃ pratihataṃ yadā paśyetsvakaṃ manaḥ |",
  "SA11n1102:466": "na kartavyaṃ na vaktavyaṃ sthātavyaṃ kāṣṭhavattadā ||48 ||",
  "SA11n1102:467": "raktaṃ dviṣṭaṃ vā svacittaṃ yadā paśyet,",
  "SA11n1102:468": "tadā hastapādādicalanamātramapi na kartavyam,",
  "SA11n1102:469": "nāpi vacanodīraṇam |",
  "SA11n1102:470": "anyathā tadutthāpite kāyavāgvijñaptī api saṃkliṣṭe syātām |",
  "SA11n1102:471": "ato bahirindriyavyāpāravikalpāvupasaṃhṛtya sthātavyaṃ kāṣṭhavattadā |",
  "SA11n1102:472": "sarvavyāpāravirahānnirvyāpārāḥ sarvadharmā iti manasi nidhāya ||",
  "SA11n1102:473": "aparamāha-",
  "SA11n1102:474": "uddhataṃ sopahāsaṃ vā yadā mānamadānvitam |",
  "SA11n1102:475": "sotprāsātiśayaṃ vakraṃ vañcakaṃ ca mano bhavet ||49 ||",
  "SA11n1102:476": "uddhatamiti |",
  "SA11n1102:477": "saddharmādiśravaṇapramādādapi uddhatam |",
  "SA11n1102:478": "vikṣepabahulamityarthaḥ |",
  "SA11n1102:479": "sopahāsaṃ vāgviheṭhanārambhakam,",
  "SA11n1102:480": "tayā yuktaṃ vā |",
  "SA11n1102:481": "mānaścittasyonnatiḥ |",
  "SA11n1102:482": "madaḥ svadharme (?)",
  "SA11n1102:483": "cittasyābhiniveśaḥ |",
  "SA11n1102:484": "tābhyāmanvitaṃ tatsaṃprayuktam |",
  "SA11n1102:485": "utprāsaḥ kāyikī viheṭhanā,",
  "SA11n1102:486": "tena sahotkaṭam |",
  "SA11n1102:487": "vakraṃ kuṭilaṃ śaṭhaṃ vā |",
  "SA11n1102:488": "vañcakaṃ pratārakaṃ māyāvi vā |",
  "SA11n1102:489": "yadi mano bhavet,",
  "SA11n1102:490": "sthātavyaṃ kāṣṭhavattadeti saṃbandhaḥ ||",
  "SA11n1102:491": "yadātmotkarṣaṇābhāsaṃ parapaṃsanameva vā |",
  "SA11n1102:492": "sādhikṣepaṃ sasaṃrambhaṃ sthātavyaṃ kāṣṭhavattadā ||50 ||",
  "SA11n1102:493": "ātmotkarṣaṇaṃ svaguṇātiśayaprakāśanam |",
  "SA11n1102:494": "tadābhāsaṃ tatpratibhāsaṃ tadvikalpanāt |",
  "SA11n1102:495": "parapaṃsanaṃ paravigrahaḥ doṣāviṣkaraṇaṃ vā, tadyuktam |",
  "SA11n1102:496": "adhikṣepaḥ parasya vacanatiraskāraḥ |",
  "SA11n1102:497": "saṃrambhaḥ sadākalivivādanimittacittapradoṣaḥ |",
  "SA11n1102:498": "ubhayatra saha tena vartata iti vigrahaḥ |",
  "SA11n1102:499": "evaṃ yadā paśyetsvakaṃ manaḥ,",
  "SA11n1102:500": "sthātavyaṃ kāṣṭhavat tadeti sāmānyoktamabhisaṃbadhyate ||",
  "SA11n1102:501": "lābhasatkārakīrtyarthi parivārārthi vā punaḥ |",
  "SA11n1102:502": "upasthānārthi me cittaṃ tasmāttiṣṭhāmi kāṣṭhavat ||51 ||",
  "SA11n1102:503": "kīrtiryaśaḥ |",
  "SA11n1102:504": "parivāraḥ dāsīdāsakarmakarādiḥ |",
  "SA11n1102:505": "upasthānaṃ pādadhāvanamardanādi |",
  "SA11n1102:506": "ebhirarthi tadabhilāṣaṃ mama cittam |",
  "SA11n1102:507": "tasmāttiṣṭhāmi kāṣṭhavat ||",
  "SA11n1102:508": "parārtharūkṣaṃ svārthārthi pariṣatkāmameva vā |",
  "SA11n1102:509": "vaktumicchati me cittaṃ tasmāttiṣṭhāmi kāṣṭhavat ||52 ||",
  "SA11n1102:510": "parārtharūkṣaṃ parārthavimukham |",
  "SA11n1102:511": "svārthārthi svārthābhiniviṣṭam |",
  "SA11n1102:512": "pariṣat śiṣyāntevāsiprabhṛtijanasamājaḥ |",
  "SA11n1102:513": "tadabhilāṣi tatparivārārthi ||",
  "SA11n1102:514": "asahiṣṇvalasaṃ bhītaṃ pragalbhaṃ mukharaṃ tathā |",
  "SA11n1102:515": "svapakṣābhiniviṣṭaṃ ca tasmāttiṣṭhāmi kāṣṭhavat ||53 ||",
  "SA11n1102:516": "asahiṣṇu asahanaśīlam |",
  "SA11n1102:517": "alasaṃ kriyāsu akarmaṇyam |",
  "SA11n1102:518": "kusīdamityarthaḥ |",
  "SA11n1102:519": "bhītaṃ kāyajīvitabhīru bhayahetubhyo vā |",
  "SA11n1102:520": "pragalbhaṃ dhṛṣṭam |",
  "SA11n1102:521": "mukharaṃ durvacaskam,",
  "SA11n1102:522": "yuktāyuktamanapekṣya abhidhāyakaṃ vā |",
  "SA11n1102:523": "svapakṣeḥ śiṣyāntevāsijñātisālohitādau abhiniviṣṭaṃ pakṣapātātiśayavat ||",
  "SA11n1102:524": "sāṃprataṃ pratikāranirdeśamāha-",
  "SA11n1102:525": "evaṃ saṃkliṣṭamālokya niṣphalārambhi vā manaḥ |",
  "SA11n1102:526": "nigṛhṇīyād dṛḍhaṃ śūraḥ pratipakṣeṇa tatsadā ||54 ||",
  "SA11n1102:527": "upadarśitakrameṇa saṃkliṣṭaṃ saṃkleśasaṃprayuktaṃ niṣphalavyāpāraṃ vā jñātvā svacittaṃ sarvapravṛttinigedhena prabhāvamandatāṃ vidhāya nigṛhṇīyādabhibhavet |",
  "SA11n1102:528": "dṛḍhaṃ yathā punarapi samudācāradharmakaṃ na bhavati |",
  "SA11n1102:529": "kleśādisaṃgrāme vijayāya kṛtaparikaraḥ śuro bodhisattvaḥ |",
  "SA11n1102:530": "pratipakṣeṇa yo yasmin pratipakṣa uktaḥ yathā rāgādāvaśubhādi,",
  "SA11n1102:531": "tena tadviparītavidhānenetyarthaḥ |",
  "SA11n1102:532": "sadā sarvakālam,",
  "SA11n1102:533": "yadā yadā saṃkliṣṭaṃ pratīyate |",
  "SA11n1102:534": "ugraparipṛcchāyāṃ gṛhiṇaṃ bodhisattvamadhikṛtyoktam-",
  "SA11n1102:535": "tena surāmaireyamadyapramādasthānāt prativiratena bhavitavyam,",
  "SA11n1102:536": "amattena anunmattena acapalena acañcalena abhrāntena amukhareṇa anunnatena upasthitasmṛtināsasaṃprajanyena | iti ||",
  "SA11n1102:537": "atraiva ca pravrajitaṃ bodhisattvamadhikṛtyoktam-smṛti saṃprajanyasyāvikṣepaḥ | iti ||",
  "SA11n1102:538": "tathā āryatathāgataguhyasūtre darśitam-",
  "SA11n1102:539": "na khalu punaḥ kulaputra bodhisattvasya vāg raktā vā duṣṭā vā mūḍhā vā kliṣṭā vā kṣaṇavyākaraṇī vā svapakṣotkarṣaṇavacanā vā parapakṣanigrahavacanā vā ātmavarṇānunayavacanā vā paravarṇapratighātavacanā vā pratijñottāraṇavacanā vā ābhimānikavyākaraṇavacanā veti ||",
  "SA11n1102:540": "evaṃ niṣphalaspandavarjanena anarthādātmabhāvasya rakṣā pratipāditā bhavati |",
  "SA11n1102:541": "tasmānmayā śīlasusthitena aprakampena aśithilena bhavitavyamiti ||",
  "SA11n1102:542": "etacca samāhitacittasya sidhyati |",
  "SA11n1102:543": "ata idaṃ śamathamāhātmyamavagamya tātparyeṇa bhāvayitavyam |",
  "SA11n1102:544": "anena tīvra ādaro bhavati śikśāsu |",
  "SA11n1102:545": "tenāpi smṛtirupatiṣṭhate |",
  "SA11n1102:546": "upasthitasmṛtirniṣphalaṃ varjayati |",
  "SA11n1102:547": "tasya anarthā na saṃbhavanti |",
  "SA11n1102:548": "tasmādātmabhāvaṃ rakṣitukāmena smṛtimūlamanviṣya nityamupasthitasmṛtinā bhavitavyam | etadevāha-",
  "SA11n1102:549": "tatrātmabhāve kā rakṣā yadanarthavivarjanam |",
  "SA11n1102:550": "kena tallabhyate sarve niṣphalaspandavarjanāt ||",
  "SA11n1102:551": "etatsidhyetsadā smṛtyā smṛtistīvrādarādbhavet |",
  "SA11n1102:552": "ādaraḥ śamamāhātmyaṃ jñātvātāpena jāyate ||iti |",
  "SA11n1102:553": "[śikṣā. sa. kārikā-7-8]",
  "SA11n1102:554": "śamathamāhātmyaṃ tu yathāvasaramihaiva kathayiṣyate ||",
  "SA11n1102:555": "ayamatra piṇḍārthaḥ anarthavivarjanārthamavadhārayitavya iti vṛttatritayenopadarśayannāha-",
  "SA11n1102:556": "suniścitaṃ suprasannaṃ dhīraṃ sādaragauravam |",
  "SA11n1102:557": "salajjaṃ sabhayaṃ śāntaṃ parārādhanatatparam ||55 ||",
  "SA11n1102:558": "parasparaviruddhābhirbālecchābhirakheditam |",
  "SA11n1102:559": "kleśotpādādidaṃ hyetadeṣāmiti dayānvitam ||56 ||",
  "SA11n1102:560": "ātmasattvavaśaṃ nityamanavadyeṣu vastuṣu |",
  "SA11n1102:561": "nirmāṇamiva nirmānaṃ dhārayāmyeṣa mānasam ||57 ||",
  "SA11n1102:562": "suniścitaṃ saṃdehaviparyāsarahitam |",
  "SA11n1102:563": "suprasannaṃ sadā prītisaumanasyabahulam |",
  "SA11n1102:564": "dhīramacañcalam |",
  "SA11n1102:565": "ādaraḥ kathita eva |",
  "SA11n1102:566": "gauravaṃ ārādhyeṣu cittasya namratā |",
  "SA11n1102:567": "tābhyāṃ saha vartate |",
  "SA11n1102:568": "salajjaṃ pūrvavat |",
  "SA11n1102:569": "sabhayaṃ skhalita[mālokya] bhītam |",
  "SA11n1102:570": "śāntaṃ saṃyatendriyam |",
  "SA11n1102:571": "sattvārādhanayatnavat ||",
  "SA11n1102:572": "yadekasya rucijanakaṃ tadanyasya viparītam |",
  "SA11n1102:573": "anyonyaviruddhābhiḥ pṛthagjanecchābhirakheditamavipratisāri |",
  "SA11n1102:574": "katham ? dayānvitam |",
  "SA11n1102:575": "hetupadametat |",
  "SA11n1102:576": "kutaḥ ? yasmāt kleśotpādānna svātantryādidametat parasparaviruddhacaritameṣāṃ bālānāmiti matvā ||",
  "SA11n1102:577": "ātmasattvavaśaṃ svaparāyattaṃ sarvakālam |",
  "SA11n1102:578": "kiṃ sarvatra ? na |",
  "SA11n1102:579": "anavadyeṣu vastuṣu ubhayasāvadyaśūnyeṣu |",
  "SA11n1102:580": "kiṃvat ? nirmāṇamiva nirmitavat |",
  "SA11n1102:581": "vigatamānaṃ mānasaṃ dhārayāmi |",
  "SA11n1102:582": "eṣo'hamiti bodhisattvo manasi niveśayet ||",
  "SA11n1102:583": "asmādapi saṃvegamanasikārāccittasyānarthavivarjanena rakṣā vidhātavyetyāha-",
  "SA11n1102:584": "cirātprāptaṃ kṣaṇavaraṃ smṛtvā smṛtvā muhurmuhuḥ |",
  "SA11n1102:585": "dhārayāmīdṛśaṃ cittamaprakampyaṃ sumeruvat ||58 ||",
  "SA11n1102:586": "aticireṇa kālena labdham uktaṃ kṣaṇavaraṃ smaraṇena cetasi kṛtvā punaḥ punarantaraṃ sthirīkaromi īdṛśamuktasvabhāvam |",
  "SA11n1102:587": "aprakampyaṃ kampayitumaśakyaṃ kāmādivitarkapavanaiḥ parvatarājavat ||",
  "SA11n1102:588": "evametābhyāṃ śīlasamādhibhyāmanyonyasaṃvardhakābhyāṃ cittakarmapariniṣpattiḥ |",
  "SA11n1102:589": "tasmādavasthitametat-cittaparikarmaiva bodhisattvaśikṣā iti |",
  "SA11n1102:590": "tena yaduktam-",
  "SA11n1102:591": "cittarakṣāvrataṃ muktvā bahubhiḥ kiṃ mama vrataiḥ |",
  "SA11n1102:592": "[bodhi. 5.18]",
  "SA11n1102:593": "iti, tat pariniṣṭhitam ||",
  "SA11n1102:594": "punastadekāntamavadhārayituṃ kāyapratyavekṣāmāha-",
  "SA11n1102:595": "gṛdhrairāmiṣasaṃgṛddhaiḥ kṛṣyamāṇa itastataḥ |",
  "SA11n1102:596": "na karotyanyathā kāyaḥ kasmādatra pratikriyām ||59 ||",
  "SA11n1102:597": "kāyasya sarvathā kvacidapi vyāpāro nāsti,",
  "SA11n1102:598": "svātmanyapi sāmarthyābhāvāt |",
  "SA11n1102:599": "anyathā cittarahito mṛtasya kāyaḥ |",
  "SA11n1102:600": "gṛdhrādibhirvipralujyamāna itastataḥ pratikāramātmarakṣaṇārthaṃ kimiti na karotīti pṛcchati sarvasāmarthyavikalatvāt |",
  "SA11n1102:601": "ata eva cittaparikarmaiva sādhyam |",
  "SA11n1102:602": "tasmin parikarmite kāyasya ayatnata eva parikarmasiddheḥ,",
  "SA11n1102:603": "tatparatantratvāttasyetyuktaṃ bhavati ||",
  "SA11n1102:604": "evaṃ sarvathānupayogini kāye sāpekṣatāṃ nirasyannāha-",
  "SA11n1102:605": "rakṣasīmaṃ manaḥ kasmādātmīkṛtya samucchrayam |",
  "SA11n1102:606": "tvattaścetpṛthagevāyaṃ tenātra tava ko vyayaḥ ||60 ||",
  "SA11n1102:607": "he manaḥ, anātmakameva ātmatvena svīkṛtya māṃsāsthipuñjaṃ kāyasaṃjñakaṃ kasmātkāraṇāt tvaṃ rakṣasi ?",
  "SA11n1102:608": "kimevamiti cet,",
  "SA11n1102:609": "bhavato yadi bhinna evāyaṃ kāyaḥ,",
  "SA11n1102:610": "tena asyāpacaye tava kimapacīyate ?",
  "SA11n1102:611": "pūrvameva ciraṃ svīkṛta iti cedāha-",
  "SA11n1102:612": "na svīkaroṣi he mūḍha kāṣṭhaputtalakaṃ śucim |",
  "SA11n1102:613": "amedhyaghaṭitaṃ yantraṃ kasmādrakṣasi pūtikam ||61 ||",
  "SA11n1102:614": "he mūḍha, mohavijṛmbhitametad bhavataḥ |",
  "SA11n1102:615": "śuciṃ pavitram |",
  "SA11n1102:616": "ayaṃ ca aśuciḥ |",
  "SA11n1102:617": "idamevāha-amedhyeti |",
  "SA11n1102:618": "pūtikaṃ śatanadharmakam ||",
  "SA11n1102:619": "syādetat-kimanyasminnasannapi doṣa ucyate ityatrāha-",
  "SA11n1102:620": "imaṃ carmapuṭaṃ tāvatsvabuddhayaiva pṛthakkuru |",
  "SA11n1102:621": "asthipañjarato māṃsaṃ prajñāśastreṇa mocaya ||62 ||",
  "SA11n1102:622": "asthīnyapi pṛthakkṛtvā paśya majjānamantataḥ |",
  "SA11n1102:623": "kimatra sāramastīti svayameva vicāraya ||63 ||",
  "SA11n1102:624": "carmamayaṃ puṭam |",
  "SA11n1102:625": "svamativiśeṣeṇa pṛthak kuru svakāyādapasāraya |",
  "SA11n1102:626": "asthighaṭitapañjarād yantrāt prajñātmakena śastreṇa māṃsakartanena |",
  "SA11n1102:627": "tadanantaramasthīnyapi khaṇḍaśaḥ pṛthag bhinnāni kṛtvā majjānaṃ paśya avalokaya |",
  "SA11n1102:628": "yadi antaraṃ kāyaḥ caturmahābhūtikaḥ mātapitraśucikalalasaṃbhūtaḥ duḥkhamayaḥ kṛtaghnaśceti vistareṇa pratipādayiṣyatīti kimatra sāramasti vijñapraśastaṃ nyāyyaṃ vā,",
  "SA11n1102:629": "ityātmanaiva vicāraya ||",
  "SA11n1102:630": "evamanviṣya yatnena na dṛṣṭaṃ sāramatra te |",
  "SA11n1102:631": "adhunā vada kasmāttvaṃ kāyamadyāpi rakṣasi ||64 ||",
  "SA11n1102:632": "evaṃ kathitanayena |",
  "SA11n1102:633": "sādhūktamiti cet,",
  "SA11n1102:634": "adhunā vada kasmāt tvamadyāpi sarvaguṇavikalamapi kāyaṃ rakṣasi ?",
  "SA11n1102:635": "evaṃ vidvānapi ||",
  "SA11n1102:636": "tathāpi asti kiṃcidatropādeyamiti cedāha-",
  "SA11n1102:637": "na khāditavyamaśuci tvayā peyaṃ na śoṇitam |",
  "SA11n1102:638": "nāntrāṇi cūṣitavyāni kiṃ kāyena kariṣyasi ||65 ||",
  "SA11n1102:639": "yadasti, na tadupayuktamiti saṃkṣepārthaḥ |",
  "SA11n1102:640": "ataḥ kimanupayoginā kāyena kariṣyasi ?",
  "SA11n1102:641": "atra āsaṅgo na yukta ityarthaḥ ||",
  "SA11n1102:642": "anyaprayojanābhāvādidamevocitamutpaśyāmaḥ ityāha-",
  "SA11n1102:643": "yuktaṃ gṛdhraśṛgālāderāhārārthaṃ tu rakṣitum |",
  "SA11n1102:644": "karmopakaraṇaṃ tvetanmanuṣyāṇāṃ śarīrakam ||66 ||",
  "SA11n1102:645": "yasmāt karmaṇi kenacit sahakāribhāvenopayujyate iti rakṣyate ||",
  "SA11n1102:646": "tathāpi nātrābhiniveśaḥ kārya ityāha-",
  "SA11n1102:647": "evaṃ te rakṣataścāpi mṛtyurācchidya nirdayaḥ |",
  "SA11n1102:648": "kāyaṃ dāsyati gṛdhrebhyastadā tvaṃ kiṃ kariṣyasi ||67 ||",
  "SA11n1102:649": "ācchidyeti balāt |",
  "SA11n1102:650": "bhavato gṛhītvā niṣkṛpo mṛtyustava kāyaṃ gṛdhrebhyo dāsyati,",
  "SA11n1102:651": "tadāpi na kaścitpratikāro bhaviṣyati ityabhiprāyaḥ ||",
  "SA11n1102:652": "syādetat-yadyapi evam,",
  "SA11n1102:653": "tathāpi bhaktācchādanamātreṇāpi paripālanīya ityatrāha-",
  "SA11n1102:654": "na sthāsyatīti bhṛtyāya na vastrādi pradīyate |",
  "SA11n1102:655": "kāyo yāsyati khāditvā kasmāttvaṃ kuruṣe vyayam ||68 ||",
  "SA11n1102:656": "yadi nāma bhṛtyakarmakaraṇaṃ tathāpi tatrānavasthāyisvabhāve vicakṣaṇo jñātvaiva pravartate,",
  "SA11n1102:657": "evaṃ prakṛte'pi taddharmiṇi kenābhiprāyeṇa he manaḥ,",
  "SA11n1102:658": "tvaṃ kuruṣe vyayamupakaraṇopakṣayam ?",
  "SA11n1102:659": "tat kiṃ sarvathaiva niravakāśo'yaṃ kartavyaḥ ? netyāha-",
  "SA11n1102:660": "datvāsmai vetanaṃ tasmātsvārthaṃ kuru mano'dhunā |",
  "SA11n1102:661": "na hi vaitanikopāttaṃ sarvaṃ tasmai pradīyate ||69 ||",
  "SA11n1102:662": "vetanaṃ karmamūlyam |",
  "SA11n1102:663": "tāvanmātraṃ datvā asmai gatvaraśarīrāya,",
  "SA11n1102:664": "karmopakaraṇatvāt,",
  "SA11n1102:665": "svaprayojanamanuvidheyaṃ he manaḥ |",
  "SA11n1102:666": "anenaivopārjitaṃ kasmādasmai na dīyate iti cet,",
  "SA11n1102:667": "na hi yasmāt yatkiṃcit karmakareṇopāttaṃ sarvaṃ tasmai karmakarāya pradīyate iti nyāyo'sti ||",
  "SA11n1102:668": "tasmādevamupastambhamātraṃ datvā-",
  "SA11n1102:669": "kāye naubuddhimādhāya gatyāgamananiśrayāt |",
  "SA11n1102:670": "yathākāmaṃgamaṃ kāyaṃ kuru sattvārthasiddhaye ||70 ||",
  "SA11n1102:671": "kāye naubuddhiṃ kṛtvā pravṛttinivṛttihetoḥ icchāyattaṃ kāyaṃ kuru sattvārthānuṣṭhānāya niṣpattaye vā |",
  "SA11n1102:672": "he manaḥ iti prakṛtamabhisaṃbadhyate ||",
  "SA11n1102:673": "iti kāyapratyavekṣayā tatsvabhāvamupayogaṃ ca vicārya pariniścitakāyaprayojanamupasaṃharannāha-",
  "SA11n1102:674": "evaṃ vaśīkṛtasvātmā nityaṃ smitamukho bhavet |",
  "SA11n1102:675": "tyajed bhṛkuṭisaṃkocaṃ pūrvābhāṣī jagatsuhṛt ||71 ||",
  "SA11n1102:676": "uktanītyā āyattīkṛtaḥ ātmā cittakāyalakṣaṇaḥ |",
  "SA11n1102:677": "sarvadā prasannavadano bhavet |",
  "SA11n1102:678": "bhrūlalāṭasaṃkocaṃ ca prasādahānikaraṃ tyajet |",
  "SA11n1102:679": "pūrvameva asaṃcodita eva pareṇa svāgatādivādaiḥ saṃtoṣaṇaśīlo bhavet |",
  "SA11n1102:680": "sarvasattvānāmakāraṇabāndhavaśca ||",
  "SA11n1102:681": "ityapi śikṣā anarthavarjanāya kāryetyāha-",
  "SA11n1102:682": "saśabdapātaṃ sahasā na pīṭhādīn vinikṣipet |",
  "SA11n1102:683": "nāsphālayetkapāṭaṃ ca syānniḥśabdaruciḥ sadā ||72 ||",
  "SA11n1102:684": "sahasā tvaritameva niṣprayojanaṃ hastadaṇḍādinā kapāṭaṃ ca nākoṭayet |",
  "SA11n1102:685": "saṃkṣepataḥ niḥśabdābhiratirbhavet ||",
  "SA11n1102:686": "kaḥ evaṃ sati guṇaḥ syādityāha-",
  "SA11n1102:687": "bako biḍālaścauraśca niḥśabdo nibhṛtaścaran |",
  "SA11n1102:688": "prāpnotyabhimataṃ kāryamevaṃ nityaṃ yatiścaret ||73 ||",
  "SA11n1102:689": "ete sarve niḥśabdā anuddhatāśca viharanto vivakṣitamarthaṃ labhante |",
  "SA11n1102:690": "vratināpi tathaiva samādhānakaṇṭakaparihāreṇa vihartavyam ||",
  "SA11n1102:691": "ityapi śikṣitavyamityāha-",
  "SA11n1102:692": "paracodanadakṣāṇāmanadhīṣṭopakāriṇām |",
  "SA11n1102:693": "pratīcchecchirasā vākyaṃ sarvaśiṣyaḥ sadā bhavet ||74 ||",
  "SA11n1102:694": "kaukṛtyavinodanāvavādānuśāsanīsamarthānāṃ vinayādikovidānām aprārthitahitaiṣiṇāṃ hitavidhāyakaṃ vacanaṃ mūrdhnā gṛhṇīyāt |",
  "SA11n1102:695": "na teṣu svacittaṃ dūṣayitavyam,",
  "SA11n1102:696": "nāpyavamānanā kāryeti bhāvaḥ |",
  "SA11n1102:697": "sarvasattveṣu gurugauravadhiyā samācaritavyamiti sarvaṃ sarvebhyaḥ śikṣet ||",
  "SA11n1102:698": "īrṣyāmalaprakṣālanāmāha-",
  "SA11n1102:699": "subhāṣiteṣu sarveṣu sādhukāramudīrayet |",
  "SA11n1102:700": "puṇyakāriṇamālokya stutibhiḥ saṃpraharṣayet ||75 ||",
  "SA11n1102:701": "parakīyaguṇavardhanavacaneṣu tatparitoṣaṇāya sādhu sādhu,",
  "SA11n1102:702": "bhadrakamidam,",
  "SA11n1102:703": "iti śabdamadhyāśayenoccārayet |",
  "SA11n1102:704": "kuśalakarmakāriṇamapi dṛṣṭvā sādhu kṛtam,",
  "SA11n1102:705": "dhanyo bhavān sukṛtakarmakārī,",
  "SA11n1102:706": "ityādibhiḥ stutivacanaiḥ protsāhayet ||",
  "SA11n1102:707": "lapanāśaṅkāṃ nirasyannāha-",
  "SA11n1102:708": "parokṣaṃ ca guṇān brūyādanubrūyācca toṣataḥ |",
  "SA11n1102:709": "svavarṇe bhāṣyamāṇe ca bhāvayettadguṇajñatām ||76 ||",
  "SA11n1102:710": "paraguṇān sadbhūtānapi parokṣaṃ brūyānna samakṣam |",
  "SA11n1102:711": "anyathā lapanāṃ kaścinmanyeta |",
  "SA11n1102:712": "pareṇa tu tatsamakṣamanyasya guṇe bhāṣyamāṇe tadanuvādakatayā samakṣamapi brūyāt |",
  "SA11n1102:713": "anyathā nāsya rūciratreti matvā svacittaṃ pradūṣayet paraḥ |",
  "SA11n1102:714": "svaguṇe punaḥ kenacid guṇapakṣapātinā prasannena samakṣaṃ parokṣaṃ ca kīrtyamāne cittasyonnatiṃ nivārayaṃstasyaiva guṇābhidhāyakasya guṇānurāgitāṃ manasi kuryāt ||",
  "SA11n1102:715": "paraguṇāmarṣaṇaṃ vārayannāha-",
  "SA11n1102:716": "sarvārambhā hi tuṣṭayarthāḥ sā vittairapi durlabhā |",
  "SA11n1102:717": "bhokṣye tuṣṭisukhaṃ tasmātparaśramakṛtairguṇaiḥ ||77 ||",
  "SA11n1102:718": "sarveṣāṃ hīnamadhyotkṛṣṭānāṃ sattvānām |",
  "SA11n1102:719": "sarve vā upakramāḥ duḥkhaparihāreṇa tuṣṭayarthāḥ |",
  "SA11n1102:720": "sarvārambhapariśrameṇa tuṣṭirevotpādayitavyetyarthaḥ |",
  "SA11n1102:721": "sā ca tuṣṭirdhanavisargairapi durlabhā,",
  "SA11n1102:722": "syādvā na veti |",
  "SA11n1102:723": "iha punarayatnasiddhopasthitā kasmātparihīyata iti matvā bhokṣye anubhaviṣyāmi saṃtoṣasukham anyayatnaniṣpāditairguṇairupanāmitam |",
  "SA11n1102:724": "na hi priyaputraguṇairakṣamāyuktā |",
  "SA11n1102:725": "iti bhāvanayā paraguṇaśravaṇāccittakārkaśyamapakuryāt ||",
  "SA11n1102:726": "atraivopacayamāha-",
  "SA11n1102:727": "na cātra me vyayaḥ kaścitparatra ca mahatsukham |",
  "SA11n1102:728": "aprītiduḥkhaṃ dveṣaistu mahadduḥkhaṃ paratra ca ||78 ||",
  "SA11n1102:729": "naiva asminnarthe pravṛttimato mama ihaloke vā upakṣayaleśo'pi saṃbhavati |",
  "SA11n1102:730": "upacayaḥ punarvidyata eveti darśayati-paratra mahatsukhaṃ paraguṇābhinandanāt |",
  "SA11n1102:731": "evamakriyamāṇe punarapacayo dṛśyate,",
  "SA11n1102:732": "ubhayaloke'pi duḥkhaṃ paraguṇāsahanāt ||",
  "SA11n1102:733": "tasmāt sarvakalmaṣaparityāgena iyamucitā karmakāritā śiksaṇīyetyāha-",
  "SA11n1102:734": "viśvastavinyastapadaṃ vispaṣṭārthaṃ manoramam |",
  "SA11n1102:735": "śrutisaukhyaṃ kṛpāmūlaṃ mṛdumandasvaraṃ vadet ||79 ||",
  "SA11n1102:736": "sarvāvadyavinirmuktatvādviścastam |",
  "SA11n1102:737": "ānupūrvyā vyavasthitapadam |",
  "SA11n1102:738": "asaṃdigdhārtham |",
  "SA11n1102:739": "manaḥprahlādanakaram |",
  "SA11n1102:740": "śravaṇāpyāyakam |",
  "SA11n1102:741": "karuṇārasaniṣyandabhūtaṃ na rāgādinidānam |",
  "SA11n1102:742": "mṛdusvaramakarkaśavacanam |",
  "SA11n1102:743": "mandasvaraṃ yāvatā dhvaninā pratipādyasya pratītiḥ syāt,",
  "SA11n1102:744": "na tato nyūnaṃ nātiriktamudīrayan |",
  "SA11n1102:745": "ṛju paśyetsadā sattvāṃścakṣuṣā saṃpibanniva |",
  "SA11n1102:746": "etāneva samāśritya buddhatvaṃ me bhaviṣyati ||80 ||",
  "SA11n1102:747": "avakramakuṭilaṃ paramaprītirasabharāvanatena cakṣuṣā tṛṣita iva śītalajala paramāhlādakaraṃ saṃpivanniva sattvān vyavalokayan |",
  "SA11n1102:748": "na raktena na duṣṭena mugdhena |",
  "SA11n1102:749": "paramopakārakā hyete |",
  "SA11n1102:750": "kutaḥ ? yasmādetān sattvān samāsādya durlabhalābhaṃ buddhatvaṃ me bhaviṣyati utpatsyate |",
  "SA11n1102:751": "evaṃ ca viharan adyatve'pi sattvārthasamartho bhavatyeva | yaduktam-",
  "SA11n1102:752": "sarvatrācapalo mandamitasnigdhābhibhāṣaṇāt |",
  "SA11n1102:753": "āvarjayejjanaṃ bhavyamādeyaścāpi jāyate || iti |",
  "SA11n1102:754": "[śikṣā. sa. kārikā-10]",
  "SA11n1102:755": "etadeva ca bodhisattvasya kṛtyaṃ yaduta sattvāvarjanaṃ nāma |",
  "SA11n1102:756": "yathā dharmasaṃgītisūtre āryāpriyadarśanena bodhisattvena paridīpitam-",
  "SA11n1102:757": "tathā tathā bhagavan bodhisattvena pratipattavyaṃ yatsahadarśanena sattvāḥ prasīdeyuḥ |",
  "SA11n1102:758": "tatkasmāddhetoḥ ?",
  "SA11n1102:759": "na bhagavan bodhisattvasyānyat karaṇīyamasti anyatra sattvāvarjanāt |",
  "SA11n1102:760": "sattvaparipāka eveyaṃ bhagavan bodhisattvasya dharmasaṃgītiriti ||",
  "SA11n1102:761": "evamakriyamāṇe ko doṣa iti cet-",
  "SA11n1102:762": "anādeyaṃ tu taṃ lokaḥ paribhūya jināṅkuram |",
  "SA11n1102:763": "bhasmacchannaṃ yathā bahniṃ pacyeta narakādiṣu ||iti |",
  "SA11n1102:764": "[śikṣā. sa. kārikā-11]",
  "SA11n1102:765": "tasmāt sattvārādhanameva bodhisattvasya karma upakārikṣetramasādhāraṇaṃ puṇyaprasūtiheturiti ||",
  "SA11n1102:766": "tatprasaṅgena anyadapi darśayannāha-",
  "SA11n1102:767": "sātatyābhiniveśotthaṃ pratipakṣotthameva ca |",
  "SA11n1102:768": "guṇopakārikṣetre ca duḥkhite ca mahacchubham ||81 ||",
  "SA11n1102:769": "samādānena kriyamāṇam |",
  "SA11n1102:770": "abhiniveśotthaṃ tīvraprasādajanitam |",
  "SA11n1102:771": "pratipakṣotthaṃ kleśapratipakṣaśūnyatādibhāvanāprasūtam |",
  "SA11n1102:772": "guṇakṣetraṃ buddhabodhisattvādi |",
  "SA11n1102:773": "upakārikṣetraṃ mātāpitādi |",
  "SA11n1102:774": "duḥkhitā glānādayaḥ |",
  "SA11n1102:775": "eteṣu svalpamati kṛtamaprameyaśubhaheturupajāyate ||",
  "SA11n1102:776": "idamapi bodhisattvenābhyasanīyamityāha-",
  "SA11n1102:777": "dakṣa utthānasaṃpannaḥ svayaṃkārī sadā bhavet |",
  "SA11n1102:778": "nāvakāśaḥ pradātavyaḥ kasyacitsarvakarmasu ||82 ||",
  "SA11n1102:779": "dakṣaḥ sarvatra paṭupracāraḥ |",
  "SA11n1102:780": "utthānasaṃpannaḥ kausīdyāpanayanād vīryasamanvāgataḥ |",
  "SA11n1102:781": "ata eva svayameva sarvaṃ karaṇīyam,",
  "SA11n1102:782": "na parāpekṣā kvacidapi karmaṇi kāryā |",
  "SA11n1102:783": "idameva nāvakāśa ityādinā darśayati ||",
  "SA11n1102:784": "pāramitābhyāse'narthavivarjanāyānupūrvakāritāmāha-",
  "SA11n1102:785": "uttarottarataḥ śreṣṭhā dānapāramitādayaḥ |",
  "SA11n1102:786": "netarārthaṃ tyajecchreṣṭhāmanyatrācārasetutaḥ ||83 ||",
  "SA11n1102:787": "uparyuparitaḥ |",
  "SA11n1102:788": "dānācchīlaṃ śreṣṭham,",
  "SA11n1102:789": "śīlāt kṣāntirityādayaḥ |",
  "SA11n1102:790": "ato'varapāramitāhetoruttaraṃ na tyajet |",
  "SA11n1102:791": "tadvirodhena na seveteti bhāvaḥ |",
  "SA11n1102:792": "kiṃ sarvathā ?",
  "SA11n1102:793": "netyāha-anyatreti |",
  "SA11n1102:794": "bodhiattvānāṃ ya ācāraḥ śikṣāsaṃvaralakṣaṇaḥ sa eva kuśalajalarakṣaṇāya setubandho vihitaḥ,",
  "SA11n1102:795": "tasmādanyatra taṃ vihāya |",
  "SA11n1102:796": "sa yathā na bhidyate ityarthaḥ ||",
  "SA11n1102:797": "tasmātsaṃbhāramupāditsunā karuṇāparatantreṇa sarvaṃ karaṇīyamuktamityāha-",
  "SA11n1102:798": "evaṃ buddhvā parārtheṣu bhavetsatatamutthitaḥ |",
  "SA11n1102:799": "niṣiddhamapyanujñātaṃ kṛpālorarthadarśinaḥ ||84 ||",
  "SA11n1102:800": "evamanuttaraṃ jñātvā sattvānāṃ hitasukhavidhānāya nityamārabdhavīryo bhavet |",
  "SA11n1102:801": "pratiṣiddhārthe pravṛttau kathaṃ na sāpattika iti cet, na |",
  "SA11n1102:802": "kvacinniṣiddhamapi sattvārthaviśeṣaṃ prajñācakṣuṣā paśyataḥ karaṇīyatayā anujñātaṃ bhagavatā |",
  "SA11n1102:803": "saniḥsaraṇaṃ ca bhagavataḥ śāsanam |",
  "SA11n1102:804": "taccāpi na sarvasya,",
  "SA11n1102:805": "api tu kṛpāloḥ karuṇāprakarṣapravṛttitayā tatparatantrasya parārthaikarasasya svaprayojanavimukhasya |",
  "SA11n1102:806": "iti prajñākaruṇābhyāmudbhūtaparārthavṛtterupāyakuśalasya pravartamānasya nāpattiḥ |",
  "SA11n1102:807": "atra ca upāliparipṛcchāyāmāpattyanāpattivibhāgo veditavyaḥ |",
  "SA11n1102:808": "tathā upāyakauśalyasūtre jyotiṣkamāṇavakādhikāre ||",
  "SA11n1102:809": "eṣā rakṣātmabhāvasya bhaiṣajyavasanādibhiḥ |",
  "SA11n1102:810": "[śikṣā. sa. kārikā-13]",
  "SA11n1102:811": "ityetat pratipādayitumāha-",
  "SA11n1102:812": "vinipātagatānāthavratasthān saṃvibhajya ca |",
  "SA11n1102:813": "bhuñjīta madhyamāṃ mātrāṃ tricīvarabahistyajet ||85 ||",
  "SA11n1102:814": "bhaiṣajyavasanādibhirātmabhāvo hi paripālanīyaḥ parārthopayogitvāt |",
  "SA11n1102:815": "yathoktaṃ prākūtatra dvividhaṃ bhaiṣajyaṃ satatabhaiṣajyaṃ glānapratyayabhaiṣajyaṃ ca |",
  "SA11n1102:816": "tatra satatabhaiṣajyamodanādi |",
  "SA11n1102:817": "tadarthaṃ piṇḍāya gocare caratā grāmapraveśe yathoktaśikṣāyāṃ smṛtimādhāya caritavyam |",
  "SA11n1102:818": "tato labdhāt piṇḍapātāt caturthabhāgavibhaktāt vinipātagatānanāthavratasthān saṃvibhāginaḥ kuryāt |",
  "SA11n1102:819": "ekaṃ pratyaṅgaṃ vinipātinām |",
  "SA11n1102:820": "dvitīyamanāthānām |",
  "SA11n1102:821": "tṛtīyaṃ sabrahmacāriṇāṃ datvā caturthamātmanā paribhuñjīta |",
  "SA11n1102:822": "sa paribhuñjāno na raktaḥ paribhuṅkte asaktaḥ,",
  "SA11n1102:823": "agṛddhaḥ,",
  "SA11n1102:824": "anadhyavasitaḥ,",
  "SA11n1102:825": "anyatra yāvadevāsya kāyasya sthitaye yāpanāyai |",
  "SA11n1102:826": "madhyamāṃ mātrām |",
  "SA11n1102:827": "tathā ca paribhuṅkte yathā nātisaṃlikhito bhavati,",
  "SA11n1102:828": "nātigurukāyaḥ |",
  "SA11n1102:829": "tatkasya hetoḥ ?",
  "SA11n1102:830": "ati saṃlikhito hi kuśalapakṣaparāṅmukho bhavati,",
  "SA11n1102:831": "atigurukāyo middhāvaṣṭabdho bhavati |",
  "SA11n1102:832": "tena taṃ piṇḍapātaṃ paribhujya kuśalapakṣābhimukhena bhavitavyam |",
  "SA11n1102:833": "iti āryaratnameghe'bhihitam |",
  "SA11n1102:834": "āryaratnarāśāvapi-",
  "SA11n1102:835": "paribhuñjatā ca evaṃ manasikāra utpādayitavyaḥ-santi asmin kāye aśītikṛmikulasahasrāṇi,",
  "SA11n1102:836": "tāni anenaivojasā sukhaṃ viharantu |",
  "SA11n1102:837": "idānīṃ caiṣāmāmiṣeṇa saṃgrahaṃ kariṣyāmi |",
  "SA11n1102:838": "bodhiprāptaśca punardharmeṇa saṃgrahaṃ kariṣyāmi |",
  "SA11n1102:839": "iti vistaraḥ ||",
  "SA11n1102:840": "punaratraivoktam-",
  "SA11n1102:841": "dvayorahaṃ kāśyapa śraddhādeayamanujānāmi |",
  "SA11n1102:842": "katamayordvayoḥ ?",
  "SA11n1102:843": "yuktasya muktasya ca | iti ||",
  "SA11n1102:844": "anayā diśā sarvaparibhogāḥ sattvārthamadhiṣṭhātavyāḥ | anyathā-",
  "SA11n1102:845": "ātmatṛṣṇopabhogāttu kliṣṭāpattiḥ prajāyate ||iti ||",
  "SA11n1102:846": "[śikṣā. sa. kārikā-13]",
  "SA11n1102:847": "yathoktaṃ candrapradīpasūtre-",
  "SA11n1102:848": "te bhojanaṃ svādurasaṃ praṇītaṃ",
  "SA11n1102:849": "labdhvā ca bhuñjanti ayuktayogāḥ |",
  "SA11n1102:850": "teṣāṃ sa āhāru vadhāya bhoti",
  "SA11n1102:851": "yatha hastipotāna bisā adhautakāḥ ||",
  "SA11n1102:852": "[=samādhi. 9. 29]",
  "SA11n1102:853": "vistareṇa caitacchikṣāsamuccaye draṣṭavyam ||",
  "SA11n1102:854": "glānabhaiṣajyaṃ tu yāmikaṃ sāptāhikaṃ yāvajjīvikamiti trividham |",
  "SA11n1102:855": "etacca bhikṣuvinaye pratipāditaṃ tatraivāvadhāryam ||",
  "SA11n1102:856": "vasanādibhirātmarakṣāmāha-tricīvarabahistyajet |",
  "SA11n1102:857": "iti |",
  "SA11n1102:858": "sacedāgatya kaścid bodhisattvaṃ pātracīvaraṃ yāceta,",
  "SA11n1102:859": "tena atityāgo na kartavyaḥ |",
  "SA11n1102:860": "kiṃ tu yattadanujñātaṃ bhagavatā-tricīvaraṃ śramaṇakalpaḥ,",
  "SA11n1102:861": "tato'tiriktaṃ ca yadbhavet,",
  "SA11n1102:862": "tyaktavyamarthine, nānyathā |",
  "SA11n1102:863": "uktaṃ ca bodhisattvapratimokṣe-sacetpunaḥ kaścidāgatya pātraṃ vā cīvaraṃ vā yāceta,",
  "SA11n1102:864": "sacettasyātiriktaṃ bhaved buddhānujñātāttricīvarāt,",
  "SA11n1102:865": "yathāparityaktaṃ dātavyam |",
  "SA11n1102:866": "sacetpunastasya ūnaṃ tricīvaraṃ bhavet yanniśritya brahmacaryāvāsaḥ,",
  "SA11n1102:867": "tanna parityaktavyam |",
  "SA11n1102:868": "tatkasmāddhetoḥ?",
  "SA11n1102:869": "avisarjanīyaṃ hi tricīvaramuktaṃ tathāgatena |",
  "SA11n1102:870": "sacecchāriputra bodhisattvastricīvaraṃ parityajya yācanaguruko bhavet,",
  "SA11n1102:871": "na tena alpecchatā āsevitā bhavet | iti ||",
  "SA11n1102:872": "atityāgaṃ niṣedhayan punarātmarakṣāmupadarśayannāha-",
  "SA11n1102:873": "saddharmasevakaṃ kāyamitarārthaṃ na pīḍayet |",
  "SA11n1102:874": "evameva hi sattvānāmāśāmāśu prapūrayet ||86 ||",
  "SA11n1102:875": "satāṃ satpuruṣāṇāṃ bodhisattvānāṃ dharmaḥ |",
  "SA11n1102:876": "laukikalokottaraparahitasukhavidhānam |",
  "SA11n1102:877": "tatsevakaṃ kāyam alpārthanimittaṃ na pīḍayet |",
  "SA11n1102:878": "anyathā mahato'rtharāśerhāniḥ syāt |",
  "SA11n1102:879": "ata eva pūrvasmin hetupadametat |",
  "SA11n1102:880": "kutaḥ punarevam ?",
  "SA11n1102:881": "yasmādanenaiva sukumāropakrameṇa saṃvardhamānaḥ śīghrameva sattvānāṃ hitasukhasaṃpādanasamartho bhavati ||",
  "SA11n1102:882": "yata evaṃ tasmāt-",
  "SA11n1102:883": "tyajenna jīvitaṃ tasmādaśuddhe karuṇāśaye |",
  "SA11n1102:884": "tulyāśaye tu tattyājyamitthaṃ na parihīyate ||87 ||",
  "SA11n1102:885": "svaśarīraśirodānādi na kartavyamiti niṣiddham |",
  "SA11n1102:886": "kadā ? aśuddhe mitrāmitretarasarvavyasanijanasādhāraṇapravṛtte kṛpācitte |",
  "SA11n1102:887": "atyārabdhena hi vīryeṇa svaparahitārthasya bādhā syāt |",
  "SA11n1102:888": "samapravṛtte punarāśaye svaparātmano'tirikte vā na niṣidhyate |",
  "SA11n1102:889": "yaduktam-tathā svaparabodhipakṣaśrutādyantarāyakarau tyāgātyāgau na kāryau |",
  "SA11n1102:890": "adhikasattvārthaśaktestulyaśaktervā bodhisattvasya adhikatulyakuśalāntarāyakarau tyāgātyāgau na kāryāviti siddhaṃ bhavati |",
  "SA11n1102:891": "idameva ca saṃdhāya bodhisattvaprātimokṣe'bhihitam-yastu khalu punaḥ śāriputra abhiniṣkrāntagṛhāvāso bodhisattvo bodhyaṅgairabhiyuktaḥ,",
  "SA11n1102:892": "tena kathaṃ dānaṃ dātavyam,",
  "SA11n1102:893": "kataraṃ dānaṃ dātavyam,",
  "SA11n1102:894": "kiyadrūpaṃ dānaṃ dātavyam |",
  "SA11n1102:895": "peyālaṃ |",
  "SA11n1102:896": "dharmadāyakena bhavitavyam |",
  "SA11n1102:897": "yaśca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnaparipūrṇāni tathāgatebhyo'rhadbhayaḥ samyaksaṃbuddhebhyo dānaṃ dadyāt,",
  "SA11n1102:898": "yaśca śāriputra pravrajyāparyāpanno bodhisattvaḥ ekāṃ catuṣpadikāṃ gāthāṃ prakāśayet,",
  "SA11n1102:899": "ayameva tato bahutaraṃ puṇyaṃ prasavati |",
  "SA11n1102:900": "na śāriputra tathāgatena pravrajitasya āmiṣadānamanujñātam |",
  "SA11n1102:901": "peyālaṃ |",
  "SA11n1102:902": "yasya punaḥ śāriputra pātrāgataḥ pātraparyāpanno lābho bhaveddhārmiko dharmalabdhaḥ,",
  "SA11n1102:903": "tena sādhāraṇabhājinā bhavitavyaṃ sārdhaṃ sabrahmacāribhiriti ||",
  "SA11n1102:904": "tatraivāha-yastu khalu punaḥ śāriputra anabhiniṣkrāntagṛhāvāso bodhisattvaḥ,",
  "SA11n1102:905": "tena dharma āsevitavyaḥ |",
  "SA11n1102:906": "tatra tenābhiyuktena bhavitavyamiti |",
  "SA11n1102:907": "anyathā hi ekasattvārthasaṃgrahārthaṃ mahataḥ sattvarāśestasya ca sattvasya bodhisattvāśayaparikarmāntarāyānmahato'rthasya hāniḥ kṛtā syāditi ||",
  "SA11n1102:908": "anenopāyakauśalena viharan na bodhimārgātparibhraśyate |",
  "SA11n1102:909": "ayamabhiprāyaḥ-dattaḥ pūrvameva anena ātmabhāvaḥ sarvasattvebhyaḥ |",
  "SA11n1102:910": "kevalamakālaparibhogātparirakṣaṇīyaḥ |",
  "SA11n1102:911": "ato na mātsaryasyāvakāśaḥ |",
  "SA11n1102:912": "nāpi pratijñātārthahāniriti | yaduktam-",
  "SA11n1102:913": "bhaiṣajyavṛkṣasya sudarśanasya",
  "SA11n1102:914": "mūlādibhogyasya yathaiva bījam |",
  "SA11n1102:915": "datvāpi saṃrakṣyamakālabhogāt",
  "SA11n1102:916": "saṃbuddhabhaiṣajyatarostathaiva ||iti ||",
  "SA11n1102:917": "sattvāśayarakṣaṇādapyātmā rakṣitavya ityāha-",
  "SA11n1102:918": "dharmaṃ nirgaurave svasthe na śiroveṣṭite vadet |",
  "SA11n1102:919": "sacchatradaṇḍaśastre ca nāvaguṇṭhitamastake ||88 ||",
  "SA11n1102:920": "devamanuṣyapūjito hi bhagavato dharmaḥ |",
  "SA11n1102:921": "tato'vadhyāyanti devatādayo gauravamakurvato dharmaprakāśanāt |",
  "SA11n1102:922": "niṣiddhaṃ caitadbhagavatā iti tadājñātikrame sāpattiko bhavet |",
  "SA11n1102:923": "na vastrādibaddhaśirasi |",
  "SA11n1102:924": "sahaśabdena triṣvapi saṃbandhaḥ |",
  "SA11n1102:925": "tathottarīyādinā pihitaśīrṣe |",
  "SA11n1102:926": "pratyekaṃ svastha iti saṃbandhanīyam |",
  "SA11n1102:927": "glāne punaranāpattiḥ |",
  "SA11n1102:928": "upalakṣaṇaṃ caitat |",
  "SA11n1102:929": "na sthitena suptāya niṣaṇṇāya vā,",
  "SA11n1102:930": "na niṣaṇṇena suptāya,",
  "SA11n1102:931": "na cānāsanena niṣaṇṇāya |",
  "SA11n1102:932": "notpathayāyinā mārgayāyine,",
  "SA11n1102:933": "nāgragāmine pṛṣṭhagāminā,",
  "SA11n1102:934": "nāpyalaṃkārayuktāya |",
  "SA11n1102:935": "ityādayo'pi draṣṭavyā iti ||",
  "SA11n1102:936": "idamapyanarthavivarjanāya mūlāpattikāraṇamakaraṇīyamityāha-",
  "SA11n1102:937": "gambhīrodāramalpeṣu na strīṣu puruṣaṃ vinā |",
  "SA11n1102:938": "gambhīro durmedhasāmagādhatvāt |",
  "SA11n1102:939": "udāraśca prakarṣaparyantatvāt |",
  "SA11n1102:940": "tādṛśaṃ ca dharmamalpeṣu asaṃskṛtabuddhiṣu hīnādhimuktiṣu vā na vadediti prakṛtena saṃbandhaḥ |",
  "SA11n1102:941": "na mātṛgrāmasya ekākī rahogato dharmaṃ vadet |",
  "SA11n1102:942": "vadan sāpattiko bhavati |",
  "SA11n1102:943": "na doṣaḥ puruṣo yadi syāt ||",
  "SA11n1102:944": "hīnotkṛṣṭeṣu dharmeṣu samaṃ gauravamācaret ||89 ||",
  "SA11n1102:945": "śrāvakayānabhāṣiteṣu vā mahāyānabhāṣiteṣu vā dharmeṣu tulyaṃ cittaprasādādikaṃ kuryāt |",
  "SA11n1102:946": "anyathā saddharmapratikṣepaḥ syāt ||",
  "SA11n1102:947": "nodāradharmapātraṃ ca hīne dharme niyojayet |",
  "SA11n1102:948": "na cācāraṃ parityajya sūtramantraiḥ pralobhayet ||90 ||",
  "SA11n1102:949": "gambhīrodāradharmabhājanaṃ ca sattvaṃ nimittajñairjñātvā na śrāvakayānādidharmeṣvavatārayet |",
  "SA11n1102:950": "na ca ācāraṃ śikṣāsaṃvarakaraṇīyatāṃ muktvā sūtrāntādipāṭhenaiva tava śuddhirbhaviṣyati iti dharmakāmaṃ prabhāvayet |",
  "SA11n1102:951": "āha cātra-punaraparo'nartho ratnakūṭe dṛṣṭaḥ-aparipāciteṣu sattveṣu viśvāso bodhisattvaskhalitam |",
  "SA11n1102:952": "abhājanībhūteṣu udārabuddhadharmaprakāśanā bodhisattvaskhalitam |",
  "SA11n1102:953": "udārādhimuktikeṣu sattveṣu hīnayānaprakāśanā bodhisattvaskhalitamiti ||",
  "SA11n1102:954": "āryasarvadharmavaipulyasaṃgrahe sūkṣmo'pyanartha uktaḥ-sūkṣmaṃ hi mañjuśrīḥ saddharmapratikṣepakarmāvaraṇam |",
  "SA11n1102:955": "yo hi kaścinmañjuśrīḥ tathāgatabhāṣite dharme kasmiṃścit śobhanasaṃjñāṃ karoti,",
  "SA11n1102:956": "kvacidaśobhanasaṃjñām,",
  "SA11n1102:957": "sa saddharmaṃ pratikṣipati |",
  "SA11n1102:958": "tena saddharmapratikṣeptrā tathāgato'bhyākhyāto bhavati,",
  "SA11n1102:959": "saṃgho'pavādito bhavati,",
  "SA11n1102:960": "ya evaṃ vadati-idaṃ yuktamidamayuktam |",
  "SA11n1102:961": "iti vistaraḥ ||",
  "SA11n1102:962": "āryākāśagarbhasūtre ca mūlāpattiprastāve coktam-punaraparamādikarmiko bodhisattvaḥ keṣāṃcidevaṃ vakṣyati-kiṃ bhoḥ prātimokṣavinayena ?",
  "SA11n1102:963": "śīlena surakṣitena śīghraṃ tvamanuttarāyāṃ samyaksaṃbodhau cittamutpādayasva |",
  "SA11n1102:964": "mahāyānaṃ paṭha |",
  "SA11n1102:965": "yatte kiṃcit kāyavāṅmanobhiḥ kleśapratyayādakuśalaṃ karma samudānītam,",
  "SA11n1102:966": "tena te śuddhirbhaviṣyatyavipākam,",
  "SA11n1102:967": "yāvadyathā pūrvoktam |",
  "SA11n1102:968": "iyamādikarmikasya bodhisattvasya tṛtīyā mūlāpattiriti ||",
  "SA11n1102:969": "ataḥ idamapi prātimokṣaniṣiddhaṃ nācaraṇīyamityāha-",
  "SA11n1102:970": "dantakāṣṭhasya kheṭasya visarjanamapāvṛtam |",
  "SA11n1102:971": "neṣṭaṃ jale sthale bhogye mūtrādeścāpi garhitam ||91 ||",
  "SA11n1102:972": "kheṭasya śleṣmaṇo visarjanamapāvṛtaṃ na kuryāt |",
  "SA11n1102:973": "jale sthale bhogye upabhogye mūtrapurīṣāderapi kutsitam |",
  "SA11n1102:974": "atrāpi devatādyavadhyānādapuṇyaṃ prasavet ||",
  "SA11n1102:975": "mukhapūraṃ na bhuñjīta saśabdaṃ prasṛtānanam |",
  "SA11n1102:976": "pralambapādaṃ nāsīta na bāhū mardayetsamam ||92 ||",
  "SA11n1102:977": "mukhaṃ pūritaṃ kṛtvā mahatkavalagrahaṇāt |",
  "SA11n1102:978": "saśabdaṃ sukasunikādiśabdena |",
  "SA11n1102:979": "[prasṛtānanaṃ] dūraṃ vidāritamukham |",
  "SA11n1102:980": "pralambapādaṃ bhūmyādyalagnapādaṃ khaṭvādyārohaṇe sati nāsīta |",
  "SA11n1102:981": "dvāvapi bāhū samamekasmin kāle na mardayet |",
  "SA11n1102:982": "kramamardane na doṣaḥ |",
  "SA11n1102:983": "sati pratyaye ||",
  "SA11n1102:984": "naikayānyastriyā kuryādyānaṃ śayanamāsanam |",
  "SA11n1102:985": "ekayā advitīyayā anyastriyā |",
  "SA11n1102:986": "gṛhipravrajitayoridamiha sādhāraṇamityanyagrahaṇam |",
  "SA11n1102:987": "na kuryādyānādi |",
  "SA11n1102:988": "saṃkṣepeṇa saṃkalayya darśayannāha-",
  "SA11n1102:989": "lokāprasādakaṃ sarvaṃ dṛṣṭvā pṛṣṭvā ca varjayet ||93 ||",
  "SA11n1102:990": "lokānāṃ yat prasādajanakaṃ na bhavati,",
  "SA11n1102:991": "tat sarva dṛṣṭvā śāstre vyavahāre vā |",
  "SA11n1102:992": "pṛṣṭvā vijñān |",
  "SA11n1102:993": "varjayet |",
  "SA11n1102:994": "anenaitaddarśitaṃ bhavati-dṛṣṭe'pi yadbādhākaramevaṃvidhaṃ tadvarjayet āpattirbhavatīti | yaduktam-",
  "SA11n1102:995": "ratnameghe jinenoktastena saṃkṣepasaṃvaraḥ |",
  "SA11n1102:996": "yenāprasādaḥ sattvānāṃ tadyatnena parityajet ||iti ||",
  "SA11n1102:997": "[śikṣā. sa. kārikā-12]",
  "SA11n1102:998": "yathāha-katame ca te bodhisattvasamudācārāḥ ?",
  "SA11n1102:999": "yāvadiha bodhisattvo nāghaḥsthāne viharati, nākāle |",
  "SA11n1102:1000": "nākāle bhāṇī bhavati |",
  "SA11n1102:1001": "nākālajño bhavati |",
  "SA11n1102:1002": "nādeśajño bhavati |",
  "SA11n1102:1003": "yatonidānamasyāntike sattvā aprasādaṃ pratisaṃvedayeyuḥ |",
  "SA11n1102:1004": "sa sarvasattvānurakṣayā ātmanaśca bodhisaṃbhāraparipūraṇārthaṃ samyagīryāpatho bhavati,",
  "SA11n1102:1005": "mṛdubhāṇī mandabhāṇī asaṃsargabahulaḥ pravivekābhimukhaḥ suprasannamukhaḥ iti ||",
  "SA11n1102:1006": "na bodhisattvena avamanyanā kvacidapi kartavyetyāha-",
  "SA11n1102:1007": "nāṅgulyā kārayetkiṃciddakṣiṇena tu sādaram |",
  "SA11n1102:1008": "samastenaiva hastena mārgamapyevamādiśet ||94 ||",
  "SA11n1102:1009": "ekayā aṅgulyā tarjanyādikayā na kiṃcidupadarśayet,",
  "SA11n1102:1010": "api tu samastenaiva samagreṇaiva hastena |",
  "SA11n1102:1011": "dakṣiṇena na vāmena |",
  "SA11n1102:1012": "mārgamapi kathayet |",
  "SA11n1102:1013": "āstāṃ tāvatsagauravaṃ vastu ||",
  "SA11n1102:1014": "lokāprasādanivāraṇāyāha-",
  "SA11n1102:1015": "na bāhūtkṣepakaṃ kaṃcicchabdayedalpasaṃbhrame |",
  "SA11n1102:1016": "acchaṭādi tu kartavyamanyathā syādasaṃvṛtaḥ ||95 ||",
  "SA11n1102:1017": "na bhujamutkṣipya kaṃcidāhvayet,",
  "SA11n1102:1018": "alpaprayojanatāratamye |",
  "SA11n1102:1019": "mahati punaradoṣaḥ |",
  "SA11n1102:1020": "acchaṭādiśabdaṃ tu kuryāt |",
  "SA11n1102:1021": "tadakaraṇe'samāhitacāritāyāmasaṃvṛtaḥ syāt |",
  "SA11n1102:1022": "etāvatā auddhatyaparihāro'pi darśito bhavati ||",
  "SA11n1102:1023": "sa hi śayyāṃ parikalpayannevaṃ parikalpayedityupadarśayannāha-",
  "SA11n1102:1024": "nāthanirvāṇaśayyāvacchayītepsitayā diśā |",
  "SA11n1102:1025": "saṃprajānaṃllaghūtthānaḥ prāgavaśyaṃ niyogataḥ ||96 ||",
  "SA11n1102:1026": "bhagavato mahānirvāṇaśayyāmiva śayyāṃ parikalpayet |",
  "SA11n1102:1027": "abhimatayā diśā śiro vidhāya,",
  "SA11n1102:1028": "dakṣiṇena pārśvena,",
  "SA11n1102:1029": "pādasyopari pādamādhāya,",
  "SA11n1102:1030": "dakṣiṇaṃ bāhumupadhānaṃ kṛtvā,",
  "SA11n1102:1031": "vāmaṃ ca prasārya jaṅghopari niveśya,",
  "SA11n1102:1032": "cīvaraiḥ susaṃvṛtakāyaḥ,",
  "SA11n1102:1033": "smṛtaḥ,",
  "SA11n1102:1034": "saṃprajānānaḥ,",
  "SA11n1102:1035": "utthānasaṃjñī,",
  "SA11n1102:1036": "ālokasaṃjñī,",
  "SA11n1102:1037": "śayitaḥ,",
  "SA11n1102:1038": "nācittakamiddhāvaṣṭabdhaḥ |",
  "SA11n1102:1039": "na ca nidrāsukhamākhādayet,",
  "SA11n1102:1040": "na ca pārśvasukham anyatra yāvadevaiṣāṃ mahābhūtānāṃ sthitaye yāpanāyai iti |",
  "SA11n1102:1041": "laghutthānaḥ śīghramevottiṣṭhet |",
  "SA11n1102:1042": "na tu jṛmbhikāṃ gātramoṭanaṃ kurvannālasyopahitaścireṇa |",
  "SA11n1102:1043": "etebhya eva sarvebhyaḥ pūrvameva ||",
  "SA11n1102:1044": "idamaparamabhisaṃkṣipya kathayannāha-",
  "SA11n1102:1045": "ācāro bodhisattvānāmaprameya udāhṛtaḥ |",
  "SA11n1102:1046": "cittaśodhanamācāraṃ niyataṃ tāvadācaret ||97 ||",
  "SA11n1102:1047": "ācāraḥ śikṣaṇīyam |",
  "SA11n1102:1048": "aprameyaḥ asaṃkhyeyaḥ bodhisattvaprātimokśādiṣu pradarśitaḥ |",
  "SA11n1102:1049": "tatsaṃgraharūpaṃ prathamataḥ cittaśodhanameva ācāramācaret |",
  "SA11n1102:1050": "niyatamavaśyaṃtayā ||",
  "SA11n1102:1051": "sāmānyāpattiśodhanāyāha-",
  "SA11n1102:1052": "rātriṃdivaṃ ca triskandhaṃ triṣkālaṃ ca pravartayet |",
  "SA11n1102:1053": "śeṣāpattiśamastena bodhicittajināśrayāt ||98 ||",
  "SA11n1102:1054": "triṣkṛtvo rātreḥ |",
  "SA11n1102:1055": "triṣkṛtvo divasasya |",
  "SA11n1102:1056": "triskandhaḥ trayāṇāṃ skandhānāṃ pāpadeśanāpuṇyānumodanābodhipariṇāmanānāṃ samāhāraḥ |",
  "SA11n1102:1057": "triskandhaṃ pravartayet |",
  "SA11n1102:1058": "śeṣā mūlāyā anyāḥ |",
  "SA11n1102:1059": "athavā, saṃcitya kṛtā yāḥ pratikṛtāḥ tābhyo'nyāḥ smṛtisaṃpramoṣeṇa asaṃprajānatā vā kṛtāḥ |",
  "SA11n1102:1060": "tāsāṃ praśamaḥ pratikaraṇaṃ tena triskandhaparivartanena bodhicittasya jinānāṃ ca bhagavatāṃ samāśrayaṇācca ||",
  "SA11n1102:1061": "etena vidūṣaṇāsamudācārādayo darśitā bhavanti ||",
  "SA11n1102:1062": "tatra pāpaśodhanaṃ caturdharmakasūtre deśitam-",
  "SA11n1102:1063": "caturbhirmaitreya dharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavati |",
  "SA11n1102:1064": "katamaiścaturbhiḥ ?",
  "SA11n1102:1065": "yaduta vidūṣaṇāsamudācāreṇa,",
  "SA11n1102:1066": "pratipakṣasamudācāreṇa,",
  "SA11n1102:1067": "pratyāpattibalena,",
  "SA11n1102:1068": "āśrayabalena ca |",
  "SA11n1102:1069": "tatra vidūṣaṇāsamudācāraḥ akuśalaṃ karma kṛtvā vipratisārarūpātsavigarhaṇā pāpadeśanā,",
  "SA11n1102:1070": "tadanuṣṭhānaṃ tatsamudācāraḥ |",
  "SA11n1102:1071": "tatra pratipakṣasamudācāraḥ akuśalapratipakṣaḥ kuśalam,",
  "SA11n1102:1072": "tatsamudācāraḥ,",
  "SA11n1102:1073": "kṛtvāpyakuśalaṃ karma kuśale karmaṇyatyantamabhiyogaḥ |",
  "SA11n1102:1074": "tatra pratyāpattibalaṃ saṃvarasamādānādakaraṇasaṃvaralābhaḥ |",
  "SA11n1102:1075": "tatrāśrayabalaṃ buddhadharmasaṃghaśaraṇagamanam,",
  "SA11n1102:1076": "anutsṛṣṭabodhicittatā ca |",
  "SA11n1102:1077": "sa balavatsaṃniśrayeṇa na śakyate pāpenābhibhavitum |",
  "SA11n1102:1078": "ebhirmaitreya caturbhirdharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavatīti ||",
  "SA11n1102:1079": "viśeṣatastu bodhisattvāpattīnāṃ gurvīṇāṃ ladhvīnāṃ ca deśanā āryopāliparipṛcchāyāmuktāḥ |",
  "SA11n1102:1080": "tāḥ śikṣāsamuccaye draṣṭavyāḥ ||",
  "SA11n1102:1081": "sarvāpattayo bodhisattvena pañcatriṃśatāṃ buddhānāṃ bhagavatāmantike rātriṃdivamekākinā deśayitavyāḥ |",
  "SA11n1102:1082": "tatreyaṃ deśanā- ahamevaṃnāmā buddhaṃ śaraṇaṃ gacchāmītyārabhya yāvat saṃghaṃ śaraṇaṃ gacchāmi,",
  "SA11n1102:1083": "namaḥ śākyamunaye tathāgatāyārhate samyaksaṃbuddhāya |",
  "SA11n1102:1084": "namo vajrapramardine ityārabhya yāvat upaimi sarvān śaraṇaṃ kṛtāñjaliḥ |",
  "SA11n1102:1085": "iti vistaramuktvāha-iti hi śāriputra bodhisattvena imān pañcatriṃśato buddhān pramukhān kṛtvā sarvatathāgatānugatairmanasikāraiḥ pāpaviśuddhiḥ kāryā |",
  "SA11n1102:1086": "tasyaivaṃ pāpaviśuddhasya ta eva buddhā bhagavanto mukhānyupadarśayanti |",
  "SA11n1102:1087": "peyālaṃ |",
  "SA11n1102:1088": "na tat śakyaṃ sarvaśrāvakapratyekabuddhanikāyairāpattikaukṛtyasthānaṃ viśodhayituṃ yadbodhisattvasteṣāṃ buddhānāṃ bhagavatāṃ nāmadheyadhāraṇaparikīrtanena rātriṃdivaṃ triskandhakadharmaparyāyapravartanena āpattikaukṛtyānniḥsarati,",
  "SA11n1102:1089": "samādhiṃ ca pratilabhate ||",
  "SA11n1102:1090": "etatsākalyena śikṣāsamuccaye veditavyam ||",
  "SA11n1102:1091": "ukto vidūṣaṇāsamudācāraḥ |",
  "SA11n1102:1092": "pratipakṣasamudācārapratyāpattibale api vistareṇa śikṣāsamuccayādeva draṣṭavye |",
  "SA11n1102:1093": "āryamaitreyavimokṣe tu bodhicittena pāpaviśuddhiruktā |",
  "SA11n1102:1094": "taccoktameva prāk |",
  "SA11n1102:1095": "jināśrayāt pāpaviśuddhau sūkarikāvadānamudāhāryam |",
  "SA11n1102:1096": "ye buddhaṃ śaraṇaṃ yānti na te gacchanti durgatim |",
  "SA11n1102:1097": "prahāya mānuṣān kāyān divyān kāyāṃllabhanti te ||",
  "SA11n1102:1098": "evaṃ dharmaṃ saṃghaṃ cādhikṛtya pāṭhaḥ |",
  "SA11n1102:1099": "anenāśrayabalamuktam ||",
  "SA11n1102:1100": "punaraniyamena darśayannāha-",
  "SA11n1102:1101": "yā avasthāḥ prapadyeta svayaṃ paravaśo'pi vā |",
  "SA11n1102:1102": "tāsvavasthāsu yāḥ śikṣāḥ śikṣettā eva yatnataḥ ||99 ||",
  "SA11n1102:1103": "svayamātmanā parāyatto vā sattvārthakriyāyāṃ pravṛttaḥ ||",
  "SA11n1102:1104": "kiṃ punarevamaniyamenābhidhīyata ityāha-",
  "SA11n1102:1105": "na hi tadvidyate kiṃcidyanna śikṣyaṃ jinātmajaiḥ |",
  "SA11n1102:1106": "na tadasti na yatpuṇyamevaṃ viharataḥ sataḥ ||100 ||",
  "SA11n1102:1107": "yasmāt sarvākāraṃ sarvavastutattvamadhigamya sarveṣāṃ hitasukhavidhānārthamudyacchadbhirbuddhasutaiḥ na tadasti kiṃcit,",
  "SA11n1102:1108": "yanna śikṣitavyam |",
  "SA11n1102:1109": "anyathā sarvākāraḥ sarvasattvānāmarthaḥ kartumaśakyaḥ |",
  "SA11n1102:1110": "puṇyasaṃbhāro'pi evaṃ vicarato'paryanta eva syāt ||",
  "SA11n1102:1111": "iyamapi śikṣāpadamudrā avadhārayitavyetyāha-",
  "SA11n1102:1112": "pāraṃparyeṇa sākṣādvā sattvārtha nānyadācaret |",
  "SA11n1102:1113": "sattvānāmeva cārthāya sarvaṃ bodhāya nāmayet ||101 ||",
  "SA11n1102:1114": "antataḥ svayamāhārādikriyayā parapreraṇayā aparāparadūtapreraṇayā vā,",
  "SA11n1102:1115": "sākṣāt svayameva āmiṣadānādinā vā,",
  "SA11n1102:1116": "yat sattvānāṃ hitasukhaheturna bhavati,",
  "SA11n1102:1117": "tanna kuryāt kārayedvā |",
  "SA11n1102:1118": "na caitadeva kevalam |",
  "SA11n1102:1119": "kiṃcit sattvānāmeva saṃsāraduḥkhapatitānāṃ tato niḥsaraṇāya sarvaṃ kuśalamūlamanuttarāyāṃ samyaksaṃbodhau pariṇāmayet ||",
  "SA11n1102:1120": "etāvatā ślokadvayena puṇyavṛddhirupadarśitā bhavati ||",
  "SA11n1102:1121": "yaduktaṃ kalyāṇamitrānutsargāditi [śikṣā. sa. kārikā-6] tadāha-",
  "SA11n1102:1122": "sadā kalyāṇamitraṃ ca jīvitārthe'pi na tyajet |",
  "SA11n1102:1123": "bodhisattvavratadharaṃ mahāyānārthakovidam ||102 ||",
  "SA11n1102:1124": "kalyāṇakarmaṇi abhyudayaniḥśreyasaprāptilakṣaṇe mitramasādhāraṇo bandhuḥ,",
  "SA11n1102:1125": "tat kāyajīvitavipraṇāśabhayabhīto'pi na tyajet |",
  "SA11n1102:1126": "kalyāṇamitrānuśaṃsāśca prajñāpāramitāyāmāryāṣṭasāhasrikāyāṃ [aṣṭa. 30] sadāpraruditaparivartādveditavyāḥ |",
  "SA11n1102:1127": "caturdharmakasūtre'pyuktam- kalyāṇamitraṃ bhikṣavo bodhisattvena mahāsattvena yāvajjīvaṃ na tyaktavyamapi jīvitahetoriti |",
  "SA11n1102:1128": "aparityājyasya kalyāṇamitrasya lakṣaṇamāha-bodhisattvaśikṣāsaṃvare vyavasthitam |",
  "SA11n1102:1129": "mahāyānārthapaṇḍitam |",
  "SA11n1102:1130": "etādṛśaṃ sudurlabham ||",
  "SA11n1102:1131": "kalyāṇamitrasya paryupāsanaparijñānārthamāha-",
  "SA11n1102:1132": "śrīsaṃbhavavimokṣācca śikṣedyadguruvartanam |",
  "SA11n1102:1133": "śrīsaṃbhavavimokṣāt āryagaṇḍavyūhaparivartāt kalyāṇamitraparyupāsanaṃ śikṣet jānīyāt |",
  "SA11n1102:1134": "yathoktamāryagaṇḍavyūhe āryaśrīsaṃbhavena-kalyāṇamitrasaṃdhāritāḥ kulaputra bodhisattvā na patanti durgatiṣu |",
  "SA11n1102:1135": "yāvat-saṃcodakāḥ kalyāṇamitrā akaraṇīyānām |",
  "SA11n1102:1136": "saṃnivārakāḥ pramādasthānāt |",
  "SA11n1102:1137": "niṣkāsayitāraḥ saṃsārapurāt |",
  "SA11n1102:1138": "tasmāttarhi kulaputra evaṃmanasikārāpratiprasrabdhena kalyāṇamitrāṇyupasaṃkramitavyāni |",
  "SA11n1102:1139": "pṛthivīsamacittena sarvabhārodvahanāparitasanatayā |",
  "SA11n1102:1140": "vajrasamacittena abhedyāśayatayā |",
  "SA11n1102:1141": "cakravālasamacittena sarvaduḥkhāsaṃpravedhanatayā |",
  "SA11n1102:1142": "lokadāsasamacittena sarvakarmasamādānāvijugupsanatayā |",
  "SA11n1102:1143": "rajoharaṇasamacittena mānābhimānavivarjanatayā |",
  "SA11n1102:1144": "yānasamacittena gurubhāranirvāhanatayā |",
  "SA11n1102:1145": "aśvasamacittena akrudhyanatayā |",
  "SA11n1102:1146": "nausamacittena gamanāgamanāparitasanatayā |",
  "SA11n1102:1147": "suputrasadṛśena kalyāṇamitramukhavīkṣaṇatayā |",
  "SA11n1102:1148": "ātmani ca te kulaputra āturasaṃjñotpādayitavyā kalyāṇamitreṣu ca vaidyasaṃjñā,",
  "SA11n1102:1149": "anuśāsanīṣu bhaiṣajyasaṃjñā,",
  "SA11n1102:1150": "pratipattiṣu vyādhinirghātanasaṃjñā |",
  "SA11n1102:1151": "ātmani ca te kulaputra bhīrusaṃjñotpādayitavyā,",
  "SA11n1102:1152": "kalyāṇamitreṣu śūrasaṃjñā,",
  "SA11n1102:1153": "anuśāsanīṣu praharaṇasaṃjñā,",
  "SA11n1102:1154": "pratipattiṣu śatrunirghātanasaṃjñā ||",
  "SA11n1102:1155": "yaduktaṃ sūtrāṇāṃ ca sadekṣaṇāditi [śikṣā. sa. kā.-6],",
  "SA11n1102:1156": "tadupadarśayitumāha-",
  "SA11n1102:1157": "etaccānyacca buddhoktaṃ jñeyaṃ sūtrāntavācanāt ||103 ||",
  "SA11n1102:1158": "etadiha śāstre pratipāditam,",
  "SA11n1102:1159": "anyadyadiha noktam |",
  "SA11n1102:1160": "buddhena bhagavatā bodhisattvānāṃ karaṇīyatayā nirdiṣṭam,",
  "SA11n1102:1161": "tannānāsūtrāntārthaparicayād veditavyam ||",
  "SA11n1102:1162": "etadeva darśayati-",
  "SA11n1102:1163": "śikṣāḥ sūtreṣu dṛśyante tasmātsūtrāṇi bācayet |",
  "SA11n1102:1164": "śikṣā bodhisattvānāṃ heyopādeyalakṣaṇāḥ |",
  "SA11n1102:1165": "sūtreṣu mahāyānasūtrānteṣu ratnameghādiṣu |",
  "SA11n1102:1166": "yata evaṃ tasmāt |",
  "SA11n1102:1167": "idaṃ tu viśeṣanirdeśamāha-",
  "SA11n1102:1168": "ākāśagarbhasūtre ca mūlāpattīrnirūpayet ||104 ||",
  "SA11n1102:1169": "āryākāśagarbhasūtre kṣatriyasya mūrdhābhiṣiktasya pañca mūlāpattayo nirdiṣṭāḥ |",
  "SA11n1102:1170": "tathā sāmānyena ekā mūlāpattiḥ |",
  "SA11n1102:1171": "tathā ādikarmikasya bodhisattvasya aṣṭau mūlāpattaya iti |",
  "SA11n1102:1172": "tathā ca tatroktam-pañca kulaputra kṣatriyasya mūrdhābhiṣiktasya mūlāpattayaḥ yābhirmūlāpattibhiḥ kṣatriyo mūrdhābhiṣiktaḥ sarvāṇi pūrvāvaropitāni kuśalamūlāni jhoṣayati |",
  "SA11n1102:1173": "vastupatitaḥ parājitaḥ sarvadevamanuṣyasukhebhyaḥ apāyagāmī bhavati |",
  "SA11n1102:1174": "katamāḥ pañca ?",
  "SA11n1102:1175": "yaḥ kulaputra kṣatriyo mūrdhābhiṣiktaḥ staupikaṃ vastu apaharati sāṃghikaṃ vā cāturdiśasaṃghe niryātitaṃ vā,",
  "SA11n1102:1176": "svayaṃ vā apaharati hārayati vā |",
  "SA11n1102:1177": "iyaṃ prathamā mūlāpattiḥ |",
  "SA11n1102:1178": "evaṃ triyānabhāṣitadharmapratikṣepāt dvitīyā |",
  "SA11n1102:1179": "pravrajitasya śīlavato duḥśīlasya vā kāṣāyāpaharaṇāt,",
  "SA11n1102:1180": "gṛhasthakaraṇāt,",
  "SA11n1102:1181": "kāyaprahārāt,",
  "SA11n1102:1182": "cārake prakṣepāt,",
  "SA11n1102:1183": "jīvitaviyojanādvā tṛtīyā |",
  "SA11n1102:1184": "pañcānantaryeṣvanyatamakaraṇāccaturthī |",
  "SA11n1102:1185": "mithyādṛṣṭeḥ,",
  "SA11n1102:1186": "daśākuśalakarmapathasamādānāt,",
  "SA11n1102:1187": "parasamādāpanādvā pañcamīti ||",
  "SA11n1102:1188": "tathā grāmabhedādikaraṇāt sarveṣāṃ sādhāraṇī caikā |",
  "SA11n1102:1189": "tatraivoktam-",
  "SA11n1102:1190": "ādikarmikāṇāṃ mahāyānasaṃprasthitānāṃ kulaputrāṇāṃ kuladuhitṛṇāṃ ca aṣṭau mūlāpattayaḥ,",
  "SA11n1102:1191": "yāmirmūlāpattibhiḥ skhalitā ādikarmikā mahāyānasaṃprasthitāḥ sarvāṇi pūrvāropitānītyādi pūrvavat |",
  "SA11n1102:1192": "katamā aṣṭau ?",
  "SA11n1102:1193": "ye sattvāḥ pūrvaduścaritahetunā asmin kliṣṭe pañcakaṣāye loke utpannāḥ,",
  "SA11n1102:1194": "te itvarakuśalamūlāḥ |",
  "SA11n1102:1195": "yāvat, teṣāmidaṃ paramaṃ gambhīraṃ śūnyatāpratisaṃyuktaṃ sūtrāntaṃ yāvadvistareṇāgrataḥ smārayanti prakāśayanti |",
  "SA11n1102:1196": "te hi akṛtaśramā bālapṛthagjanāḥ śṛṇvanta utrasyanti,",
  "SA11n1102:1197": "yāvad vivartayanti anuttarāyāḥ samyaksaṃbodheścittam,",
  "SA11n1102:1198": "śrāvakayāne cittaṃ praṇidadhati |",
  "SA11n1102:1199": "eṣā ādikarmikasya bodhisattvasya mūlāpattiḥ prathamā,",
  "SA11n1102:1200": "yayā mūlāpattyā ityādi pūrvavat |",
  "SA11n1102:1201": "tasmādbodhisattvena parasattvānāṃ parapudgalānāmāśayānuśayaṃ prathamaṃ jñātvā yathāśayānāṃ sattvānāmanupūrveṇa dharmadeśanā kartavyeti |",
  "SA11n1102:1202": "sopāyāyāḥ samyaksaṃbodhervinivartya hīnayāne parasya cittamutpādayato dvitīyā |",
  "SA11n1102:1203": "prātimokṣaśikṣāsaṃvaraṃ vihāya mahāyāne cittotpādamātreṇa tatpaṭhanena cāsya śuddhiprakāśanāt tṛtīyā |",
  "SA11n1102:1204": "śrāvakādiyānasya tatphalasya gopananindāprakāśanāt,",
  "SA11n1102:1205": "mahāyāne sarvaśuddhiprakāśanāt,",
  "SA11n1102:1206": "pareṣāṃ tadvacanakaraṇāccaturthī |",
  "SA11n1102:1207": "kīrtilābhādihetoḥ mahāyānapaṭhanādinā,",
  "SA11n1102:1208": "tathā tatpratyayāt pareṣāṃ kutsānindādibhāṣaṇāt,",
  "SA11n1102:1209": "ātmotkarṣaṇāt,",
  "SA11n1102:1210": "uttaramanuṣyadharmopagamāt pañcamī |",
  "SA11n1102:1211": "pāṭhamātreṇa gambhīradharmādhigamaprakāśanāt,",
  "SA11n1102:1212": "pareṣāṃ tathaiva samādāpanāt ṣaṣṭhī |",
  "SA11n1102:1213": "kṣatriyasya purohitāmātyacaṇḍālairye bhikṣavo daṇḍitā arthadaṇḍena sāṃghikaṃ staupikaṃ vā cāturdiśasāṃghikaṃ vā dravyamapahṛtya tebhya evopanāmayanti |",
  "SA11n1102:1214": "te ca kṣatriyā ubhaye'pi mūlāpattimāpadyante |",
  "SA11n1102:1215": "iyaṃ saptamī |",
  "SA11n1102:1216": "dharmādharmavivādanāpūrvaṃ śikṣāpraṇayanāt,",
  "SA11n1102:1217": "tanmūlācāravipannānāṃ satkārāt,",
  "SA11n1102:1218": "prahāṇikānāmupabhogaparibhogāṇyanyatra pariṇāmanāt ubhaye'pi mūlāpattimāpadyante |",
  "SA11n1102:1219": "iyamaṣṭamī ||",
  "SA11n1102:1220": "āsāṃ ca mūlāpattīnāṃ sukhagrahaṇārthaṃ śāstrakāropadarśitāḥ saṃgrahakārikā ucyante-",
  "SA11n1102:1221": "ratnatrayasvaharaṇādāpatpārājikā matā |",
  "SA11n1102:1222": "saddharmasya pratikṣepād dvitīyā muninoditā ||",
  "SA11n1102:1223": "duḥśīlasyāpi vā bhikṣoḥ kāṣāyastainyatāḍanāt |",
  "SA11n1102:1224": "cārake vā vinikṣepādapapravrājanena ca ||",
  "SA11n1102:1225": "pañcānantaryakaraṇānmithyādṛṣṭigraheṇa ca |",
  "SA11n1102:1226": "grāmādibhedanādvāpi mūlāpattirjinoditā ||",
  "SA11n1102:1227": "śūnyatāyāśca kathanātsattveṣvakṛtabuddhiṣu |",
  "SA11n1102:1228": "buddhatvaprasthitānāṃ tu saṃbodhervinivartanāt ||",
  "SA11n1102:1229": "prātimokṣaṃ parityājya mahāyāne niyojanāt |",
  "SA11n1102:1230": "śiṣyayānaṃ na rāgādiprahāṇāyeti vā grahāt ||",
  "SA11n1102:1231": "pareṣāṃ grahaṇādvāpi punaḥ svaguṇakāśanāt |",
  "SA11n1102:1232": "parapaṃsanato lābhasatkāraślokahetunā ||",
  "SA11n1102:1233": "gambhīrakṣāntiko'smīti mithyaiva kathanātpunaḥ |",
  "SA11n1102:1234": "daṇḍāpayedvā śramaṇān dadyādvā śaraṇatrayāt ||",
  "SA11n1102:1235": "gṛhṇīyāddīyamānaṃ vā śamathatyājanātpunaḥ |",
  "SA11n1102:1236": "pratisaṃlīnabhogaṃ ca svādhyāyiṣu nivedanāt ||",
  "SA11n1102:1237": "mūlā āpattayo hyetā mahānarakahetavaḥ |",
  "SA11n1102:1238": "āryasyākāśagarbhasya svapne deśyāḥ puraḥsthitaiḥ ||",
  "SA11n1102:1239": "bodhicittaparityāgādyācakāyāpradānataḥ |",
  "SA11n1102:1240": "tīvramātsaryalobhābhyāṃ krodhādvā sattvatāḍanāt ||",
  "SA11n1102:1241": "prasādyamāno yatnena sattveṣu na titikṣate |",
  "SA11n1102:1242": "kleśātparānuvṛttyā vā saddharmābhāsavarṇanāt ||iti ||",
  "SA11n1102:1243": "tasminneva sūtre samuddharaṇamāsāmuktam ||",
  "SA11n1102:1244": "śikśāsamuccaye'pi bodhisattvānāṃ karaṇīyamupadiṣṭamiti tadapi nirūpaṇīyamityāha-",
  "SA11n1102:1245": "śikṣāsamuccayo'vaśyaṃ draṣṭavyaśca punaḥ punaḥ |",
  "SA11n1102:1246": "vistareṇa sadācāro yasmāttatra pradarśitaḥ ||105 ||",
  "SA11n1102:1247": "śikśāsamuccayo'pi svayamebhireva kṛtaḥ |",
  "SA11n1102:1248": "avaśyaṃ niyamena |",
  "SA11n1102:1249": "draṣṭavyaḥ punaḥ punarasakṛt |",
  "SA11n1102:1250": "abhyasanīya iti bhāvaḥ |",
  "SA11n1102:1251": "kutaḥ ? yasmāt satāṃ bodhisattvānām |",
  "SA11n1102:1252": "ācaraṇamācāra itikartavyatā |",
  "SA11n1102:1253": "tatra śikṣāsamuccaye |",
  "SA11n1102:1254": "vistareṇa prabandhena |",
  "SA11n1102:1255": "pradarśitaḥ vispaṣṭīkṛtya prakāśitaḥ, tasmāt ||",
  "SA11n1102:1256": "yadi tasyābhyāse'śaktiḥ, tadā-",
  "SA11n1102:1257": "saṃkṣepeṇāthavā tāvatpaśyetsūtrasamuccayam |",
  "SA11n1102:1258": "nānāsūtraikadeśānāṃ vā samuccayamebhireva kṛtaṃ saṃkṣepeṇa paśyet vyavalokayet granthato'rthato vā |",
  "SA11n1102:1259": "atrāpi pūrvakameva prayojanam || yadi vā-",
  "SA11n1102:1260": "āryanāgārjunābaddhaṃ dvitīyaṃ ca prayatnataḥ ||106 ||",
  "SA11n1102:1261": "āryanāgārjunapādairnibaddhaṃ dvitīyaṃ śikṣāsamuccayaṃ sūtrasamuccayaṃ ca paśyet prayatnataḥ ādarataḥ |",
  "SA11n1102:1262": "yadiha na dṛśyate,",
  "SA11n1102:1263": "tat tatra dṛśyate iti bhāvaḥ ||",
  "SA11n1102:1264": "niyamena śikṣādarśane'pi sākalyena sarveṣāmupayogamāha-",
  "SA11n1102:1265": "yato nivāryate yatra yadeva ca niyujyate |",
  "SA11n1102:1266": "tallokacittarakṣārthaṃ śikṣāṃ dṛṣṭvā samācaret ||107 ||",
  "SA11n1102:1267": "yato heyādakaraṇīyānnivāryate,",
  "SA11n1102:1268": "na karaṇīyametaditi pratiṣidhyate |",
  "SA11n1102:1269": "yatra śikśāsamuccaye sūtrasamuccaye vā |",
  "SA11n1102:1270": "yadeva karma kartavyatayā niyujyate vidhīyate,",
  "SA11n1102:1271": "tat prasiddhaṃ vihitaṃ vā |",
  "SA11n1102:1272": "lokānāṃ cittamāśayaḥ tasya rakṣārtham,",
  "SA11n1102:1273": "tadyathā vikopitaṃ na syāt |",
  "SA11n1102:1274": "śikṣāṃ dṛṣṭvā śikṣāsamuccayādiṣu |",
  "SA11n1102:1275": "pratipādaṃ samācaret,",
  "SA11n1102:1276": "yatra yadyathā yujyate,",
  "SA11n1102:1277": "tatra tathā vyavaharet |",
  "SA11n1102:1278": "anyathā arthasaṃmūḍhavyavahārasya āpattikaśmalatā syāt ||",
  "SA11n1102:1279": "etāvatā ātmabhāvasya śuddhirākhyātā | yadāha-",
  "SA11n1102:1280": "ātmabhāvasya kā śuddhiḥ pāpakleśaviśodhanam |",
  "SA11n1102:1281": "saṃbuddhoktyanusāreṇa yatnābhāve tvapāyagaḥ ||iti ||",
  "SA11n1102:1282": "[śikṣā. sa. kārikā-19]",
  "SA11n1102:1283": "yaduktam-sadā smṛtisaṃprajanyacāriṇā bhavitavyamiti,",
  "SA11n1102:1284": "tataḥ smṛteḥ svanāmnaiva svarūpaṃ pratītam |",
  "SA11n1102:1285": "saṃprajanyasya tu na jñāyate kīdṛśamiti,",
  "SA11n1102:1286": "tatsvarūpapratipattaye prāha-",
  "SA11n1102:1287": "etadeva samāsena saṃprajanyasya lakṣaṇam |",
  "SA11n1102:1288": "yatkāyacittāvasthāyāḥ pratyavekṣā muhurmuhuḥ ||108 ||",
  "SA11n1102:1289": "yatkāyāvasthāyāḥ cittāvasthāyāśca sarveryāpatheṣu pratyavekṣā nirūpaṇaṃ sarvavāraṃ yathā pratipāditaṃ prāk ||",
  "SA11n1102:1290": "sarvametaduktaśikṣākauśalaṃ karmaṇā niṣpādayitavyaṃ na vacanamātreṇeti niyamayitumāha-",
  "SA11n1102:1291": "kāyenaiva paṭhiṣyāmi vākpāṭhena tu kiṃ bhavet |",
  "SA11n1102:1292": "cikitsāpāṭhamātreṇa rogiṇaḥ kiṃ bhaviṣyati ||109 ||",
  "SA11n1102:1293": "manaḥpūrvaṃgamatvāt kāyavyāpārasya,",
  "SA11n1102:1294": "so'pyanenaiva pratipāditaḥ |",
  "SA11n1102:1295": "pratipattyā sarvaṃ saṃpādayiṣyāmi,",
  "SA11n1102:1296": "na tu śabdamātraghoṣaṇayā niṣphalatvāditi bodhisattvena yatitavyam |",
  "SA11n1102:1297": "kathamiva ? vaidyakaśāstrādhyayanamātreṇa tatkriyāmakurvato vyādhigrastasya kiṃ phalaṃ niṣpatsyate ?",
  "SA11n1102:1298": "tāvanmātreṇa rogasya tasyāvinivṛtteḥ |",
  "SA11n1102:1299": "na kiṃciditi bhāvaḥ |",
  "SA11n1102:1300": "tasmāt sarvametat kriyānuṣṭhānena niṣpādayitavyamiti ||",
  "SA11n1102:1301": "iti prajñākaramativiracitāyāṃ bodhicaryāvatārapañjikāyāṃ",
  "SA11n1102:1302": "saṃprajanyarakṣaṇaṃ nāma pañcamaḥ paricchedaḥ ||"
}