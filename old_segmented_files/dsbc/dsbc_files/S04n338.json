{
  "S04n338:0": "31 ananyagāmī |",
  "S04n338:1": "atha khalu sudhanaḥ śreṣṭhidārako'valokiteśvarasya bodhisattvasya jñānagāthālabdhacitto'valokiteśvarasya bodhisattvasyāvitṛpto darśanena vāṇīmaprativahan yena ananyagāmī bodhisattvastenopasaṃkramya ananyagāmino bodhisattvasya pādau śirasābhivandya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam |",
  "S04n338:2": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n338:3": "kathaṃ pratipattavyam |",
  "S04n338:4": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n338:5": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n338:6": "kathaṃ pratipattavyam ||",
  "S04n338:7": "so'vocat-ahaṃ kulaputra samantamukhanirjavanasya bodhisattvavimokṣasya lābhī |",
  "S04n338:8": "āha-katamasya tvayā ārya tathāgatasya pādamūlādeṣa samantamukhanirjavano nāma bodhisattvavimokṣaḥ pratilabdhaḥ?",
  "S04n338:9": "kiyaddūre vā sa ito lokadhātuḥ?",
  "S04n338:10": "kiyacciroccalito vāsi tato lokadhātoḥ?",
  "S04n338:11": "āha-durvijñeyametatkulaputra sthānaṃ sadevamānuṣāsureṇa lokena saśramaṇabrāhmaṇikayā prajayā-yaduta bodhisattvaparākramī bodhisattvavīryānivartyatā bodhisattvavīryasaṃhāryatā |",
  "S04n338:12": "nedaṃ kulaputra śakyaṃ kalyāṇamitrāparigṛhītairbuddhāsamanvāhṛtairanupacitakuśalamūlairapariśuddhāśayairapratilabdhabodhisattvendriyaiḥ prajñācakṣuvirahitaiḥ śrotuṃ vā saṃdhārayituṃ vā adhimoktuṃ vā avatarituṃ vā |",
  "S04n338:13": "āha-vadatu me āryaḥ |",
  "S04n338:14": "adhimokṣyāmi śraddhāsyāmi buddhānubhāvena kalyāṇamitraparigraheṇa ca |",
  "S04n338:15": "so'vocat-ahaṃ kulaputra pūrvasyāṃ diśi śrīgarbhavatyā lokadhātorāgacchāmi samantaśrīsaṃbhavasya tathāgatasya buddhakṣetrāt |",
  "S04n338:16": "tasya me kulaputra samantaśrīsaṃbhavasya tathāgatasya pādamūlādeṣa samantamukhanirjavano nāma bodhisattvavimokṣaḥ pratilabdhaḥ |",
  "S04n338:17": "tataśca me kulaputra śrīgarbhavatyā lokadhātoruccalitasya anabhilāpyānabhilāpyabuddhakṣetraparamāṇurajaḥsamāḥ kalpāḥ kṣīṇāḥ |",
  "S04n338:18": "ekaikena ca cittotpādena anabhilāpyānabhilāpyabuddhakṣetraparamāṇurajaḥsamān padavyavahārān vyatikramāmi |",
  "S04n338:19": "ekaikena ca padavyavahāreṇa anabhilāpyānabhilāpyabuddhakṣetraparamāṇurajaḥsamāni buddhakṣetrāṇyatikramāmi |",
  "S04n338:20": "sarvāṇi ca tāni buddhakṣetrāṇi avirahitāni tathāgataiḥ |",
  "S04n338:21": "avatarāmi sarvāṃśca tān buddhān bhagavataḥ |",
  "S04n338:22": "anuttarayā manomayyā anabhisaṃskāradharmadhātumudrāmudritayā tathāgatānujñātayā sarvabodhisattvapraharṣasaṃjananyā tathāgataṃ pūjayāmi |",
  "S04n338:23": "yāvataśca tāsu lokadhātuṣu sattvasamudrān paśyāmi,",
  "S04n338:24": "sarveṣāṃ ca teṣāṃ cittasāgarānavatarāmi,",
  "S04n338:25": "sarveṣāṃ ca teṣāmindriyacakraṃ parijñāya yathāśayādhimuktito rūpakāyaṃ saṃdarśayāmi |",
  "S04n338:26": "dharmaghoṣamudīrayāmi |",
  "S04n338:27": "prabhāmaṇḍalamutsṛjāmi |",
  "S04n338:28": "vividhopakaraṇasaṃpadamupasaṃharāmi |",
  "S04n338:29": "svakāyaṃ caiṣāmadhitiṣṭhāmi,",
  "S04n338:30": "yaduta paripākavinayaprayogāpratiprasrabdhaye |",
  "S04n338:31": "yathā ca pūrvasyā diśo niryāmi,",
  "S04n338:32": "evaṃ dakṣiṇāyāḥ paścimāyāḥ uttarāyā uttarapūrvāyāḥ pūrvadakṣiṇāyā dakṣiṇapaścimāyāḥ paścimottarāyā adha ūrdhvāyā diśo niryāmi |",
  "S04n338:33": "etamahaṃ kulaputra samantamukhanirjavanaṃ bodhisattvavimokṣaṃ jānāmi |",
  "S04n338:34": "kiṃ mayā śakyaṃ sarvatrānugatānāṃ bodhisattvānāṃ samatādigabhimukhānāmasaṃbhinnajñānaviṣayāṇāṃ sarvadharmadhātusuvibhaktaśarīrāṇāṃ yathāśayādhimuktasarvasattvānuvicāriṇāṃ sarvakṣetraspharaṇakāyānāṃ sarvadharmayathānugatānāṃ tryadhvapathasamatānuprāptānāṃ sarvadikpathasamatānusaraṇānāṃ sarvajagatpathavirocanānāṃ tathāgatapathāvikalpānāmasaṅgasarvapathānugatānāmanālayapathapratiṣṭhitānāṃ caryāṃ jñātuṃ guṇān vā vaktum ||",
  "S04n338:35": "gaccha kulaputra,",
  "S04n338:36": "ihaiva dakṣiṇāpathe dvāravatī nāma nagarī |",
  "S04n338:37": "tatra mahādevo devaḥ prativasati |",
  "S04n338:38": "tamupasaṃkramya paripṛccha kathaṃ-bodhisattvena bodhisattvacaryāyāṃ śikṣitavyam,",
  "S04n338:39": "kathaṃ pratipattavyam ||",
  "S04n338:40": "atha khalu sudhanaḥ śreṣṭhidārako'nanyagāmino bodhisattvasya pādau śirasābhivandya ananyagāminaṃ bodhisattvamanekaśatasahasrakṛtvaḥ pradakṣiṇīkṛtya punaḥ punaravalokya ananyagāmino bodhisattvasyāntikāt prakrāntaḥ ||29 ||"
}