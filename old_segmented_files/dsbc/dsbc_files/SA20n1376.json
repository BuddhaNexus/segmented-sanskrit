{
  "SA20n1376:0": "saptadaśo'dhikāraḥ |",
  "SA20n1376:1": "buddhapūjāvibhāge sapta ślokāḥ |",
  "SA20n1376:2": "saṃmukhaṃ vimukhaṃ pūjā buddhānāṃ cīvarādibhiḥ |",
  "SA20n1376:3": "gāḍhaprasannacittasya saṃbhāradvayapūraye ||1 ||",
  "SA20n1376:4": "abandhyabuddhajanmatve praṇidhānavataḥ sataḥ |",
  "SA20n1376:5": "trayasyānupalambhastu niṣpannā buddhapūjanā ||2 ||",
  "SA20n1376:6": "sattvānāmaprameyānāṃ paripākāya cāparā |",
  "SA20n1376:7": "upadheścittataścānyā adhimukternidhānataḥ ||3 ||",
  "SA20n1376:8": "anukampākṣamābhyāṃ ca samudācārato 'parā |",
  "SA20n1376:9": "vastvābhogāvabodhācca vimukteśca tathātvataḥ ||4 ||",
  "SA20n1376:10": "ityebhiścaturbhiḥ ślokaiḥ |",
  "SA20n1376:11": "āśrayādvastutaḥ pūjā nimittātpariṇāmanāt |",
  "SA20n1376:12": "hetuto jñānataḥ kṣetrānniśrayācca pradarśitā ||5 ||",
  "SA20n1376:13": "veditavyā | tatrāśrayaḥ samakṣaparokṣā buddhāḥ |",
  "SA20n1376:14": "vastu cīvarādayaḥ |",
  "SA20n1376:15": "nimittaṃ pragāḍhaprasādasahagataṃ cittaṃ |",
  "SA20n1376:16": "pariṇāmanā puṇyajñānasaṃbhāraparipūraye |",
  "SA20n1376:17": "heturabandhyo me buddhotpādaḥ syāditi pūrvapraṇidhānaṃ |",
  "SA20n1376:18": "jñānaṃ nirvikalpaṃ pūjakapūjyapūjānupalambhataḥ |",
  "SA20n1376:19": "kṣetramaprameyāḥ sattvāḥ |",
  "SA20n1376:20": "tatparipācanāya taistatprayojatā[nā]t teṣu tadropaṇataḥ |",
  "SA20n1376:21": "niśraya upadhiścittaṃ ca |",
  "SA20n1376:22": "tatropadhiṃ niśritya pūjācīvarādibhiścittaṃ niśrityāsvādanānumodanābhinandanamanaskāraiḥ |",
  "SA20n1376:23": "ta [ya]thoktaiścādhimuktyādibhiryaduta mahāyānadharmādhimuktitaḥ bodhicittotpādataḥ |",
  "SA20n1376:24": "praṇidhānameva hi nidhānamatroktaṃ ślokavattvā[bandhā]nurodhāt |",
  "SA20n1376:25": "sattvānukampanataḥ |",
  "SA20n1376:26": "duṣkaracaryā duḥkhakṣamaṇataḥ pāramitāsamudācārataḥ |",
  "SA20n1376:27": "yoniśo dharmamanasikārataḥ |",
  "SA20n1376:28": "sa hyaviparyayastattvādvastvābhogaḥ |",
  "SA20n1376:29": "samyagdṛṣṭito darśanamārge |",
  "SA20n1376:30": "sa hi yathābhūtāvabodhādvastvavabodhaḥ |",
  "SA20n1376:31": "vimuktitaḥ kleśavimokṣācchrāvakāṇāṃ |",
  "SA20n1376:32": "tathātvato mahābodhiprāpterityayaṃ pūjāyāḥ prakārabhedaḥ |",
  "SA20n1376:33": "hetutaḥ phalataścaiva ātmanā ca parairapi |",
  "SA20n1376:34": "lābhasatkārataścaiva pratipatterdvidhā ca sā ||6 ||",
  "SA20n1376:35": "parīttā mahatī pūjā samānāmānikā ca sā |",
  "SA20n1376:36": "prayogādgatitaścaiva praṇidhānācca sā matā ||7 ||",
  "SA20n1376:37": "ityayamarthā[dhvā]dibhedenāparaḥ prakārabhedaḥ |",
  "SA20n1376:38": "tatrātītā hetuḥ pratyutpannā phalaṃ pratyutpannā heturanāgatā phalamityevaṃ hetuphalato 'tītānāgatapratyutpannā veditavyā |",
  "SA20n1376:39": "ātmanetyādhyātmikī parairiti bāhyā |",
  "SA20n1376:40": "lābhasatkārato audārikī |",
  "SA20n1376:41": "pratipattitaḥ sūkṣmā |",
  "SA20n1376:42": "parīttā hīnā mahatī praṇītā |",
  "SA20n1376:43": "punaḥ samānā hīnā nirmānā praṇītā trimaṇḍalāvikalpanāt |",
  "SA20n1376:44": "kālāntaraprayojyā dūre |",
  "SA20n1376:45": "tatkālaprayojyāntike |",
  "SA20n1376:46": "punarvichinnāyāṃ gatau dūre |",
  "SA20n1376:47": "samanantarāyāmantike |",
  "SA20n1376:48": "punaryāṃ pūjāmāyatyāṃ prayojayituṃ praṇidadhāti sā dūre yāṃ praṇihitaḥ kartuṃ sāntike |",
  "SA20n1376:49": "katamā punarbuddhapūjā paramā veditavyetyāha |",
  "SA20n1376:50": "buddheṣu pūjā paramā svacittāt",
  "SA20n1376:51": "dharmādhimuktyāśayato vibhutvāt |",
  "SA20n1376:52": "akalpanopāyaparigraheṇa",
  "SA20n1376:53": "sarvaikakāryatvaniveśataśca ||8 ||",
  "SA20n1376:54": "ityebhiḥ pañcabhirākāraiḥ svacittapūjā buddheṣu paramā veditavyā |",
  "SA20n1376:55": "yaduta pūjopasaṃhitamahāyānadharmādhimuktitaḥ |",
  "SA20n1376:56": "āśayato navabhirāśayaiḥ |",
  "SA20n1376:57": "āsvādanānumodanābhinandanāśayaiḥ |",
  "SA20n1376:58": "atṛptavipulamuditopakaranirlepakalyāṇāśayaiśca ye pāramitābhāvanāyāṃ nirdiṣṭāḥ |",
  "SA20n1376:59": "vibhutvato gaganagañjādisamādhibhiḥ |",
  "SA20n1376:60": "nirvikalpajñānopāyaparigrahataḥ |",
  "SA20n1376:61": "sarvamahābodhisattvaikakāryatvapraveśataśca miśropamiśrakāryatvāt |",
  "SA20n1376:62": "kalyāṇamitrasevāvibhāge sapta ślokāḥ |",
  "SA20n1376:63": "tatrārdhapañcamaiḥ ślokaiḥ |",
  "SA20n1376:64": "āśrayādvastutaḥ sevā nimittātpariṇāmanāt |",
  "SA20n1376:65": "hetuto jñānataḥ kṣetrānniśrayācca pradarśitā ||9 ||",
  "SA20n1376:66": "mitraṃ śrayeddāntaśamopaśāntaṃ guṇādhikaṃ sodyamamāgamāḍhyaṃ |",
  "SA20n1376:67": "prabuddhatatvaṃ vacasābhyupetaṃ kṛpātmakaṃ khedavivarjitaṃ ca ||10 ||",
  "SA20n1376:68": "ityevaṃguṇamitraṃ sevāyā āśrayaḥ |",
  "SA20n1376:69": "dāntaṃ śīlayogādindriyadamena |",
  "SA20n1376:70": "śāntaṃ samādhiyogādadhyātmaṃ cetaḥ śamathena |",
  "SA20n1376:71": "upaśāntaṃ prayogā[prajñāyogā] (prajñātvā)",
  "SA20n1376:72": "dupasthitakleśopaśamanataḥ |",
  "SA20n1376:73": "guṇairadhikaṃ na samaṃ vā nyūnaṃ vā |",
  "SA20n1376:74": "sodyamaṃ nodasīnaṃ parārthe |",
  "SA20n1376:75": "āgamāḍhyaṃ nālpaśrutaṃ |",
  "SA20n1376:76": "prabuddhatatvaṃ tatvādhigamāt |",
  "SA20n1376:77": "vacasābhyupetaṃ vākkaraṇenopetaṃ |",
  "SA20n1376:78": "kṛpātmakaṃ nirāmiṣacittatvāt |",
  "SA20n1376:79": "khedavivarjitaṃ sātatyasatkṛtyadharmadeśanāt |",
  "SA20n1376:80": "satkāralābhaiḥ paricaryayā ca seveta mitraṃ pratipattitaśca |",
  "SA20n1376:81": "iti | sevāyā[va]stu |",
  "SA20n1376:82": "dharme tathājñāśaya eva dhīmān mitraṃ pragacchetsamaye nataśca ||11 ||",
  "SA20n1376:83": "iti trividhaṃ nimittaṃ |",
  "SA20n1376:84": "ājñātukāmatā |",
  "SA20n1376:85": "kālajñatā |",
  "SA20n1376:86": "nirmānatā ca |",
  "SA20n1376:87": "satkāralābheṣu gataspṛho 'sau prapattaye taṃ pariṇāmayecca |",
  "SA20n1376:88": "iti pariṇāmanā pratipattyarthaṃ sevanānna lābhasatkārārthaṃ |",
  "SA20n1376:89": "yathānuśiṣṭapratipattitaśca saṃrādhayeccittamato 'sya dhīraḥ ||12 ||",
  "SA20n1376:90": "iti | yathānuśiṣṭapratipattiḥ sevāhetuḥ |",
  "SA20n1376:91": "tayā taccittārādhanāt |",
  "SA20n1376:92": "yānatraye kauśalametya buddhyā svasyaiva yānasya yateta siddhau |",
  "SA20n1376:93": "iti yānatrayakauśalāt jñānaṃ |",
  "SA20n1376:94": "sattvānameyānparipācanāya kṣetrasya śuddhasya ca sādhanāya ||13 ||",
  "SA20n1376:95": "iti dvividhaṃ kṣetraṃ tatsevāyāḥ |",
  "SA20n1376:96": "aprameyāśca sattvāḥ pariśuddhaṃ ca buddhakṣetraṃ |",
  "SA20n1376:97": "dharmaṃ śrutvā yeṣu pratiṣṭhāpanāt |",
  "SA20n1376:98": "yatra ca sthitena |",
  "SA20n1376:99": "dharmeṣu dāyādaguṇena yukto naivāmiṣeṇa pravasetsa mitram |",
  "SA20n1376:100": "iti niśrayaḥ sevāyāḥ |",
  "SA20n1376:101": "dharmadāyādatāṃ niśritya kalyāṇamitraṃ seveta |",
  "SA20n1376:102": "nāmiṣadāyādatāṃ |",
  "SA20n1376:103": "ata ūrdhvamadhyardhena ślokena prakārabhedaḥ sevāyā veditavyaḥ |",
  "SA20n1376:104": "hetoḥ phalāddharmamukhānuyānātseveta mitraṃ bahitaśca dhīmān ||14 ||",
  "SA20n1376:105": "śrutaśravāccetasi yogataśca samānanirmānamano 'nuyogāt |",
  "SA20n1376:106": "hetoḥ phalādityatītādibhedataḥ pūrvavat dharmamukhānuyānātseveta mitraṃ bahitaśca dhīmānityādhyātmikabāhyabhedaḥ |",
  "SA20n1376:107": "dharmamukhastroto hi dharmamukhānuyānaṃ bahirdhā bahitaḥ śrutaśravāccetasi yogataścetyaudārikasūkṣmabhedaḥ |",
  "SA20n1376:108": "śravaṇaṃ hyaudārikaṃ cintanabhāvanaṃ sūkṣmaṃṃ |",
  "SA20n1376:109": "tadeva cetasi yogaḥ |",
  "SA20n1376:110": "samānanirmānamano'nuyogāditi hīnapraṇītabhedaḥ |",
  "SA20n1376:111": "gatiprayogapraṇidhānataśca kalyāṇamitraṃ hi bhajeta dhīmān ||15 ||",
  "SA20n1376:112": "iti dūrāntikabhedaḥ pūrvavadyojayitavyaḥ |",
  "SA20n1376:113": "katamā punaḥ paramā seveti saptamaḥ ślokaḥ |",
  "SA20n1376:114": "sanmitrasevā paramā svacittād",
  "SA20n1376:115": "dharmādhimuktyāśayato vibhutvaiḥ |",
  "SA20n1376:116": "akalpanopāyaparigraheṇa",
  "SA20n1376:117": "sarvaikakāryatvaniveśataśca ||16 ||",
  "SA20n1376:118": "iti pūrvavat |",
  "SA20n1376:119": "apramāṇavibhāge dvādaśaślokāḥ |",
  "SA20n1376:120": "brāhmyā vipakṣahīnā jñānena gatāśca nirvikalpena |",
  "SA20n1376:121": "trividhālambanavṛttāḥ sattvānāṃ pācakā dhīre ||17 ||",
  "SA20n1376:122": "brāhmyā vihārāścatvāryapramāṇāni |",
  "SA20n1376:123": "maitrī karuṇā muditopekṣā ca |",
  "SA20n1376:124": "te punarbodhisattve caturlakṣaṇā veditavyāḥ |",
  "SA20n1376:125": "vipakṣahānitaḥ |",
  "SA20n1376:126": "pratipakṣaviśeṣayogataḥ |",
  "SA20n1376:127": "vṛttiviśeṣatastrividhālambanavṛttitvāt |",
  "SA20n1376:128": "tathā hi te sattvālambanā dharmālambanāśca[dharmālambanā anālambanāśca] |",
  "SA20n1376:129": "karmaviśeṣataśca |",
  "SA20n1376:130": "sattvaparipācakatvāt |",
  "SA20n1376:131": "sattvadharmālambanāt |",
  "SA20n1376:132": "punaḥ katamasmin sattvanikāye dharme vā pravartante |",
  "SA20n1376:133": "anālambanāśca katamasminnālambane |",
  "SA20n1376:134": "saukhyārthini duḥkhārte sukhite kliṣṭe ca te pravartante |",
  "SA20n1376:135": "taddeśite ca dharme tattathatāyāṃ ca dhīrāṇām ||18 ||",
  "SA20n1376:136": "sattvālambanāḥ sukhārthini yāvat kliṣṭe sattvanikāye pravartante |",
  "SA20n1376:137": "tathā hi maitrī sattveṣu sukhasaṃyogākārā |",
  "SA20n1376:138": "karuṇā duḥkhaviyogākārā |",
  "SA20n1376:139": "muditā sukhaviyogākārā |",
  "SA20n1376:140": "upekṣāsu vedanāsu teṣāṃ sattvānāṃ niḥkleśatopasaṃhārākārā |",
  "SA20n1376:141": "dharmālambanāstaddeśite dharme |",
  "SA20n1376:142": "yatra te vihārā deśitāḥ |",
  "SA20n1376:143": "anālambanāstattathatāyāṃ |",
  "SA20n1376:144": "te hyavikalpatvādanālambanā ivetyanālambanāḥ | api khalu |",
  "SA20n1376:145": "tasyāśca tathatārthatvāt kṣāntilābhādviśuddhitaḥ |",
  "SA20n1376:146": "karmadvayādanālambā maitrī kleśakṣayādapi ||19 ||",
  "SA20n1376:147": "ebhiścaturbhiḥ kāraṇairanālambanā maitrī veditavyā |",
  "SA20n1376:148": "tathatālambanatvāt |",
  "SA20n1376:149": "anutpattikadharmakṣāntilābhenāṣṭamyāṃ bhūmau |",
  "SA20n1376:150": "dhātupuṣṭyā tadviśuddhitaḥ |",
  "SA20n1376:151": "karmadvayataśca |",
  "SA20n1376:152": "yā maitrī niṣpandena kāyakarmaṇā [vākkarmaṇā? ]",
  "SA20n1376:153": " ca ?",
  "SA20n1376:154": "saṃgṛhītā kleśakṣayataśca |",
  "SA20n1376:155": "tathā hi kleśa ālambanamuktaṃ |",
  "SA20n1376:156": "manomayānāṃ granthānāṃ prahāṇāducchidyate ālambanamiti vacanāt |",
  "SA20n1376:157": "te niścalāśca calāśca kṛpaṇairāsvāditā na ca jñeyāḥ |",
  "SA20n1376:158": "te ca brāhmyā vihārāścaturvidhā veditavyāḥ |",
  "SA20n1376:159": "tatra calā hānabhāgīyāḥ parihāṇīyatvāt |",
  "SA20n1376:160": "acalāḥ sthitiviśeṣabhāgīyā aparihāṇīyatvāt |",
  "SA20n1376:161": "āsvāditāḥ kliṣṭāḥ anāsvāditā akliṣṭāḥ |",
  "SA20n1376:162": "kṛpaṇairiti sukhalolairanudāracittaiḥ |",
  "SA20n1376:163": "eṣa brāhmyavihārāṇāṃ hānabhāgīyādiprakārabhedaḥ | teṣu punaḥ |",
  "SA20n1376:164": "acaleṣu bodhisattvāḥ pratiṣṭhitāḥ saktivigateṣu ||20 ||",
  "SA20n1376:165": "na caleṣu nāpyāsvāditeṣu |",
  "SA20n1376:166": "asamāhitasvabhāvā mṛdumadhyā hīnabhūmikā ye 'pi |",
  "SA20n1376:167": "hīnāśayāḥ samānā hīnāste hyanyathā tvadhikāḥ ||21 ||",
  "SA20n1376:168": "eṣa mṛdvadhimātratābhedaḥ |",
  "SA20n1376:169": "tatra ṣaḍvidhā mṛdukā asamāhitasvabhāvāḥ |",
  "SA20n1376:170": "sarve samāhitā api |",
  "SA20n1376:171": "ye mṛdumadhyāḥ |",
  "SA20n1376:172": "hīnabhūmikā ye 'pi uttarāṃ bodhisattvabhūmimapekṣya |",
  "SA20n1376:173": "hīnāśayā api |",
  "SA20n1376:174": "śrāvakādīnāṃ samānā api |",
  "SA20n1376:175": "ye 'nutpattikadharmakṣāntirahitā hīnāste mṛdukā ityarthaḥ |",
  "SA20n1376:176": "anyathā tvadhikā iti yathoktaviparyayeṇādhimātratā veditavyā |",
  "SA20n1376:177": "brāhmyairvihṛtavihāraḥ kāmiṣu saṃjāyate yadā dhīmān |",
  "SA20n1376:178": "saṃbhārānpūrayate sattvāṃśca vipācayati tena ||22 ||",
  "SA20n1376:179": "sarvatra cāvirahito brāhmyai rahitaśca tadvipakṣeṇa |",
  "SA20n1376:180": "tatpratyayairapi bhṛśairna yāti vikṛtiṃ pramatto 'pi ||23 ||",
  "SA20n1376:181": "hetuphalaliṅgabhedaḥ |",
  "SA20n1376:182": "tatra brāhmyairvihṛto vihārairiti hetuḥ |",
  "SA20n1376:183": "kāmiṣu sattveṣu saṃjāyata iti vipākaphalaṃ |",
  "SA20n1376:184": "saṃbhārānpūrayatyadhipatiphalaṃ |",
  "SA20n1376:185": "sattvānparipācayatīti puruṣakāraphalaṃ |",
  "SA20n1376:186": "sarvatra cāvirahito brāhmyairvihārairjāyata iti niṣpandaphalaṃ |",
  "SA20n1376:187": "rahitaśca tadvipakṣeṇeti visaṃyogaphalaṃ |",
  "SA20n1376:188": "bhṛśairapi tatpratyayairavikṛtigamanaṃ liṅgaṃ |",
  "SA20n1376:189": "pramatto 'pītyasaṃmukhībhūte 'pi pratipakṣe |",
  "SA20n1376:190": "anyeścaturbhiḥ ślokairguṇadoṣabhedaḥ |",
  "SA20n1376:191": "vyāpādavihiṃsābhyāmarativyāpādakāmarāgaiśca |",
  "SA20n1376:192": "yukto hi bodhisattvo bahuvidhamādīnavaṃ spṛśati ||24 ||",
  "SA20n1376:193": "iti doṣaḥ | brāhmyavihārābhāve tadvipakṣayogāt |",
  "SA20n1376:194": "tatra vyāpādādayo maitryādīnāṃ yathākramaṃ vipakṣāḥ |",
  "SA20n1376:195": "vyāpādakāmarāgāvupekṣāyāḥ |",
  "SA20n1376:196": "kathaṃ bahuvidhādīnavaṃ spṛśatītyāha |",
  "SA20n1376:197": "kleśairhantyātmānaṃ sattvānupahanti śīlamupahanti |",
  "SA20n1376:198": "savilekhalābhahīno rakṣāhīnastathā śāstrā[tā] ||25 ||",
  "SA20n1376:199": "sādhikaraṇo 'śayasvī paratra saṃjāyate 'kṣaṇeṣu sa ca |",
  "SA20n1376:200": "prāptāprāptavihīno manasi mahad duḥkhamāpnoti ||26 ||",
  "SA20n1376:201": "tatra prathamaistribhiḥ padairātmavyābādhāya cetayate paravyābādhāyobhayavyābādhāyetyetamādīnavaṃ darśayati |",
  "SA20n1376:202": "savilekhādibhiḥ ṣaḍbhiḥ padairdṛṣṭadhārmikamavadyaṃ prasavatīti darśayati |",
  "SA20n1376:203": "kathaṃ ca prasavati |",
  "SA20n1376:204": "ātmāsyāpavadate |",
  "SA20n1376:205": "pare 'pi devatā api |",
  "SA20n1376:206": "śāstāpyanye 'pi vijñāḥ sabrahmacāriṇo dharmatayā vigarhante |",
  "SA20n1376:207": "digvidikṣu cāsya pāpako 'varṇaśabdaśloko niścaratītyevaṃ savilekho yāvadayaśasvītyeanena yathākramaṃ darśayati |",
  "SA20n1376:208": "śeṣaistribhiḥ padairyathākramaṃ sāṃparāyikaṃ dṛṣṭadharmasāṃparāyikamavadyaṃ prasavati |",
  "SA20n1376:209": "tajjaṃ caitasikaṃ duḥkha[khaṃ] daurmanasya prati saṃvedayata ityetadādīnavaṃ darśayati |",
  "SA20n1376:210": "ete sarve doṣā maitryādiṣu susthitasya na bhavanti |",
  "SA20n1376:211": "akliṣṭaḥ saṃsāraṃ sattvārthaṃ no ca saṃtyajati ||27 ||",
  "SA20n1376:212": "iti | brāhmavihārayoge tri[dvi]vidhaṃ guṇaṃ darśayati |",
  "SA20n1376:213": "yathoktadoṣābhāvam akliṣṭasya sattvahetoḥ saṃsārāparityāgaṃ |",
  "SA20n1376:214": "na tathaikaputrakeṣvapi guṇavatsvapi bhavati sarvasattvānāṃ |",
  "SA20n1376:215": "maitryādicetaneyaṃ sattveṣu yathā jinasutānāṃ ||28 ||",
  "SA20n1376:216": "ityete[na?] ca bodhisattvamaitrādīnāṃ tīvratāṃ darśayati |",
  "SA20n1376:217": "karūṇāvibhāge tadālambanaprabhedamārabhya dvau ślokau |",
  "SA20n1376:218": "pradīptān śatruvaśagān duḥkhākrāntāṃstamovṛtān |",
  "SA20n1376:219": "durgamārgasamārūḍhānmahābandhanasaṃyutān ||29 ||",
  "SA20n1376:220": "mahāśanaviṣākrāntalolānmārgapranaṣṭakān |",
  "SA20n1376:221": "utpathaprasthitān sattvāndurbalān karuṇāyate ||30 ||",
  "SA20n1376:222": "tatra pradīptāḥ kāmarāgeṇa kāmasugvabhaktāḥ |",
  "SA20n1376:223": "śatruvaśagā mārakṛtāntarāyāḥ kuśale 'prayuktāḥ duḥkhākrāntāḥ duḥkhā[bhi? ]",
  "SA20n1376:224": "bhūtā narakādiṣu |",
  "SA20n1376:225": "tamovṛtā aurabhrikādayo duścaritaikāntikāḥ |",
  "SA20n1376:226": "karmavipākasaṃmūḍhatvāt |",
  "SA20n1376:227": "durgamārgasamārūḍhā aparinirvāṇadharmāṇaḥ saṃsāravartmātyantānupacchedāt |",
  "SA20n1376:228": "mahābandhanasaṃyutā anyatīrthyāḥ[rthya]mokṣasaṃprasthitā nānākudṛṣṭigāḍhabandhanabaddhatvāt |",
  "SA20n1376:229": "mahāśanaviṣākrāntalolāḥ samāpattisukhasaktāḥ |",
  "SA20n1376:230": "teṣāṃ hi tat kliṣṭaṃ samāpattisukhaṃ |",
  "SA20n1376:231": "yathā mṛṣṭamaśanaṃ viṣākrāntaṃ |",
  "SA20n1376:232": "tataḥ pracyāvanāt |",
  "SA20n1376:233": "mārgapraṇaṣṭakā abhimānikā mokṣamārgabhrāntatvāt |",
  "SA20n1376:234": "utpathaprasthitā hīnayānaprayuktā aniyatāḥ |",
  "SA20n1376:235": "durbalā aparipūrṇasaṃbhārā bodhisattvāḥ |",
  "SA20n1376:236": "ityete daśavidhāḥ satvā bodhisattvakaruṇāyā ālambanam |",
  "SA20n1376:237": "pañcaphalasaṃdarśane karuṇāyāḥ ślokaḥ |",
  "SA20n1376:238": "heṭhāpahaṃ hyuttamabodhibījaṃ sukhāvahaṃ tāya[pa]kamiṣṭahetuṃ |",
  "SA20n1376:239": "svabhāvadaṃ dharmamupāśritasya bodhirna dūre jinātmajasya ||31 ||",
  "SA20n1376:240": "tataḥ heṭhāpahatvena tadvipakṣavihiṃsāprahāṇādvisaṃyogaphalaṃ darśayati |",
  "SA20n1376:241": "uttamabodhibījatvenādhipatiphalaṃ |",
  "SA20n1376:242": "parātmanoryathākramaṃ sukhāvahatāya[pa]katvena puruṣakāraphalaṃ |",
  "SA20n1376:243": "iṣṭahetutvena vipākaphalaṃ |",
  "SA20n1376:244": "svabhāvadatvena niṣpandaphalamāyatyāṃ viśiṣṭakaruṇāphaladānāt |",
  "SA20n1376:245": "evaṃ pañcavidhāṃ karuṇāmāśritya buddhatvamadūre veditavyaṃ |",
  "SA20n1376:246": "apratiṣṭhitasaṃsāranirvāṇatve ślokaḥ |",
  "SA20n1376:247": "vijñāya saṃsāragataṃ samagraṃ duḥkhātmakaṃ caiva nirātmakaṃ ca |",
  "SA20n1376:248": "nodvegamāyāti na cāpi doṣaiḥ prabādhyate kāruṇiko 'grabuddhiḥ ||32 ||",
  "SA20n1376:249": "sarvaṃ saṃsāraṃ yathābhūtaṃ parijñāya bodhisattvo nodvegamāyāti kāruṇikatvāt |",
  "SA20n1376:250": "na doṣairbādhyate 'grabuddhitvāt |",
  "SA20n1376:251": "evaṃ nirvāṇe pratiṣṭhito bhavati na saṃsāre yathākramaṃ |",
  "SA20n1376:252": "saṃsāraparijñāne ślokaḥ |",
  "SA20n1376:253": "duḥkhātmakaṃ lokamavekṣamāṇo duḥkhāyate vetti ca tadyathāvat |",
  "SA20n1376:254": "tasyābhyupāyaṃ parivarjane ca na khedamāyātyapi vā kṛpāluḥ ||33 ||",
  "SA20n1376:255": "duḥkhāyata iti karuṇāyate |",
  "SA20n1376:256": "vetti ca tadyathāvaditi duḥkhaṃ yathābhūtaṃ tasya ca duḥkhasya parivarjane 'bhyupāyaṃ |",
  "SA20n1376:257": "vetti yenāsya duḥkhaṃ nirudhyate |",
  "SA20n1376:258": "etena jānannapi saṃsāraduḥkhaṃ yathābhūtaṃ tatparityāgopāyaṃ ca na khedamāpadyate bodhisattvaḥ karuṇāviśeṣāditi pradarśayati |",
  "SA20n1376:259": "karūṇāprabhede dvau ślokau |",
  "SA20n1376:260": "kṛpā prakṛtyā pratisaṃkhyayā ca pūrvaṃ tadabhyāsavidhānayogāt |",
  "SA20n1376:261": "vipakṣahīnā ca viśuddhilābhāt caturvidheyaṃ karuṇātmakānāṃ ||34 ||",
  "SA20n1376:262": "seyaṃ yathākramaṃ gotraviśeṣataḥ guṇadoṣaparīkṣaṇataḥ |",
  "SA20n1376:263": "janmāntaraparibhāvanataḥ |",
  "SA20n1376:264": "vairāgyalābhataśca veditavyāḥ |",
  "SA20n1376:265": "tadvipakṣavihiṃsāprahāṇe sati viśuddhilābhata iti vairāgyalābhataḥ |",
  "SA20n1376:266": "na sā kṛpā yā na samā sadā vā nādhyāśayādvā pratipattito vā |",
  "SA20n1376:267": "vairāgyato nānupalambhato vā na bodhisattvo hyakṛpastathā yaḥ ||35 ||",
  "SA20n1376:268": "tatra samā sukhitādiṣu yatkiṃcidveditamidamatra duḥkhasyeti viditvā |",
  "SA20n1376:269": "sadā nirūpadhiśeṣanirvāṇe tadakṣayāt |",
  "SA20n1376:270": "adhyāśayādbhūmipraviṣṭānāmātmaparasamatāśayalābhāt |",
  "SA20n1376:271": "pratipattito duḥkhaparitrāṇakriyayā |",
  "SA20n1376:272": "vairāgyatastadvipakṣavihiṃsāprahāṇāt |",
  "SA20n1376:273": "anupalambhato 'nutpattikadharmakṣāntilābhāt |",
  "SA20n1376:274": "karuṇāvṛkṣapratibimbake pañca ślokāḥ |",
  "SA20n1376:275": "karuṇā kṣāntiścintā praṇidhānaṃ janmasattvaparipākaḥ |",
  "SA20n1376:276": "karuṇātarureṣa mahānmūlādiḥ puṣpapatra[paścimāgra](paścimānta)phalaḥ ||36 ||",
  "SA20n1376:277": "ityeṣa mūlaskandhaśākhāpatrapuṣpaphalāvasthaḥ karuṇāvṛkṣo veditavyaḥ |",
  "SA20n1376:278": "etasya karuṇā mūlaṃ |",
  "SA20n1376:279": "kṣāntiḥ skandhaḥ |",
  "SA20n1376:280": "sattvārthacintā śākhā |",
  "SA20n1376:281": "praṇidhānaṃ śobhaneṣu janmasu patrāṇi |",
  "SA20n1376:282": "śobhanaṃ janma puṣpaṃ |",
  "SA20n1376:283": "sattvaparipākaḥ phalaṃ |",
  "SA20n1376:284": "mūlaṃ karuṇā na bhaved duṣkaracaryāsahiṣṇutā na bhavet |",
  "SA20n1376:285": "duḥkhākṣamaśca dhīmān satvārthaṃ cintayennaiva ||37 ||",
  "SA20n1376:286": "cintāvihīnabuddhiḥ praṇidhānaṃ śuklajanmasu na kuryāt |",
  "SA20n1376:287": "śubhajanmānanugacchansattvānparipācayennaiva ||38 ||",
  "SA20n1376:288": "ābhyāṃ ślokābhyāṃ pūrvottaraprasavasādharmyātkaruṇādīnāṃ mūlādibhāvaṃ sādhayati |",
  "SA20n1376:289": "karuṇāseko maitrī tadduḥkhe saukhyato vipulapuṣṭiḥ |",
  "SA20n1376:290": "śākhāvṛddhirviśadā yonimanaskārato jñeyā ||39 ||",
  "SA20n1376:291": "parṇatyāgādānaṃ praṇidhīnāṃ saṃtateranucchedāt |",
  "SA20n1376:292": "dvividhapratyayasiddheḥ puṣpamabandhyaṃ phalaṃ cāsmāt ||40 ||",
  "SA20n1376:293": "etābhyāṃ ślokābhyāṃ vṛkṣamūlasekādisādharmyaṃ karuṇāvṛkṣasya darśayati |",
  "SA20n1376:294": "karuṇā hi mūlavṛkṣā[mūlamityuktā] |",
  "SA20n1376:295": "tasyāḥ seko maitrī tayā tadāpyāyanāt |",
  "SA20n1376:296": "maitracitto hi paraduḥkhena duḥkhāyate |",
  "SA20n1376:297": "tataśca karuṇodbhava[karuṇāto yad]duḥkhamutpadyate bodhisattvasyasvā[sattvā]rthaprayuktasya tatra saukhyotpādādvipulapuṣṭiḥ kṣāntipuṣṭirityarthaḥ |",
  "SA20n1376:298": "sā hi skandha ityuktā |",
  "SA20n1376:299": "skandhaśca vipulaḥ |",
  "SA20n1376:300": "yoniśomanaskārād bahuvidhā mahāyāne śākhāvṛddhiḥ |",
  "SA20n1376:301": "cintā hi śākhetyuktā |",
  "SA20n1376:302": "pūrvāparanirodhotpādakrameṇa praṇidhānasaṃtānasyānucchedāt |",
  "SA20n1376:303": "parṇatyāgādānasādharmyaṃ praṇīdhānānāṃ veditavyam |",
  "SA20n1376:304": "ādhyātmikapratyayasiddhitaḥ svasaṃtānaparipākātpuṣpamiva janmābandhyaṃ veditavyam |",
  "SA20n1376:305": "bāhyapratyayasiddhitaḥ parasaṃtānaparipākāt phalabhūtaḥ sattvaparipāko ['bandhyo? ]",
  "SA20n1376:306": " veditavyaḥ |",
  "SA20n1376:307": "karuṇānuśaṃse ślokaḥ |",
  "SA20n1376:308": "kaḥ kurvīta na karuṇāṃ sattveṣu mahākṛpāguṇakareṣu |",
  "SA20n1376:309": "duḥkhe'pi saukhyamatulaṃ bhavati yadeṣāṃ kṛpājanitaṃ ||41 ||",
  "SA20n1376:310": "atra mahākaruṇāguṇa uttarārdhena saṃdarśitaḥ |",
  "SA20n1376:311": "śeṣo gatārthaḥ |",
  "SA20n1376:312": "karuṇāniḥsaṅgatāyāṃ ślokaḥ |",
  "SA20n1376:313": "āviṣṭānāṃ kṛpayā na tiṣṭhati manaḥ śame kṛpālūnāṃ |",
  "SA20n1376:314": "kuta eva lokasaukhye svajīvite vā bhavetsnehaḥ ||42 ||",
  "SA20n1376:315": "sarvasya hi lokasya laukike saukhye svajīvite ca snehaḥ |",
  "SA20n1376:316": "tatrāpi ca niḥsnehānāṃ śrāvakapratyekabuddhānāṃ sarvaduḥkhopaśame nirvāṇe pratiṣṭhitaṃ manaḥ |",
  "SA20n1376:317": "bodhisattvānāṃ tu karuṇāviṣṭatvānnirvāṇe 'pi mano na pratiṣṭhitaṃ |",
  "SA20n1376:318": "kuta eva tayoḥ sneho bhaviṣyati |",
  "SA20n1376:319": "karuṇāsnehavaiśeṣye trayaḥ ślokāḥ |",
  "SA20n1376:320": "sneho na vidyate 'sau yo niravadyo na laukiko yaśca |",
  "SA20n1376:321": "dhīmatsu kṛpāsneho niravadyo lokasamatītaḥ ||43 ||",
  "SA20n1376:322": "mātāpitṛprabhṛtīnāṃ hi tṛṣṇāmayaḥ snehaḥ sāvadyaḥ |",
  "SA20n1376:323": "laukikakarūṇāvihāriṇāṃ niravadyo'pi laukikaḥ |",
  "SA20n1376:324": "bodhisattvānāṃ tu karūṇāmayaḥ |",
  "SA20n1376:325": "sneho niravadyaśca laukikātikrāntaśca |",
  "SA20n1376:326": "kathaṃ ca punarniravadya ityāha |",
  "SA20n1376:327": "duḥkhājñānamahaughe mahāndhakāre ca niśritaṃ lokaṃ |",
  "SA20n1376:328": "uddhartuṃ ya upāyaḥ kathamiva na syātsa niravadyaḥ ||44 ||",
  "SA20n1376:329": "duḥkhamahaugha ajñānamahāndhakāre ceti yojyaṃ |",
  "SA20n1376:330": "śeṣaṃ gatārthaṃ |",
  "SA20n1376:331": "kathaṃ lokātikrānta ityāha |",
  "SA20n1376:332": "sneho na so 'tsyarihatāṃ loke pratyekabodhibuddhānāṃ |",
  "SA20n1376:333": "prāgeva tadanyeṣāṃ kathamiva lokottaro na syāt ||45 ||",
  "SA20n1376:334": "pratyekāṃ bodhiṃ buddhāḥ |",
  "SA20n1376:335": "śeṣaṃ gatārtham |",
  "SA20n1376:336": "trāsābhinandananimittatve ślokaḥ |",
  "SA20n1376:337": "duḥkhābhāve duḥkhaṃ yatkṛpayā bhavati bodhisattvānāṃ |",
  "SA20n1376:338": "saṃtrāsayati tadādau spṛṣṭaṃ tvabhinandayati gāḍhaṃ ||46 ||",
  "SA20n1376:339": "duḥkhābhāve iti duḥkhābhāvo nimittaṃ sattveṣu karuṇayā bodhisattvānāṃ yad duḥkhamutpadyate tadādau saṃtrāsayati adhimukticaryābhūmau |",
  "SA20n1376:340": "ātmaparasamatayā duḥkhasya yathābhūtamaspṛṣṭatvāt |",
  "SA20n1376:341": "spṛṣṭaṃ tu śuddhādhyāśayabhūmāvabhinandayatyevetyarthaḥ |",
  "SA20n1376:342": "karuṇāduḥkhena sukhābhibhave ślokaḥ |",
  "SA20n1376:343": "kimataḥ paramāścaryaṃ yad duḥkhaṃ saukhyamabhibhavati sarvaṃ |",
  "SA20n1376:344": "kṛpayā janitaṃ laukyaṃ yena vimukto api kṛtārthaḥ ||47 ||",
  "SA20n1376:345": "nāsyata āścaryataraṃ yad duḥkhameva karuṇājanitaṃ bodhisattvānāṃ tathā sukhaṃ bhavati |",
  "SA20n1376:346": "yatsarvaṃ laukikaṃ sukhamabhibhavati |",
  "SA20n1376:347": "yena sukhena vimuktā arhanto 'pi kṛtārthāḥ prāgevānye |",
  "SA20n1376:348": "kṛpākṛtadānānuśaṃse ślokaḥ |",
  "SA20n1376:349": "kṛpayā sahitaṃ dānaṃ yaddānasukhaṃ karoti dhīrāṇāṃ |",
  "SA20n1376:350": "traidhātukamupabhogairna tatsukhaṃ tatkalāṃ spṛśati ||48 ||",
  "SA20n1376:351": "yacca traidhātukaṃ sukhamupabhogai kṛtaṃ na tatsukhaṃ tasya sukhasya kalāṃ spṛśatītyayamuttarārdhasyārthaḥ |",
  "SA20n1376:352": "śeṣaṃ gatārtham |",
  "SA20n1376:353": "kṛpayā duḥkhābhyupagame ślokaḥ |",
  "SA20n1376:354": "duḥkhamayaṃ saṃsāraṃ yatkṛpayā na tyajati sattvārthaṃ |",
  "SA20n1376:355": "parahitahetorduḥkhaṃ kiṃ kāruṇikairna samupetam ||49 ||",
  "SA20n1376:356": "sarvaṃ hi duḥkhaṃ saṃsāraduḥkhe 'ntarbhūtaṃ |",
  "SA20n1376:357": "tasyābhyupagamāt sarvaṃ duḥkhamabhyupagataṃ bhavati |",
  "SA20n1376:358": "tatra tatphalavṛddhau ślokaḥ |",
  "SA20n1376:359": "karūṇā dānaṃ bhogāḥ sadā kṛpālorvivuddhimupayānti |",
  "SA20n1376:360": "snehānugrahajanitaṃ tacchaktikṛtaṃ sukhaṃ cāsmāt ||50 ||",
  "SA20n1376:361": "trayaṃ bodhisattvānāṃ sarvajanmasu vardhate karūṇāyogāt |",
  "SA20n1376:362": "karūṇā tadabhyāsāt |",
  "SA20n1376:363": "dānaṃ karuṇāvaśāt |",
  "SA20n1376:364": "bhogāśca dānavaśāt |",
  "SA20n1376:365": "tasmācca trayātphalaṃ trividhaṃ sukhaṃ bhavati |",
  "SA20n1376:366": "snehajanitaṃ karuṇātaḥ |",
  "SA20n1376:367": "sattvānugrahajanitaṃ dānāt |",
  "SA20n1376:368": "tadanugrahakriyāśaktikṛtaṃ bhogebhyaḥ |",
  "SA20n1376:369": "dānaprotsāhanāyāṃ ślokaḥ |",
  "SA20n1376:370": "vardhe ca vardhayāmi ca dāne paripācayāmi sukhayāmi |",
  "SA20n1376:371": "ākarṣāmi nayāmi ca karuṇā sannānpravadatīva ||51 ||",
  "SA20n1376:372": "dāne sannāniti saṃbandhanīyaṃ |",
  "SA20n1376:373": "ṣaḍbhirguṇairdānai 'vasannān bodhisattvānkaruṇā protsahayatīva |",
  "SA20n1376:374": "svabhāvavṛddhyā |",
  "SA20n1376:375": "bhogaistadvardhanayā |",
  "SA20n1376:376": "dānena sattvaparipācanayā |",
  "SA20n1376:377": "dātuśca sukhotpādanāt |",
  "SA20n1376:378": "mahābodhisaṃbhārasyānyasyā[saṃbhārasyā]karṣaṇāt |",
  "SA20n1376:379": "mahābodhisamīpanayanācca |",
  "SA20n1376:380": "parasaukhyena sukhā[nu? ]",
  "SA20n1376:381": "bhave ślokaḥ |",
  "SA20n1376:382": "duḥkhe duḥkhī kṛpayā sukhānyanādhāya kena sukhitaḥ syāt |",
  "SA20n1376:383": "sukhayatyātmānamataḥ kṛpālurādhāya parasaukhyam ||52 ||",
  "SA20n1376:384": "karuṇayā bodhisattvaḥ paraduḥkhairduḥkhitaḥ sattveṣvanādhāya sukhaṃ kathaṃ sukhitaḥ syāt |",
  "SA20n1376:385": "tasmātpareṣu sukhamādhāya bodhisatva ātmānameva sukhayatīti veditavyam |",
  "SA20n1376:386": "kṛpayā dānasamanuśāstau ṣaṭ ślokāḥ |",
  "SA20n1376:387": "svaṃ dānaṃ kāruṇikaḥ śāstīva sadaiva niḥsvasukhakāmaḥ |",
  "SA20n1376:388": "bhogaiḥ sukhaya paraṃ vā māmapyayutasaukhyam ||53 ||",
  "SA20n1376:389": "na hi kāruṇikasya vinā parasukhenāsti sukhaṃ |",
  "SA20n1376:390": "tasyāyutasaukhyatvādvaudhisattvastena vinā[tma? ]",
  "SA20n1376:391": "no dānasya phalaṃ sukhaṃ necchati |",
  "SA20n1376:392": "saphalaṃ dānaṃ dattaṃ tanme sattveṣu tatsukhasukhena |",
  "SA20n1376:393": "phala teṣveva nikāmaṃ yadi me kartavyatā te'sti ||54 ||",
  "SA20n1376:394": "dānaṃ dadatā dānaṃ ca dānaphalaṃ ca tanmayā sattveṣu dattaṃ |",
  "SA20n1376:395": "tatsukhameva me sukhaṃ yasmāt |",
  "SA20n1376:396": "atasteṣveva yāvatphalitavyaṃ tāvatphaleti loṭ |",
  "SA20n1376:397": "bodhisattvaḥ karūṇayā dānamanuśāsti |",
  "SA20n1376:398": "bhogadveṣṭurdāturbhogā bahuśubhataropasarpanti |",
  "SA20n1376:399": "na hi tatsukhaṃ mataṃ me dāne pāraṃparo 'smi yataḥ ||55 ||",
  "SA20n1376:400": "bhogavimukhasya dāturbhogā bahutarāścopatiṣṭhante |",
  "SA20n1376:401": "śobhanatarāśca |",
  "SA20n1376:402": "dharma taiveyaṃ cittasyodārataratvāt |",
  "SA20n1376:403": "na hi tatsukhaṃ mataṃ me yad bhogāstathopatiṣṭhante |",
  "SA20n1376:404": "yasmādahaṃ dāne pāraṃparastatprabandhakāmatvānnasukhe |",
  "SA20n1376:405": "sarvāstiparityāge yatkṛpayā māṃ nirīkṣase satataṃ |",
  "SA20n1376:406": "nanu te tena jñeyaṃ na matphalenārthitā 'syeti ||56 ||",
  "SA20n1376:407": "yo 'haṃ dānaphalaṃ sarvameva karuṇayā nityaṃ parityajāmi nanvata eva veditavyaṃ nāsti me dānaphalenārthitvamiti bodhisattvo dānaṃ samanuśāsti |",
  "SA20n1376:408": "dānābhirato na syāṃ prāptaṃ cettatphalaṃ na visṛjeyaṃ |",
  "SA20n1376:409": "tathā hi |",
  "SA20n1376:410": "kṣaṇamapi dānena vinā dānābhirato bhavati naiva ||57 ||",
  "SA20n1376:411": "iti gatārthaḥ ślokaḥ |",
  "SA20n1376:412": "akṛtaṃ na phalasi yasmātpratikārāpekṣayā na me tulyaṃ |",
  "SA20n1376:413": "yastvā karoti tasya tvaṃ phalasi |",
  "SA20n1376:414": "tasmāttvaṃ pratikārapekṣayā na mattulyam |",
  "SA20n1376:415": "tathā hyahaṃ |",
  "SA20n1376:416": "pratikāranirvyapekṣaḥ paratra phalado 'sya kāmaṃ te ||58 ||",
  "SA20n1376:417": "gatārthametat |",
  "SA20n1376:418": "kṛpādānena dvau ślokau |",
  "SA20n1376:419": "niravadyaṃ śuddhapadaṃ hitāvahaṃ caiva sānurakṣaṃ ca |",
  "SA20n1376:420": "nirmṛgyaṃ nirlepaṃ jinātmajānāṃ kṛpādānam ||59 ||",
  "SA20n1376:421": "tatra niravadyaṃ paramanupahṛtya dānāt |",
  "SA20n1376:422": "śuddhapadaṃ kalpikavasu[vastu]dānāt |",
  "SA20n1376:423": "viṣaśasramadyādivivarjanataḥ |",
  "SA20n1376:424": "hitāvahaṃ dānena saṃgṛhya kuśale niyojanāt |",
  "SA20n1376:425": "sānurakṣaṃ parijanasyāvighātaṃ kṛtvā anyasmai dānāt |",
  "SA20n1376:426": "nirmṛgyamayācamāne 'pyarthitvaṃ vighātaṃ vāvagamya svayameva dānāt dakṣiṇīyāparimārgaṇācca |",
  "SA20n1376:427": "nirlepaṃ pratikāravipākaniḥspṛhatvāt |",
  "SA20n1376:428": "aparaḥ prakāraḥ |",
  "SA20n1376:429": "sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ |",
  "SA20n1376:430": "bodhinataṃ kuśalanataṃ jinātmajānāṃ kṛpādānam ||60 ||",
  "SA20n1376:431": "tatra sakalamādhyātmikabāhyavastudānāt |",
  "SA20n1376:432": "vipulaṃ prabhūtavastudānāt |",
  "SA20n1376:433": "śreṣṭhaṃ praṇītavastudānāt |",
  "SA20n1376:434": "satatamabhīkṣṇadānāt |",
  "SA20n1376:435": "mudītamapratisaṃkhyāya prahṛṣṭadānāt |",
  "SA20n1376:436": "nirāmiṣaṃ yathā nirlepaṃ |",
  "SA20n1376:437": "śuddhaṃ yathā śuddhapadaṃ |",
  "SA20n1376:438": "bodhinataṃ mahābodhipariṇāmanāt |",
  "SA20n1376:439": "kuśalanataṃ yathā hitāvahaṃ |",
  "SA20n1376:440": "upabhoagaviśeṣe ślokaḥ |",
  "SA20n1376:441": "na tathopabhogatuṣṭiṃ labhate bhogī yathā parityāgāt |",
  "SA20n1376:442": "tuṣṭimupaiti kṛpāluḥ sukhatrayāpyāyitamanaskaḥ ||61 ||",
  "SA20n1376:443": "tatra sukhatrayaṃ dānaprītiḥ parānugrahaprītiḥ bodhisaṃbhārasaṃbharaṇaprītiśca |",
  "SA20n1376:444": "śeṣaṃ gatārthaṃ |",
  "SA20n1376:445": "pāramitābhinirhārakaruṇāyāṃ ślokaḥ |",
  "SA20n1376:446": "kṛpaṇakṛpā raudrakṛpā saṃkṣubdhakṛpā kṛpā pramatteṣu |",
  "SA20n1376:447": "viṣayaparatantrakaruṇā mithyābhiniviṣṭakaruṇā ca ||62 ||",
  "SA20n1376:448": "tatra kṛpaṇā matsariṇaḥ |",
  "SA20n1376:449": "raudrā duḥśīlāḥ paropatāpinaḥ |",
  "SA20n1376:450": "saṃkṣubdhāḥ krodhanāḥ |",
  "SA20n1376:451": "pramattāḥ kuśīdāḥ |",
  "SA20n1376:452": "viṣayaparatantrā kāmeṣu vikṣiptacittāḥ |",
  "SA20n1376:453": "mithyābhiniviṣṭāḥ duḥprajñāḥ tīrthikādayaḥ |",
  "SA20n1376:454": "eṣu pāramitāvipakṣadharmāvasthiteṣu yā karuṇā sā kṛpaṇādikaruṇā |",
  "SA20n1376:455": "sā ca tadvipakṣavidūṣaṇātpāramitābhinirhārāya saṃpadyate |",
  "SA20n1376:456": "tasmātpāramitābhinirhārakaruṇetyucyate |",
  "SA20n1376:457": "karuṇāpratyayasaṃdarśane ślokaḥ |",
  "SA20n1376:458": "karuṇā bodhisattvānāṃ sukhād duḥkhāttadanvayāt |",
  "SA20n1376:459": "karuṇā bodhisattvānāṃ hetormitrātsvabhāvataḥ ||63 ||",
  "SA20n1376:460": "tatra pūrvārdhenālambanapratyayaṃ karuṇāyāḥ saṃdarśayati |",
  "SA20n1376:461": "trividhāṃ vedanāmālambya tisṛbhirduḥkhatābhiḥ karuṇāyanāt |",
  "SA20n1376:462": "aduḥkhāsukhā hi vedanā sukhaduḥkhayoranvayaḥ punastadāvāhanāt |",
  "SA20n1376:463": "uttarārdhena yathākramaṃ hetumitrasvabhāvaiḥ karuṇāyā hetvadhipatisamanantarapratyayānsaṃdarśayati |",
  "SA20n1376:464": "mahākaruṇatve ślokaḥ |",
  "SA20n1376:465": "karuṇā bodhisattvānāṃ samā jñeyā tadāśayāt |",
  "SA20n1376:466": "pratipattervirāgācca nopalambhādviśuddhitaḥ ||64 ||",
  "SA20n1376:467": "tatra samā trividhavedanāvastheṣu yatkiṃcidveditamidamatra duḥkhasyeti viditvā |",
  "SA20n1376:468": "sā punarāśayato 'pi cittena karuṇāyanāt |",
  "SA20n1376:469": "pratipattito 'pi tatparitrāṇāt |",
  "SA20n1376:470": "virāgato 'pi tadvipakṣavihiṃsāprahāṇāt |",
  "SA20n1376:471": "anupalambhato 'pyātmaparakaruṇānupalambhāt |",
  "SA20n1376:472": "viśuddhito 'pyaṣṭabhyāṃ bhūmāvanutpattikadharmakṣāntilābhāt |",
  "SA20n1376:473": "maitrādribhāvanāgrā svacittato dharmato 'dhimokṣācca |",
  "SA20n1376:474": "āśayato 'pi vibhutvādavikalpādaikyataścāpi ||65 ||",
  "SA20n1376:475": "iti | pūrvanirdeśānusāreṇārtho 'nugantavyaḥ |",
  "SA20n1376:476": "iti bhagavati jātusuprasādo mahadupadhidhruvasatkriyādhipūjī |",
  "SA20n1376:477": "bahuguṇahitamitranityasevo jagadanukampaka eti sarvasiddhiṃ ||66 ||",
  "SA20n1376:478": "etena yathoktānāṃ pūjāsevā'pramāṇānāmanukramaṃ guṇaṃ ca samāsena saṃdarśayati |",
  "SA20n1376:479": "mahopadhibhirdhruvaṃ satkriyā[yayā] cātyarthaṃ pūjanānmahadupadhidhruvasatkriyābhipūjī veditavyaḥ |",
  "SA20n1376:480": "satkriyā punaḥ samyakpratipattirveditavyā |",
  "SA20n1376:481": "evaṃ [lābha?]satkārapratipattipūjī bhavati |",
  "SA20n1376:482": "bahuguṇaṃ mitraṃ tadanyairguṇaiḥ |",
  "SA20n1376:483": "hitamanukampakatvena veditavyaṃ |",
  "SA20n1376:484": "eti sarvasiddhimiti svaparārthasiddhiṃ prāpnotīti |",
  "SA20n1376:485": " || mahāyānasūtrālaṃkāre pūjāsevāpramāṇādhikāraḥ [saptadaśaḥ] samāptaḥ ||"
}