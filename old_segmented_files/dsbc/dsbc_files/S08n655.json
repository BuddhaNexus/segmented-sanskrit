{
  "S08n655:0": "atha ekaviṃśaḥ paṭalavisaraḥ |",
  "S08n655:1": "atha khalu bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
  "S08n655:2": "asti mañjuśrīḥ ! tvadīye kalpavisare sarvasādhanopayike mantracaryābhiyuktasya sādhanakāle sarvamantrāṇāṃ sarvakalpavistareṣu rāhurāgamanasurāṇāmadhipateḥ sarvagrahānāyakasya grahasaṃjñā candradivākarādiṣu nakṣatrayogena dṛśyante |",
  "S08n655:3": "ta śṛṇu sādhu ca suṣṭhu ca manasi kuru te bhāṣiṣye ||",
  "S08n655:4": "evamukte bhagavatā śākyamuninā samyak sambuddhena mañjuśrīḥ kumārabhūtaḥ uttarāsaṅgaṃ kṛtvā bhagavatastriḥpradakṣiṇīkṛtya dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃ tenāñjali pragṛhya bhagavataścaraṇayornipatya punarevotthāya bhagavantamanimiṣaṃ vyavalokayamānaḥ utphullanayano bhūtvā hṛṣṭatuṣṭo bhagavantamevamāha - tat sādhu bhagavāṃ nirdiśatu rāhorāgamanam ;",
  "S08n655:5": "yatra sattvānāṃ mantracaryābhiyuktānāṃ siddhikālaṃ bhaveyuriti sarvasattvānāṃ ca sukhodayaṃ śubhāśubhanimittaṃ vā;",
  "S08n655:6": "taṃ nirdiśatu bhagavāṃ |",
  "S08n655:7": "yasyedānīṃ kālaṃ manyase ||",
  "S08n655:8": "atha khalu bhagavān śākyamuniḥ mañjuśriyasya kumārabhūtasya sādhukāramadāt |",
  "S08n655:9": "sādhu mañjuśrīḥ ! yastvaṃ tathāgatametamatha paripraśnase sarvasattvānāṃ ca hitāyodyuktaḥ |",
  "S08n655:10": "tena hi mañjuśrīḥ ! śṛṇu bhāṣiṣye |",
  "S08n655:11": "sarvasattvānāṃ nirdiśaśceti ||",
  "S08n655:12": "ādau tāva grahaiḥ krūraiḥ rāhoścandramaṇḍale |",
  "S08n655:13": "āgamodite kāle yathāvantaṃ nibodhitā ||",
  "S08n655:14": "yadā devāsuraṃ yuddhaṃ vartate ca mahad bhayam |",
  "S08n655:15": "tadāsau daityarājā vai dānavendro maharddhikaḥ ||",
  "S08n655:16": "mahābhayaḥ pramāṇā vai samantāducchrito mahāṃ |",
  "S08n655:17": "+ + + + + + + + + + sumeroradhiko bhavet ||",
  "S08n655:18": "mahāpramāṇaḥ krūro'sau atidarpātidarpitaḥ |",
  "S08n655:19": "prabhaviṣṇurgraho mukhyo yadā bheje surālayam ||",
  "S08n655:20": "tataḥ pāṇinā parāmṛśya sumeruṃ devasammitim |",
  "S08n655:21": "apsarāṃ prekṣate daityaḥ yadā kāle nabhastalam ||",
  "S08n655:22": "tadā candramasapūrṇaḥ kare vāme sa daityarāṭ |",
  "S08n655:23": "nānāmaṇayastasya kare kaṅkanatāṃ gatā ||",
  "S08n655:24": "tadā bhuvi loke'smiṃ grahabhūteti kathyate |",
  "S08n655:25": "yadā padmarāge'smiṃ arcirbhavati raktakā ||",
  "S08n655:26": "tadā tārkikā mānavā āhuḥ āgreyaṃ maṇḍalaṃ vibhoḥ |",
  "S08n655:27": "yadā tu nīlarakte'smiṃ prabhā nīlatāṃ vrajet ||",
  "S08n655:28": "tadā nīlamiti jñeyaṃ śaśine bhāskare'pi vā |",
  "S08n655:29": "māhendramiti kathyate tārkikā bhuvi mānavā ||",
  "S08n655:30": "vāyavyamaṇḍalamityāhustārkikā eva te tadā |",
  "S08n655:31": "vividhā ratnamālebhyo vividhā ratnasambhavā ||",
  "S08n655:32": "vividhaṃ tārkike śāstre vividhā gatiyonijāḥ |",
  "S08n655:33": "vividhaiva kriyā teṣāṃ vividhā phalasampadā ||",
  "S08n655:34": "samyag jñānavihīnānāṃ bāliśānāmiyaṃ kriyā |",
  "S08n655:35": "tasmāt tathāgataṃ jñānaṃ samyak tena niyojayet ||",
  "S08n655:36": "asurasya tadā dṛṣṭiḥ ajñāneṣveva divaukasām |",
  "S08n655:37": "rathaṃ sampūrṇayāmāsa śaśinasya mahātmane ||",
  "S08n655:38": "yadā kāle bhuvi martyānāṃ rāhorāgamanaṃ bhuvi |",
  "S08n655:39": "śaśimaṇḍalamākramya yadā tiṣṭhati sa grahaḥ ||",
  "S08n655:40": "tadā mahad bhayaṃ vidyānakṣatreṣveva nibodhatām |",
  "S08n655:41": "aśvinyeva yadā yuktaḥ śaśine bhāskaramaṇḍalau ||",
  "S08n655:42": "ubhau tau yugmataḥ grāsaṃ divā rātrau ca kathyate |",
  "S08n655:43": "aśvinyāgamanaṃ nityaṃ durbhikṣaṃ taṃ vidurbudhāḥ ||",
  "S08n655:44": "bharaṇyāṃ tu yadā candraṃ ravervā maṇḍalāśrayet |",
  "S08n655:45": "vividhā sasyaniḥṣpattiḥ subhikṣaṃ cāpi nirdiśet ||",
  "S08n655:46": "kṛttikāsu yadā candraḥ rāhunā grasyate dhruvam |",
  "S08n655:47": "rātrau vā yadi prabhāte vā yāmānte ninditaṃ hitam ||",
  "S08n655:48": "tadā vindyā mahad duḥkhaṃ vyādhisambhavameva vā |",
  "S08n655:49": "madhyadeśeṣu nānyatra bhavennakṣatramādibhiḥ ||",
  "S08n655:50": "janapadeṣveva vaktavyo nṛpairbodhividhodbhavaiḥ |",
  "S08n655:51": "mṛgaśirāsu yadā candraḥ bhāskaro vā nabhastale ||",
  "S08n655:52": "rāhuṇā grastapūrvau tau astaṃ yātau maharddhikau |",
  "S08n655:53": "pūrvadeśe narā yātu vyādhibhirhanyate tadā ||",
  "S08n655:54": "nṛpādhyakṣā gatāyuṣyā tatra deśe vinirdiśet |",
  "S08n655:55": "ārdrāyāṃ punarvasuścaiva grastau ca śaśibhāskarau ||",
  "S08n655:56": "rudhirāktā mahīṃ sarvāṃ mlecchadeśeṣu kīrtayet |",
  "S08n655:57": "anyonyahatavidhvastā hataprāṇā gatāyuṣā ||",
  "S08n655:58": "nirdiṣṭā tatra deśe'smin pūrvamuttarayostadā |",
  "S08n655:59": "nikṛṣṭā pāpakarmāṇaḥ mlecchataskaratāṃ gatāḥ ||",
  "S08n655:60": "puṇyāśleṣau yadā candre bhāskare vā nabhastale |",
  "S08n655:61": "rāhuṇā grastabimbā tau madhyāhne vārddharātrataḥ ||",
  "S08n655:62": "tadā vidyānmahādoṣa paścādanyāṃ nṛpeśvarām |",
  "S08n655:63": "maghāsu yadi grasyetau śaśibhāskaramaṇḍalau ||",
  "S08n655:64": "rāhuṇā saha mudyanto astaṃ yātau grahottamau |",
  "S08n655:65": "tadā prahāya taṃ vidyājjambūdvīpeṣu sarvataḥ ||",
  "S08n655:66": "durbhikṣarāṣṭrabhaṅgaṃ ca mahāmāriṃ ca nirdiśet |",
  "S08n655:67": "ubhau phalgunisaṃyuktau rāhurāgamanaṃ bhavet ||",
  "S08n655:68": "madhyāhne'thavā rātre ca mucyate ca punaḥ kṣaṇāt |",
  "S08n655:69": "subhikṣaṃ tato vidyājjambūdvīpeṣu dṛśyate ||",
  "S08n655:70": "hastacitre yadā rāhuḥ grasate candrabhāskarau |",
  "S08n655:71": "grastau saha mucyete astaṃ yātau ca duḥkhadā ||",
  "S08n655:72": "mahāmāribhayaṃ tatra taskarāṇāṃ samantataḥ |",
  "S08n655:73": "nṛpāśca nṛpavarā śreṣṭhā hanyante vyādhibhistadā ||",
  "S08n655:74": "diśaḥ sarve samantādvai durbhikṣaṃ cāpi nirdiśet |",
  "S08n655:75": "viśākhasvātinau yuktau nakṣatravarapūjitau ||",
  "S08n655:76": "rāhorāgamanaṃ vidyāt paśūnāṃ pīḍasambhavām |",
  "S08n655:77": "vividhā kulamukhyāstu hanyante śastribhistadā ||",
  "S08n655:78": "jyeṣṭhānurādhasaṃyuktau nakṣatrau varavarṇitau |",
  "S08n655:79": "rāhorāgamanaṃ tatra subhikṣaṃ vā vinirdiśet ||",
  "S08n655:80": "mūlena yadi candrasthaḥ rāhurdṛśyati bhūtale |",
  "S08n655:81": "udayantaṃ tadā grastaṃ uditaṃ vāpi sarvataḥ ||",
  "S08n655:82": "astaṃ yātena tenaiva śaśino rāhuṇā sadā |",
  "S08n655:83": "prācyādhyakṣo vinaśyeyuḥ pūrvadeśajanālayāḥ ||",
  "S08n655:84": "mahāntaṃ śastrasampātaṃ durbhikṣaṃ cāpi nirdiśet |",
  "S08n655:85": "paracakrabhayād bhinnā trastā gauḍajanā janā ||",
  "S08n655:86": "rājā vai naśyate tatra vyādhinā saha mūrchitaḥ |",
  "S08n655:87": "ubhau aṣādau tadākāle rāhurdṛśyati medinīm ||",
  "S08n655:88": "tatra duḥkhaṃ mahāvyādhi tatra dṛśyati bhūtale |",
  "S08n655:89": "nṛpamukhyāstadā sarve duṣṭacittā parasparam ||",
  "S08n655:90": "dhaniṣṭhe śravaṇe caiva nirdiṣṭaṃ lokaninditam |",
  "S08n655:91": "nānā gaṇamukhyā vai viśliṣṭānyonyatadbhuvā ||",
  "S08n655:92": "pūrvabhadrapade caiva nakṣatre śatabhiṣe tathā |",
  "S08n655:93": "rāhurāgamanaṃ dṛśyeta subhikṣaṃ caivaṃ nirdiśet ||",
  "S08n655:94": "uttarāyāṃ yadā yuktaḥ nakṣatre bhadrapade tathā |",
  "S08n655:95": "rāhurāgamanaṃ śreṣṭhaṃ divā rātrau tu ninditam ||",
  "S08n655:96": "revatyāṃ tu yadā candraḥ rāhuṇā grasta sarvataḥ |",
  "S08n655:97": "udayantaṃ tathā bhānorniśirvā candramaṇḍale ||",
  "S08n655:98": "astaṃ yāto yadā rāhurgrahamukhyaiḥ sahottamaiḥ |",
  "S08n655:99": "madhyadeśācca pīḍyante māgadho nṛpatervadhaḥ ||",
  "S08n655:100": "etad gaṇitaṃ jñānaṃ mānuṣāṇāṃ mahītale |",
  "S08n655:101": "nakṣatrāṇāmetat pramāṇaṃ caiva kīrtitam ||",
  "S08n655:102": "aśakyaṃ mānuṣairanyaiḥ pramāṇaṃ grahayonitam |",
  "S08n655:103": "nakṣatramālā vicitrā vai bhramate vai nabhastale ||",
  "S08n655:104": "etanmānuṣāṃ saṅkhyāttato'nyad devayonijām |",
  "S08n655:105": "yo yasya grahamukhyo vā kṣetrarāśisamoditā ||",
  "S08n655:106": "nakṣatraṃ kathitaṃ pūrvaṃ tasya taṃ kurute'nyathā |",
  "S08n655:107": "īṣat pramāṇaṃ na doṣo'sti bahuvācāsti ninditam ||",
  "S08n655:108": "etat pramāṇakāle vai grahamukhyo'rthakṛt smṛtaḥ |",
  "S08n655:109": "kālaṃ kathitaṃ jñeyaṃ niyamaṃ caiva kīrtyate ||",
  "S08n655:110": "nakṣatrarāśisaṃyuktaḥ kampo nirghāt ulkinaḥ |",
  "S08n655:111": "sagrahau yadi tatrasthau ravicandrau tu dṛśyate ||",
  "S08n655:112": "ubhayāntaṃ tadā tasya nakṣatrāṃ jātibhūṣitām |",
  "S08n655:113": "anyathā niṣphalaṃ vidyāt prabhāvaṃ vāpi nindite ||",
  "S08n655:114": "tasmājjape tadā kāle mantrasiddhisamoditā |",
  "S08n655:115": "dhūmravarṇaṃ yadākāśaṃ dṛśyate sarvataḥ sadā ||",
  "S08n655:116": "tadā mahad bhayaṃ vidyāt paracakrabhayet tadā |",
  "S08n655:117": "śaśine bhāskare cāpi dhūmravarṇo yadā bhavet ||",
  "S08n655:118": "paryeṣā dvitrayo vā vā tatra vidyānmahad bhayam |",
  "S08n655:119": "dhūmikāyāṃ bhaved vṛṣṭiḥ sarvakāle bhayānake ||",
  "S08n655:120": "kutsitaṃ sarvato vidyāttatra vyādhisamāgamam |",
  "S08n655:121": "grīṣme śarade caiva dhūmikā yadi jāyate ||",
  "S08n655:122": "samantāt saptarātraṃ tu tatra vidyānmahad bhayam |",
  "S08n655:123": "divā vā yadi vā rātrau dhūmikā yadi jāyate ||",
  "S08n655:124": "nakṣatrairgrahacihnaistu tithivārāntareṇa vā |",
  "S08n655:125": "pūrvavat kathitaṃ sarvaṃ yathā nirghāt ulkinām ||",
  "S08n655:126": "taireva divasaiḥ pūrvaṃ dhūmikāyā niyojayet |",
  "S08n655:127": "ardharātre'tha madhyāhne dhūmikā jāyate sadā ||",
  "S08n655:128": "tatra vidyānmahodvegaṃ nṛpatīnā purottamām |",
  "S08n655:129": "śarade yadi hemante grīṣme prāvṛṣe'pi vā ||",
  "S08n655:130": "dhūmikā sarvato jñeyā nakṣatraiścaiva kīrttitaḥ |",
  "S08n655:131": "śubhāśubhaṃ tathā jñeyaṃ divā vā yadi vāniśā ||",
  "S08n655:132": "niḥphalaṃ cāpi vidyā vai saphalāṃ cāpi kīrttitām |",
  "S08n655:133": "sarvataḥ bhūmikampe vāpi tatholkacaikato rāhusamāgamam ||",
  "S08n655:134": "tatra dhūmo bhaved yadyat samantāścaiva nabhastale |",
  "S08n655:135": "acirāt tatra tad rājyaṃ ghātyate śastribhiḥ sadā ||",
  "S08n655:136": "prabhavaḥ sarvato deśe mṛtyuścaiva prakirtyate |",
  "S08n655:137": "saptāhādvijayamukhyā bhuvi vātā sattvayonayaḥ ||",
  "S08n655:138": "ghātyante sarvato nityaṃ śastribhirmṛtyuvaśānugā |",
  "S08n655:139": "anyonyāparato rājyaṃ kṛpāvarjitacetasaḥ ||",
  "S08n655:140": "vibhinnā śastribhiḥ kṣipraṃ vaṇijā nṛpayonayaḥ |",
  "S08n655:141": "grīṣme sitavarṇastu nabho yatra pradṛśyate ||",
  "S08n655:142": "mahāvyādhibhayaṃ tatra nīle caiva śivodayam |",
  "S08n655:143": "pītanirbhāsamudyantaṃ savitā dṛśyate yadā ||",
  "S08n655:144": "grīṣme ca kathitā mṛtyuḥ śaratkāle ca ninditam |",
  "S08n655:145": "hemante ca vasante ca tāmravarṇaḥ pradṛśyate ||",
  "S08n655:146": "anyathā pītanirbhāsau nindito lokavarjitaḥ |",
  "S08n655:147": "śarade grīṣmato jñeyaḥ mitivarṇaḥ praśasyate ||",
  "S08n655:148": "prāvṛḍkāle tathā śubhre pīto vā na ca + + + + |",
  "S08n655:149": "mahāprabhāvasaṅkāśaṃ mahānīlasamaprabhaḥ ||",
  "S08n655:150": "namo jñeyaṃ sadākālaṃ sarvasaukhyaphalapradam |",
  "S08n655:151": "viparītaṃ tato vidyā deśamāvāsapīḍanam ||",
  "S08n655:152": "sasyopaghātamāriṃ ca durbhikṣaṃ cāpi mucyate |",
  "S08n655:153": "atikaṣṭaṃ surā hyetaṃ bhayaṃ vā rasadūṣitam ||",
  "S08n655:154": "mahāpraṇādaṃ ghoraṃ ca śukre vai ca nabhastale |",
  "S08n655:155": "tatkṣaṇādeva sarveṣāṃ nṛpatīnāṃ prāṇoparodhinam ||",
  "S08n655:156": "tato'nyacchubhasaṃyuktaṃ śreyasā caiva kalpayet |",
  "S08n655:157": "sagrahe bhāskare candre yadā rāho mahadbhaye ||",
  "S08n655:158": "naśyante janapadāstatra vividhā karmayonijā |",
  "S08n655:159": "tato'nyacchubhasaṃyuktaṃ śabdaṃ lokapūjitam ||",
  "S08n655:160": "śreyasārthe niyoktāsau suraśreṣṭhā grahottamā |",
  "S08n655:161": "vividhā mantra siddhyante vividhā mūlaphalapradā ||",
  "S08n655:162": "vividhā vā na vā sarve vividhā prāṇasambhavāḥ |",
  "S08n655:163": "anekākārasampannā svarūpā vikṛtāstadā ||",
  "S08n655:164": "nānāpraharaṇāścaiva nānāśastrasamudbhavā |",
  "S08n655:165": "sarvamatayo hyagrā mūlamantrasubhūṣaṇā ||",
  "S08n655:166": "sarve te sādhyamāne vai siddhiṃ gaccheyu sagrahā |",
  "S08n655:167": "grahe candre yadā bhāno rāhuṇārtho'pi sagrahe ||",
  "S08n655:168": "tasmiṃ kāle tadā jāpī mantramāvartayet sadā |",
  "S08n655:169": "sarve te varadāścaiva + + + + bhavanti te ||",
  "S08n655:170": "sattvopakāraṃ phalaṃ hyetat pratiṣṭhā tatra dṛśyate |",
  "S08n655:171": "sidhyante mantrarāṭ kṣipraṃ grahe japtā sarāhuke ||",
  "S08n655:172": "saptabhirdivasairmāsaiḥ pakṣaiścāpi supūjitāḥ |",
  "S08n655:173": "mantrāṇāṃ siddhinirdiṣṭā sagrahe candrabhāskarau ||",
  "S08n655:174": "yāmānte ardharātre vai siddhiruktā tathāgataiḥ |",
  "S08n655:175": "vidhiyuktāstu vai mantrā vihīnāṃ neṣyate dhruvam ||",
  "S08n655:176": "brahmasyāpi mahātmānaṃ kiṃ punarbhuvi mānuṣām |",
  "S08n655:177": "śakrasyāpi ca devasya rudrasyāpi triśūline ||",
  "S08n655:178": "viṣṇoścakragadāhaste tārkṣasyāpi mahātmane |",
  "S08n655:179": "neṣyate siddhireteṣāṃ vidhihīnena karmaṇām ||",
  "S08n655:180": "mantre sujapte yukte ca tantrayuktena hetunā |",
  "S08n655:181": "sidhyante itarasyāpi + + + + + + + + + + + ||",
  "S08n655:182": "vidhinā mānuṣairmuktā vidyātattvasubhūṣitā |",
  "S08n655:183": "sidhyante sagrahā kṣiptā japtā kāleṣu yojitā ||",
  "S08n655:184": "dadāti phalasaṃyuktaṃ vidyā sarvatra yojitā |",
  "S08n655:185": "hetukarmaphalā vidyā + + + hetudūṣaṇī ||",
  "S08n655:186": "karma sahetukaṃ vidyā vidyāddhetuphalodayā |",
  "S08n655:187": "vidyā karmaphalaṃ caiva hetu cānya niyojayet ||",
  "S08n655:188": "catuḥprakārāttathā vidyā caturthā karmasu yojitā |",
  "S08n655:189": "dadyāt karmaphalaṃ kṣipraṃ sā vidyā hetuyojitā ||",
  "S08n655:190": "sā vidyā phalato jñeyā buddhaiścāpi supūjitā |",
  "S08n655:191": "vidyā sarvārthasaṃyuktā pravarā sarvakarmikā ||",
  "S08n655:192": "pradadyuḥ karmato siddhiṃ sā vidyā karmasu yojitā |",
  "S08n655:193": "śreyasā caiva yojayet na mantrāṇāṃ gatigocaram ||",
  "S08n655:194": "prabhāvaṃ mantrasiddhiṃ ca lokatattvaṃ nibodhatām |",
  "S08n655:195": "niḥphalaṃ karmato vā vā phalaṃ karmaṃ ca tatra ca ||",
  "S08n655:196": "+ + + + + + + lokatattvaniyojitām |",
  "S08n655:197": "dṛśyate phalaheturvā mantrā buddhaiśca varṇitā ||",
  "S08n655:198": "na phalaṃ karma kramaṃ hanti nāphalaṃ karma kriyā parā |",
  "S08n655:199": "phalaṃ karmasamārambhāt siddhi mantreṣu jāyate ||",
  "S08n655:200": "guṇaṃ dravyakramāyogā kramaṃ dravyākriyākramā |",
  "S08n655:201": "mantrarāṭ siddhyate tatra phalā karmeṣu yojitā ||",
  "S08n655:202": "vidhidravyasamāyuktaḥ vṛttastho karmayojitaḥ |",
  "S08n655:203": "na yoniḥ karmato jñeyaṃ yo niyuktaḥ sadā phale ||",
  "S08n655:204": "na bṛhatkarmatāṃ yānti siddhimantrakṣaraṃ sadā |",
  "S08n655:205": "tadā mantrī japenmantraṃ vidhiyonisamāśrayā ||",
  "S08n655:206": "kālakramā guṇāścaiva vidhiyonigatisaugataḥ |",
  "S08n655:207": "siddhyante mantrarāṭ sarve vidhikālārthasādhikā ||",
  "S08n655:208": "na guṇaṃ dravyato jñeyaṃ nādravyaṃ guṇamucyate |",
  "S08n655:209": "guṇadravyasamāyogāt saṃyogānmantramarcayet ||",
  "S08n655:210": "arcitā devatāḥ sarve āmukhenaiva yojayet |",
  "S08n655:211": "tatpramāṇaṃ guṇaṃ dravyaṃ kṣipramantreṣu sādhayet ||",
  "S08n655:212": "kramaḥ kālaguṇopetaḥ guṇakālakramakriyā |",
  "S08n655:213": "caturdhā dṛśyate siddhiḥ mantreṣveva suyojitā ||",
  "S08n655:214": "prabhāvaṃ guṇavistāraṃ sattvanītisukhodayam |",
  "S08n655:215": "pradadyuḥ sarvato mantrā guṇeṣveva niyojitāḥ ||",
  "S08n655:216": "prabhavaṃ sarvataḥ karma guṇadravyaṃ ca siddhyate |",
  "S08n655:217": "nāpi dravyā guṇāmetā dravyakarmācca varjitā ||",
  "S08n655:218": "na siddhiṃ dadyu tatkṣipraṃ yatheṣṭamanasodbhavāt |",
  "S08n655:219": "mānasā mantranirdiṣṭā na vācā manasā vinā ||",
  "S08n655:220": "vānyato mantravijñeyā na vānyā manase vinā |",
  "S08n655:221": "nānyakarmā manaścaiva saṃyogāt siddhiriṣyate ||",
  "S08n655:222": "na dṛṣṭikarmato hīnā neṣṭaṃ karmavivarjitam |",
  "S08n655:223": "samyag dṛṣṭi tathā karmaṃ vāk cittaṃ ca yojitam ||",
  "S08n655:224": "siddhyante devatāḥ kṣipraṃ mantratantrākṣaroditam |",
  "S08n655:225": "samyagdṛṣṭisamāyogā samyak karmāntayojayoḥ ||",
  "S08n655:226": "+ + + + + + mantrā siddhyanti sarvadā samyak |",
  "S08n655:227": "karmāntavāksumopetaṃ samyagdṛṣṭisuyojitam ||",
  "S08n655:228": "siddhyante sarvato mantrāḥ samyak karmāntayojitāḥ |",
  "S08n655:229": "na cittena vinā mantraṃ na smṛtyā saha cittayoḥ ||",
  "S08n655:230": "samyak smṛtyā ca citte ca dṛśyate mantrasiddhaye |",
  "S08n655:231": "na smṛtyā ca vinirmuktā mantra uktastathāgataiḥ ||",
  "S08n655:232": "smṛtyā samādhibhāvena samyak tena niyojitāḥ |",
  "S08n655:233": "dṛśyante ūrjitaṃ mantraiḥ sidhyante ca samādhinā ||",
  "S08n655:234": "samyaksamādhino bhāvo mantrā lokasupūjitām |",
  "S08n655:235": "tatprayogā imā mantrāḥ samādhyā paribhāvitā ||",
  "S08n655:236": "sidhyante mantrarāṭ tatra yogaṃ cāpi supuṣkalam |",
  "S08n655:237": "samyak samādhibhirdhyeyaṃ mantraṃ dhyānādikaṃ param ||",
  "S08n655:238": "sidhyante yogino mantrā nāyogāt siddhimucyate |",
  "S08n655:239": "yo mayā kathitaṃ pūrvaṃ samyaguktasuyojitam ||",
  "S08n655:240": "nānyathā siddhimityāhurmunayaḥ sattvavatsalāḥ |",
  "S08n655:241": "nāsaṅkalpād bhavenmantraḥ samyak tattvārthayojitāḥ ||",
  "S08n655:242": "saṅkalpā mantra sidhyante samyak te vidhiyojitāḥ |",
  "S08n655:243": "na pūjya mantrarāṭ sarve samyak saṅkalpavarjitāḥ ||",
  "S08n655:244": "sidhyante sarvato mantrāḥ samyagājīvayojitā |",
  "S08n655:245": "samyak saṅkalpato jñeyaṃ mantreṣveva sukhodayam ||",
  "S08n655:246": "ājīve śuddhitāṃ yāti mantrā samyak prayojitā |",
  "S08n655:247": "sidhyante bhuvi nirdiṣṭā mantramukhyā suyojitā ||",
  "S08n655:248": "ājīvaṃ hi phalaṃ yukto samyageva suyojayet |",
  "S08n655:249": "samyak sañjīvarato mantrī śuddhacittaḥ sadā śucau ||",
  "S08n655:250": "śucinaḥ śucikarmasya śucikarmāntacāriṇaḥ |",
  "S08n655:251": "sidhyante śucino mantrā kaśmalākaśmale sadā ||",
  "S08n655:252": "kravyādā yetarā mantrā ye cānye parikīrtitā |",
  "S08n655:253": "sidhyante mantriṇāṃ mantrāḥ kravyādeṣveva bhāṣitāḥ ||",
  "S08n655:254": "rudraviṣṇurgrahā corai garuḍaiścāpi maharddhikaiḥ |",
  "S08n655:255": "yakṣarākṣasagītāstu sidhyante mantrakaśmalāḥ ||",
  "S08n655:256": "vividhairbhūtagaṇaiścāpi piśācairmantrabhāṣitāḥ |",
  "S08n655:257": "svayaṃ na sidhyate vidhinā hīnā aśaucācārarateṣvapi ||",
  "S08n655:258": "vidhinā yojitā kṣipraṃ aśauceṣveva siddhidā |",
  "S08n655:259": "tasmānmantraṃ na kurvīta vidhihīnaṃ tu karmayoḥ ||",
  "S08n655:260": "sidhyante sāśravā mantrā vidhikarmasuyojitāḥ |",
  "S08n655:261": "sādhyāstu tathā mantrā āryā buddhaistu bhāṣitā ||",
  "S08n655:262": "teṣāṃ siddhi vinirdiṣṭā mārgeṣveva suyojitā |",
  "S08n655:263": "āryāṣṭāṅgikaṃ mārga catuḥsatyasuyojitam ||",
  "S08n655:264": "caturdhyāna sadāceyaṃ catvāraścaraṇāśritāḥ |",
  "S08n655:265": "bhidyante mantramukhyāstu pravarā buddhopadeśitā ||",
  "S08n655:266": "anākhyeyasvabhāvaṃ vai gaganābhāvasvabhāvatām |",
  "S08n655:267": "mantrāṇāṃ vidhinirdiṣṭāṃ āryāṇāṃ ca mahaujasām ||",
  "S08n655:268": "bhūmyānāṃ vidhinirdiṣṭā siddhimārgavivarjitam |",
  "S08n655:269": "vidyānāṃ kathayiṣye'haṃ tannibodhya divaukasāḥ ||",
  "S08n655:270": "daśakarmapathe mārge kuśale caiva subhāṣite |",
  "S08n655:271": "sidhyante divyamantrāstu vidhidṛṣṭena karmaṇā || iti |",
  "S08n655:272": "bodhisattvapiṭakāvataṃsakānmahāyānavaipulyasūtrādāryamañjuśrīmūlakalpādekunaviṃśatipaṭalavisarāt pañcamaḥ",
  "S08n655:273": "grahotpādaniyamanimittamantrakriyānirdeśaparivartapaṭalavisaraḥ parisamāpta iti ||"
}