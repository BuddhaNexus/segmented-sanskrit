{
  "SA10n1067:0": "19",
  "SA10n1067:1": "kālaparīkṣā ekonaviṃśatitamaṃ prakaraṇam |",
  "SA10n1067:2": "atrāha - vidyata eva bhāvānāṃ svabhāvaḥ ,",
  "SA10n1067:3": "kālatrayavijñaptihetutvāt |",
  "SA10n1067:4": "iha atītānāgata pratyutpannāsrayaḥ kālā bhagavatā upadiṣṭāḥ |",
  "SA10n1067:5": "te ca bhāvāśrayāḥ |",
  "SA10n1067:6": "yasmādutpanno niruddho hi bhāva svabhāvaḥ atīta iti vyapadiśyate,",
  "SA10n1067:7": "utpanno'niruddho hi vartamānaḥ,",
  "SA10n1067:8": "alabdhātmabhāvo'nāgata iti |",
  "SA10n1067:9": "evaṃ bhāvasvabhāvanibandhanāsrayaḥ kālā upadiṣṭāḥ |",
  "SA10n1067:10": "te ca santi |",
  "SA10n1067:11": "tasmāt tannibandhano'pi bhāvasvabhāvo'stīti |",
  "SA10n1067:12": "ucyate |",
  "SA10n1067:13": "syāt kālatrayaprajñaptiheturbhāvasvabhāvaḥ,",
  "SA10n1067:14": "yadi kālatrayameva bhavadabhimataṃ bhavet |",
  "SA10n1067:15": "na tvasti |",
  "SA10n1067:16": "yathā ca nāsti,",
  "SA10n1067:17": "tathā pratipādayannāha -",
  "SA10n1067:18": "pratyutpanno'nāgataśca yadyatītamapekṣya hi |",
  "SA10n1067:19": "pratyutpanno'nāgataśca kāle'tīte bhaviṣyataḥ ||1 ||",
  "SA10n1067:20": "iha tāvat yadi vartamānānāgatau syātām,",
  "SA10n1067:21": "tāvapekṣya atītaṃ kālaṃ bhavetām,",
  "SA10n1067:22": "anapekṣya vā?",
  "SA10n1067:23": "tatra yadi atītamapekṣya sidhyete,",
  "SA10n1067:24": "tathā niyatamatīte kāle bhaviṣyataḥ |",
  "SA10n1067:25": "yasmāt, yasya hi yatra asattvam,",
  "SA10n1067:26": "tat tena nāpekṣyate |",
  "SA10n1067:27": "tadyathā vandhyā srī svatanayena,",
  "SA10n1067:28": "gaganamālatīlatā svakusumena,",
  "SA10n1067:29": "sikatā svatailena |",
  "SA10n1067:30": "avidyamānamapyandhakāraṃ pradīpena,",
  "SA10n1067:31": "pradīpo'pi andhakāreṇa pratidvandvitvena apekṣyate iti cet,",
  "SA10n1067:32": "naitadevam |",
  "SA10n1067:33": "asyāpi sādhyasamatvāt |",
  "SA10n1067:34": "tadatra yadi atīte kāle vartamānānāgatau kālau iṣyete,",
  "SA10n1067:35": "apekṣāsiddhayarthamevaṃ sati atīte kāle vidyamānatvāt atītakālātmavat tayorapyatītatvaṃ syāt |",
  "SA10n1067:36": "tataśca atīto'pi na syāt |",
  "SA10n1067:37": "yasmāt vartamānāvasthātikrānto hi atītaḥ asaṃprāptaḥ anāgata iti syāt |",
  "SA10n1067:38": "yadā tu vartamānānāgatayorasaṃbhava eva,",
  "SA10n1067:39": "tadā kutaḥ kasyacidatītatvaṃ syāt?",
  "SA10n1067:40": "ityataḥ atīto'pi na syāt ||1 ||",
  "SA10n1067:41": "atha yathoktadoṣaparijihīrṣayā -",
  "SA10n1067:42": "pratyutpanno'nāgataśca na stastatra punaryadi |",
  "SA10n1067:43": "pratyutpanno'nāgataśca syātāṃ kaśramapekṣya tam ||2 ||",
  "SA10n1067:44": "tatra atīte kāle yadi vartamānānāgatau kālau na staḥ iti parikalpyate,",
  "SA10n1067:45": "evamapi tatra avidyamānatvāt gaganendīvaravannāstyapekṣā ||2 ||",
  "SA10n1067:46": "athāpi syāt- kālavādināṃ vidyate eva kālaḥ,",
  "SA10n1067:47": "tatra kimapekṣayā prayojanamiti?",
  "SA10n1067:48": "ucyate | evamapi -",
  "SA10n1067:49": "anapekṣya punaḥ siddhirnātītaṃ vidyate tayoḥ |",
  "SA10n1067:50": "pratyutpanno'nāgataśca tasmātkālo na vidyate ||3 ||",
  "SA10n1067:51": "pratyutpannānāgatayorasattvam,",
  "SA10n1067:52": "atītānapekṣatvāt,",
  "SA10n1067:53": "kharaviṣāṇavat |",
  "SA10n1067:54": "yataścaivam pratyutpanno'nāgataśca tasmātkālo na vidyate iti vijñeyam ||3 ||",
  "SA10n1067:55": "yadā caivam atītamapekṣya vā anapekṣya vā pratyutpannānāgatayornāsti siddhiḥ,",
  "SA10n1067:56": "evaṃ pratyutpannāpekṣayā vā anapekṣayā vā atītānāgatayoḥ anāgatāpekṣayā vā anapekṣayā vā pratyutpannātītayoḥ asiddhau iṣyamāṇāyāṃ tenaiva pratyutpannāgatayoḥ atītāpekṣayā vā anapekṣayā asiddhikrameṇa dūṣaṇasāmyamatidiśannāha -",
  "SA10n1067:57": "etenaivāvaśiṣṭau dvau krameṇa parivartakau |",
  "SA10n1067:58": "uttamādhamamadhyādīnekatvādīṃśca lakṣayet ||4 ||",
  "SA10n1067:59": "kathaṃ kṛtvā?",
  "SA10n1067:60": "yadyatīto'nāgataśca pratyutpannamapekṣya hi |",
  "SA10n1067:61": "kālo'tīto'nāgataśca pratyutpanne bhaviṣyataḥ ||",
  "SA10n1067:62": "kālo'tīto'nāgataśca na stastatra punaryadi |",
  "SA10n1067:63": "kālo'tīto'nāgataśca syātāṃ kathamapekṣya tam ||",
  "SA10n1067:64": "anapekṣya punaḥ siddhirna jātaṃ vidyate tayoḥ |",
  "SA10n1067:65": "tenātīto'nāgataśca kālo nāma na vidyate ||",
  "SA10n1067:66": "eṣa tāvadekaḥ kālaparivartaḥ |",
  "SA10n1067:67": "atīto vartamānaśca yadyajātamapekṣya hi |",
  "SA10n1067:68": "atīto vartamānaśca kāle'jāte bhaviṣyataḥ ||",
  "SA10n1067:69": "atīto vartamānaśca na stastatra punaryadi |",
  "SA10n1067:70": "atīto vartamānaśca syātāṃ kathamapekṣya tam ||",
  "SA10n1067:71": "anapekṣya punaḥ siddhirnājātaṃ vidyate tayoḥ |",
  "SA10n1067:72": "atīto vartamānaśca tasmātkālo na vidyate ||",
  "SA10n1067:73": "eṣa dvitīyaḥ kālaparivarta iti vyākhyānakārikā iti |",
  "SA10n1067:74": "evaṃdvau kālaparivartau boddhavyau ||",
  "SA10n1067:75": "yataśca evaṃ vicāraṇe kālatrayaṃ nāsti,",
  "SA10n1067:76": "tasmāt kālo na vidyate,",
  "SA10n1067:77": "kālābhāvācca bhāvasadbhāvo'pi nāsti iti siddham ||",
  "SA10n1067:78": "yathā caitatkālatrayaṃ vicāritam , evam",
  "SA10n1067:79": "uttamādhamamadhyādīnekatvādīṃśca lakṣayet |",
  "SA10n1067:80": "uttamādhamamadhyamān iti ādiśabdena kuśalākuśalāvyākṛtāni,",
  "SA10n1067:81": "utpādasthitibhaṅgāḥ,",
  "SA10n1067:82": "pūrvāntāparāntamadhyāntāḥ,",
  "SA10n1067:83": "kāmarūpārūpyadhātavaḥ,",
  "SA10n1067:84": "śaikṣāśaikṣanaivaśaikṣanaivāśaikṣādayo yāvantaḥ padārthāḥ tripadārthasaṃbandhavyavasthitāḥ,",
  "SA10n1067:85": "te sarve gṛhyante |",
  "SA10n1067:86": "ekatvādīṃśca ityanena ādiśabdena dvitvabahutvayo grahaṇāt te eva uttamādayaḥ ekatvādayaśca kālatrayavyākhyānena vyākhyātā veditavyāḥ ||4 ||",
  "SA10n1067:87": "atrāha - vidyata eva kālaḥ parimāṇavattvāt |",
  "SA10n1067:88": "iha yannāsti,",
  "SA10n1067:89": "na tasya parimāṇavattvaṃ vidyate tadyathā kharaviṣāṇasya |",
  "SA10n1067:90": "asti ca kālasya parimāṇavattvaṃ kṣaṇalavamuhūrtadivasarātryahorātra pakṣamāsasaṃvatsarādibhedena |",
  "SA10n1067:91": "tasmāt, parimāṇavattvād vidyata eva kālaḥ iti |",
  "SA10n1067:92": "ucyate |",
  "SA10n1067:93": "yadi kālo nāma kaścit syāt,",
  "SA10n1067:94": "syāttasya parimāṇavattvam |",
  "SA10n1067:95": "na tvasti | yasmāt -",
  "SA10n1067:96": "nāsthito gṛhyate kālaḥ sthitaḥ kālo na vidyate |",
  "SA10n1067:97": "yo gṛhyetāgṛhītaśca kālaḥ prajñapyate katham ||5 ||",
  "SA10n1067:98": "iha yadi kālo nāma kaścidavasthitaḥ kṣaṇādivyatiriktaḥ syāt,",
  "SA10n1067:99": "sa kṣaṇādibhiḥ parimāṇavattvād gṛhyeta |",
  "SA10n1067:100": "na tu avasthitaḥ kūṭasthaḥ kaścit kālo nāma asti,",
  "SA10n1067:101": "yaḥ kṣaṇādibhirgṛhyeta |",
  "SA10n1067:102": "tadevaṃ nāsthito gṛhyate kālaḥ,",
  "SA10n1067:103": "asthitatvānna gṛhyate ityarthaḥ ||",
  "SA10n1067:104": "athāpi syāt - nitya eva avasthitasvabhāvaḥ kālo nāma asti,",
  "SA10n1067:105": "kṣaṇādibhirabhivyajyate | tathāhi -",
  "SA10n1067:106": "kālaḥ pacati bhūtāni kālaḥ saṃharate prajāḥ |",
  "SA10n1067:107": "kālaḥ supteṣu jāgarti kālo hi duratikramaḥ ||iti |",
  "SA10n1067:108": "yaścaivaṃlakṣaṇaḥ so'vasthitasvabhāvo'stīti |",
  "SA10n1067:109": "ucyate |",
  "SA10n1067:110": "evamapi sthitaḥ kālo na vidyate yaḥ kṣaṇādibhirabhivyajyamāno gṛhyeta |",
  "SA10n1067:111": "kasmāt punaḥ sthitaḥ kālo nāstīti cet,",
  "SA10n1067:112": "kṣaṇādivyatirekeṇāgṛhyamāṇatvāt ||",
  "SA10n1067:113": "api ca | ayaṃ kālaḥ saṃskṛtasvabhāvaḥ san astīti,",
  "SA10n1067:114": "asaṃskṛtasvabhāvo vā?",
  "SA10n1067:115": "ubhayaṃ ca saṃskṛtaparīkṣāyāṃ pratiṣiddham -",
  "SA10n1067:116": "utpādasthitibhaṅgānāmasiddhau nāsti saṃskṛtam |",
  "SA10n1067:117": "saṃskṛtasyāpyasiddhau ca kathaṃ setsyatyasaṃskṛtam ||",
  "SA10n1067:118": "ityanena | tadevaṃ nāsti vyavasthitaḥ kālaḥ, yo gṛhyeta |",
  "SA10n1067:119": "yaśca idānīṃ kālo na gṛhyate asthitatvādavidyamānasvarūpatvāt,",
  "SA10n1067:120": "so'gṛhyamāṇaḥ san kathaṃ kṣaṇādibhiḥ prajñapayituṃ bhāvataḥ pāryata ityāha - agṛhītaśca kālaḥ prajñapyate kathamiti |",
  "SA10n1067:121": "tasmānnāstyeva kālaḥ ||5 ||",
  "SA10n1067:122": "atrāha - satyaṃ nāsti nityaḥ kālo nāma kaścid rūpādivyatiriktaḥ svabhāvasiddhaḥ,",
  "SA10n1067:123": "kiṃ tarhi rūpādīneva sa saṃskārānupādāya prajñaptaḥ kālaḥ kṣaṇādivācyo bhavati,",
  "SA10n1067:124": "tasmādadoṣa iti |",
  "SA10n1067:125": "ucyate | evamapi -",
  "SA10n1067:126": "bhāvaṃ pratītya kālaścetkālo bhāvādṛte kutaḥ |",
  "SA10n1067:127": "yadyevaṃ bhāvaṃ pratītya kālo bhavatīti bhavatā vyavasthāpyate ,",
  "SA10n1067:128": "yadā khalu bhāvo nāsti,",
  "SA10n1067:129": "tadā niyataṃ taddhetuko'pi kālo nāstīti pratipādayannāha -",
  "SA10n1067:130": "na ca kaścana bhāvo'sti",
  "SA10n1067:131": "iti pūrvaṃ vistareṇa pratipāditatvādvakṣyamāṇapratiṣedhācca |",
  "SA10n1067:132": "yadā caivaṃ na kaścidbhāvo'sti bhāvataḥ, tadā -",
  "SA10n1067:133": "kutaḥ kālo bhaviṣyati ||6 ||",
  "SA10n1067:134": "kālābhāvācca na santi kṣaṇalavamuhūrtādayaḥ kālabhedāḥ tatpariṇāmabhūtāḥ,",
  "SA10n1067:135": "ityataḥ kutaḥ pariṇāmavattvena kālasiddhirbhaviṣyati?",
  "SA10n1067:136": "tasmānnāstyeva bhāvānāṃ svabhāvaḥ iti ||",
  "SA10n1067:137": "uktaṃ hi bhagavatā āryahastikakṣyasūtre -",
  "SA10n1067:138": "yadi koci dharmāṇa bhavetsvabhāvaḥ",
  "SA10n1067:139": "tatraiva gaccheya jinaḥ saśrāvako |",
  "SA10n1067:140": "kūṭasthadharmāṇa siyā na nirvṛtī",
  "SA10n1067:141": "na niṣprapañco bhavi jātu paṇḍitaḥ ||iti |",
  "SA10n1067:142": "tathā -",
  "SA10n1067:143": "buddhasahasraśatā ya atītā",
  "SA10n1067:144": "dharmasahasraśatāni bhaṇitvā |",
  "SA10n1067:145": "naiva ca dharma na cākṣara kṣīṇā",
  "SA10n1067:146": "nāsti samudbhavu tena akṣīṇā ||iti |",
  "SA10n1067:147": "tathā -",
  "SA10n1067:148": "utpādakāle hi tathāgatasya",
  "SA10n1067:149": "maitreyanāmā tviha yo bhaviṣyati |",
  "SA10n1067:150": "bhaviṣyatīyaṃ kanakāvṛtā mahī",
  "SA10n1067:151": "tasyā idānīṃ kuta āgamo'sau ||",
  "SA10n1067:152": "ullāpanāḥ kāmaguṇā hi pañca",
  "SA10n1067:153": "vibhrāmaṇā mohana moṣadharmiṇaḥ |",
  "SA10n1067:154": "madhyāhnakāle hi yathaiva grīṣme",
  "SA10n1067:155": "jalaṃ marīcyāṃ hi tathaiva kāmāḥ ||",
  "SA10n1067:156": "ekena kalpena bhaveddhi loko",
  "SA10n1067:157": "ākāśabhūto gaganasvabhāvo |",
  "SA10n1067:158": "dāhaṃ vināśaṃ ca payānti bhe[bhī?] ravaḥ",
  "SA10n1067:159": "kuta āgamaḥ kutra gatiśca teṣām ||iti ||",
  "SA10n1067:160": "tadyathā -",
  "SA10n1067:161": "pañcemāni bhikṣavaḥ saṃjñāmātraṃ pratijñāmātraṃ vyavahāramātraṃ saṃvṛtimātraṃ yaduta atīto'dhvā anāgato'dhvā ākāśaṃ nirvāṇaṃ pudgalaśceti ||",
  "SA10n1067:162": " ||ityācāryacandrakīrtipādoparacitāyāṃ prasannapadāyāṃ madhyamakavṛttau kālaparīkṣā nāma ekonaviṃśaṃ prakaraṇam ||"
}