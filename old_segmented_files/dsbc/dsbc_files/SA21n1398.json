{
  "SA21n1398:0": "guhyāvalī",
  "SA21n1398:1": "om namaḥ vajrayoginyai",
  "SA21n1398:2": "tāmraṃ kāñcanatāṃ na gaccati mahākleśairapi prāṇināṃ",
  "SA21n1398:3": "prajñāpaṅkajasevayāpi sahajānande (ndo)",
  "SA21n1398:4": "na saṃbhāvyate |",
  "SA21n1398:5": "tasmād ye kṛtapuṇyarāśivapuṣaḥ prādeśikāste kvaci-",
  "SA21n1398:6": "nmudrākundurunistaraṅgamanasaḥ siddhāstu tebhyo namaḥ ||1 ||",
  "SA21n1398:7": "yā saṃvit parivarṇitā bhagavatā vajrāṃbjayogāt kva sā",
  "SA21n1398:8": "sattvānāmatha sampradāyagamane rāgād virāgaḥ param |",
  "SA21n1398:9": "ānandadvayamadhyavartini parijñānopadeśātpuna-",
  "SA21n1398:10": "steṣāṃ suratasukhena vihitā mudrādimuktisthitiḥ ||2 ||",
  "SA21n1398:11": "tatrādau viramasya śeṣapadavīrāgasya madhyakṣaṇe",
  "SA21n1398:12": "tyaktvā strīsukhamanyadakṣarasukhaṃ gṛhṇāti yastanmayaḥ |",
  "SA21n1398:13": "sa śrimān ghanasāramudraṇavidhau vijño gurorājñayā",
  "SA21n1398:14": "svānandāsavapānaghūrṇitamanā nābhyeti mohaṃ sudhīḥ ||3 ||",
  "SA21n1398:15": "gavāṃ yūthanyāyakramagamanasaṃbhāvitadhiyāṃ",
  "SA21n1398:16": "kathā keyaṃ teṣāmaśanipadamerau vidadhati |",
  "SA21n1398:17": "adhiṣṭhānādasmād gurucaraṇasaṃjātarabhasā",
  "SA21n1398:18": "svayaṃ prajñāsaṅgo bhavati kṛtino'nuttarapadam ||4 ||",
  "SA21n1398:19": "guruḥ svādhiṣṭhānādapaharati cittaṃ matimatāṃ",
  "SA21n1398:20": "svasaṃvedyaṃ jñānaṃ jhaṭiti kurute durlabhamapi |",
  "SA21n1398:21": "milattūlopadhirjvalati sahasā bhāskaramaṇiḥ",
  "SA21n1398:22": "svabhāvo vastūnāṃ kathamapi na yo[ge vya]tikramet ||5 ||",
  "SA21n1398:23": "yadasmābhiḥ kiñcidbhiduradharamārgeṣvadhigataṃ",
  "SA21n1398:24": "taduktaṃ svajñānānna kimapi budhā dūṣaṇamiha |",
  "SA21n1398:25": "ataḥ prajñāyogād yadi bhavati samādhānamadhikaṃ",
  "SA21n1398:26": "guroḥ svādhiṣṭhānādapi ca na tṛtīyo'sti viṣayaḥ ||6 ||",
  "SA21n1398:27": "rāgānte viramapraveśasamaye candre svabhāvasthite",
  "SA21n1398:28": "yo vittiṃ manasaḥ pravṛttiraparo vāyorniruddhā sṛtiḥ |",
  "SA21n1398:29": "tatkāle yadananyasaṃbhavasukhaṃ sākṣātparaṃ tatpadaṃ",
  "SA21n1398:30": "tatra svānubhavo hi yasya sa punaḥ siddho mahāmudrayā ||7 ||",
  "SA21n1398:31": "vinā prajñāyogaṃ jhaṭiti kurute vajrapadavīṃ",
  "SA21n1398:32": "satāṃ tadyogādvā śiśirakarasaṃbodhakaraṇāt |",
  "SA21n1398:33": "adhiṣṭhānajño yaḥ sa gururiha naivāpara iti",
  "SA21n1398:34": "prabhāvo yasya drāk prabhavati mano durjana iti ||8 ||",
  "SA21n1398:35": "ānandadvayamadhyajaṃ kṣaṇamatikṣudraṃ na saṃlakṣyate",
  "SA21n1398:36": "tatkāle kathamākaroti manasā vajrābjayogātparam |",
  "SA21n1398:37": "tasmādakṣarasaukhyameva sujanairāśrīyate yatnataḥ",
  "SA21n1398:38": "sthitvā tatra ciraṃ samāhitajanā gṛhṇanti tattvaṃ punaḥ ||9 ||",
  "SA21n1398:39": "mṛgāmbhaḥ kiṃ grāhyaṃ kamaṭhanayanaspandana iva",
  "SA21n1398:40": "kṣaṇe sākṣātkartuṃ pavijalajayogaśrutavatām |",
  "SA21n1398:41": "ciraṃ cāvasthānādanubhavadaśā saṃbhavati sā",
  "SA21n1398:42": "gate candre vajrātpunariha hi saukhyaṃ na kimapi ||10 ||",
  "SA21n1398:43": "priyāsaṅgātpūrvaṃ yadadhigatamātyantikasukhaṃ",
  "SA21n1398:44": "tadevedānīṃ cet kimadhivaramudrādhigamanam |",
  "SA21n1398:45": "ihāste saṃvidbāhyasukhaviṣayādanyadaparaṃ",
  "SA21n1398:46": "tataḥ ko'pyeko'nyaḥ sahajasukhaśambhuḥ prabhavati ||11 ||",
  "SA21n1398:47": "guroḥ svādhiṣṭhānād bhavati viduṣāmindriyalayo",
  "SA21n1398:48": "layāt saṃvinmātraṃ sphurati nirapekṣaṃ trijagati |",
  "SA21n1398:49": "asāmānyātkiṃ bhūyādaciramadhikaṃ tattvamaparaṃ",
  "SA21n1398:50": "pratijñātaṃ yaiste bhiduradharasaṃvādivapuṣaḥ ||12 ||",
  "SA21n1398:51": "adhiṣṭhāne dhanye janitavarakarmaṇyapi sure",
  "SA21n1398:52": "prabhāvaḥ ko'pyeṣa dhvanayati tadantarvinihitam |",
  "SA21n1398:53": "prabhāvasyābhāvāt paśusadṛśayogeśvaranaraḥ",
  "SA21n1398:54": "suro'pyantaḥśūnyo mṛduguruśilākalpitavapuḥ ||13 ||",
  "SA21n1398:55": "anabhyāsādasmādanadhigatamārgādavacanā-",
  "SA21n1398:56": "dakasmādakleśāt satatamaparokṣāt sapadi ca |",
  "SA21n1398:57": "gurorājñānandāduparatapade yastu kriyate",
  "SA21n1398:58": "nasaṃvinmātraṃ yadbhavati tadadhiṣṭhānamiti ca ||14 ||",
  "SA21n1398:59": "iha svādhiṣṭhānakramajanitayogaiśca yadayaṃ",
  "SA21n1398:60": "yadakṣā[ṇāṃ bhoyaṃ na]tyajati svanirmokasadṛśam |",
  "SA21n1398:61": "gṛhīto rāgādyairaviratamanovṛttirasikaḥ",
  "SA21n1398:62": "svasaṃviddevīṃ na praviśati jale'ntastalamiva ||15 ||",
  "SA21n1398:63": "etatpañcavyasanarasikā yānti pāpāndhakūpaṃ",
  "SA21n1398:64": "no cenmokṣaṃ parikṛtapadāḥ svaccabhūmervibhedat |",
  "SA21n1398:65": "tatsandehaṃ praviśati kathaṃ nirvikalpāvalepāt",
  "SA21n1398:66": "saṃsārābdherviharati paraḥ kaḥ punastasya pāram ||16 ||",
  "SA21n1398:67": "ete pañca nayanti mohataṭinīpāraṃ parā nauriva",
  "SA21n1398:68": "vyāghātaḥ paramasti ko'pi vipadāṃ harturya eko mahān |",
  "SA21n1398:69": "akṣāṇāmanurāgasundarasurāpānapramattaṃ manaḥ",
  "SA21n1398:70": "sphūrjadgandhakarīndra eṣa bhuvane dhāvannimāṃ gāṃ prati ||17 ||",
  "SA21n1398:71": "surā nārīsaṅge'pyupanayati puṃsaḥ pavipadaṃ",
  "SA21n1398:72": "gṛhītaṃ na tyaktaṃ tadiha bhavadhīmattvavihitaḥ |",
  "SA21n1398:73": "yadekaṃ pañcānāmanubhava[dṛśā varṇa-]sukhadaṃ?",
  "SA21n1398:74": "dvitīyaṃ tadvayāpi sthiracalamaśeṣaṃ jagaditi ||18 ||",
  "SA21n1398:75": "guroḥ pāramparyakramajanitasaṃbhāvitadhiyā",
  "SA21n1398:76": "tadevādhiṣṭhānaṃ svaparavacanaṃ kṣīyata iti |",
  "SA21n1398:77": "yato dīpāddīpaḥ prabhavati tato'pyevamapare",
  "SA21n1398:78": "pradīpā jāyante kramaśa iha ko vismaya iva ||19 ||",
  "SA21n1398:79": "jvalajjvālo nīlajvalanamaniśaṃ śūnyabhavane",
  "SA21n1398:80": "jaḍo yastaṃ yadvad bhajati sa sukhī tatra bhavati |",
  "SA21n1398:81": "guroḥ pādāmbhojapraṇatiśatasaṃbhūṣitaśiro-",
  "SA21n1398:82": "rajorekhāṃ labdhvā sapadi kurute vajrapadavīm ||20 ||",
  "SA21n1398:83": "adūre dūre vā gururiha kathā keyamasatī",
  "SA21n1398:84": "śiśoḥ saṃvitsiddhirbhavati sahasā yojanaśataiḥ |",
  "SA21n1398:85": "nabhobhāge bhānurvi( nau vi)",
  "SA21n1398:86": "kasati sarojaṃ vikasati",
  "SA21n1398:87": "prabhāvaḥ śaktānāṃ bhavati kimayaṃ vismayakaraḥ ||21 ||",
  "SA21n1398:88": "dvidhā tattvajñānaṃ savacanamavācyaṃ kimapi ca",
  "SA21n1398:89": "kramatyaṅgādekaṃ yadaparamanaṅgāt kramati ca |",
  "SA21n1398:90": "dvayorekatve yaḥ satatamavabodhāt prabhavati",
  "SA21n1398:91": "svataḥ siddhaḥ so'yaṃ bhiduradharamārgottarapadam ||22 ||",
  "SA21n1398:92": "prāṇī vajradharaḥ kapālivanitātulyo jagatstrījanaḥ",
  "SA21n1398:93": "so'haṃ herukamūrtireṣa bhagavān yānaprabhinno mayi |",
  "SA21n1398:94": "śrīpadmaṃ madanaṃ ca gokudahanaṃ kurvan yathā gauravā-",
  "SA21n1398:95": "detatsarvamatīndriyaikamanasā yogīśvaraḥ siddhayati ||23 ||",
  "SA21n1398:96": "kvacitprajñāyogāt kvacidapi ca pañcendriyabalāt",
  "SA21n1398:97": "kvacitsvādhiṣṭhānād guruvacanamārgāt kvacidapi |",
  "SA21n1398:98": "rucerbhedāt puṃsi prakaṭayati vajrāṅkitakaro",
  "SA21n1398:99": "na siddhaṃ svāsādhyaṃ kimapi yadavāggocarapadam ||24 ||",
  "SA21n1398:100": "[ saccāstrasevanamihātra] na me'stu tāva-",
  "SA21n1398:101": "jjñānaṃ na me padapadārthakathāsu dhīrāḥ |",
  "SA21n1398:102": "cakrāṅghripaṅkajarajaḥpraṇayādiyaṃ ced",
  "SA21n1398:103": "guhyāvalī sphurati tatkimahaṃ karomi ||25 ||",
  "SA21n1398:104": "iti dauḍīpādīyā guhyāvalī samāptā ||"
}