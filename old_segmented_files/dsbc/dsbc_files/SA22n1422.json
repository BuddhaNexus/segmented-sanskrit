{
  "SA22n1422:0": "[5]",
  "SA22n1422:1": "yuganaddhakramaḥ pañcamaḥ",
  "SA22n1422:2": "namaḥ śrīvajradharāya",
  "SA22n1422:3": "phalahetvātmakaṃ nāthaṃ sarvadvandvavivarjitam |",
  "SA22n1422:4": "praṇamya likhyate samyag yuganaddhakramottamaḥ ||1 ||",
  "SA22n1422:5": "saṃsāro nirvṛtiśceti kalpanādvayavarjanāt |",
  "SA22n1422:6": "ekībhāvo bhaved yatra yuganaddhaṃ taducyate ||2 ||",
  "SA22n1422:7": "saṅkleśaṃ vyavadānaṃ ca jñātvā tu paramārthataḥ |",
  "SA22n1422:8": "ekībhāvaṃ tu yo vettiṃ sa vetti yuganaddhakam ||3 ||",
  "SA22n1422:9": "sākārabhāvasaṅkalpaṃ nirākāratvakalpanām |",
  "SA22n1422:10": "ekīkṛtya cerad yogī sa vetti yuganaddhakam ||4 ||",
  "SA22n1422:11": "grāhyaṃ ca grāhakaṃ caiva dvidhā buddhirna vidyate |",
  "SA22n1422:12": "abhinnatā bhaved yatra tadāha yuganaddhakam ||5 ||",
  "SA22n1422:13": "śāśvatocchedabuddhī tu yaḥ prahāya pravartate |",
  "SA22n1422:14": "yuganaddhakramākhyaṃ vai tattvaṃ vetti sa paṇḍitaḥ ||6 ||",
  "SA22n1422:15": "prajñākaruṇayoraikyaṃ jñātvā yatra pravartate |",
  "SA22n1422:16": "yuganaddha iti khyātaḥ kramo'yaṃ buddhagocaraḥ ||7 ||",
  "SA22n1422:17": "prajñopāyasamāpattyā jñātvā sarvaṃ samāsataḥ |",
  "SA22n1422:18": "yatra sthito mahāyogī tad bhaved yuganaddhakam ||8 ||",
  "SA22n1422:19": "yatra sopadhiśeṣaṃ ca tathā'nupadhiśeṣakam |",
  "SA22n1422:20": "ityevaṃ kalpanā nāsti tat taddhi yuganaddhakam ||9 ||",
  "SA22n1422:21": "yatra pudgalanairātmyaṃ dharmanairātmyamityapi |",
  "SA22n1422:22": "kalpanāyā viviktatvaṃ yuganaddhasya lakṣaṇam ||10 ||",
  "SA22n1422:23": "jñātvā krameṇa tattvajñaḥ svādhiṣṭhānaprabhāsvaram |",
  "SA22n1422:24": "tayoreva samājaṃ yad yuganaddhakramo hyayam ||11 ||",
  "SA22n1422:25": "piṇḍagrāhanubhedābhyāṃ praveśastathatālaye |",
  "SA22n1422:26": "utthānaṃ ca tato yatra samantād yuganaddhakam ||12 ||",
  "SA22n1422:27": "saṃvṛtiṃ paramārthaṃ ca pṛthag jñātvā vibhāgataḥ |",
  "SA22n1422:28": "sammīlanaṃ bhaved yatra yuganaddhaṃ taducyate ||13 ||",
  "SA22n1422:29": "tathātalambanaṃ naiva vyutthānaṃ yatra naiva hi |",
  "SA22n1422:30": "yuganaddhaṃ bhavet tacca yogināṃ padamavyayam ||14 ||",
  "SA22n1422:31": "suptaḥ prabuddha ityetadavasthādvayavarjitam |",
  "SA22n1422:32": "yuganaddhaṃ vadecchāstā svāpabodhavivarjitam ||15 ||",
  "SA22n1422:33": "samādhānāsamādhānaṃ yasya nāstyeva sarvathā |",
  "SA22n1422:34": "yuganaddhe sthito yogī bhāvābhāvavivarjitaḥ ||16 ||",
  "SA22n1422:35": "asmṛtismṛtinirmuktaḥ satatodayalakṣaṇaḥ |",
  "SA22n1422:36": "vicaredicchayā yogī yuganaddhakrame sthitaḥ ||17 ||",
  "SA22n1422:37": "rāgārāgavinirmuktaḥ paramānandamūrtimān |",
  "SA22n1422:38": "āsaṃsāraṃ sthitiṃ kuryād yuganaddhavibhāvakaḥ ||18 ||",
  "SA22n1422:39": "kāryaṃ ca kāraṇaṃ caiva kṛtvā'bhinnaṃsvabhāvataḥ |",
  "SA22n1422:40": "yā sthitiryogināṃ buddhā yuganaddhaṃ vadanti tat ||19 ||",
  "SA22n1422:41": "utpattikrama eko'yam utpannakrama ityapi |",
  "SA22n1422:42": "ekatvaṃ tu dvayoryatra yuganaddhastaducyate ||20 ||",
  "SA22n1422:43": "devatā pariśuddheyam aśuddheyaṃ bhavediti |",
  "SA22n1422:44": "iti yā kalpanā'bhinnā yatra tad yuganaddhakam ||21 ||",
  "SA22n1422:45": "rūpīti cāpyarūpīti kalpanādvayavarjanāt |",
  "SA22n1422:46": "yaḥśāntiṃ vetti yogīndraḥ sa prāpto yuganaddhakam ||22 ||",
  "SA22n1422:47": "evaṃ vai yaḥ sthito yogī yuganaddhakrame sthitaḥ |",
  "SA22n1422:48": "ucyate sa hi sarvajñaḥ tattvadarśī ca viśvadhṛk ||23 ||",
  "SA22n1422:49": "māyājālābhisambuddhaḥ saṃsārārṇavapāragaḥ |",
  "SA22n1422:50": "kṛtakṛtyo mahāyogī satyadvayanaye sthitaḥ ||24 ||",
  "SA22n1422:51": "etadevādvayaṃ jñānam apratiṣṭhitanirvṛtiḥ |",
  "SA22n1422:52": "buddhatvaṃ vajrasattvatvaṃ sarvaiśvaryaṃ tathaiva ca ||25 |",
  "SA22n1422:53": "vajropamasamādhistu niṣpannakrama eva ca |",
  "SA22n1422:54": "vajropamasamādhiścāpyadvayaṃ tacca kathyate ||26 ||",
  "SA22n1422:55": "anutpādādayaḥ śabdā advayajñānasūcakāḥ |",
  "SA22n1422:56": "asyaiva vācakāḥ sarve nānyat tatrābhidhīyate ||27 ||",
  "SA22n1422:57": "mahāmudrātmikāṃ siddhiṃ sadasatpakṣavarjitām |",
  "SA22n1422:58": "anenaiva gatā buddhā gaṅgāyāḥ sikatopamāḥ ||28 ||",
  "SA22n1422:59": "ghaṭamāno mahāyogī yuganaddhapade sthitaḥ |",
  "SA22n1422:60": "bhāvayed yuganaddhaṃ tu caryāṃ cāpi tadanvayām ||29 ||",
  "SA22n1422:61": "yathātmani tathā śatrau yathā bhāryā tathātmajā |",
  "SA22n1422:62": "yathā mātā tathā vaiśyā yathā ḍombī tathā dvijā ||30 ||",
  "SA22n1422:63": "yathā vastraṃ tathā carma yathā ratnaṃ tathā tuṣam |",
  "SA22n1422:64": "yathā mūtraṃ tathā madyaṃ yathā bhaktaṃ tathā śakṛt ||31 ||",
  "SA22n1422:65": "yathā sugandhi karpūraṃ tathā gandhamamedhyajam |",
  "SA22n1422:66": "yathā stutikaraṃ vākyaṃ tathā vākyaṃ jugupsitam ||32 ||",
  "SA22n1422:67": "yathā rudrastathā vajrī yathā rātrīstathā divā |",
  "SA22n1422:68": "yathā svapnaṃ tathā dṛṣṭaṃ yathā naṣṭaṃ tathā sthitam ||33 ||",
  "SA22n1422:69": "yathā saukhyaṃ tathā duḥkhaṃ yathā duṣṭastathā sutaḥ |",
  "SA22n1422:70": "yathā'vīcistathā svargastathā puṇyaṃ tu pāpakam ||34 ||",
  "SA22n1422:71": "evaṃ jñātvā cared jñānī nirviśaṅkastu sarvakṛt |",
  "SA22n1422:72": "pracchannavratamāsādya sidhyante sarvasampadaḥ ||35 ||",
  "SA22n1422:73": "prakāśya puṇyaṃ yat prāptaṃ pañcakramamanuttaram |",
  "SA22n1422:74": "anena krīḍatāṃ loko yuganaddhasamādhinā || iti |36 ||",
  "SA22n1422:75": "yuganaddhakramaḥ pañcamaḥ samāptaḥ ||",
  "SA22n1422:76": "kṛtiriyam ācāryanāgārjunapādānām |",
  "SA22n1422:77": "granthapramāṇamasya ślokāḥ pañcatriṃśat |",
  "SA22n1422:78": " || pañcakramaḥ samāptaḥ ||",
  "SA22n1422:79": "prajñākaruṇayoraikyaṃ jñātvā yatra pravartate |",
  "SA22n1422:80": "yuganaddha iti khyātaḥ kramo'yaṃ buddhagocaraḥ ||",
  "SA22n1422:81": "(pañcakramaḥ, 5ḥ7)",
  "SA22n1422:82": "atyudgāḍharayasthirākṛtighanadhvānabhramanmandara-",
  "SA22n1422:83": "kṣubdhadhīradhivīcisañcayagataprāleyapādopamaḥ |",
  "SA22n1422:84": "śrīmatpotalake gabhīravivṛtidhvānapratidhvānite",
  "SA22n1422:85": "sāndrasvāṃśucayaśriyā valayito lokeśvaraḥ pātu vaḥ ||",
  "SA22n1422:86": "(subhāṣitaratnakośe vidyākaraḥ)",
  "SA22n1422:87": "na satyā nāsatyā na ca tadubhayī nāpyanubhayī",
  "SA22n1422:88": "nirullekhā sarvākṛtivaramayī madhyamakadhīḥ |",
  "SA22n1422:89": "jinaḥ śāstā saiva sthira-calajagattattvamapi sā",
  "SA22n1422:90": "svasaṃvittirdevī jayati sukhavajrapraṇayinī ||",
  "SA22n1422:91": "(amṛtakaṇikābhidhāyāṃ nāmasaṃgītiṭikāyām, raviśrīḥ)",
  "SA22n1422:92": "ye dharmā hetuprabhavā hetusteṣāṃ tathāgato hyavadat |",
  "SA22n1422:93": "teṣāṃ ca yo nirodha evaṃvādī mahāśramaṇaḥ ||",
  "SA22n1422:94": "śubhamastu"
}