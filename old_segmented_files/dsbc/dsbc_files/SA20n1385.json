{
  "SA20n1385:0": "paṃcamaḥ paricchedaḥ",
  "SA20n1385:1": "ataḥ parameṣveva yathāparikīrtiteṣu sthāneṣvadhimuktānāmadhimuktyanuśaṃse ṣaṭ ślokāḥ",
  "SA20n1385:2": "buddhadhāturbuddhabodhirbuddhadharmā buddhakṛtyam |",
  "SA20n1385:3": "gocaro'yaṃ nāyakānāṃ śuddhasattvairapyacintyaḥ ||1 ||",
  "SA20n1385:4": "iha jinaviṣaye'dhimuktabuddhi-",
  "SA20n1385:5": "rguṇagaṇabhājanatāmupaiti dhīmān |",
  "SA20n1385:6": "abhibhavati sa sarvasattvapuṇya-",
  "SA20n1385:7": "prasavamacintyaguṇābhilāṣayogāt ||2 ||",
  "SA20n1385:8": "yo dadyānmaṇisaṃskṛtāni kanakakṣetrāṇi bodhyarthiko",
  "SA20n1385:9": "buddhakṣetrarajaḥsamānyaharaho dharmeśvarebhyaḥ sadā |",
  "SA20n1385:10": "yaścānyaḥ śṛṇuyāditaḥ padamapi śrutvādhimucyedayaṃ",
  "SA20n1385:11": "tasmāddānamayācchuṃbhādbahutaraṃ puṇyaṃ samāsādayet ||3 ||",
  "SA20n1385:12": "yaḥ śīlaṃ tanuvāṅmanobhiramalaṃ rakṣedanābhogava-",
  "SA20n1385:13": "ddhīmān bodhimanuttarāmabhilaṣan kalpānanekānapi |",
  "SA20n1385:14": "yaścānyaḥ śṛṇuyāditaḥ padamapi śrutvādhimucyedayaṃ",
  "SA20n1385:15": "tasmācchīlamayācchubhādbahutaraṃ puṇyaṃ samāsādayet ||4 ||",
  "SA20n1385:16": "dhyāyeddhyānamapīha yastribhuvanakleśāgninirvāpakaṃ",
  "SA20n1385:17": "divyabrahma vihārapāramigataḥ saṃbodhyupāyācyutaḥ |",
  "SA20n1385:18": "yaścānyaḥ śrṛṇuyāditaḥ padamapi śrutvādhimucyedayaṃ",
  "SA20n1385:19": "tasmāddhyānamayācchubhādbahutaraṃ puṇyaṃ samāsādayet ||5 ||",
  "SA20n1385:20": "dānaṃ bhogānāvahatyevaḥ yasmā-",
  "SA20n1385:21": "cchīlaṃ svargaṃ bhāvanā kleśahānim |",
  "SA20n1385:22": "prajñā kleśajñeyasarvaprahāṇaṃ",
  "SA20n1385:23": "sātaḥ śreṣṭhā heturasyāḥ śravo'yam ||6 ||",
  "SA20n1385:24": "eṣā ślokānāṃ piṇḍārtho navabhiḥ ślokairveditavyaḥ |",
  "SA20n1385:25": "āśraye tatparāvṛttau tadguṇeṣvarthasādhane |",
  "SA20n1385:26": "caturvidhe jinajñānaviṣaye'smin yathodite ||7 ||",
  "SA20n1385:27": "dhimānastitvaśaktatvaguṇavattvā dhimuktitaḥ |",
  "SA20n1385:28": "tathāgatapadaprāptibhavyatāmāśu gacchati ||8 ||",
  "SA20n1385:29": "astyasau viṣayo'cintyaḥ śakyaḥ prāptuṃ sa mādṛśaiḥ |",
  "SA20n1385:30": "prāpta evaṃguṇaścāsāviti śraddhādhimuktitaḥ ||9 ||",
  "SA20n1385:31": "chandavīryasmṛtidhyānaprajñādiguṇabhājanam |",
  "SA20n1385:32": "bodhicittaṃ bhavatyasya satataṃ pratyapasthitam ||10 ||",
  "SA20n1385:33": "taccittapratyupasthānādavivartyo jinātmajaḥ |",
  "SA20n1385:34": "puṇyapāramitāpūripariśuddhiṃ nigacchati ||11 ||",
  "SA20n1385:35": "puṇyaṃ pāramitāḥ pañca tredhā tadavikalpanāt |",
  "SA20n1385:36": "tatpūriḥ pariśuddhistu tad vipakṣaprahāṇataḥ ||12 ||",
  "SA20n1385:37": "dānaṃ dānamayaṃ puṇyaṃ śīlaṃ śīlamayaṃ smṛtam |",
  "SA20n1385:38": "dve bhāvanāmayaṃ kṣāntidhyāne vīryaṃ tu sarvagam ||13 ||",
  "SA20n1385:39": "trimaṇḍalavikalpo yastajjñeyāvaraṇaṃ matam |",
  "SA20n1385:40": "mātsaryādivipakṣo yastat kleśāvaraṇaṃ matam ||14 ||",
  "SA20n1385:41": "etatprahāṇahetuśca nānyaḥ prajñāmṛte tataḥ |",
  "SA20n1385:42": "śreṣṭhā prajñā śrutaṃ cāsya mūlaṃ tasmācchrutaṃ param ||15 ||",
  "SA20n1385:43": "itīdamāptāgamayuktisaṃśrayā-",
  "SA20n1385:44": "dudāhṛtaṃ kevalamātmaśuddhaye |",
  "SA20n1385:45": "dhiyādhimuktyā kuśalopasaṃpadā",
  "SA20n1385:46": "samanvitā ye tadanugrahāya ca ||16 ||",
  "SA20n1385:47": "pradīpavidyunmaṇicandrabhāskarān",
  "SA20n1385:48": "pratītya paśyanti yathā sacakṣuṣaḥ |",
  "SA20n1385:49": "mahārthadharmapratibhāprabhākaraṃ",
  "SA20n1385:50": "muniṃ pratītyedamudāhṛtaṃ tathā ||17 ||",
  "SA20n1385:51": "yadarthavaddharmapadopasaṃhitaṃ",
  "SA20n1385:52": "tridhātusaṃkleśani barhaṇa vacaḥ |",
  "SA20n1385:53": "bhavecca yacchāntyanuśaṃsadarśakaṃ",
  "SA20n1385:54": "taduktamārṣaṃ viparītamanyathā ||18 ||",
  "SA20n1385:55": "yatsyādavikṣiptamanobhiruktaṃ",
  "SA20n1385:56": "śāstāramekaṃ jinamuddiśadbhiḥ |",
  "SA20n1385:57": "mokṣā ptisaṃbhārapathānukūlaṃ",
  "SA20n1385:58": "mūrdhnā tadapyārṣamiva pratīcchet ||19 ||",
  "SA20n1385:59": "yasmānneha jināt supaṇḍitatamo loke'sti kaścitkvacit",
  "SA20n1385:60": "sarvajñaḥ sakalaṃ sa veda vidhivattattvaṃ paraṃ nāparaḥ |",
  "SA20n1385:61": "tasmādyatsvayameva nītamṛṣiṇā sūtraṃ vicālyaṃ na tat",
  "SA20n1385:62": "saddharmapratibādhanaṃ hi tadapi syānnīti bhedānmuneḥ ||20 ||",
  "SA20n1385:63": "āryāṃścāpavadanti tannigaditaṃ dharmaṃ ca garhanti yat",
  "SA20n1385:64": "sarvaḥ so'bhiniveśadarśanakṛtaḥ kleśo vimūḍhātmanām |",
  "SA20n1385:65": "tasmānnābhiniveśadṛṣṭimaline tasminniveśyā matiḥ",
  "SA20n1385:66": "śuddhaṃ vastramupaiti raṅgavikṛtiṃ na snehapaṅkāṅkitam ||21 ||",
  "SA20n1385:67": "dhīmāndyādadhimuktiśuklavirahān mithyābhimānāśrayāt",
  "SA20n1385:68": "saddharmavyasanāvṛtātmakatayā neyārthatattvagrahāt |",
  "SA20n1385:69": "lobhagredhatayā ca darśanavaśāddharmadvipāṃ sevanā-",
  "SA20n1385:70": "dārāddharmabhṛtāṃ ca hīnarucayo dharmān kṣipantyarhatām ||22 ||",
  "SA20n1385:71": "nāgnernograviṣādaherna vadhakānnaivāśanibhyastathā",
  "SA20n1385:72": "bhetavyaṃ viduṣāmatīva tu yathā gambhīradharmakṣateḥ |",
  "SA20n1385:73": "kuryurjīvitaviprayogamanalavyālārivajrāgnaya-",
  "SA20n1385:74": "staddhetorna punarvrajedatibhayāmāvīcikānāṃ gatim ||23 ||",
  "SA20n1385:75": "yo'bhīkṣṇaṃ pratisevya pāpasuhṛdaḥ syādvuddhaduṣṭāśayo",
  "SA20n1385:76": "mātāpitrarihadvadhācaraṇakṛt saṃghāgrabhettā naraḥ |",
  "SA20n1385:77": "syāttasyāpi tato vimuktiraciraṃ dharmārthanidhyānato",
  "SA20n1385:78": "dharme yasya tu mānasaṃ pratihataṃ tasmai vimuktiḥ kutaḥ ||24 ||",
  "SA20n1385:79": "ratnāni vyavadānadhātumamalāṃ bodhiṃ guṇān karma ca",
  "SA20n1385:80": "vyākṛtyārthapadāni sapta vidhivadyat puṇyamāptaṃ mayā |",
  "SA20n1385:81": "teneyaṃ janatāmitāyuṣamṛṣiṃ paśyedanantadyutiṃ",
  "SA20n1385:82": "dṛṣṭvā cāmaladharmacakṣurudayādbodhiṃ parāmāpnuyāt ||25 ||",
  "SA20n1385:83": "eṣāmapi daśānāṃ ślokānāṃ piṇḍārthastribhiḥ ślokairveditavyaḥ |",
  "SA20n1385:84": "yataśca yannimittaṃ ca yathā ca yadudāhṛtam |",
  "SA20n1385:85": "yanniṣyandaphalaṃ ślokaiścaturbhiḥ paridīpitam ||26 ||",
  "SA20n1385:86": "ātmasaṃrakṣaṇopāyo dvābhyāmekena ca kṣateḥ |",
  "SA20n1385:87": "hetuḥ phalamatha dvābhyāṃ ślokābhyāṃ paridīpitam ||27 ||",
  "SA20n1385:88": "saṃsāramaṇḍalakṣāntirbodhiprāptiḥ samāsataḥ |",
  "SA20n1385:89": "dvidhā dharmārthavādasya phalamantena darśitam ||28 ||",
  "SA20n1385:90": "iti ratnagotravibhāge mahāyānottaratantraśāstre'nuśaṃsādhikāro nāma pañcamaḥ paricchedaḥ ślokārthasaṃgrahavyākhyānataḥ samāptaḥ ||5 ||"
}