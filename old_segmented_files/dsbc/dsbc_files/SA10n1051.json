{
  "SA10n1051:0": "cakṣurādīndriyaparīkṣā tṛtīyaṃ prakaraṇam |",
  "SA10n1051:1": "atrāha - yadyapi gatiśca gantā ca gantavyaṃ ca na vidyate,",
  "SA10n1051:2": "tathāpi pravacanasiddhayapekṣayā draṣṭṭadraṣṭavyadarśanādīnāmastitvamāstheyam |",
  "SA10n1051:3": "tathā cābhidharme ucyate |",
  "SA10n1051:4": "darśanaṃ śravaṇaṃ ghrāṇaṃ rasanaṃ sparśanaṃ manaḥ |",
  "SA10n1051:5": "indriyāṇi ṣaḍeteṣāṃ draṣṭavyādīni gocaraḥ ||1 ||",
  "SA10n1051:6": "tasmātsanti darśanādīni svabhāvata iti |",
  "SA10n1051:7": "ucyate |",
  "SA10n1051:8": "na santi |",
  "SA10n1051:9": "iha hi paśyatīti darśanaṃ cakṣuḥ,",
  "SA10n1051:10": "tasya ca rūpaṃ viṣayatvenopadiśyate ||1 ||",
  "SA10n1051:11": "yathā darśanaṃ rūpaṃ na paśyati tathā pratipādayannāha -",
  "SA10n1051:12": "svamātmānaṃ darśanaṃ hi tattameva na paśyati |",
  "SA10n1051:13": "na paśyati yadātmānaṃ kathaṃ drakṣyati tatparān ||2 ||",
  "SA10n1051:14": "tatra tadeva darśanaṃ svātmānaṃ na paśyati svātmani kriyāvirodhāt |",
  "SA10n1051:15": "tataśca svātmādarśanācchrotrādivannīlādikaṃ na paśyati |",
  "SA10n1051:16": "tasmānnāsti darśanam ||2 ||",
  "SA10n1051:17": "yadyapi svātmānaṃ darśanaṃ na paśyati,",
  "SA10n1051:18": "tathāṣyagnivat parān drakṣyati |",
  "SA10n1051:19": "tathā hi agniḥparātmānameva dahati na svātmānam,",
  "SA10n1051:20": "evaṃ darśanaṃ parāneva drakṣyati na svātmānamiti |",
  "SA10n1051:21": "etadatyayuktam | yasmāt -",
  "SA10n1051:22": "na paryāpto'gnidṛṣṭānto darśanasya prasiddhaye |",
  "SA10n1051:23": "yo'yamagnidṛṣṭānto darśanasya prasiddhaye bhavatopanyastaḥ,",
  "SA10n1051:24": "sa na paryāpto nālaṃ na samartho na yujyata ityarthaḥ | yasmāt -",
  "SA10n1051:25": "sadarśanaḥ sa pratyukto gamyamānagatāgataiḥ ||3 ||",
  "SA10n1051:26": "saha darśanena vartata iti sadarśanaḥ |",
  "SA10n1051:27": "yo'yamagnidṛṣṭānto darśanaprasiddhaye bhavatopanyastaḥ,",
  "SA10n1051:28": "so'pi saha darśanena dārṣṭāntikārthena pratyukto dūṣitaḥ |",
  "SA10n1051:29": "kena punarityāha- gamyamānagatāgataiḥ |",
  "SA10n1051:30": "yathā gataṃ na gamyate nāgataṃ na gamyamānam,",
  "SA10n1051:31": "evamagnināpi dagdhaṃ na dahyate nādagdhaṃ dahyata ityādinā samaṃ vācyam |",
  "SA10n1051:32": "yathā ca na gataṃ nāgataṃ na gamyamānaṃ gamyate, evam -",
  "SA10n1051:33": "na dṛṣṭaṃ dṛśyate tāvadadṛṣṭaṃ naiva dṛśyate |",
  "SA10n1051:34": "dṛṣṭādṛṣṭavinirmuktaṃ dṛśyamānaṃ na dṛśyate ||",
  "SA10n1051:35": "ityādi vācyam ||3 ||",
  "SA10n1051:36": "yathā ca gantā na gacchati tāvadityādyuktam,",
  "SA10n1051:37": "evaṃ na dagdhā dahati tāvadityādi vācyam |",
  "SA10n1051:38": "evaṃ na draṣṭā paśyati tāvadityādinā agnidṛṣṭāntena saha gamyamānagatāgatairyasmātsamaṃ dūṣaṇam,",
  "SA10n1051:39": "ato'pya gnivad darśanasiddhiriti na yujyate |",
  "SA10n1051:40": "tataśca siddhametat- svātmavad darśanaṃ parānapi na paśyatīti ||3 ||",
  "SA10n1051:41": "yadaivaṃ tadā -",
  "SA10n1051:42": "nāpaśyamānaṃ bhavati yadā kiṃcana darśanam |",
  "SA10n1051:43": "darśanaṃ paśyatītyevaṃ kathametattu yujyate ||4 ||",
  "SA10n1051:44": "yadā caivamapaśyanna kiṃciddarśanaṃ bhavati,",
  "SA10n1051:45": "tadānīmapaśyato darśanātvāyogāt stambhādivat,",
  "SA10n1051:46": "paśyatīti darśanamiti vyapadeśo na yujyate |",
  "SA10n1051:47": "yadyapi darśanaśabdādanantaraṃ ślokabandhānurodhena darśana paśyatīti pāṭhaḥ,",
  "SA10n1051:48": "tathāpi vyākhyānakāle paśyatīti darśanamityevaṃ kathametattu yujyate iti paṭhitavyam ||4 ||",
  "SA10n1051:49": "kiṃ cānyat - iha paśyatīti darśanamityucyamāne darśanakriyayā darśanasvabhāvasya vā cakṣuṣaḥ saṃbandhaḥ parikalpyeta,",
  "SA10n1051:50": "adarśanasvabhāvasya vā?",
  "SA10n1051:51": "ubhayathā ca na yujyate ityāha -",
  "SA10n1051:52": "paśyati darśanaṃ naiva naiva paśyatyadarśanam |",
  "SA10n1051:53": "darśanasvabhāvasya tāvad dṛśikriyāyuktasya bhūyaḥ paśyatītyādinā saṃbandho nopapadyate dṛśikriyādvayaprasaṅgāt darśanadvayaprasaṅgācca |",
  "SA10n1051:54": "adarśanamapi na paśyati darśanakriyārahitatvādaṅgūlyaya vadityābhiprāyaḥ | yadā",
  "SA10n1051:55": "paśyati darśanaṃ naiva naiva paśyatyadarśanam | tadā",
  "SA10n1051:57": "darśanaṃ paśyatītyevaṃ kathametattu yujyate ||",
  "SA10n1051:58": "ityanenaiva saṃbandhaḥ ||",
  "SA10n1051:59": "ye tu manyante - nirvyāpāraṃ hīdaṃ dharmamātramutpadyamānamutpadyate iti,",
  "SA10n1051:60": "naiva kiṃcit,",
  "SA10n1051:61": "kaścidviṣayaṃ paśyati kriyāyā abhāvāt,",
  "SA10n1051:62": "tasmāddarśanaṃ na paśyatīti siddhametatprasādhyata iti |",
  "SA10n1051:63": "atrocyate |",
  "SA10n1051:64": "yadi kriyā vyavahārāṅgabhūtā na syāt,",
  "SA10n1051:65": "tadā dharmamātramapi na syāt,",
  "SA10n1051:66": "kriyāvirahitatvāt,",
  "SA10n1051:67": "khapuṣpavaditi kutaḥ kriyārahitaṃ dharmamātraṃ bhaviṣyati?",
  "SA10n1051:68": "tasmādyadi vyavahārasatyaṃ dharmamātravat kriyāpyabhyupagamyatām |",
  "SA10n1051:69": "atha tattvacintā,",
  "SA10n1051:70": "tadā kriyāvad dharmamātramapi nāstīti bhavatābhyupagamyatām |",
  "SA10n1051:71": "yathoktaṃ śatake -",
  "SA10n1051:72": "kriyāvān śāśvato nāsti nāsti sarvagate kriyā |",
  "SA10n1051:73": "niṣkriyo nāstinā tulyo nairātmyaṃ kiṃ na te priyam ||iti |",
  "SA10n1051:74": "tasmānnāyaṃ vidhirbādhakaḥ parasya,",
  "SA10n1051:75": "nāpyasmākaṃ siddhasādhanadoṣaḥ ||",
  "SA10n1051:76": "atrāha -naiva hi paśyatīti darśanamiti kartṛsādhanamabhyupagamyate,",
  "SA10n1051:77": "kiṃ tarhi paśyatyanenetī darśanamiti karaṇasādhanam ,",
  "SA10n1051:78": "tataśca uktadoṣāprasaṅgaḥ |",
  "SA10n1051:79": "yaścānena darśanena karaṇabhūtena paśyati,",
  "SA10n1051:80": "sa draṣṭā,",
  "SA10n1051:81": "eṣa ca vidyate vijñānamātmā vā,",
  "SA10n1051:82": "kartṛsadbhāvācca darśanamapi siddhamiti | ucyate -",
  "SA10n1051:83": "vyākhyāto darśanenaiva draṣṭā cāpyupagamyatām ||5 ||",
  "SA10n1051:84": "yathā svamātmānaṃ darśanaṃ hītyādinā dūṣaṇamuktam,",
  "SA10n1051:85": "evaṃ draṣṭurapi darśanavaddūṣaṇaṃ veditavyam | tadyathā -",
  "SA10n1051:86": "svamātmānaṃ naiva draṣṭā darśanena vipaśyati |",
  "SA10n1051:87": "na paśyati yadātmānaṃ kathaṃ drakṣyati tatparān ||",
  "SA10n1051:88": "ityādi vācyam |",
  "SA10n1051:89": "tasmāddarśanavad draṣṭāpi nāstīti siddham ||5 ||",
  "SA10n1051:90": "atrāha - vidyata eva draṣṭā tatkarmakaraṇasadbhāvāt |",
  "SA10n1051:91": "iha yannāsti iti,",
  "SA10n1051:92": "na tasya karmakaraṇe vidyete tadyathā vandhyāsūnoḥ |",
  "SA10n1051:93": "asti ca draṣṭuḥ karaṇaṃ darśanaṃ draṣṭavyaṃ ca karma |",
  "SA10n1051:94": "tasmācchettṛvadvidyamāna karmakaraṇo vidyata eva draṣṭeti |",
  "SA10n1051:95": "ucyate |",
  "SA10n1051:96": "naiva hi draṣṭavyadarśane vidyete,",
  "SA10n1051:97": "tatkuto draṣṭā syāt?",
  "SA10n1051:98": "draṣṭusāpekṣe hi draṣṭavyadarśane |",
  "SA10n1051:99": "sa ca nirūttyamāṇaḥ -",
  "SA10n1051:100": "tiraskṛtya draṣṭā nāstyatiraskṛtya ca darśanam |",
  "SA10n1051:101": "iha draṣṭā nāma yadi kaścitsyāt,",
  "SA10n1051:102": "sa darśanasāpekṣo vā syānnirapekṣo vā |",
  "SA10n1051:103": "tatra yadi darśanasāpekṣo'tiraskṛtya darśanamiṣyate,",
  "SA10n1051:104": "tadā siddhasya vā darśanāpekṣā syādasiddhasya vā |",
  "SA10n1051:105": "tatra siddho draṣṭā na hi darśanamapekṣate |",
  "SA10n1051:106": "kiṃ siddhasya sato draṣṭuḥ punardarśanāpek ṣā kuryāt?",
  "SA10n1051:107": "na hi siddhaṃ punarapi sādhyata iti |",
  "SA10n1051:108": "athāsiddho'pekṣeta,",
  "SA10n1051:109": "asiddhatvādvandhyāsutavaddarśanaṃ nāpekṣate |",
  "SA10n1051:110": "evaṃ tāvadatiraskṛtya darśanamapekṣya draṣṭā nāsti |",
  "SA10n1051:111": "tiraskṛtyāpi ,",
  "SA10n1051:112": "darśananirapekṣatvāt ityuktaṃ prāk |",
  "SA10n1051:113": "tadevaṃ tiraskṛtyātiraskṛtya vā darśanaṃ yadā draṣṭā nāsti, tadā -",
  "SA10n1051:114": "draṣṭavyaṃ darśanaṃ caiva draṣṭaryasati te kutaḥ ||6 ||",
  "SA10n1051:115": "draṣṭaryasati nirhetuke draṣṭavyadarśane na saṃbhavataḥ iti kutastatsadbhāvād draṣṭā prasetsyati?",
  "SA10n1051:116": "atrāha- vidyete eva draṣṭavyadarśane,",
  "SA10n1051:117": "tatkāryasadbhāvāt | tatra -",
  "SA10n1051:118": "pratītya mātāpitarau yathoktaḥ putrasaṃbhavaḥ |",
  "SA10n1051:119": "cakṣūrūpe pratītyaivamukto vijñānasaṃbhavaḥ ||7 ||",
  "SA10n1051:120": "iti draṣṭavyaṃ darśanaṃ ca pratītya vijñānamutpadyate |",
  "SA10n1051:121": "trayāṇāṃ saṃnipātātsāsravasparśaḥ ,",
  "SA10n1051:122": "sparśasahajā vedanā,",
  "SA10n1051:123": "tatpratyayā tṛṣṇeti |",
  "SA10n1051:124": "evaṃ catvāryapi bhavāṅgāni draṣṭavyadarśanahetukāni vidyante |",
  "SA10n1051:125": "tasmātkāryasadbhāvād draṣṭavyadarśane vidyete iti | 7 ||",
  "SA10n1051:126": "ucyate - syātāmete,",
  "SA10n1051:127": "yadi vijñānādicatuṣṭayameva syāt | yasmāt -",
  "SA10n1051:128": "draṣṭavyadarśanābhāvādvijñānādicatuṣṭayam |",
  "SA10n1051:129": "nāstīti",
  "SA10n1051:130": "iha draṣṭurabhāvād draṣṭavyadarśane api na sta ityuktam |",
  "SA10n1051:131": "ataḥ kuto vijñānādicatuṣṭayaṃ vijñānasparśavedanātṛṣṇākhyam?",
  "SA10n1051:132": "tasmānna santi vijñānādīni ||",
  "SA10n1051:133": "atrāha - santyevatāni tatkāryasadbhāvāt |",
  "SA10n1051:134": "iha tṛṣṇāpratyayamupādānamityādinā upādānabhavajātijarāmaraṇādikaṃ vijñānādicatuṣṭayādutpadyate,",
  "SA10n1051:135": "tasmātsanti vijñānādīni tatkāryasadbhāvāt |",
  "SA10n1051:136": "ucyate | syurupādānādīni yadi vijñānādicatuṣṭayameva syāt |",
  "SA10n1051:137": "yadā tu draṣṭavyadarśanābhāvādvijñānādi catuṣṭayaṃ naivāsti, tadā -",
  "SA10n1051:138": "upādānādīni bhaviṣyanti punaḥ katham ||8 ||",
  "SA10n1051:139": "na santyupādānādīnītyarthaḥ ||8 ||",
  "SA10n1051:140": "idānīṃ darśanavaccheṣāyatanavyākhyānātideśārthamāha -",
  "SA10n1051:141": "vyākhyātaṃ śravaṇaṃ ghrāṇaṃ rasanaṃ sparśanaṃ manaḥ |",
  "SA10n1051:142": "darśanenaiva jānīyācchrotṛśrotavyakādi ca ||9 ||",
  "SA10n1051:143": "iti ||",
  "SA10n1051:144": "uktaṃ hi bhagavatā -",
  "SA10n1051:145": "na cakṣuḥ prekṣate rūpaṃ mano dharmānna vetti ca |",
  "SA10n1051:146": "etatta paramaṃ satyaṃ yatra loko na gāhate ||",
  "SA10n1051:147": "sāmagryā darśanaṃ yatra prakāśayati nāyakaḥ |",
  "SA10n1051:148": "prāhopacārabhūmiṃ tāṃ paramārthasya buddhimān ||iti ||",
  "SA10n1051:149": "tathā -",
  "SA10n1051:150": "cakṣuśca pratītya rūpataḥ cakṣuvijñānamihopajāyate |",
  "SA10n1051:151": "no cakṣuṣi rūpa niśritaṃ rūpasaṃkrānti na caiva cakṣuṣi ||",
  "SA10n1051:152": "nairātmya'śubhāśca dharmime teṣvātmeti śubhāśca kalpitāḥ |",
  "SA10n1051:153": "viparītamasadvikalpitaṃ cakṣuvijñāna tato'pi jāyate ||",
  "SA10n1051:154": "vijñānanirodhasaṃbhavaṃ vijñānaupādavayaṃ vipaśyati |",
  "SA10n1051:155": "na kahiṃci gataṃ na cāgataṃ śūnya māyopama yogi paśyati ||",
  "SA10n1051:156": "tathācāryopālipṛcchāyām -",
  "SA10n1051:157": "sarva sayogi tu paśyati cakṣustatra na paśyati pratyayahīnam |",
  "SA10n1051:158": "naiva ca cakṣu prapaśyati rūpaṃ tena sayogaviyogavikalpaḥ ||",
  "SA10n1051:159": "ālokasamāśrita paśyati cakṣū rūpa manoramacitraviśiṣṭam |",
  "SA10n1051:160": "yena ca yogasamāśritacakṣustena na paśyati cakṣu kadāci ||",
  "SA10n1051:161": "yo'pi ca śrūyati śabdu manojñaḥ so'pi ca nāntari jātu praviṣṭaḥ |",
  "SA10n1051:162": "saṃkramaṇaṃ na ca labhyati tasya kalpavaśāttu samucchritu śabdaḥ || iti ||",
  "SA10n1051:163": "tathā -",
  "SA10n1051:164": "gītaṃ na nṛtyamapi vādyarutaṃ na grāhyaṃ",
  "SA10n1051:165": "svapnopamā hi ratayo'budhamohanāśca |",
  "SA10n1051:166": "saṃkalpalālasa gatā abudhā'tra nāśaṃ",
  "SA10n1051:167": "kiṃ kleśadāsa iva bālajano bhavāmi || iti ||",
  "SA10n1051:168": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1051:169": "cakṣurādīndriyaparīkṣā nāma tṛtīyaṃ prakaraṇam ||"
}