{
  "S04n484:0": "27 anuparīndanāparivartaḥ |",
  "S04n484:1": "atha khalu bhagavān śākyamunistathāgato'rhan samyaksaṃbuddha utthāya tasmāddharmāsanāt sarvāṃstān bodhisattvāan piṇḍīkṛtya dakṣiṇena pāṇinā ṛddhayabhisaṃskārapariniṣpannena dakṣiṇahasteṣvadhyālambya tasyāṃ velāyāmetadavocat-imāmahaṃ kulaputrā asaṃkhyeyakalpakoṭīnayutaśatasahasrasamudānītāmanuttarāṃ samyaksaṃbodhiṃ yuṣmākaṃ haste parindāmi anuparindāmi nikṣipāmi upanikṣipāmi |",
  "S04n484:2": "yathā vipulā vaistārikī bhavet,",
  "S04n484:3": "tathā yuṣmābhiḥ kulaputrāḥ karaṇīyam |",
  "S04n484:4": "dvaitīyakamapi traitīyakamapi bhagavān sarvāvantaṃ bodhisattvagaṇaṃ dakṣiṇena pāṇināadhyālambyaitadavocat-imāmahaṃ kulaputrā asaṃkhyeyakalpakoṭīnayutaśatasahasrasamudānītāmanuttarāṃ samyaksaṃbodhiṃ yuṣmākaṃ haste parindāmi anuparindāmi nikṣipāmi upanikṣipami |",
  "S04n484:5": "yuṣmābhiḥ kulaputra udgrahītavyā dhārayitavyā vācayitavyā paryavāptavyā deśayitavyā prakāśayitavyā |",
  "S04n484:6": "sarvasattvānāṃ ca saṃśrāvayitavyā |",
  "S04n484:7": "amātsaryo'haṃ kulaputrā aparigṛhītacitto viśārado buddhajñānasya dātā,",
  "S04n484:8": "tathāgatajñānasya svayaṃbhūjñānasya dātā |",
  "S04n484:9": "mahādānapatirahaṃ kulaputrāḥ |",
  "S04n484:10": "yuṣmābhirapi kulaputrā mamaivānuśikṣitavyam |",
  "S04n484:11": "amatsaribhirbhūtvemaṃ tathāgatajñānadarśanaṃ mahopāyakauśalyamāgatānāṃ kulaputrāṇāṃ kuladuhitṛṇāṃ ca ayaṃ dharmaparyāyaḥ saṃśrāvayitavyaḥ |",
  "S04n484:12": "ye ca aśrāddhāḥ sattvāste'smin dharmaparyāye samādāpayitavyāḥ |",
  "S04n484:13": "evaṃ yuṣmābhiḥ kulaputrāstathāgatānāṃ pratikāraḥ kṛto bhaviṣyati ||",
  "S04n484:14": "evamuktāste bodhisattva mahāsattva bhagavatā śākyamuninā tathāgatenārhatā samyaksaṃbuddhena mahatā prītiprāmodyena sphutā abhūvan |",
  "S04n484:15": "mahacca gauravamutpādya yena bhagavān śākyamunistathāgato'rhana samyaksaṃbuddhastenāvanatakāyāḥ praṇatakāyāḥ saṃnatakāyāḥ śirāṃsyavanāmya añjaliṃ pragṛhya sarva ekasvaranirghoṣeṇa bhagavantaṃ śākyamuniṃ tathāgatamarhantaṃ samyaksaṃbuddhametadūcuḥ- tathā bhagavan kariṣyāmo yathā tathāgata ājñāpayati |",
  "S04n484:16": "sarveṣāṃ ca tathāgatānāmājñāṃ kariṣyāmaḥ,",
  "S04n484:17": "paripūrayiṣyāmaḥ |",
  "S04n484:18": "alpotsuko bhagavān bhavatu yathāsukhavihārī |",
  "S04n484:19": "dvaitīyakamapi,",
  "S04n484:20": "traitīyakamapi sa sarvāvān bodhisattvagaṇa ekasvaranirghoṣeṇa evaṃ bhāṣate sma-alpotsuko bhagavān bhavatu yathāsukhavihārī |",
  "S04n484:21": "tathā bhagavan kariṣyāmo yathā tathāgata ājñāpayati |",
  "S04n484:22": "sarveṣāṃ ca tathāgatānāmājñāṃ paripūrayiṣyāmaḥ ||",
  "S04n484:23": "atha khalu bhagavān śākyamunistathāgato'rhan samyaksaṃbuddhaḥ sarvāṃstāṃstathāgatānarhataḥ samyaksaṃbuddhānanyebhyo lokadhātubhyaḥ samāgatān visarjayati sma |",
  "S04n484:24": "yathāsukhavihāraṃ ca teṣāṃ tathāgatānāmārocayati sma-yathāsukhaṃ tathāgatā viharantvarhantaḥ samyaksaṃbuddhā iti |",
  "S04n484:25": "taṃ ca tasya bhagavataḥ prabhūtaratnasya tathāgatasyārhataḥ samyaksaṃbuddhasya ratnastūpaṃ yathābhūmau sthāpayāmāsa |",
  "S04n484:26": "tasyāpi tathāgatasyārhataḥ samyaksaṃbuddhasya yathāsukhavihāramārocayāmāsa ||",
  "S04n484:27": "idamavocad bhagavānāttamanāḥ |",
  "S04n484:28": "te cāprameyā asaṃkhyeyāstathāgatā arhantaḥ samyaksaṃbuddhā anyalokadhātvāgatā ratnavṛkṣamūleṣu siṃhāsanopaviṣṭāḥ,",
  "S04n484:29": "prabhutaratnaśca tathāgato'rhan samyaksaṃbuddhaḥ sa ca sarvāvān bodhisattvagaṇaḥ,",
  "S04n484:30": "te ca viśiṣṭacāritrapramukhā aprameyā asaṃkhyeyā bodhisattva mahāsattvā ye pṛthivīvivarebhyo'bhyudgatāḥ,",
  "S04n484:31": "te ca mahāśrāvakāḥ tāśca catasraḥ parṣadaḥ,",
  "S04n484:32": "sadevamānuṣāsuragandharvaśca loko bhagavato bhāṣitamabhyanandanniti ||",
  "S04n484:33": "iti śrīsaddharmapuṇḍarīke dharmaparyāye'nuparīndanāparivarto nāma saptaviṃśatimaḥ samāptaḥ || * * * * * *",
  "S04n484:35": "ye dharmā hetuprabhavā hetuṃ teṣāṃ tathāgato hyavadat |",
  "S04n484:36": "teṣāṃ ca yo nirodha evaṃ vādī mahāśramaṇaḥ ||"
}