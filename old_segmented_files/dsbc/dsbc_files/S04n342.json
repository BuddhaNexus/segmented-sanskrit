{
  "S04n342:0": "35 samantagambhīraśrīvimalaprabhā |",
  "S04n342:1": "atha khalu sudhanaḥ śreṣṭhidārako vāsantyā rātridevatāyāḥ prathamasthānabodhisattvacittamaṇḍalapariśuddhimanugacchan,",
  "S04n342:2": "bodhigarbhasaṃbhavamanuvicārayan,",
  "S04n342:3": "bodhisattvapraṇidhānasāgaramavataran,",
  "S04n342:4": "bodhisattvapāramitāmārgaṃ pariśodhayan,",
  "S04n342:5": "bodhisattvabhūmimaṇḍalamavakrāmayan,",
  "S04n342:6": "bodhisattvacaryāmaṇḍalaṃ pravistaran,",
  "S04n342:7": "bodhisattvaniryāṇasāgaramanusmaran,",
  "S04n342:8": "sarvajñatāvabhāsamahāsāgaramanuvilokayan,",
  "S04n342:9": "sarvajagatparitrāṇapravaṇabodhisattvamahākaruṇāmeghaṃ vipulīkurvan,",
  "S04n342:10": "vāsantyā rātridevatāyāḥ samantabhadrabodhisattvacaryāpraṇidhānamaṇḍalaṃ sarvakṣetreṣvaparāntādhiṣṭhānamabhinirharan,",
  "S04n342:11": "yena samantagambhīraśrīvimalaprabhā nāma rātridevatā,",
  "S04n342:12": "tenopasaṃkramya samantagambhīraśrīvimalaprabhāyā rātridevatāyāḥ pādau śirasābhivandya samantagambhīraśrīvimalaprabhāṃ rātridevatāmanekaśatasahasrakṛtvaḥ pradakṣiṇīkṛtya samantagambhīraśrīvimalaprabhāyā rātridevatāyāḥ purataḥ prāñjaliḥ sthitvā evamāha-mayā ārya devate,",
  "S04n342:13": "anuttarāyāṃ samyaksaṃbodhau cittamutpāditam |",
  "S04n342:14": "na ca jānāmi kathaṃ bodhisattvo bodhisattvacaryābhūmau carati,",
  "S04n342:15": "kathaṃ niryāti,",
  "S04n342:16": "kathaṃ pariniṣpadyate?",
  "S04n342:17": "āha-sādhu sādhu kulaputra,",
  "S04n342:18": "yastvamanuttarāyāṃ samyaksaṃbodhau cittamutpādya bodhisattvabhūminiryāṇapariniṣpattiṃ pṛcchasi |",
  "S04n342:19": "daśabhiḥ kulaputra dharmaiḥ samanvāgatā bodhisattvāḥ pariniṣpannā bhavanti bodhisattvacaryāyām |",
  "S04n342:20": "katamairdaśabhiḥ?",
  "S04n342:21": "yaduta sarvatathāgatasaṃmukhībhāvadarśanasamādhipratilambhaviśuddhyā,",
  "S04n342:22": "sarvabuddhalakṣaṇavicitratānantakāyavyavalokanacakṣurviśuddhayā,",
  "S04n342:23": "anantamadhyatathāgatavarṇasamudravijñaptyavatāreṇa,",
  "S04n342:24": "apramāṇabuddhadharmāvabhāsamaṇḍalasamudrasarvadharmadhātupramāṇāvataraṇatayā,",
  "S04n342:25": "sarvatathāgataromavivarasarvasattvopamaraśmisamudranānāsattvārthaniścaritāvataraṇatayā,",
  "S04n342:26": "ekaikaromavivarasarvaratnavarṇārciḥsamudradarśanatayā,",
  "S04n342:27": "praticittakṣaṇaṃ buddhanirmitasamudrasarvadharmadhātuprasaraspharaṇasatvavinayādhiṣṭhānāvataraṇatayā,",
  "S04n342:28": "sarvasattvasvarāṅgasamudrasaṃprayuktatathāgatanirghoṣasarvatryadhvagatadharmacakranirnāda-nirghoṣasarvasūtrāntameghanigarjitanirghoṣamaṇḍalāvataraṇatayā,",
  "S04n342:29": "anantamadhyabuddhanāmasamudrāvataraṇatayā,",
  "S04n342:30": "acintyabuddhavikurvitasaṃdarśanasattvavinayāvaraṇatayā |",
  "S04n342:31": "ebhiḥ kulaputra daśabhirdharmaiḥ samanvāgatā bodhisattvāḥ pariniṣpannā bhavanti bodhisattvacaryāyām ||",
  "S04n342:32": "ahaṃ khalu kulaputra śāntadhyānasukhasamantavikramasya bodhisattvavimokṣasya lābhinī |",
  "S04n342:33": "tasyā mama kulaputra tryadhvaprāptāḥ sarvatathāgatāścakṣuṣa ābhāsamāgacchanti |",
  "S04n342:34": "teṣāṃ ca tathāgatānāṃ buddhakṣetrapariśuddhimavatarāmi |",
  "S04n342:35": "parṣanmaṇḍalasamudrānapi,",
  "S04n342:36": "anantamadhyasamādhivikurvitasamudrānapi,",
  "S04n342:37": "pūrvayogasamudrānapi,",
  "S04n342:38": "nāmasamudrānapyavatarāmi |",
  "S04n342:39": "teṣāṃ ca tathāgatānāṃ dharmacakrapravartanavimātratāmavatarāmi |",
  "S04n342:40": "tathāgatāyuṣpramāṇanānātvamapi,",
  "S04n342:41": "svarāṅgavimātratāmapi |",
  "S04n342:42": "teṣāṃ ca tathāgatānāmanantadharmadhātuśarīratāmavatarāmi |",
  "S04n342:43": "na ca tāṃstathāgatān bhāvato'bhiniviśāmi |",
  "S04n342:44": "tatkasya hetoḥ?",
  "S04n342:45": "agatikā hi te tathāgatāḥ,",
  "S04n342:46": "sarvalokagatiniruddhatvāt |",
  "S04n342:47": "anāgatikā hi te tathāgatāḥ,",
  "S04n342:48": "svabhāvāsaṃbhūtatvāt |",
  "S04n342:49": "anutpannā hi te tathāgatāḥ,",
  "S04n342:50": "anutpādadharmatāsamaśarīratvāt |",
  "S04n342:51": "aniruddhā hi te tathāgatāḥ,",
  "S04n342:52": "anutpādalakṣaṇatvāt |",
  "S04n342:53": "asatyā hi te tathāgatāḥ,",
  "S04n342:54": "māyāgatadharmadarśanavijñaptyā |",
  "S04n342:55": "amṛṣā hi te tathāgatāḥ,",
  "S04n342:56": "sarvajagadarthasamutpannatvāt |",
  "S04n342:57": "asaṃkrāntā hi te tathāgatāḥ,",
  "S04n342:58": "cyutyupapattivyativṛttatvāt |",
  "S04n342:59": "avinaṣṭā hi te tathāgatāḥ,",
  "S04n342:60": "dharmaprakṛtyavināśadharmatayā |",
  "S04n342:61": "ekalakṣaṇā hi te tathāgatāḥ,",
  "S04n342:62": "sarvavākpathasamatikrāntatvāt |",
  "S04n342:63": "alakṣaṇā hi te tathāgatāḥ,",
  "S04n342:64": "dharmalakṣaṇasvabhāvaparyavasānatvāt ||",
  "S04n342:65": "sā khalu punarahaṃ kulaputra evaṃ sarvatathāgatānavataramāṇā etaṃ śāntadhyānasukhasamantavikramaṃ bodhisattvavimokṣaṃ tathāgatadhyānamaṇḍalāvabhāsena vipulīkaromi,",
  "S04n342:66": "pravistarāmi avatarāmi anugacchāmi samīkaromi abhinirharāmi samatalīkaromi praveśayāmi vivardhayāmi nidhyāyāmi upanidhyāyāmi ākārayāmi gocarīkaromi dṛḍhīkaromi avabhāsayāmi prabhāsayāmi vyūhayāmi vibhajāmi saṃbhārayāmi saṃbhāvayāmi |",
  "S04n342:67": "tatra ca sarvasaṃkalpāsamudācārāyāṃ mahākaruṇāyāṃ sthitvā sarvasattvaparitrāṇasamudācāracittaikāgratāyai prathamaṃ dhyānaṃ bhāvayāmi sarvamanaskarmavyupaśamāya jñānabalaparākramasarvasattvasaṃgrahaprītisukhacittaikāgratāyai |",
  "S04n342:68": "dvitīyadhyānaṃ bhāvayāmi saṃsāravipannopekṣāsarvasattvasvabhāvaviśuddhyāyatanatāyai |",
  "S04n342:69": "tṛtīyaṃ dhyānaṃ bhāvayāmi sarvasattvakleśaduḥkhasaṃtāpapraśamanatāyai |",
  "S04n342:70": "caturthaṃ dhyānaṃ bhāvayāmi sarvajñatāpraṇidhimaṇḍalavipulīkaraṇatāyai sarvasamādhisāgarābhinirhārakauśalyatāyai sarvabodhisattvavimokṣasāgaranayāvataraṇatāyai sarvabodhisattvavikrīḍitajñānābhijñatāyai sarvabodhisattvacaryāvikurvitābhinirharaṇatāyai samantamukhadharmadhātupraveśajñānanayaṃ pariśodhayamānā |",
  "S04n342:71": "evaṃ śāntadhyānamukhasamantavikramaṃ bodhisattvavimokṣaṃ bhāvayāmi ||",
  "S04n342:72": "sā khalu punarahaṃ kulaputra etaṃ vimokṣaṃ bhāvayamānā nānopāyaiḥ sattvān paripācayāmi yaduta rātryāṃ praśāntāyāṃ ratipramattānāṃ sattvānāmaśubhasaṃjñāṃ saṃjanayāmi |",
  "S04n342:73": "aratisaṃjñāṃ parikhedasaṃjñāmuparodhasaṃjñāṃ bandhanasaṃjñāṃ rākṣasīsaṃjñāmanityasaṃjñāṃ duḥkhasaṃjñāmanātmasaṃjñāmasvāmikasaṃjñāmaparādhīnasaṃjñāṃ jarāmaraṇasaṃjñām |",
  "S04n342:74": "sarvakāmaviṣayaparibhogeṣvanabhiratisaṃjñāṃ saṃjanayāmi |",
  "S04n342:75": "te ca sattvāstaccittaṃ paribhāvayantaḥ sarvakāmaratiṣvanabhiratā dharmārāmaratiṃ pravārayamāṇā agārādanāgārikaṃ niṣkrāmanti |",
  "S04n342:76": "teṣāmahamaraṇyagatānāṃ dharmeṣvānulomikīṃ śraddhāṃ janayāmi |",
  "S04n342:77": "ārtabhīṣaṇodārasvararavaśabdānantardhāpayāmi |",
  "S04n342:78": "rātryāṃ praśāntāyāṃ buddhadharmagambhīratāṃ saṃdarśayāmi |",
  "S04n342:79": "prahāṇānukūlaṃ ca pratyayamupasaṃharāmi |",
  "S04n342:80": "niṣkramatāṃ ca agāradvāraṃ vivṛṇomi |",
  "S04n342:81": "mārgaṃ saṃdarśayāmi |",
  "S04n342:82": "ālokaṃ karomi |",
  "S04n342:83": "tamondhakāraṃ vidhamāmi |",
  "S04n342:84": "bhayamantardhāpayāmi |",
  "S04n342:85": "naiṣkramyaṃ saṃvarṇayāmi |",
  "S04n342:86": "buddhavarṇaṃ bhāṣayāmi |",
  "S04n342:87": "dharmavarṇaṃ saṃghavarṇaṃ kalyāṇamitravarṇaṃ bhāṣāmi |",
  "S04n342:88": "kalyāṇamitropasaṃkramaṇaṃ saṃvarṇayāmi ||",
  "S04n342:89": "etamahaṃ kulaputra vimokṣaṃ bhāvayamānā sattvānāmadharmarāgaraktānāmadharmarāgasaṃkalpānantardhāpayāmi |",
  "S04n342:90": "viṣamalobhābhibhūtānāṃ mithyāsaṃkalpagocarāṇāṃ tān saṃkalpāṃstān manasikārānantardhāpayāmi |",
  "S04n342:91": "anutpannānāṃ pāpakānāmakuśalānāṃ dharmāṇāmanutpādāya utpannānāṃ ca pāpakānāṃ saṃkalpānāmantardhānāya pratyayamupasaṃharāmi |",
  "S04n342:92": "anutpannānāṃ kuśalamūlānāṃ saṃkalpānāṃ pāramitāsaṃprayuktānāṃ caryāsaṃprayuktānāṃ sarvajñatājñānaniryāṇapraṇidhānābhinirhārasaṃprayuktānāṃ maitrīnayasaṃprayuktānāṃ sarvasattvamahākarūṇāspharaṇasaṃprayuktānāṃ vividhadivyamānuṣyasukhopadhānajananasaṃprayuktānāṃ saṃkalpānāmutpādāya utpannānāṃ ca vividhanayapratyayamupasaṃharāmi |",
  "S04n342:93": "yāvatsarvajñatānulomikānāṃ sarvasaṃkalpānāṃ pratyayamupasaṃharāmi ||",
  "S04n342:94": "etamahaṃ kulaputra śāntadhyānasukhasamantavikramaṃ bodhisattvavimokṣaṃ jānāmi |",
  "S04n342:95": "kiṃ mayā śakyaṃ samantabhadrabodhisattvacaryāpraṇidhānaniryātānāṃ bodhisattvānāmanantākāradharmadhātujñānapratilabdhānāṃ sarvakuśalamūlasaṃvardhitacittānāṃ sarvatathāgatajñānabalacittāvabhāsapratilabdhānāṃ sarvatathāgataviṣayasaṃvasitacittānāṃ sarvasaṃvāsānāvaraṇacittānāṃ paripūrṇasarvajñatāpraṇidhicittānāṃ sarvakṣetrasāgarāvatīrṇacittānāṃ sarvabuddhasāgaradarśanaprasṛtacittānāṃ sarvatathāgatadharmameghasaṃpratīcchanacittānāṃ sarvāvidyāndhakāravidhamanakarāṇāṃ saṃsāraratitṛṣṇākṣayāntakaraṇamārgasarvajñatābhāsasaṃjananacittānāṃ caryāṃ jñātum,",
  "S04n342:96": "guṇān vā vaktum ||",
  "S04n342:97": "gaccha kulaputra,",
  "S04n342:98": "iyamihaiva mamānantaraṃ vairocanabodhimaṇḍe pradakṣiṇena pramuditanayanajagadvirocanā nāma rātridevatā prativasati |",
  "S04n342:99": "tāmupasaṃkramya paripṛccha-kathaṃ bodhisattvena bodhisattvakarmasu prayoktavyam ||",
  "S04n342:100": "atha khalu samantagambhīraśrīvimalaprabhā rātridevatā tasyāṃ velāyāmetameva śāntadhyānasukhasamantavikramaṃ bodhisattvavimokṣaṃ bhūyasyā mātrayā saṃdarśayamānā sudhanaṃ śreṣṭhidārakaṃ gāthābhiradhyabhāṣata—",
  "S04n342:101": "sarvaadhvaparamāstathāgatā",
  "S04n342:102": "āmukhāya adhimukticetasaḥ |",
  "S04n342:103": "teṣu cakṣu vipulaṃ viśudhyate",
  "S04n342:104": "yena otariṣu buddhasāgarān ||1 ||",
  "S04n342:105": "paśyahī jinaśarīru nirmalaṃ",
  "S04n342:106": "lakṣaṇehi samalaṃkṛtaṃ śubham |",
  "S04n342:107": "tacca paśyahi jine vikurvitaṃ",
  "S04n342:108": "dharmadhātupharaṇaṃ pratikṣaṇam ||2 ||",
  "S04n342:109": "eṣa bodhidrumabuddhaāsane",
  "S04n342:110": "saṃprabuddha sugato virocano |",
  "S04n342:111": "dharmadhātu vipulaṃ spharitvanā",
  "S04n342:112": "cakru vartayi jage yathāśayam ||3 ||",
  "S04n342:113": "buddhiyā jinu svabhāvadharmatāṃ",
  "S04n342:114": "niḥśarīra supraśānta advayām |",
  "S04n342:115": "rūpakāyu śubhalakṣaṇaiścitaṃ",
  "S04n342:116": "darśayī jagu pharitva śeṣataḥ ||4 ||",
  "S04n342:117": "buddhakāyu vipulo acintiyo",
  "S04n342:118": "dharmadhātu phari yenaśeṣato |",
  "S04n342:119": "so ca dṛśyati samantataḥ samaṃ",
  "S04n342:120": "sarva darśayi samantato jinān ||5 ||",
  "S04n342:121": "sarvakṣetraparamāṇusādṛśā",
  "S04n342:122": "buddhakāyaprabhamaṇḍalāśritāḥ |",
  "S04n342:123": "anyamanya śubhavarṇadarśanā",
  "S04n342:124": "dharmadhātupharaṇāḥ pratikṣaṇam ||6 ||",
  "S04n342:125": "raśmimegha vipulā acintiyā",
  "S04n342:126": "niścaranti jinaromato'kṣayāḥ |",
  "S04n342:127": "te spharitva jaga sarvaśeṣato",
  "S04n342:128": "kleśatāpa śamayanti prāṇinām || 7 ||",
  "S04n342:129": "buddhanirmitasamudra akṣayā",
  "S04n342:130": "niścaritva jinaromamaṇḍalāt |",
  "S04n342:131": "dharmadhātu vipulaṃ spharitvanā",
  "S04n342:132": "durgatīdukha śamenti prāṇinām ||8 ||",
  "S04n342:133": "buddhaghoṣu madhuro nigarjate",
  "S04n342:134": "susvarāṅgarutasāgaraprabhaḥ |",
  "S04n342:135": "dharmavarṣa vipula pravarṣaṇo",
  "S04n342:136": "bodhiāśayu janeti prāṇinām ||9 ||",
  "S04n342:137": "saṃgṛhīta anena pūrvato",
  "S04n342:138": "kalpasāgara caritva cārikām |",
  "S04n342:139": "te vipaśyiṣu virocanaṃ jinaṃ",
  "S04n342:140": "sarvakṣetrapratibhāsalakṣaṇam ||10 ||",
  "S04n342:141": "sarvaloka uditastathāgataḥ",
  "S04n342:142": "sattva sarvi samamāmukhīsthitaḥ |",
  "S04n342:143": "anyamanya adhimuktigocara-",
  "S04n342:144": "ste na śakyamapi sarvi jānitum ||11 ||",
  "S04n342:145": "bodhisattvavara śeṣaśeṣato",
  "S04n342:146": "ekaromi sugatasya osarī |",
  "S04n342:147": "tadvimokṣanaya ye acintiyā-",
  "S04n342:148": "ste na śakyamapi sarvi jānitum ||12 ||",
  "S04n342:149": "eṣa devata mamā anantaraṃ",
  "S04n342:150": "lokanāthabhimukhā pramodate |",
  "S04n342:151": "jyotirarcinayaneti nāmato",
  "S04n342:152": "eta pṛccha katha bodhicārikām ||13 ||",
  "S04n342:153": "atha khalu sudhanaḥ śreṣṭhidārakaḥ samantagambhīraśrīvimalaprabhāyā rātridevatāyāḥ pādau śirasābhivandya samantagambhīraśrīvimalaprabhāṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya samantagambhīraśrīvimalaprabhāyā rātridevatāyā antikāt prakrāntaḥ ||33 ||"
}