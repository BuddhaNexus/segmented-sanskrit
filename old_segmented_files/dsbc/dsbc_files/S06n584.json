{
  "S06n584:0": "28 avakīrṇakusumaparivarto'ṣṭāviṃśatitamaḥ |",
  "S06n584:1": "atha khalu tasmin samaye'nyataro devaputrastrāyastriṃśairdevaputraiḥ sārdhaṃ māndāravāṇi mahāmāndāravāṇi ca puṣpāṇi gṛhītvā yena bhagavāṃstenopasaṃkrāntaḥ |",
  "S06n584:2": "ṣaṣṭhaṃ śataṃ ca bhikṣūṇāṃ tasminneva samaye tasyāmeva parṣadi saṃnipatitaṃ saṃniṣaṇṇaṃ cābhūt |",
  "S06n584:3": "te utthāyāsanebhya ekāṃsānyuttarāsaṅgāni kṛtvā dakṣiṇāni jānumaṇḍalāni pṛthivyāṃ pratiṣṭhāpya yena bhagavāṃstenāñjaliṃ praṇamayāmāsuḥ |",
  "S06n584:4": "teṣā bhikṣūṇāṃ buddhānubhāvena te'ñjalipragrahā māndāravamahāmāndāravāṇāṃ puṣpāṇāṃ paripūrṇā abhūvan |",
  "S06n584:5": "te tairmāndāravairmahāmāndāravaiśca puṣpaistathāgatamarhantaṃ samyaksaṃbuddhamavākiran,",
  "S06n584:6": "abhyavākiran,",
  "S06n584:7": "abhiprākiran,",
  "S06n584:8": "evaṃ ca vācamabhāṣanta-vayaṃ bhagavan asyāṃ prajñāpāramitāyāṃ cariṣyāmaḥ,",
  "S06n584:9": "vayaṃ bhagavan anena anuttareṇa prajñāpāramitāvihāreṇa vihāriṣyāma iti ||",
  "S06n584:10": "atha khalu bhagavāṃstasyāṃ velāyāṃ smitaṃ prādurakarot |",
  "S06n584:11": "dharmatā khalu punareṣāṃ buddhānāṃ bhagavatām- yadā smitaṃ prāduṣkurvanti,",
  "S06n584:12": "atha tadā nānāvarṇā anekavarṇā raśmayo bhagavato mukhadvārānniścaranti-tadyathā nīlapītalohitāvadātamāñjiṣṭhasphaṭikarajatasuvarṇavarṇāḥ |",
  "S06n584:13": "te niścarya anantāparyantān lokadhātūnābhayā avabhāsya yāvadbrahmalokamabhyudgamya punareva pratyudāvṛtya bhagavantaṃ triḥ pradakṣiṇīkṛtya bhagavato mūrdhanyantardhīyante ||",
  "S06n584:14": "atha khalvāyuṣmānānanda utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamayya bhagavantametadavocat- nāhetukaṃ nāpratyayaṃ tathāgatā arhantaḥ samyaksaṃbuddhāḥ smitaṃ prāduṣkurvanti |",
  "S06n584:15": "ko bhagavan hetuḥ,",
  "S06n584:16": "kaḥ pratyayaḥ smitasya prāduṣkaraṇāya ?",
  "S06n584:17": "evamukte bhagavānāyuṣmantamānandametadavocat-idamānanda bhikṣūṇāṃ ṣaṣṭhaṃ śatamanāgate'dhvani tārakopame kalpe anuttarāṃ samyaksaṃbodhimabhisaṃbhotsyate,",
  "S06n584:18": "abhisaṃbudhya ca sattvebhyo dharmaṃ deśayiṣyati |",
  "S06n584:19": "sarve caikanāmāno bhaviṣyanti yaduta avakīrṇakusumanāmānaḥ |",
  "S06n584:20": "tathāgatā arhantaḥ samyaksaṃbuddhāḥ śāstāro loke bhaviṣyanti |",
  "S06n584:21": "teṣāṃ khalu punarānanda avakīrṇakusumanāmnāṃ tathāgatānāmarhatāṃ samyaksaṃbuddhānāṃ sarveṣāṃ samaḥ śrāvakasaṃgho bhaviṣyati |",
  "S06n584:22": "sarveṣāṃ ca teṣāmavakīrṇakusumanāmnāṃ tathāgatānāmarhatāṃ samyaksaṃbuddhānāṃ samamevāyuḥpramāṇaṃ bhaviṣyati viṃśatikalpasahasrāṇi |",
  "S06n584:23": "sarveṣāmeva caikaikasya vaistārikaṃ pravacanaṃ bhaviṣyati pṛthuvaipulyaprāptaṃ devamanuṣyeṣu |",
  "S06n584:24": "sarveṣāmeva ca saddharmaḥ samaṃ sthāsyati,",
  "S06n584:25": "viṃśatimeva kalpasahasrāṇyekaikasya |",
  "S06n584:26": "sarve ca te yato yata eva grāmanagaranigamajanapadarāṣṭrarājadhānīto'bhiniṣkramiṣyanti,",
  "S06n584:27": "abhiniṣkramya yatra yatra dharmacakraṃ pravartayiṣyanti,",
  "S06n584:28": "pravartya ca yatra yatra ca vihariṣyanti,",
  "S06n584:29": "yato yataśca yatra yatraiva ca pravekṣanti,",
  "S06n584:30": "yena yena ca yato yata eva cābhiniṣkramiṣyanti,",
  "S06n584:31": "tatastatastatra tatra teṣāṃ praviśatāmabhiniṣkrāmatāṃ viharatāṃ ca pañcavarṇikānāṃ puṣpāṇāṃ puṣpavarṣāḥ pravartiṣyante |",
  "S06n584:32": "tasmāttarhi ānanda bodhisattvairmahāsattvairuttamena vihāreṇa vihartukāmaiḥ prajñāpāramitāvihāreṇa vihartavyam |",
  "S06n584:33": "tathāgatavihāreṇa ānanda vihartukāmaiḥ prajñāpāramitāvihāreṇa vihartavyam |",
  "S06n584:34": "ye hi kecidānanda bodhisattvā mahāsattvāḥ prajñāpāramitāyāṃ cariṣyanti,",
  "S06n584:35": "niṣṭhā tatra gantavyā - manuṣyebhya evaite cyutā bhaviṣyanti |",
  "S06n584:36": "te ihopapannāstuṣitebhya eva vā devanikāyebhyaścyutā bhaviṣyanti manuṣyeṣvevopapannāḥ |",
  "S06n584:37": "tatkasya hetoḥ ?",
  "S06n584:38": "tathā hi manuṣyeṣu tuṣiteṣu ca deveṣu iyaṃ prajñāpāramitā vistareṇa pracariṣyatīti |",
  "S06n584:39": "tathāgatāvalokitāḥ khalu punarānanda te bodhisattvā mahāsattvā veditavyāḥ,",
  "S06n584:40": "ya iha prajñāpāramitāyāṃ cariṣyanti,",
  "S06n584:41": "ya imāṃ prajñāpāramitāmudgrahīṣyanti,",
  "S06n584:42": "dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti,",
  "S06n584:43": "antaśo likhiṣyanti,",
  "S06n584:44": "udgṛhya dhārayitvā vācayitvā paryavāpya pravartya deśayitvopadiśyoddiśya svādhyāyya antaśo likhitvā bodhisattvān mahāsattvānavavadiṣyanti anuśāsiṣyanti saṃdarśayiṣyanti samādāpayiṣyanti samuttejayiṣyanti saṃpraharṣayiṣyanti |",
  "S06n584:45": "avaropitakuśalamūlāste ānanda bodhisattvā mahāsattvā veditavyāstathāgateṣvarhatsu samyaksaṃbuddheṣu |",
  "S06n584:46": "na kevalaṃ śrāvakapratyekabuddhānāmantike taiḥ kuśalamūlānyavaropitāni iha prajñāpāramitāyāṃ śikṣitum,",
  "S06n584:47": "niḥsaṃśayaṃ khalu punarānanda tathāgateṣvarhatsu samyaksaṃbuddheṣu taiḥ kuśalamūlānyavaropitāni bodhisattvairmahāsattvaiḥ,",
  "S06n584:48": "ya iha prajñāpāramitāyāṃ śikṣante,",
  "S06n584:49": "na cotrāsamāpadyante |",
  "S06n584:50": "ye ca ānanda enāṃ prajñāpāramitāmudgrahīṣyanti dhārayiṣyanti vācayiṣyanti paryavāpsyanti pravartayiṣyanti deśayiṣyantyupadekṣyantyuddekṣyanti svādhyāsyanti likhiṣyanti ca,",
  "S06n584:51": "arthataśca dharmataśca nayataścānugamiṣyanti,",
  "S06n584:52": "niṣṭhā ānanda tatra gantavyā-saṃmukhībhūtāste abhūvan bodhisattvā mahāsattvāstathāgatānāmarhatāṃ samyaksaṃbuddhānāmiti |",
  "S06n584:53": "ye caināṃ prajñāpāramitāṃ na pratikrośanti,",
  "S06n584:54": "na prativahanti,",
  "S06n584:55": "na pratikopayanti,",
  "S06n584:56": "na pratisaṃharanti,",
  "S06n584:57": "na pratiṣedhayanti,",
  "S06n584:58": "na pratikṣipanti ,",
  "S06n584:59": "na pratibādhitavyāṃ maṃsyante,",
  "S06n584:60": "te'pyānanda bodhisattvā mahāsattvāḥ pūrvajinakṛtādhikārā veditavyāḥ ||",
  "S06n584:61": "kiṃcāpyānanda bodhisattvena mahāsattvena tathāgatānāmarhatāṃ samyaksaṃbuddhānāmantike kuśalamūlamavaropitam,",
  "S06n584:62": "evaṃ hi tanna śrāvakapratyekabuddhatvāya dāsyati vipākam |",
  "S06n584:63": "sacedbodhisattvo mahāsattvo'nuttarāyāṃ samyaksaṃbodhau na visaṃvādayiṣyati praṇidhānam,",
  "S06n584:64": "api tu khalu punarānanda prāyeṇa tena bodhisattvena mahāsattvena kṛtajñena bhavitavyaṃ prajñāpāramitāyāṃ caritavatā |",
  "S06n584:65": "tasmāttarhi te ānanda parīndāmi anuparīndāmi imāṃ prajñāpāramitāṃ bhūyasyā mātrayā akṣarasaṃnipātādudgrahaṇāya dhāraṇāya vācanāya paryavāptaye pravartanāya cirasthitaye yatheyaṃ nāntardhīyeta |",
  "S06n584:66": "sacettvamānanda yo mayā te dharmo deśitaḥ sākṣāt sthāpayitvā prajñāpāramitām,",
  "S06n584:67": "tāṃ sarvāṃ dharmadeśanāmudgṛhya punareva vipraṇāśayeḥ,",
  "S06n584:68": "punarevotsṛjeḥ vismārayeḥ,",
  "S06n584:69": "na me tvamānanda etāvatā aparāddhaḥ syāḥ |",
  "S06n584:70": "yatkhalu punastvamānanda prajñāpāramitāpratisaṃyuktaṃ padaṃ vā padasāmantakaṃ vā nāśayeḥ,",
  "S06n584:71": "utsṛjeḥ,",
  "S06n584:72": "vismārayeḥ,",
  "S06n584:73": "tāvatā tvamānanda mamāparāddhaḥ syāḥ,",
  "S06n584:74": "na ca me tvaṃ cittamārādhayeḥ |",
  "S06n584:75": "sacetpunastvamānanda prajñāpāramitāmudgṛhya punareva nāśayeḥ,",
  "S06n584:76": "punarevotsṛjeḥ,",
  "S06n584:77": "vismārayeḥ,",
  "S06n584:78": "na tvayāhaṃ satkṛto gurukṛtaḥ syām,",
  "S06n584:79": "na mānito na pūjito nārcito nāpacāyitaḥ syām |",
  "S06n584:80": "ye'pi te ānanda atītānāgatapratyutpannā buddhā bhagavantaḥ,",
  "S06n584:81": "te'pi tvayā ānanda na satkṛtā na gurukṛtā na mānitā na pūjitā nārcitā nāpacāyitā bhavanti |",
  "S06n584:82": "sacetpunastvamānanda prajñāpāramitāmudgṛhya punareva nāśayeḥ,",
  "S06n584:83": "punarevotsṛjeḥ,",
  "S06n584:84": "vismārayeḥ,",
  "S06n584:85": "tāvatā tvamānanda mamāparāddhaḥ syāḥ,",
  "S06n584:86": "na ca me tvaṃ cittamārādhayeḥ |",
  "S06n584:87": "tatkasya hetoḥ ?",
  "S06n584:88": "uktametadānanda tathāgatena-prajñāpāramitā atītānāgatapratyutpannānāṃ tathāgatānāmarhatāṃ samyaksaṃbuddhānāṃ mātā jananī janayitrī sarvajñatāyā āhāriketi |",
  "S06n584:89": "tasmāttarhi ānanda parīndāmi anuparīndāmi te imāṃ prajñāpāramitām,",
  "S06n584:90": "yatheyaṃ nāntardhīyeta |",
  "S06n584:91": "udgrahītavyeyamānanda prajñāpāramitā,",
  "S06n584:92": "dhārayitavyeyamānanda prajñāpāramitā,",
  "S06n584:93": "vācayitavyeyamānanda prajñāpāramitā,",
  "S06n584:94": "paryavāptavyeyamānanda prajñāpāramitā,",
  "S06n584:95": "pravartayitavyeyamānanda prajñāpāramitā,",
  "S06n584:96": "deśayitavyeyamānanda prajñāpāramitā,",
  "S06n584:97": "upadeṣṭavyeyamānanda prajñāpāramitā,",
  "S06n584:98": "uddeṣṭavyeyamānanda prajñāpāramitā,",
  "S06n584:99": "svādhyātavyeyamānanda prajñāpāramitā,",
  "S06n584:100": "likhitavyeyamānanda prajñāpāramitā,",
  "S06n584:101": "bhāvayitavyeyamānanda prajñāpāramitā |",
  "S06n584:102": "sumanasikṛtā ca sudhṛtā ca suparyavāptā ca supravartitā ca tvayā ānanda iyaṃ prajñāpāramitā kartavyā |",
  "S06n584:103": "suparivyaktenākṣarapadavyañjanena suniruktā codgrahītavyā |",
  "S06n584:104": "tatkasya hetoḥ ?",
  "S06n584:105": "atītānāgatapratyutpannānāṃ hi ānanda tathāgatānāmarhatāṃ samyaksaṃbuddhānāṃ dharmakāyateti tāṃ dharmatāṃ pramāṇīkṛtya |",
  "S06n584:106": "yathā tattvamānanda etarhi me tathāgatasya tiṣṭhato dhriyamāṇasya yāpayato hitaiṣitayā premato vā gauravato vā kalyāṇato vā sparśavihārato vā kartavyaṃ vā dātavyaṃ vā samanvāhartavyaṃ vā manyase,",
  "S06n584:107": "tathaiva tvayā ānanda iyaṃ prajñāpāramitā udgrahītavyā dhārayitavyā vācayitavyā paryavāptavyā pravartayitavyā deśayitavyā upadeṣṭavyā uddeṣṭavyā svādhyātavyā likhitavyā bhāvayitavyā satkartavyā gurukartavyā mānayitavyā pūjayitavyā arcayitavyā apacāyitavyā,",
  "S06n584:108": "tayā hitaiṣitayā tena premṇā tena gauraveṇa tayā guṇavattayā |",
  "S06n584:109": "evaṃ tvayā ānanda ahaṃ pūjito bhavāmi,",
  "S06n584:110": "te ca bodhisattvā mahāsattvāḥ |",
  "S06n584:111": "atītānāgatapratyutpannānāṃ ca buddhānāṃ bhagavatāmantike prema ca prasādaśca gauravaṃ cotpāditaṃ bhavati |",
  "S06n584:112": "yadi te ānanda ahaṃ priyo manaāpo'parityaktastathāgataḥ,",
  "S06n584:113": "tataste ānanda iyaṃ prajñāpāramitā priyā manaāpā aparityajanīyā bhavatu,",
  "S06n584:114": "yathā te ekapadamapi na praṇaśyet,",
  "S06n584:115": "yathā nāntardhīyeta |",
  "S06n584:116": "bahvapi te ānanda ahaṃ bhāṣeyaṃ prajñāpāramitāyāḥ parīndanāmāramya kalpaṃ vā kalpāvaśeṣaṃ vā kalpaśataṃ vā kalpasahasraṃ vā kalpaśatasahasraṃ vā kalpakoṭīṃ vā kalpakoṭīśataṃ vā kalpakoṭīsahasraṃ vā kalpakoṭīśatasahasraṃ vā tato vā upari |",
  "S06n584:117": "saṃkṣepeṇa ānanda yādṛśastavāhaṃ śāstā,",
  "S06n584:118": "tādṛśī te prajñāpāramitā śāstā |",
  "S06n584:119": "yādṛśāste atītānāgatapratyutpannā buddhā bhagavantaḥ sadevamānuṣāsurasya lokasya śāstāraḥ,",
  "S06n584:120": "tādṛśī prajñāpāramitā sadevamānuṣāsurasya lokasya śāstā |",
  "S06n584:121": "tasmāttarhi ānanda aparimāṇā prajñāpāramitā |",
  "S06n584:122": "aparimāṇayā parīndanayā prajñāpāramitāṃ te parīndāmyanuparīndāmi sadevamānuṣāsurasya lokasya hitāya sukhāya |",
  "S06n584:123": "yasya ānanda tathāgato na parityaktaḥ,",
  "S06n584:124": "dharmo na parityaktaḥ,",
  "S06n584:125": "saṃgho na parityaktaḥ,",
  "S06n584:126": "atītānāgatapratyutpannānāṃ buddhānāṃ bhagavatāṃ bodhirna parityaktā,",
  "S06n584:127": "tasya prajñāpāramitā aparityaktā bhavatu |",
  "S06n584:128": "iyamasmākamanuśāsanī |",
  "S06n584:129": "yo'pi kaścidānanda enāṃ prajñāpāramitāmudgṛhṇīyāddhārayetparyadvācayedāpnuyātpravartayeddeśayedupadiśeduddiśetsvādhyāyet likhedbhāvayet,",
  "S06n584:130": "atītānāgatapratyutpannānāṃ buddhānāṃ bhagavatāṃ tena bodhiranuparigṛhītā bhavet |",
  "S06n584:131": "yo hi kaścidānanda enāṃ prajñāpāramitāṃ pralujyamānāmanuparigṛhṇīte,",
  "S06n584:132": "atītānāgatapratyutpannānāṃ buddhānāṃ bhagavatāṃ tena bodhiranuparigṛhītā bhavati |",
  "S06n584:133": "tatkasya hetoḥ ?",
  "S06n584:134": "prajñāpāramitānirjātā hi ānanda buddhānāṃ bhagavatāṃ bodhiḥ |",
  "S06n584:135": "ye'pi te ānanda abhūvannatīte'dhvani tathāgatā arhantaḥ samyaksaṃbuddhāḥ,",
  "S06n584:136": "teṣāmapyānanda buddhānāṃ bhagavatāṃ prajñāpāramitānirjātaiva anuttarā samyaksaṃbodhirabhūt |",
  "S06n584:137": "te'pi te ānanda anāgate'dhvani bhaviṣyanti tathāgatā arhantaḥ samyaksaṃbuddhāḥ,",
  "S06n584:138": "teṣāmapyānanda buddhānāṃ bhagavatāṃ prajñāpāramitānirjātaiva anuttarā samyaksaṃbodhirbhaviṣyati |",
  "S06n584:139": "ye'pi te ānanda aprameyeṣvasaṃkhyeṣu lokadhātuṣu tathāgatā arhantaḥ samyaksaṃbuddhā etarhi tiṣṭhanti dhriyante yāpayanti,",
  "S06n584:140": "teṣāmapyānanda buddhānāṃ bhagavatāṃ prajñāpāramitānirjātaiva anuttarā samyaksaṃbodhiḥ |",
  "S06n584:141": "tasmāttarhi ānanda bodhisattvena mahāsattvena anuttarāṃ samyaksaṃbodhimabhisaṃboddhukāmena ṣaṭsu pāramitāsu śikṣitukāmena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā deśayitavyopadeṣṭavyoddeṣṭavyā svādhyātavyā likhitavyā |",
  "S06n584:142": "ihaiva prajñāpāramitāyāṃ śikṣitavyaṃ yogamāpattavyam |",
  "S06n584:143": "tatkasya hetoḥ?",
  "S06n584:144": "eṣā hi ānanda prajñāpāramitā bodhisattvānāṃ mahāsattvānāṃ mātā jananī janayitrī |",
  "S06n584:145": "ye'pi kecidānanda bodhisattvā mahāsattvāḥ ṣaṭsu pāramitāsu śikṣitvā niryātāḥ,",
  "S06n584:146": "niryāsyanti niryānti ca anuttarāyāṃ samyaksaṃbodhau,",
  "S06n584:147": "sarve te ānanda prajñāpāramitāmāgamya ṣaṭsu pāramitāsu śikṣitāḥ |",
  "S06n584:148": "te'pi sarve enāmeva prajñāpāramitāmāgamya ṣaṭsu pāramitāsu nirjātāḥ |",
  "S06n584:149": "tatkasya hetoḥ ?",
  "S06n584:150": "prajñāpāramitānirjātā hi ānanda sarvāḥ pāramitāḥ āhārikā bhavantyanuttarāyāḥ samyaksaṃbodheḥ |",
  "S06n584:151": "tasmāttarhi ānanda bhūyasyā mātrayā enāṃ prajñāpāramitāṃ dvitīyakamapi tṛtīyakamapi parīndāmyanuparīndāmi te,",
  "S06n584:152": "yatheyaṃ nāntardhīyeta |",
  "S06n584:153": "eṣā hi ānanda tathāgatānāmarhatāṃ samyaksaṃbuddhānāmakṣayo dharmakoṣaḥ,",
  "S06n584:154": "yaduta prajñāpāramitā |",
  "S06n584:155": "tatkasya hetoḥ ?",
  "S06n584:156": "yo hi ānanda atīte'dhvani anavarāgre saṃsāre sattvānāṃ buddhairbhagavadbhirdharmo deśitaḥ,",
  "S06n584:157": "sarvaḥ sa ita eva dharmakoṣāt,",
  "S06n584:158": "yaduta prajñāpāramitātaḥ |",
  "S06n584:159": "ye'pi te ānanda anāgate'dhvani buddhā bhagavanto'parimite saṃsāre'nuttarāṃ samyaksaṃbodhimabhisaṃbudhya sattvānāṃ dharmaṃ deśayiṣyanti,",
  "S06n584:160": "te'pi buddhā bhagavanta ita eva dharmakoṣāt,",
  "S06n584:161": "yaduta prajñāpāramitātaḥ |",
  "S06n584:162": "ye'pi te ānanda etarhi aprameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante yāpayanti,",
  "S06n584:163": "dharmaṃ ca deśayanti,",
  "S06n584:164": "teṣāmapyānanda buddhānāṃ bhagavatāmita eva dharmakoṣātprabhāvanā bhavati,",
  "S06n584:165": "yaduta prajñāpāramitātaḥ |",
  "S06n584:166": "tasmāttarhi ānanda akṣaya eṣa dharmakoṣo yaduta prajñāpāramitākoṣaḥ |",
  "S06n584:167": "sacettvamānanda śrāvakayāni ---- gatamarhantaṃ samyaksaṃbuddhaṃ paśyanti sma bhikṣusaṃghaparivṛtaṃ bodhisattvagaṇa puraskṛtaṃ dharmaṃ deśayantaṃ sāgaropamāyāṃ gambhīrāyāmakṣobhyāyāṃ parṣadi bodhisattvairmahāsattvairacintyaguṇasamanvāgataiḥ parivṛtaṃ puraskṛtaṃ sarvaiścārhadbhiḥ kṣīṇāsravairniḥkleśairvaśībhūtaiḥ suvimuktacittai suvimuktaprajñairājāneyairmahānāgaiḥ kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ parikṣīṇabhavasaṃyojanaiḥ samyagājñāsuvimuktacitaiḥ sarvacetovaśiparamapāramiprāptaiḥ ||",
  "S06n584:168": "atha khalu bhagavāṃstamṛddhyabhisaṃskāraṃ punareva pratisaṃharati sma |",
  "S06n584:169": "pratisaṃhṛte ca bhagavatā tasmin ṛddhyabhisaṃskāre na bhūyaḥ sa bhagavānakṣobhyastathāgato'rhan samyaksaṃbuddhaḥ saṃdṛśyate sma |",
  "S06n584:170": "te ca sarve bodhisattvā mahāsattvāḥ,",
  "S06n584:171": "te ca mahāśrāvakāḥ,",
  "S06n584:172": "tacca buddhakṣetraṃ tāsāṃ catasṛṇāṃ gandharvāsuragaruḍakinnaramahoragāṇāṃ manuṣyāmanuṣyāṇāṃ ca na cakṣuṣa ābhāsaṃ bhūya āgacchanti sma |",
  "S06n584:173": "tatkasya hetoḥ ?",
  "S06n584:174": "pratisaṃhṛto hi tathāgatenārhatā samyaksaṃbuddhena sa ṛddhyabhisaṃskāraḥ |",
  "S06n584:175": "tena te sarve sarveṣāṃ teṣāṃ na bhūyaścakṣuṣa ābhāsamāgacchanti sma ||",
  "S06n584:176": "atha khalu bhagavānāyuṣmantamānandamāmantrayate sma-evamānanda sarvadharmā na cakṣuṣo'pyābhāsamāgacchanti,",
  "S06n584:177": "na dharmādharmāṇāmābhāsamāgacchanti,",
  "S06n584:178": "na dharmādharmān paśyanti,",
  "S06n584:179": "na dharmādharmān jānanti |",
  "S06n584:180": "tatkasya hetoḥ ?",
  "S06n584:181": "sarvadharmā hi ānanda ajānakā apaśyakāḥ,",
  "S06n584:182": "na kāryasamarthāḥ |",
  "S06n584:183": "tatkasya hetoḥ ?",
  "S06n584:184": "nirīhakā hi ānanda sarvadharmā agrāhyā ākāśanirīhakatayā |",
  "S06n584:185": "acintyā hyānanda sarvadharmā māyāpuruṣopamāḥ |",
  "S06n584:186": "avedakā hyānanda sarvadharmā asadbhāvatāmupādāya |",
  "S06n584:187": "evaṃ caranta ānanda bodhisattvā mahāsattvāścaranti prajñāpāramitāyam |",
  "S06n584:188": "na kaṃciddharmamabhiniviśante |",
  "S06n584:189": "evaṃ śikṣamāṇā ānanda bodhisattvā mahāsattvāḥ śikṣante prajñāpāramitāyām |",
  "S06n584:190": "sarvaśikṣāparamapāramitāṃ mahābodhiṃ prāptukāmena bodhisattvena mahāsattvena prajñāpāramitāyāṃ śikṣitavyam |",
  "S06n584:191": "tatkasya hetoḥ ?",
  "S06n584:192": "eṣā hyānanda śikṣā sarvaśikṣāṇāmagrā ākhyāyate,",
  "S06n584:193": "śreṣṭhā ākhyāyate,",
  "S06n584:194": "jyeṣṭhā ākhyāyate,",
  "S06n584:195": "varā ākhyāyate,",
  "S06n584:196": "pravarā ākhyāyate,",
  "S06n584:197": "praṇītā ākhyāyate,",
  "S06n584:198": "uttamā ākhyāyate,",
  "S06n584:199": "anuttamā ākhyāyate,",
  "S06n584:200": "niruttarā ākhyāyate,",
  "S06n584:201": "asamā ākhyāyate,",
  "S06n584:202": "asamasamā ākhyāyate,",
  "S06n584:203": "sarvalokahitāvahā sarvalokasukhāvahā anāthānāṃ nāthakarī buddhānujñātā buddhapraśastā |",
  "S06n584:204": "asyāmānanda prajñāpāramitāyāṃ śikṣitvā atra śikṣāyāṃ sthitvā tathāgatā arhantaḥ samyaksaṃbuddhā imaṃ trisāhasramahāsāhasraṃ lokadhātumekena padāṅguṣṭhenotkṣipya punareva nikṣipeyuḥ |",
  "S06n584:205": "na ca teṣāṃ buddhānāṃ bhagavatāmevaṃ syāt-utkṣipto vāyaṃ trisāhasramahāsāhasro lokadhātuḥ nikṣipto veti |",
  "S06n584:206": "tatkasya hetoḥ ?",
  "S06n584:207": "aprameyāsaṃkhyeyaguṇasamanvāgatā hi prajñāpāramitā |",
  "S06n584:208": "asyāmānanda prajñāpāramitāśikṣāyāṃ śikṣitvā buddhā bhagavanto'tītānāgatapratyutpanneṣu dharmeṣvasaṅgatāmanuprāptāḥ |",
  "S06n584:209": "yāvatya ānanda kāścicchikṣāḥ atītānāgatapratyutpanne'dhvani,",
  "S06n584:210": "sarvāsāṃ tāsāmānanda śikṣāṇāmiyameva prajñāpāramitāśikṣā agrā ākhyāyate,",
  "S06n584:211": "śreṣṭhā ākhyāyate,",
  "S06n584:212": "jyeṣṭhā ākhyāyate,",
  "S06n584:213": "varā ākhyāyate,",
  "S06n584:214": "pravarā ākhyāyate,",
  "S06n584:215": "praṇītā ākhyāyate,",
  "S06n584:216": "uttamā ākhyāyate,",
  "S06n584:217": "anuttamā ākhyāyate,",
  "S06n584:218": "niruttarā ākhyāyate,",
  "S06n584:219": "asamā ākhyāyate,",
  "S06n584:220": "asamasamā ākhyāyate |",
  "S06n584:221": "apramāṇā hyānanda prajñāpāramitā |",
  "S06n584:222": "akṣayā hyānanda prajñāpāramitā |",
  "S06n584:223": "aparyantā hyānanda prajñāpāramitā |",
  "S06n584:224": "tatkasya hetoḥ ?",
  "S06n584:225": "asattvādeva prajñāpāramitāyāḥ |",
  "S06n584:226": "ākāśasya hi sa ānanda pramāṇaṃ vā kṣayaṃ vā paryantaṃ vā grahītavyaṃ manyetaḥ,",
  "S06n584:227": "yaḥ prajñāpāramitāyāḥ pramāṇaṃ vā kṣayaṃ vā paryantaṃ vā grahītavyaṃ manyeta |",
  "S06n584:228": "tatkasya hetoḥ ?",
  "S06n584:229": "apramāṇā hyānanda prajñāpāramitā |",
  "S06n584:230": "akṣayā hyānanda prajñāpāramitā |",
  "S06n584:231": "aparyantā hyānanda prajñāpāramitā |",
  "S06n584:232": "na mayā ānanda prajñāpāramitāyāḥ pramāṇaṃ vā kṣayo vā paryanto vā ākhyātaḥ |",
  "S06n584:233": "nāmakāyapadakāyavyañjanakāyāḥ khalu punarānanda pramāṇabaddhāḥ |",
  "S06n584:234": "neyamānanda prajñāpāramitā pramāṇabaddhā |",
  "S06n584:235": "tatkasya hetoḥ ?",
  "S06n584:236": "na hyānanda nāmakāyapadakāyavyañjanakāyāḥ prajñāpāramitā |",
  "S06n584:237": "na hi pramāṇavatīyamānanda prajñāpāramitā |",
  "S06n584:238": "aparimāṇā hyānanda prajñāpāramitā ||",
  "S06n584:239": "ānanda āha-kena punaḥ kāraṇena bhagavan bhagavatā prajñāpāramitāyāḥ pramāṇaṃ nākhyātam ?",
  "S06n584:240": "bhagavānāha-akṣayatvādānanda prajñāpāramitāyāstathāgataḥ pramāṇaṃ na nirdiśati |",
  "S06n584:241": "viviktatvādānanda prajñāpāramitāyāḥ pramāṇaṃ tathāgatena nākhyātam |",
  "S06n584:242": "na hyānanda viviktasya dharmasya viviktatāpyupalabhyate,",
  "S06n584:243": "kutaḥ punarasya pramāṇaṃ bhaviṣyati ?",
  "S06n584:244": "evamānanda prajñāpāramitā aprameyatvādapramāṇā aparimāṇā |",
  "S06n584:245": "ye'pi te ānanda atīte'dhvanyabhūvaṃstathāgatā arhantaḥ samyaksaṃbuddhāḥ,",
  "S06n584:246": "te'pyānanda ita eva prajñāpāramitātaḥ prabhāvitāḥ |",
  "S06n584:247": "na cānanda iyaṃ prajñāpāramitā kṣīṇā vā parikṣīṇā vā |",
  "S06n584:248": "ye'pi te ānanda anāgate'dhvani bhaviṣyanti tathāgatā arhantaḥ samyaksaṃbuddhāḥ,",
  "S06n584:249": "te'pyānanda ita eva prajñāpāramitātaḥ prabhāvayiṣyante |",
  "S06n584:250": "na cānanda iyaṃ prajñāpāramitā kṣeṣyate vā parikṣeṣyate vā |",
  "S06n584:251": "ye'pi te ānanda etarhyaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhāstiṣṭhanti dhriyante yāpayanti,",
  "S06n584:252": "te'pyānanda ita eva prajñāpāramitātaḥ prabhāvyante |",
  "S06n584:253": "na ceyamānanda prajñāpāramitā kṣīyate vā parikṣīyate vā |",
  "S06n584:254": "ahamapyānanda etarhi tathāgato'rhan samyaksaṃbuddhaḥ |",
  "S06n584:255": "mamāpyānanda ita eva prajñāpāramitātaḥ prabhāvanā |",
  "S06n584:256": "na cānanda iyaṃ prajñāpāramitā kṣīyate vā parikṣīyate vā |",
  "S06n584:257": "tatkasya hetoḥ ?",
  "S06n584:258": "ākāśaṃ hi sa ānanda kṣayayitavyaṃ manyeta,",
  "S06n584:259": "yaḥ prajñāpāramitāṃ kṣayayitavyāṃ manyeta |",
  "S06n584:260": "tasmāttarhyānanda akṣayeyaṃ prajñāpāramitā ||",
  "S06n584:261": "atha khalvāyuṣmataḥ subhūteretadabhavat-gambhīramidaṃ sthānaṃ tathāgatena bhāṣitam |",
  "S06n584:262": "yannvahaṃ tathāgataṃ pṛccheyametatsthānam |",
  "S06n584:263": "atha khalvāyuṣmān subhūtirbhagavantametadavocat-akṣayā bhagavan prajñāpāramitā ?",
  "S06n584:264": "bhagavānāha - akṣayā hi subhūte prajñāpāramitā yaduta ākāśākṣayatvātsarvadharmānutpādataḥ |",
  "S06n584:265": "subhūtirāha-kathaṃ bhagavan bodhisattvena mahāsattvena prajñāpāramitā abhinirhartavyā ?",
  "S06n584:266": "bhagavānāha-rūpākṣayatvena subhūte bodhisattvena mahāsattvena prajñāpāramitā abhinirhartavyā |",
  "S06n584:267": "evaṃ vedanāsaṃjñāsaṃskārāḥ |",
  "S06n584:268": "vijñānākṣayatvena subhūte bodhisattvena mahāsattvena prajñāpāramitā abhinirhartavyā |",
  "S06n584:269": "evaṃ khalu subhūte bodhisattvena mahāsattvena prajñāpāramitā abhinirhartavyā |",
  "S06n584:270": "avidyākṣayatvena subhūte bodhisattvena mahāsattvena prajñāpāramitā abhinirhartavyā |",
  "S06n584:271": "evaṃ saṃskārākṣayatvena vijñānākṣayatvena nāmarūpākṣayatvena ṣaḍāyatanākṣayatvena sparśākṣayatvena vedanākṣayatvena tṛṣṇākṣayatvena upādānākṣayatvena bhavākṣayatvena jātyakṣayatvena jarāmaraṇākṣayatvena śokaparidevaduḥkhadaurmanasyopāyāsākṣayatvena subhūte bodhisattvena mahāsattvena prajñāpāramitā abhinirhartavyā |",
  "S06n584:272": "iyaṃ subhūte bodhisattvasya mahāsattvasya antadvayavivarjitā pratītyasamutpādavyavalokanā |",
  "S06n584:273": "evaṃ vyavalokayan subhūte bodhisattvo mahāsattvaḥ pratītyanutpādamanādyantamadhyaṃ taṃ vyavalokayati |",
  "S06n584:274": "ayaṃ subhūte bodhisattvasya mahāsattvasyāveṇiko dharmo bodhimaṇḍe niṣaṇṇasya,",
  "S06n584:275": "yadevaṃ pratītyasamutpādaṃ vyavalokayati |",
  "S06n584:276": "evaṃ vyavalokayataḥ subhūte bodhisattvasya mahāsattvasya pratītyasamutpādaḥ sarvajñajñānapratilambho bhavati |",
  "S06n584:277": "yo hi kaścitsubhūte bodhisattvo mahāsattvaḥ anena akṣayābhirnirhāreṇa prajñāpāramitāyāṃ caran pratītyasamutpādaṃ vyavalokayati,",
  "S06n584:278": "sa na śrāvakabhūmau vā pratyekabuddhabhūmau vā sthāsyati,",
  "S06n584:279": "api tu sthāsyati sarvajñatāyām |",
  "S06n584:280": "ye kecitsubhūte bodhisattvā mahāsattvā vivartante'nuttarāyāḥ samyaksaṃbodheḥ,",
  "S06n584:281": "sacet imān manasikārānidaṃ copāyakauśalyamanāgamya na jānanti-kathaṃ prajñāpāramitāyāṃ caratā bodhisattvena mahāsattvena akṣayābhinirhāreṇa prajñāpāramitā abhinirhartavyā,",
  "S06n584:282": "kathaṃ ca akṣayābhinirhāreṇa prajñāpāramitāyāṃ pratītyasamutpādo vyavalokayitavya iti |",
  "S06n584:283": "ye kecitsubhūte bodhisattvā mahāsattvā vivṛttā vivartante,",
  "S06n584:284": "vivartsyante ca anuttarāyāḥ samyaksaṃbodheḥ,",
  "S06n584:285": "sarve te idamupāyakauśalyamanāgamya vivṛttā vivartante vivartsyante ca |",
  "S06n584:286": "ye kecitsubhūte bodhisattvā mahāsattvā na vivṛttā na vivartante na vivartsyante ca,",
  "S06n584:287": "sarve te imāṃ prajñāpāramitāmāgamya na vivṛttā na vivartante na vivartsyante ca anuttarāyāḥ samyaksaṃbodheḥ |",
  "S06n584:288": "evaṃ prajñāpāramitāyāṃ caratā bodhisattvena mahāsattvena akṣayābhinirhāreṇa prajñāpāramitā abhinirhartavyā |",
  "S06n584:289": "evaṃ ca akṣayābhinirhāreṇa prajñāpāramitāyāṃ pratītyasamutpādo vyavalokayitavyaḥ |",
  "S06n584:290": "evaṃ khalu punaḥ subhūte bodhisattvo mahāsattvaḥ pratītyasamutpādaṃ vyavalokayan na kaṃciddharmamahetukamutpadyamānaṃ samanupaśyati,",
  "S06n584:291": "na kaṃciddharmaṃ nityaṃ vā dhruvaṃ vā śāśvataṃ vā avipariṇāmadharmakaṃ vā samanupaśyati |",
  "S06n584:292": "na kaṃciddharmaṃ kārakaṃ vā vedakaṃ vā samanupaśyati |",
  "S06n584:293": "iyaṃ subhūte bodhisattvasya mahāsattvasya imāṃ prajñāpāramitāmakṣayābhinirhāreṇa abhinirharato'syāṃ prajñāpāramitāyāṃ carataḥ pratītyasamutpādavyavalokanā |",
  "S06n584:294": "yasmin samaye subhūte bodhisattvo mahāsattvaḥ prajñāpāramitāmakṣayābhinirhāreṇa abhinirharan pratītyasamutpādaṃ vyavalokayati,",
  "S06n584:295": "tasmin samaye subhūte bodhisattvo mahāsattvo na rūpaṃ samanupaśyati,",
  "S06n584:296": "na vedanāṃ na saṃjñāṃ na saṃskārān,",
  "S06n584:297": "na vijñānaṃ samanupaśyati,",
  "S06n584:298": "nāvidyāṃ samanupaśyati |",
  "S06n584:299": "evaṃ na saṃskārānna vijñānaṃ na nāmarūpaṃ na ṣaḍāyatanaṃ na sparśaṃ na vedanāṃ na tṛṣṇāṃ nopādānaṃ na bhavaṃ na jātiṃ na jarāmaraṇaṃ na śokaparidevaduḥkhadaurmanasyopāyāsān samanupaśyati |",
  "S06n584:300": "idaṃ buddhakṣetramiti na samanupaśyati,",
  "S06n584:301": "anyadbuddhakṣetramiti na samanupaśyati |",
  "S06n584:302": "tamapi dharmaṃ na samanupaśyati,",
  "S06n584:303": "yena dharmeṇa idaṃ vā anyadvā buddhakṣetraṃ samanupaśyet |",
  "S06n584:304": "iyaṃ sā subhūte bodhisattvānāṃ mahāsattvānāṃ prajñāpāramitā |",
  "S06n584:305": "yasmin samaye subhūte bodhisattvo mahāsattvaḥ prajñāpāramitāyāṃ carati,",
  "S06n584:306": "tasmin samaye māraḥ pāpīyān paramaśokaśalyasamarpito bhavati |",
  "S06n584:307": "tadyathāpi nāma subhūte puruṣo mātāpitṛṣu kālagateṣu paramaśokaśalyasamarpito bhavati,",
  "S06n584:308": "evameva subhūte yasmin samaye bodhisattvo mahāsattvaḥ prajñāpāramitāyāṃ carati,",
  "S06n584:309": "tasmin samaye māraḥ pāpīyān paramaśokaśalyasamarpito bhavati ||",
  "S06n584:310": "subhūtirāha-kimeka eva bhagavan māraḥ pāpīyān paramaśokaśalyasamarpito bhavati,",
  "S06n584:311": "utāho bahavo mārāḥ pāpīyāṃsaḥ paramaśokaśalyasamarpitā bhavanti,",
  "S06n584:312": "utāho ye trisāhasramahāsāhasre lokadhātau mārāḥ pāpīyāṃsaḥ te'pi sarve tasmin samaye paramaśokaśalyasamarpitā bhavanti ?",
  "S06n584:313": "evamukte bhagavānāyuṣmantaṃ subhūtimetadavocat-yasmin samaye subhūte bodhisattvo mahāsattvaḥ prajñāpāramitāvihāreṇa viharati,",
  "S06n584:314": "tasmin samaye ye trisāhasramahāsāhasre lokadhātau mārāṃ pāpīyāṃsaḥ te sarve paramaśokaśalyasamarpitā bhavanti,",
  "S06n584:315": "svakasvakeṣvāsaneṣu na ramante |",
  "S06n584:316": "tatkasya hetoḥ ?",
  "S06n584:317": "prajñāpāramitāvihāreṇa hi viharato'sya subhūte bodhisattvasya mahāsattvasya sadevamānuṣāsuro loko'vatāraṃ na labhate grahaṇāya,",
  "S06n584:318": "gādhaṃ na labhate,",
  "S06n584:319": "yatrainaṃ gṛhītvā viheṭhayedvā vivartayedvā anuttarāyāḥ samyaksaṃbodheḥ |",
  "S06n584:320": "tasmāttarhiḥ subhūte bodhisattvena mahāsattvena anuttarāṃ samyaksaṃbodhimabhisaṃboddhukāmena prajñāpāramitāyāṃ caritavyam |",
  "S06n584:321": "tatkasya hetoḥ ?",
  "S06n584:322": "prajñāpāramitāyāṃ hi subhūte carato bodhisattvasya mahāsattvasya dānapāramitā bhāvanāparipūriṃ gacchati,",
  "S06n584:323": "evaṃ śīlapāramitā kṣāntipāramitā vīryapāramitā dhyānapāramitā bhāvanāparipūriṃ gacchati |",
  "S06n584:324": "prajñāpāramitāyāṃ hi subhūte carato bodhisattvasya mahāsattvasya sarvāḥ ṣaṭ pāramitā bhāvanāparipūriṃ gacchanti,",
  "S06n584:325": "sarvāṇi copāyakauśalyāni bhāvanāparipūriṃ gacchanti |",
  "S06n584:326": "tasya bodhisattvasya mahāsattvasya prajñāpāramitāyāṃ carato yāni kānicinmārakarmāṇyutpadyeran,",
  "S06n584:327": "sarvāṇi tānyutpadyamānānyeva sa prajñāsyati,",
  "S06n584:328": "prajānan visarjayiṣyati |",
  "S06n584:329": "sarvopāyakauśalyāni subhūte parigrahītukāmena bodhisattvena mahāsattvena prajñāpāramitāyāṃ caritavyam,",
  "S06n584:330": "prajñāpāramitā bhāvayitavyā |",
  "S06n584:331": "yasmin samaye subhūte bodhisattvo mahāsattvaḥ prajñāpāramitāyāṃ carati,",
  "S06n584:332": "prajñāpāramitāmabhinirharati,",
  "S06n584:333": "tasmin samaye subhūte na bodhisattvena mahāsattvena ye'prameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante yāpayanti,",
  "S06n584:334": "te samanvāhartavyāḥ |",
  "S06n584:335": "teṣāmapi itonirjātaiva sarvajñatā yaduta prajñāpāramitātaḥ |",
  "S06n584:336": "evaṃ samanvāhṛtya tena bodhisattvena mahāsattvena punarevaṃ cittamutpādayitavyam-ahamapyetān dharmānanuprāpsyāmi ye tairbuddhairbhagavadbhiranuprāptā iti |",
  "S06n584:337": "evaṃ subhūte bodhisattvena mahāsattvena prajñāpāramitāyāṃ caratā ime cittotpādā utpādayitavyā abhinirhartavyā divasasyātyayena,",
  "S06n584:338": "antaśo'cchaṭāsaṃghātamātrakamapi |",
  "S06n584:339": "yaśca subhūte aupalambhiko bodhisattvo mahāsattvo gaṅgānadīvālukopamān kalpān dānaṃ dadyāt,",
  "S06n584:340": "ayameva tata aupalambhikādbodhisattvānmahāsattvādbahutaraṃ puṇyaṃ prasavati,",
  "S06n584:341": "yo'yaṃ bodhisattvo mahāsattvo divasasyātyayena imāṃ prajñāpāramitāmabhinirharet,",
  "S06n584:342": "antaśo'cchaṭāsaṃghātamātrakamapi |",
  "S06n584:343": "ayaṃ bodhisattvo mahāsattvo'vinivartanīyatāyāṃ sthāsyati |",
  "S06n584:344": "tathāgatasamanvāhṛtaḥ sa bodhisattvo mahāsattvo veditavyaḥ,",
  "S06n584:345": "yo'syāṃ prajñāpāramitāyāṃ caran imāṃścittotpādānutpādayati divasasyātyayena antaśo'cchaṭāsaṃghātamātrakamapi |",
  "S06n584:346": "kaḥ punarvādo yasyeme cittotpādā divasamanuvarteran |",
  "S06n584:347": "tathāgatasamanvāhṛtasya hi subhūte bodhisattvasya mahāsattvasya kā gatiḥ pratikāṅkṣitavyā ?",
  "S06n584:348": "tathāgatasamanvāhṛtasya hi subhūte bodhisattvasya mahāsattvasya nānyā gatiḥ pratikāṅkṣitavyā anyatrānuttarāyāḥ samyaksaṃbodheḥ |",
  "S06n584:349": "abhavyaścāsāvapāyeṣūpapattum |",
  "S06n584:350": "svargopapattireva tasya pratikāṅkṣitavyā |",
  "S06n584:351": "tatrāpi tathāgatairavirahito bhaviṣyati,",
  "S06n584:352": "tathāgatāvirahiteṣu ca buddhakṣetreṣūpapatsyate,",
  "S06n584:353": "sattvāṃśca paripācayiṣyati |",
  "S06n584:354": "ime'pi subhūte guṇāḥ,",
  "S06n584:355": "ime'pyanuśaṃsā bodhisattvasya mahāsattvasya prajñāpāramitāyāṃ carataḥ,",
  "S06n584:356": "prajñāpāramitāmabhinirharataḥ,",
  "S06n584:357": "imāṃścittotpādānutpādayataḥ antaśo'cchaṭāsaṃghātamātrakamapi |",
  "S06n584:358": "kaḥ punarvādo yasyeme cittotpādā divasamanuvarteran,",
  "S06n584:359": "tadyathāpi nāma subhūte gandhahastino bodhisattvasya mahāsattvasya ya etarhyakṣobhyasya tathāgatasyārhataḥ samyaksaṃbuddhasyāntike brahmacaryaṃ caratīti ||",
  "S06n584:360": "āryāṣṭasāhasrikāyāṃ prajñāpāramitāyāmavakīrṇakusumaparivarto nāmāṣṭāviṃśatitamaḥ ||"
}