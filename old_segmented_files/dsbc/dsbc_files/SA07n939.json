{
  "SA07n939:0": "ekādaśaḥ sargaḥ",
  "SA07n939:1": "svarga kī hīnatā",
  "SA07n939:2": "tatastā yoṣito dṛṣṭvā nando nandanacāriṇīḥ |",
  "SA07n939:3": "babandha niyamastambhe durdamaṃ capalaṃ manaḥ ||1 ||",
  "SA07n939:4": "so'niṣṭanaiṣkramyaraso mlānatāmarasopamaḥ |",
  "SA07n939:5": "cacāra viraso dharmaṃ niveśyāpsaraso hṛdi ||2 ||",
  "SA07n939:6": "tathā lolendriyo bhūtvā dayitendriyagocaraḥ |",
  "SA07n939:7": "indriyārthavaśādeva babhūva niyatendriyaḥ ||3 ||",
  "SA07n939:8": "kāmacaryāsu kuśalo bhikṣucaryāsu viklavaḥ |",
  "SA07n939:9": "paramācāryaviṣṭabdho brahmacaryeṃ cacāra saḥ ||4 ||",
  "SA07n939:10": "saṃvṛtena ca śāntena tīvreṇa madanena ca |",
  "SA07n939:11": "jalāgneriva saṃsargācchaśāma ca śuśoṣa ca ||5 ||",
  "SA07n939:12": "svabhāvadarśanīyo'pi vairūpyamagamat param |",
  "SA07n939:13": "cintayāpsarasāṃ caiva niyamenāyatena ca ||6 ||",
  "SA07n939:14": "prastāveṣvapi bhāryāyāṃ priyabhāryastathāpi saḥ |",
  "SA07n939:15": "vītarāga ivātasthau na jaharṣa na cukṣubhe ||7 ||",
  "SA07n939:16": "taṃ vyavasthitamājñāya bhāryārāgāt parāṅmukham |",
  "SA07n939:17": "abhigamyābravīnnandamānandaḥ praṇayādidam ||8 ||",
  "SA07n939:18": "aho sadṛśamārabdhaṃ śrutamasyābhijanasya ca |",
  "SA07n939:19": "nigṛhītendriyaḥ svastho niyame yadi saṃsthitaḥ ||9 ||",
  "SA07n939:20": "abhiṣvaktasya kāmeṣu rāgiṇo viṣayātmanaḥ |",
  "SA07n939:21": "yadiyaṃ saṃvidutpannā neyamalpena hetunā ||10 ||",
  "SA07n939:22": "vyādhiralpena yatnena mṛduḥ pratinivāryate |",
  "SA07n939:23": "prabalaḥ prabalaireva yatnairnaśyati vā na vā ||11 ||",
  "SA07n939:24": "durharo mānaso vyādhirbalavāṃśca tavābhavat |",
  "SA07n939:25": "vinivṛtto yadi [ca] te sarvathā dhṛtimānasi ||12 ||",
  "SA07n939:26": "duṣkaraṃ sādhvanāryeṇa māninā caiva mārdavam |",
  "SA07n939:27": "atisargaśca lubdhena brahmacaryaṃ ca rāgiṇā ||13 ||",
  "SA07n939:28": "ekastu mama saṃdehastavāsyāṃ niyame dhṛtau |",
  "SA07n939:29": "atrānunayamicchāmi vaktavyaṃ yadi manyase ||14 ||",
  "SA07n939:30": "ārjavābhihitaṃ vākyaṃ na ca mantavyamanyathā |",
  "SA07n939:31": "rūkṣamapyāśaye śuddhe rukṣato naiti sajjanaḥ ||15 ||",
  "SA07n939:32": "apriyaṃ hi hitaṃ snigdhamasnigdhamahitaṃ priyam |",
  "SA07n939:33": "durlabhaṃ tu priyahitaṃ svādu pathyamivauṣadham ||16 ||",
  "SA07n939:34": "viśvāsaścārthacaryā ca sāmānyaṃ sukhaduḥkhayoḥ |",
  "SA07n939:35": "marṣaṇaṃ praṇayaścaiva mitravṛttiriyaṃ satām ||17 ||",
  "SA07n939:36": "tadidaṃ tvāṃ vivakṣāmi praṇayānna jighāṃsayā |",
  "SA07n939:37": "tvacchreyo hi vivakṣā me yato nārhāmyupekṣitum ||18 ||",
  "SA07n939:38": "apsarobhṛtako dharmaṃ carasītyabhidhīyase |",
  "SA07n939:39": "kimidaṃ bhūtamāhosvit parihāso'yamīdṛśaḥ ||19 ||",
  "SA07n939:40": "yadi tāvadidaṃ satyaṃ vakṣyāmyatra yadauṣadham |",
  "SA07n939:41": "auddhatyamatha vaktṛṇāmabhidhāsyāmi tadrajaḥ ||20 ||",
  "SA07n939:42": "ślakṣṇapūrvamatho tena hṛdi so'bhihatastadā |",
  "SA07n939:43": "dhyātvā dīrghaṃ niśaśvāsa kiñciccāvāṅmukho'bhavat ||21 ||",
  "SA07n939:44": "tatastasyeṅgitaṃ jñātvā manaḥsaṃkalpasūcakam |",
  "SA07n939:45": "babhāṣe vākyamānando madhurodarkamapriyam ||22 ||",
  "SA07n939:46": "ākāreṇāvagacchāmi tava dharmaprayojanam |",
  "SA07n939:47": "yajjñātvā tvayi jātaṃ me hāsyaṃ kāruṇyameva ca ||23 ||",
  "SA07n939:48": "yathāsanārthaṃ skandhena kaścid gurvīṃ śilāṃ vahet |",
  "SA07n939:49": "tadvattvamapi kāmārthaṃ niyamaṃ voḍhumudyataḥ ||24 ||",
  "SA07n939:50": "titāḍayiṣayā dṛpto yathā meṣo'parsati |",
  "SA07n939:51": "tadvadabrahmacaryāya brahmacaryamidaṃ tava ||25 ||",
  "SA07n939:52": "cikrīṣanti yathā paṇyaṃ vaṇijo lābhalipsayā |",
  "SA07n939:53": "dharmacaryā tava tathā paṇyabhūtā na śāntaye ||26 ||",
  "SA07n939:54": "yathā phalaviśeṣārtha bījaṃ vapati kārṣakaḥ |",
  "SA07n939:55": "tadvad viṣayakārpaṇyād viṣayāṃstyaktavānasi ||27 ||",
  "SA07n939:56": "ākāṅkṣecca yathā rogaṃ pratīkārasukhepsayā |",
  "SA07n939:57": "duḥkhamanvicchati bhavāṃstathā viṣayatṛṣṇayā ||28 ||",
  "SA07n939:58": "yathā paśyati madhveva na prapātamavekṣate |",
  "SA07n939:59": "paśyasyapsarasastadvad bhraṃśamante na paśyasi ||29 ||",
  "SA07n939:60": "hṛdi kāmāgninā dīpte kāyena vahato vratam |",
  "SA07n939:61": "kimidaṃ brahmacaryaṃ te manasābrahmacāriṇaḥ ||30 ||",
  "SA07n939:62": "saṃsāre vartamānena yadā cāpsarasastvayā |",
  "SA07n939:63": "prāptāstyaktāśca śataśastābhyaḥ kimiti te spṛhā ||31 ||",
  "SA07n939:64": "tṛptirnāstīndhanairagnernāmbhasā lavaṇāmbhasaḥ |",
  "SA07n939:65": "nāpi kāmaiḥ satṛṣṇasya tasmāt kāmā na tṛṣtaye ||32 ||",
  "SA07n939:66": "atṛptau sa kutaḥ śāntiraśāntau ca kutaḥ sukham |",
  "SA07n939:67": "asukhe ca kutaḥ prītiraprītau ca kuto ratiḥ ||33 ||",
  "SA07n939:68": "riraṃsā yadi te tasmādadhyātme dhīyatāṃ manaḥ |",
  "SA07n939:69": "praśāntā cānavadyā ca nāstyadhyātmasamā ratiḥ ||34 ||",
  "SA07n939:70": "na tatra kāryaṃ tūryaiste na strībhirna vibhūṣaṇaiḥ |",
  "SA07n939:71": "ekastvaṃ [yatra]tatrasthastayā ratyābhiraṃsyase ||35 ||",
  "SA07n939:72": "mānasaṃ balavad duḥkhaṃ tarṣe tiṣṭhati tiṣṭhati |",
  "SA07n939:73": "taṃ tarṣaṃ chindhi duḥkhaṃ hi tṛṣṇā cāsti ca nāsti ca ||36 ||",
  "SA07n939:74": "saṃpattau vā vipattau vā divā vā naktameva vā |",
  "SA07n939:75": "kāmeṣu hi satṛṣṇasya na śāntirupapadyate ||37 ||",
  "SA07n939:76": "kāmānāṃ prārthanā duḥkhā prāptau tṛptirna vidyate |",
  "SA07n939:77": "viyogānniyataḥ śoko viyogaśca dhruvo divi ||38 ||",
  "SA07n939:78": "kṛtvāpi duṣkaraṃ karma svarge labdhvāpi durlabham |",
  "SA07n939:79": "nṛlokaṃ punarevaiti pravāsāt svagṛhaṃ yathā ||39 ||",
  "SA07n939:80": "yadā bhraṣṭasya kuśalaṃ śiṣṭaṃ kiṃcinna vidyate |",
  "SA07n939:81": "tiryakṣu pitṛloke vā narake copapadyate ||40 ||",
  "SA07n939:82": "tasya bhuktavataḥ svarge viṣayānuttamānapi |",
  "SA07n939:83": "bhraṣṭasyārtasya duḥkhena kimāsvādaḥ karoti saḥ ||41 ||",
  "SA07n939:84": "śyenāya prāṇivātsalyāt svamāṃsānyapi dattavān |",
  "SA07n939:85": "śiviḥ svargāt paribhraṣṭastādṛk kṛtvāpi duṣkaram ||42 ||",
  "SA07n939:86": "śakrasyārdhāsanaṃ gatvā pūrvapārthiva eṃva yaḥ |",
  "SA07n939:87": "sa devatvaṃ gataḥ kāle māndhātādhaḥ punaryayau ||43 ||",
  "SA07n939:88": "rājyaṃ kṛtvāpi devānāṃ papāta nahuṣo bhuvi |",
  "SA07n939:89": "prāptaḥ kila bhujaṃgatvaṃ nādyāpi parimucyate ||44 ||",
  "SA07n939:90": "tathaivelivilo rājā rājavṛttena saṃskṛtaḥ |",
  "SA07n939:91": "svargaṃ gatvā punarbhraṣṭaḥ kūrmībhūtaḥ kilārṇave ||45 ||",
  "SA07n939:92": "bhūridyumno yayātiśca te cānye ca nṛparṣabhāḥ |",
  "SA07n939:93": "karmabhirdyāmabhikrīya tatkṣayāt punaratyajan ||46 ||",
  "SA07n939:94": "asurāḥ pūrvadevāstu surairapahṛtaśriyaḥ |",
  "SA07n939:95": "śriyaṃ samanuśocantaḥ pātālaṃ śaraṇaṃ yayuḥ ||47 ||",
  "SA07n939:96": "kiṃ ca rājarṣibhistāvadasurairvā surādibhiḥ |",
  "SA07n939:97": "mahendrāḥ śataśaḥ peturmāhātmyamapi na sthiram ||48 ||",
  "SA07n939:98": "saṃsadaṃ śobhāyitvaindrīmupendraścendravikramaḥ |",
  "SA07n939:99": "kṣīṇakarmā papātorvīṃ madhyādapsarasāṃ rasan ||49 ||",
  "SA07n939:100": "hā caitraratha hā vāpi hā mandākini hā priye |",
  "SA07n939:101": "ityārtā vilapanto'pi gāṃ patanti divaukasaḥ ||50 ||",
  "SA07n939:102": "tīvraṃ hyutpadyate duḥkhamiha tāvanmumūrṣatām |",
  "SA07n939:103": "kiṃ punaḥ patatāṃ svargādevānte sukhasevinām ||51 ||",
  "SA07n939:104": "rajo gṛṇhanti vāsāṃsi mlāyanti paramāḥ srajaḥ |",
  "SA07n939:105": "gātrebhyo jāyate svedo ratirbhavati nāsane ||52 ||",
  "SA07n939:106": "etānyādau nimittāni cyutau svargād divaukasām |",
  "SA07n939:107": "aniṣṭānīva martyānāmariṣṭāni mumūrṣatām ||53 ||",
  "SA07n939:108": "sukhamutpadyate yacca divi kāmānupāśnatām |",
  "SA07n939:109": "yacca duḥkhaṃ nipatatāṃ duḥkhameva viśiṣyate ||54 ||",
  "SA07n939:110": "tasmādasvantamatrāṇamaviśvāsyamatarpakam |",
  "SA07n939:111": "vijñāya kṣayiṇaṃ svargamapavarge matiṃ kuru ||55 ||",
  "SA07n939:112": "aśarīraṃ bhavāgraṃ hi gatvāpi munirudrakaḥ |",
  "SA07n939:113": "karmaṇo'nte cyutastasmāt tiryagyoniṃ prapatsyate ||56 ||",
  "SA07n939:114": "maitrayā saptavārṣikyā brahmalokamito gataḥ |",
  "SA07n939:115": "sunetraḥ punarāvṛtto garbhavāsamupeyivān ||57 ||",
  "SA07n939:116": "yadā caiśvaryavanto'pi kṣayiṇaḥ svargavāsinaḥ |",
  "SA07n939:117": "ko nāma svargavāsaya kṣeṣṇave spṛhayed budhaḥ ||58 ||",
  "SA07n939:118": "sūtreṇa baddho hi yathā vihaṃgo vyāvartate dūragato'pi bhūyaḥ |",
  "SA07n939:119": "ajñānasūtreṇa tathāvabaddho gato'pi dūraṃ punareti lokaḥ ||59 ||",
  "SA07n939:120": "kṛtvā kālavilakṣaṇaṃ pratibhuvā mukto yathā bandhanād",
  "SA07n939:121": "bhuktvā veśmasukhānyatītya samayaṃ bhūyo viśed vandhanaṃ |",
  "SA07n939:122": "tadvad dyāṃ pratibhūvadātmaniyamairdhyānādibhiḥ prāptavān",
  "SA07n939:123": "kāle karmasu teṣu bhuktaviṣayeṣvākṛṣate gāṃ punaḥ ||60 ||",
  "SA07n939:124": "antarjālagatāḥ pramattamanaso mīnāstaḍāge yathā",
  "SA07n939:125": "jānanti vyasanaṃ na rodhajanitaṃ svasthāścarantyambhasi |",
  "SA07n939:126": "antarlokagatāḥ kṛtārthamatayastadvaddivi dhyāyino",
  "SA07n939:127": "manyante śivamacyutaṃ dhruvamiti svaṃ sthānamāvartakam ||61 ||",
  "SA07n939:128": "tajjanmavyādhimṛtyuvyasanaparigataṃ matvā jagadidaṃ",
  "SA07n939:129": "saṃsāre bhrāmyamāṇaṃ divi nṛṣu narake tiryak-pitṛṣu ca |",
  "SA07n939:130": "yattrāṇaṃ nirbhayaṃ yacchivamamarajaraṃ niḥśokamamṛtaṃ",
  "SA07n939:131": "taddhetorbrahmacaryaṃ cara jahi hi calaṃ svargaṃ prati rucim ||62 ||",
  "SA07n939:132": "saundarananda mahākāvye “svarga kī hīnatā“ nāma ekādaśa sarga samāpta ||"
}