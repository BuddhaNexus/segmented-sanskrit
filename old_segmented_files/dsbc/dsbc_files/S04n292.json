{
  "S04n292:0": "7 duraṃgamā nāma saptamī bhūmiḥ |",
  "S04n292:1": "vajragarbha āha - yo'yaṃ bhavanto jinaputrā bodhisattvaḥ ṣaṣṭyāṃ bodhisattvabhūmau suparipūrṇabodhisattvamārgaḥ saptamīṃ bodhisattvabhūmimākramati,",
  "S04n292:2": "sa daśabhirupāyaprajñājñānābhinirhṛtairmārgāntarārambhaviśeṣairākramati |",
  "S04n292:3": "katamairdaśabhiḥ ?",
  "S04n292:4": "yaduta śūnyatānimittāpraṇihitasamādhisuparibhāvitamānasaśca bhavati,",
  "S04n292:5": "mahāpuṇyajñānasambhāropacayaṃ ca saṃbibharti |",
  "S04n292:6": "nairātmyaniḥsattvanirjīvaniṣpudgalatāṃ ca sarvadharmāṇāmavatarati,",
  "S04n292:7": "caturapramāṇābhinirhāraṃ ca notsṛjati |",
  "S04n292:8": "puṇyadharmocchrayapāramitābhisaṃskāraṃ cābhisaṃskaroti,",
  "S04n292:9": "na ca kiṃciddharmamabhiniviśate |",
  "S04n292:10": "sarvatraidhātukavivekaprāptaśca bhavati,",
  "S04n292:11": "traidhātukaviṭhapanālaṃkārābhinirhāraṃ cābhinirharati |",
  "S04n292:12": "atyantaśāntopaśāntaśca sarvakleśajvālāpagamādbhavati,",
  "S04n292:13": "sarvasattvarāgadveṣakleśajvālāpraśamābhinirhāraṃ cābhinirharati |",
  "S04n292:14": "māyāmarīcisvapnapratibhāsapratiśrutkodakacandrapratibimbanirmāṇabhāvābhāvasvabhāvādvayānugataśca bhavati,",
  "S04n292:15": "karmakriyāvibhaktyapramāṇāśayatāṃ cābhinirharati |",
  "S04n292:16": "ākāśasamakṣetrapathasubhāvitamanāśca bhavati,",
  "S04n292:17": "buddhakṣetraviṭhapanālaṃkārābhinirhāraṃ cābhinirharati |",
  "S04n292:18": "prakṛtidharmakāyatāṃ ca sarvabuddhanāmavatarati,",
  "S04n292:19": "rūpakāyalakṣaṇānuvyañjanaviṭhapanālaṃkārābhinirhāraṃ cābhinirharati |",
  "S04n292:20": "anabhilāpyarutaghoṣāpagataṃ ca prakṛtiśāntaṃ tathāgataghoṣamadhimucyate,",
  "S04n292:21": "sarvasvarāṅgavibhaktiviśuddhyalaṃkārābhinirhāraṃ cābhinirharati |",
  "S04n292:22": "ekakṣaṇatryadhvānubodhaṃ ca buddhānāṃ bhagavatāmavatarati,",
  "S04n292:23": "nānālakṣaṇākalpasaṃkhyāvibhāvanāṃ cānupraviśati sattvāśayavibhāvanāya |",
  "S04n292:24": "evirbhavanto jinaputrā daśabhirupāyaprajñājñānābhinirhṛtibhirmārgāntarārambhaviśeṣairbodhisattvaḥ ṣaṣṭhyā bodhisattvabhūmeḥ saptamīṃ bodhisattvabhūmimākrānta ityucyate ||",
  "S04n292:25": "sa saptamyāṃ bodhisattvabhūmau sthito bodhisattvo'pramāṇāsattvadhātumavatarati |",
  "S04n292:26": "apramāṇaṃ ca buddhānāṃ bhagavatāṃ sattvaparipācanavinayakarmāvatarati |",
  "S04n292:27": "apramāṇaṃ lokadhātumavatarati |",
  "S04n292:28": "apramāṇaṃ ca buddhānāṃ bhagavatāṃ kṣetrapariśuddhimavatarati |",
  "S04n292:29": "apramāṇaṃ ca dharmanānātvamavatarati |",
  "S04n292:30": "apramāṇaṃ ca buddhānāṃ bhagavatāṃ jñānābhisaṃbodhimavatarati |",
  "S04n292:31": "apramāṇaṃ ca kalpasaṃkhyāpraveśamavatarati |",
  "S04n292:32": "apramāṇaṃ ca buddhānāṃ bhagavatāṃ tryadhvānubodhamavatarati |",
  "S04n292:33": "apramāṇaṃ ca sattvānāmadhimuktinānātvaviśeṣamavatarati |",
  "S04n292:34": "apramāṇaṃ ca buddhānāṃ bhagavatāṃ rūpakāyanānātvadarśanamavatarati |",
  "S04n292:35": "apramāṇaṃ ca sattvānāmāśayendriyanānātvamavatarati |",
  "S04n292:36": "apramāṇaṃ ca buddhānāṃ bhagavatāṃ ghoṣodāhārasattvasaṃtoṣaṇamavatarati |",
  "S04n292:37": "apramāṇaṃ sattvānāṃ cittacaritanānātvamavatarati |",
  "S04n292:38": "apramāṇaṃ ca buddhānāṃ bhagavatāṃ jñānaprasarānugamamavatarati |",
  "S04n292:39": "apramāṇaṃ śrāvakayānaniryāṇāadhimuktinānātvamavatarati |",
  "S04n292:40": "apramāṇaṃ ca buddhānāṃ bhagavatāṃ mārgadeśanāvatāramavatarati |",
  "S04n292:41": "apramāṇaṃ pratyekabuddhayānasamudāgamaniṣpattimavatarati |",
  "S04n292:42": "apramāṇaṃ ca buddhānāṃ bhagavatāṃ jñānamukhapraveśanirdeśamavatarati |",
  "S04n292:43": "bodhisattvānāṃ bodhisattvacaryāprayogamavatarati |",
  "S04n292:44": "apramāṇaṃ ca buddhānāṃ bhagavatāṃ mahāyānasamudayāvatāranirdeśanāmavatarati ||",
  "S04n292:45": "tasyaivaṃ bhavati - evamapramāṇaḥ khalu punastathāgatānāmarhatāṃ samyaksaṃbuddhānāṃ viṣayo yasya na sukarā saṃkhyā kartuṃ kalpakoṭiśatasahasrairyāvadetāvadbhirapi kalpakoṭiniyutaśatasahasraiḥ |",
  "S04n292:46": "sarva...viṣayo'smābhiḥ samupasthāpayitavyo'nābhogato'kalpāvikalpataśca paripūrayitavya iti |",
  "S04n292:47": "sa evaṃ supratyavekṣitajñānābhijñaḥ satatasamitamabhiyuktopāyaprajñāparibhāviteṣu mārgāntarārambhaviśeṣeṣu supratiṣṭhito bhavatyavicālyayogena ||",
  "S04n292:48": "sa ekakṣaṇamapi mārgābhinirhārānna vyuttiṣṭhate |",
  "S04n292:49": "sa gacchanneva jñānābhinirhārayukto bhavati |",
  "S04n292:50": "tiṣṭhannapi niṣaṇṇo'pi śayāno'pi svapnāntaragato'pyapagatanīvaraṇaḥ sarveryāpathe sthito'virahito bhavati ebhirevaṃrūpaiḥ saṃjñāmanasikāraiḥ |",
  "S04n292:51": "tasya sarvacittotpāde daśānāṃ bodhisattvapāramitānāṃ samudāgamaparipūriḥ samudāgacchati |",
  "S04n292:52": "tatkasmāddhetoḥ?",
  "S04n292:53": "tathā hi sa bodhisattvaḥ sarvāṃścittotpādānutpannotpannān mahākaruṇāpūrvakān buddhadharmasamudāgamāya tathāgatajñānāya pariṇāmayati |",
  "S04n292:54": "tatra yaḥ kuśalamūlasya sattvebhya utsargo buddhajñānaṃ paryeṣamāṇasya,",
  "S04n292:55": "iyamasya dānapāramitā |",
  "S04n292:56": "yaḥ praśamaḥ sarvakleśaparidāhānām,",
  "S04n292:57": "iyamasya śīlapāramitā |",
  "S04n292:58": "yā kṛpāmaitrīpūrvagamā sarvasattveṣu kṣāntiḥ,",
  "S04n292:59": "iyamasya kṣāntipāramitā |",
  "S04n292:60": "ya uttarottarakuśaladharmātṛptatayārambhaḥ parākramaḥ,",
  "S04n292:61": "iyamasya vīryapāramitā |",
  "S04n292:62": "yā vipratisāryavisṛtamārgatā sarvajñajñānābhimukhatā,",
  "S04n292:63": "iyamasya dhyānapāramitā |",
  "S04n292:64": "yā sarvadharmāṇāṃ prakṛtyanutpādābhimukhī kṣāntiḥ,",
  "S04n292:65": "iyamasya prajñāpāramitā |",
  "S04n292:66": "yo'pramāṇājñānābhinirhāraḥ,",
  "S04n292:67": "iyamasyopāyakauśalapāramitā |",
  "S04n292:68": "yā sarvaparapravādimārasaṃghairmārgānācchedyatā,",
  "S04n292:69": "iyamasya balapāramitā |",
  "S04n292:70": "yadyathāvatsarvadharmajñānanitīraṇam,",
  "S04n292:71": "iyamasya jñānapāramitā |",
  "S04n292:72": "evamasya bhavanto jinaputrā bodhisattvasya dūraṃgamāyāṃ bodhisattvabhūmau sthitasya imā daśa pāramitāḥ kṣaṇe kṣaṇe paripūryante |",
  "S04n292:73": "evaṃ catvāri saṃgrahavastūni paripūryante,",
  "S04n292:74": "catvāri ca adhiṣṭhānāni,",
  "S04n292:75": "saptatriṃśad bodhipakṣyāśca dharmāḥ,",
  "S04n292:76": "trīṇi ca vimokṣamukhāni,",
  "S04n292:77": "samāsataḥ sarvabodhyaṅgikā dharmāḥ kṣaṇe kṣaṇe paripūryante ||",
  "S04n292:78": "evamukte vimukticandro bodhisattvo vajragarbhaṃ bodhisattvametadavocat - kiṃ punarbho jinaputrā asyāmeva saptamyāṃ bodhisattvabhūmau sthitasya bodhisattvasya sarvabodhyaṅgikā dharmāḥ kṣaṇe kṣaṇe paripūryante,",
  "S04n292:79": "āhosvitsarvāsu daśasu bodhisattvabhūmiṣu?",
  "S04n292:80": "vajragarbha āha - sarvāsu bho jinaputrā daśasu bodhisattvabhūmiṣu bodhisattvasya sarvabodhyaṅgāni kṣaṇe kṣaṇe paripūryante,",
  "S04n292:81": "tadatirekeṇa punarasyāmeva saptamyāṃ bodhisattvabhūmau |",
  "S04n292:82": "tatkasya hetoḥ?",
  "S04n292:83": "iyaṃ bho jinaputrā bodhisattvabhūmiḥ prāyogikacaryāparipūraṇī ca jñānābhijñānacaryākramaṇī ca |",
  "S04n292:84": "api tu khalu punarbho jinaputrāḥ prathamāyāṃ bodhisattvabhūmau sarvapraṇidhānādhyālambena bodhisattvasya sarvabodhyaṅgāni kṣaṇe kṣaṇe paripūryante |",
  "S04n292:85": "dvitīyāyāṃ cittamalāpanayanena |",
  "S04n292:86": "tṛtīyāyāṃ praṇidhānavivardhanatayā dharmāvabhāsapratilambhena ca |",
  "S04n292:87": "caturthyāṃ mārgāvatāreṇa |",
  "S04n292:88": "pañcamyāṃ lokatrayānuvṛtyā |",
  "S04n292:89": "ṣaṣṭyāṃ gambhīradharmamukhapraveśena |",
  "S04n292:90": "asyāṃ tu saptamyāṃ bodhisattvabhūmau sarvabuddhadharmasamutthāpanatayā kṣaṇe kṣaṇe sarvabodhyāṅgāni paripūryante |",
  "S04n292:91": "tatkasya hetoḥ?",
  "S04n292:92": "yāni bodhisattvena prathamāṃ bodhisattvabhūmimupādāya yāvatsaptamī bodhisattvabhūmirityabhinirhṛtāni jñānābhinirhāraprayogāṅgāni,",
  "S04n292:93": "imānyaṣṭamī bodhisattvabhūmimārabhya yāvadatyantaparyavasānamityanābhogena pariniṣpadyante |",
  "S04n292:94": "tadyathāpi nāma bho jinaputrā dvayorlokadhātvoḥ saṃkliṣṭaviśuddhāśayaśca lokadhātorekāntapariśuddhāśayaśca lokadhātorlokāntarikā duratikramā na śakyā yathātathātikramitumanyatra mahābhijñābalādhānāt,",
  "S04n292:95": "evameva bho jinaputra vyāmiśrapariśuddhā bodhisattvacaryāntarikā duratikramā na śakyā yathātathātikramitumanyatra mahāpraṇidhānopāyaprajñābhijñābalādhānāt |",
  "S04n292:96": "vimukticandra āha - kiṃ punarbho jinaputra saptasu bodhisattvabhūmiṣu kleśacaryāsaṃkliṣṭā bodhisattvacaryā pratyetavyā ?",
  "S04n292:97": "vajragarbha āha - prathamāmeva bho jinaputra bodhisattvabhūmimupādāya sarvābodhisattvacaryāpagatakleśakalmāṣā bodhipariṇāmanādhipatyena pratyetavyā |",
  "S04n292:98": "yathābhāgimārgasamatayā, (na ca)",
  "S04n292:99": "tāvatsaptasu bodhisattvabhūmiṣu samatikrāntā kleśacaryetyavācanīyā |",
  "S04n292:100": "tadyathāpi nāma bho jinaputra rājā cakravartī divyaṃ hastiratnamabhirūḍhaścaturo dvīpānākramati,",
  "S04n292:101": "manuṣyaduḥkhadāridryasaṃkleśadoṣāṃśca prajānāti,",
  "S04n292:102": "na ca tairdoṣairlipyate |",
  "S04n292:103": "na ca tāvatsamatikrānto manuṣyabhāvaṃ bhavati |",
  "S04n292:104": "yadā punarmanuṣyāśrayaṃ hitvā brahmalokopapanno bhavati brāhmyavimānamabhirūḍhaḥ,",
  "S04n292:105": "sahasralokadhātumalpakṛcchreṇa paśyatyanuvicarati,",
  "S04n292:106": "brahmapratibhāsaṃ cādarśayati,",
  "S04n292:107": "na ca manuṣya iti prabhāvyate,",
  "S04n292:108": "evameva bhoḥ prathamāṃ bhūmimupādāya bodhisattvaḥ pāramitāyānābhirūḍhaḥ sarvajagadanuvicaran saṃkleśadoṣān prajānāti,",
  "S04n292:109": "na ca tairdoṣairlipyate samyagmārgābhirūḍhatvāt |",
  "S04n292:110": "na ca tāvatsamatikrāntaḥ sarvajagatsaṃkleśadoṣān vaktavyaḥ |",
  "S04n292:111": "saptasu bhūmiṣu sarvaprāyogikacaryāṃ vihāya saptamyā bhūmeraṣṭamīṃ bodhisattvabhūmimavakrānto bhavati,",
  "S04n292:112": "tadā pariśuddhaṃ bodhisattvayānamabhirūḍhaḥ sarvajagadanuvicaran sarvajagatsaṃkleśadoṣān prajānāti,",
  "S04n292:113": "na ca tairdoṣairlipyate samatikrāntatvād lokatriyābhyaḥ |",
  "S04n292:114": "asyāṃ punarbho jinaputra sapyamyāṃ bodhisattvabhūmau sthito bodhisattvo bhūyastvena rāgādipramukhaṃ sarvakleśagaṇaṃ samatikrānto bhavati |",
  "S04n292:115": "so'syāṃ dūraṃgamāyāṃ bodhisattvabhūmau caran bodhisattvo'saṃkleśāniṣkleśa iti vaktavyaḥ |",
  "S04n292:116": "tatkasmāt? asamudācārātsarvakleśānāṃ na saṃkleśa iti vaktavyaḥ |",
  "S04n292:117": "tathāgatajñānābhilāṣādaparipūrṇābhiprāyatvācca na niṣkleśa iti vaktavyaḥ ||",
  "S04n292:118": "so'syāṃ saptamyāṃ bodhisattvabhūmau sthito bodhisattvo'dhyāśayapariśuddhena kāyakarmaṇā samanvāgato bhavati |",
  "S04n292:119": "adhyāśayapariśuddhena vākkarmaṇā adhyāśayapariśuddhena manaskarmaṇā samanvāgato bhavati |",
  "S04n292:120": "ye ceme daśākuśalāḥ karmapathāstathāgatavivarṇitāḥ,",
  "S04n292:121": "tān sarveṇa sarvaṃ samatikrānto bhavati |",
  "S04n292:122": "ye ceme daśa kuśalāḥ karmapathāḥ samyaksaṃbuddhānubhāvitāḥ,",
  "S04n292:123": "tān satatasamitamanuvartate |",
  "S04n292:124": "yāni laukikāni śilpasthānakarmasthānāni yānyabhinirhṛtāni pañcamyāṃ bodhisattvabhūmau,",
  "S04n292:125": "tānyasya sarvāṇyanābhogata evaṃ pravartante |",
  "S04n292:126": "sa ācāryaḥ saṃmato bhavati trisāhasra mahāsāhasralokadhātau,",
  "S04n292:127": "sthāpayitvā tathāgatānarhataḥ samyaksambuddhān,",
  "S04n292:128": "aṣṭamīṃ bhūmimupādāya ca bodhisattvān |",
  "S04n292:129": "nāsya kaścitsamo bhavatyāśayena vā prayogeṇa vā |",
  "S04n292:130": "yāni cemāni dhyānāni samādhayaḥ samapattayo'bhijñā vimokṣāśca,",
  "S04n292:131": "tānyasya sarveṇa sarvamāmukhībhavanti bhāvanābhinirhārākāreṇa |",
  "S04n292:132": "na ca tāvadvipākataḥ pariniṣpannāni bhavanti tadyathāpi nāma aṣṭamyāṃ bodhisattvabhūmau sthitasya bodhisattvasya |",
  "S04n292:133": "asyāṃ saptamyāṃ bodhisattvabhūmau sthitasya bodhisattvasya sarvacittotpādeṣu prajñopāyabhāvanābalaṃ paripūryate |",
  "S04n292:134": "bhūyasyā mātrayā sarvabodhyaṅgaparipūriṃ pratilabhate ||",
  "S04n292:135": "so'syāṃ saptamyāṃ bodhisattvabhūmau sthitaḥ san suvicitavicayaṃ ca nāma bodhisattvasamādhi samāpadyate |",
  "S04n292:136": "suvicintitārthaṃ ca nāma... |",
  "S04n292:137": "viśeṣamatiṃ ca nāma... |",
  "S04n292:138": "prabhedārthakośaṃ ca... |",
  "S04n292:139": "sarvārthavicayaṃ ca... |",
  "S04n292:140": "supratiṣṭhitadṛḍhamūlaṃ ca... |",
  "S04n292:141": "jñānābhijñāmukhaṃ ca... |",
  "S04n292:142": "dharmadhātu(pari)karmaṃ ca... |",
  "S04n292:143": "tathāgatānuśaṃsaṃ ca... |",
  "S04n292:144": "vicitrārthakośasaṃsāranirvāṇamukhaṃ ca bodhisattvasamādhiṃ samāpadyate |",
  "S04n292:145": "sa evaṃpramukhāni mahābhijñājñānamukhāni paripūrṇāni daśa samādhiśatasahasrāṇi bhūmipariśodhikāni samāpadyate ||",
  "S04n292:146": "sa eṣāṃ samādhīnāmupāyaprajñāsupariśodhitānāṃ pratilambhānmahākaruṇābalena cātikrānto bhavati śrāvakapratyekabuddhabhūmim,",
  "S04n292:147": "abhimukhaśca bhavati prajñājñānavicāraṇābhūmeḥ ||",
  "S04n292:148": "tasya asyāṃ saptamyāṃ bodhisattvabhūmau sthitasya bodhisattvasya apramāṇaṃ kāyakarma nimittāpagataṃ pravartate |",
  "S04n292:149": "apramāṇaṃ vākkarma...manaskarma nimittāpagataṃ pravartate suviśodhitamanutpattikadharmakṣāntyavabhāsitam |",
  "S04n292:150": "vimukticandra āha - nanu bho jinaputra,",
  "S04n292:151": "prathamāyāmeva bodhisattvabhūmau sthitasya bodhisattvasya apramāṇaṃ kāyavāṅmanaskarma sarvaśrāvakapratyekabuddhacaryāṃ samatikrāntaṃ bhavati?",
  "S04n292:152": "vajragarbha āha - bhavati bho jinaputra |",
  "S04n292:153": "tatpunarbuddhadharmādhyālambanamāhātmyena,",
  "S04n292:154": "na punaḥ svabuddhivicāreṇa |",
  "S04n292:155": "asyāṃ tu punaḥ saptamyāṃ bodhisattvabhūmau svabuddhigocaravicārapratilambhādasaṃhāryaṃ śrāvakapratyekabuddhairbhavati |",
  "S04n292:156": "tadyathāpi nāma bhavanto jinaputrā rājakulaprasūto rājaputro rājalakṣaṇasamanvāgato jātamātra eva sarvāmātyagaṇamabhibhavati rājādhipatyena,",
  "S04n292:157": "na punaḥ svabuddhivicāreṇa |",
  "S04n292:158": "yadā punaḥ sa saṃvṛddho bhavati tadā svabuddhibalādhānataḥ sarvāmātyakriyāsamatikrānto bhavati,",
  "S04n292:159": "evameva bho jinaputrā bodhisattvaḥ sahacittotpādena sarvaśrāvakapratyekabuddhānabhibhavatyadhyāśayamāhātmyena,",
  "S04n292:160": "na punaḥ svabuddhivicāreṇa |",
  "S04n292:161": "asyāṃ tu saptamyāṃ bodhisattvabhūmau sthito bodhisattvaḥ svaviṣayajñānaviśeṣamāhātmyāvasthitatvātsarvaśrāvakapratyekabuddhakriyāmatikrānto bhavati ||",
  "S04n292:162": "sa khalu punarbho bodhisattvo'syāṃ saptamyāṃ bodhisattvabhūmau sthito gambhīrasya vivittasyāpracārasya kāyavāṅmanaskarmaṇo lābhī bhavati |",
  "S04n292:163": "na cottaraṃ viśeṣaparimārgaṇābhiyogamavasṛjati |",
  "S04n292:164": "[yena parimārgaṇābhiyogena nirodhaprāptaśca bhavati,",
  "S04n292:165": "na ca nirodhaṃ sākṣātkaroti || ]",
  "S04n292:166": "vimukticandra āha - katamāṃ bhūmimupādāya bodhisattvo nirodhaṃ samāpadyate?",
  "S04n292:167": "vajragarbha āha - ṣaṣṭhīṃ bho jinaputra bodhisattvabhūmimupādāya bodhisattvo nirodhaṃ samāpadyate |",
  "S04n292:168": "asyāṃ punaḥ saptamyāṃ bodhisattvabhūmau pratiṣṭhito bodhisattvaścittakṣaṇe cittakṣaṇe nirodhaṃ samāpadyate ca vyuttiṣṭhate ca |",
  "S04n292:169": "na ca nirodhaḥ sākṣātkṛta iti vaktavyaḥ |",
  "S04n292:170": "tena so'cintyena kāyavāṅmana skarmaṇā samanvāgata ityucyate |",
  "S04n292:171": "āścaryaṃ bho yatra hi nāma bodhisattvo bhūtakoṭivihāreṇa ca viharati,",
  "S04n292:172": "na ca nirodhaṃ sākṣātkaroti |",
  "S04n292:173": "tadyathāpi nāma bho jinaputra puruṣaḥ kuśalo mahāsāgare vārilakṣaṇābhijñaḥ paṇḍito vyakto medhāvī tatropagatayā mīmāṃsayā samanvāgato mahāsāgare mahāyānapātrābhirūḍho vahanakuśalaśca bhavati,",
  "S04n292:174": "vārikuśalaśca bhavati,",
  "S04n292:175": "na ca mahāsamudre vāridoṣairlipyate,",
  "S04n292:176": "evameva bho jinaputra asyāṃ saptamyāṃ bodhisattvabhūmau pratiṣṭhito bodhisattvaḥ sarvajñajñānamahāsāgarāvatīrṇaḥ pāramitāmahāyānapātrābhirūḍho bhūtakoṭivihāreṇa ca viharati,",
  "S04n292:177": "na ca nirodhaṃ sākṣātkaroti,",
  "S04n292:178": "(na ca sasṃkṛtātyantavyupaśamavitarkadoṣairlipyate) ||",
  "S04n292:179": "sa evaṃ jñānabalādhānaprāptaḥ samādhijñānabalabhāvanābhinirhṛtayā buddhyā mahatopāyaprajñābalādhānena saṃsāramukhaṃ cādarśayati |",
  "S04n292:180": "nirvāṇasatatāśayaśca bhavati |",
  "S04n292:181": "mahāparivāraparivṛtaśca bhavati |",
  "S04n292:182": "satatasamitaṃ ca cittavivekapratilabdho bhavati |",
  "S04n292:183": "traidhātukopapattiṃ ca praṇidhānavaśenābhinirharati sattvaparipācanārtham |",
  "S04n292:184": "na ca lokadoṣairlipyate |",
  "S04n292:185": "śāntapraśāntopaśāntaśca bhavati |",
  "S04n292:186": "upāyena ca jvalati |",
  "S04n292:187": "jvalaṃśca na dahate |",
  "S04n292:188": "saṃvartate ca buddhajñānena |",
  "S04n292:189": "vivartate ca śrāvakapratyekabuddhabhūmibhyām |",
  "S04n292:190": "buddhajñānaviṣayakośaprāptaśca bhavati |",
  "S04n292:191": "māraviṣayagataśca dṛśyate |",
  "S04n292:192": "caturmārapathasamatikrāntaśca bhavati |",
  "S04n292:193": "māraviṣayagocaraṃ cādarśayati |",
  "S04n292:194": "sarvatīrthyāyatanopagataśca dṛśyate |",
  "S04n292:195": "buddhatīrthyāyatanānutsṛṣṭāśayaśca bhavati |",
  "S04n292:196": "sarvalokakriyānugataśca dṛśyate |",
  "S04n292:197": "lokottaradharmagatisamavasaraṇaśca bhavati |",
  "S04n292:198": "sarvadevanāgayakṣagandharvāsuragaruḍakinnaramahoragamanuṣyāmanuṣyaśakrabrahmalokapālātirekavyū-hālaṃkāraviṭhapanāprāptaśca bhavati |",
  "S04n292:199": "sarvabuddhadharmatimanasikāraṃ ca na vijahāti ||",
  "S04n292:200": "tasyaivaṃ jñānasamanvāgatasya asyāṃ saptasyāṃ dūraṃgamāyāṃ bodhisattvabhūmau sthitasya bodhisattvasya bahavo buddhā ābhāsamāgacchanti... |",
  "S04n292:201": "tāṃśca tathāgatānarhataḥ samyaksaṃbuddhān paryupāsate |",
  "S04n292:202": "teṣāṃ ca sakāśādgauravacitrīkāreṇa satkṛtya dharmadeśanāṃ śṛṇoti,",
  "S04n292:203": "udgṛhṇāti dhārayati |",
  "S04n292:204": "śrutvā ca yathāvatsamāpattiprajñājñānālokena prayujyate |",
  "S04n292:205": "pratipattitaścādhārayati |",
  "S04n292:206": "śāsanasaṃdhārakaśca bhavati teṣāṃ buddhānāṃ mahātmanām |",
  "S04n292:207": "asaṃhāryaśca sarvaśrāvakapratyekabuddhābhisamayaparipṛcchāsu |",
  "S04n292:208": "tasya bhūyasyā mātrayā sattvānugrahāya gambhīradharmakṣāntirviśuddhyati |",
  "S04n292:209": "tasya...anekān kalpāṃstāni kuśalamūlānyuttapyante,",
  "S04n292:210": "pariśuddhyanti,",
  "S04n292:211": "karmaṇyāni ca bhavanti,",
  "S04n292:212": "paryavadānaṃ cāgacchanti |",
  "S04n292:213": "anekāni kalpaśatāni...anekāni kalpakoṭiniyutaśatasahasrāṇi tāni kuśalamūlānyuttapyante,",
  "S04n292:214": "pariśuddhyanti,",
  "S04n292:215": "karmaṇyāni ca bhavanti,",
  "S04n292:216": "paryavadānaṃ cāgacchanti |",
  "S04n292:217": "tadyathāpi nāma bho jinaputrāḥ tadeva jātarūpaṃ sarvaratnapratyuptaṃ bhūyasyā mātrayottaptataraṃ bhavati,",
  "S04n292:218": "prabhāsvarataraṃ bhavati,",
  "S04n292:219": "asaṃhāryataraṃ ca bhavatyanyābhyo bhūṣaṇavikṛtibhyaḥ,",
  "S04n292:220": "evameva bho jinaputrāḥ...tāni kuśalamūlānyupāyaprajñājñānābhinirhṛtāni bhūyasyā mātrayottaptatarāṇi bhavanti prabhāsvaratarāṇi,",
  "S04n292:221": "paryavadātatarāṇi asaṃhāryatarāṇi ca bhavanti sarvaśrāvakapratyekabuddhaiḥ |",
  "S04n292:222": "tadyathāpi nāma bho jinaputrāḥ sūryābhā asaṃhāryā bhavanti sarvajyotirgaṇacandrābhābhiścaturṣu mahādvīpeṣu,",
  "S04n292:223": "sarvasnehagatāni bhūyastvena pariśoṣayanti,",
  "S04n292:224": "sarvaśasyāni paripācayanti,",
  "S04n292:225": "evameva bho jinaputrā...tāni kuśalamūlānyasaṃhāryāṇi bhavanti sarvaśrāvakapratyekabuddhaiḥ,",
  "S04n292:226": "caturviparyāsagatāni ca sarvakleśasnehagatāni bhūyastvena pariśoṣayanti |",
  "S04n292:227": "kleṣāvilāni ca sarvasaṃtānāni paripācayanti |",
  "S04n292:228": "tasya daśabhyaḥ pāramitābhya upāyakauśalyapāramitā atiriktatamā bhavati,",
  "S04n292:229": "na ca pariśeṣā na samudāgacchati yathābalaṃ yathābhajamānam |",
  "S04n292:230": "iyaṃ bho jinaputrā bodhisattvasya dūraṃgamā nāma saptamī bodhisattvabhūmiḥ samāsanirdeśataḥ,",
  "S04n292:231": "yasyāṃ pratiṣṭhito bodhisattvo bhūyastvena vaśavartī bhavati devarājaḥ kṛtī prabhuḥ sattvānāmabhisamayajñānopasaṃhāreṣvaparyantaḥ sarvaśrāvakapratyekabuddhaparipṛcchāsu kuśalaḥ sattvānniyāmamavakrāmayitum |",
  "S04n292:232": "yacca kicit... ||",
  "S04n292:233": "dūraṃgamā nāma saptamī bhūmiḥ ||"
}