{
  "SA05n882:0": "saptabuddhastotram",
  "SA05n882:1": "utpanno vandhumatyāṃ nṛpativarakule yo vipaśyītināmnā",
  "SA05n882:2": "yasyāśītisahasrāṇyamaranaragurorāyurāsīd gatānām |",
  "SA05n882:3": "yena prāptaṃ jinatvaṃ daśabalabalinā potalāvṛkṣamūle",
  "SA05n882:4": "taṃ vande jñānavāri praṇamitasakalaṃ kleśavahniṃ jinendram || 1 ||",
  "SA05n882:5": "vaṃśe pṛthvīśvarāṇāṃ mahati puravare yaḥ prajāto'rūṇākṣo",
  "SA05n882:6": "varṣāṇāmāyurāsīt sakalaguṇanidheryasya saptāyutānām |",
  "SA05n882:7": "saṃprāptā yena bodhiḥ parahitapaṭunā puṇḍarīkasya mūle",
  "SA05n882:8": "taṃ vande jñānarāśiṃ śikhinamṛṣivaraṃ prāptasaṃsārapāram || 2 ||",
  "SA05n882:9": "yo jāto nopamāyāṃ suprathitayaśasāmanvaye pārthivānā-",
  "SA05n882:10": "māyuḥ ṣaṣṭisahasrādabhavadurumateryasya saṃvatsarāṇām |",
  "SA05n882:11": "jitvā kleśānaśeṣānamṛtamadhigataṃ yena śālasya mūle",
  "SA05n882:12": "taṃ vande dharmarājaṃ bhuvanahitakaraṃ viśvabhūnāmadheyam || 3 ||",
  "SA05n882:13": "kṣemāvatyāṃ prajāto manujapatisame yo vaśī vipravaṃśe",
  "SA05n882:14": "āyurvarṣāyutāni pravaraguṇanidheraṣṭacatvāri caiva |",
  "SA05n882:15": "jainendraṃ yena labdhaṃ tribhavavadhakaraṃ jñānakhaḍgeśvareṇa",
  "SA05n882:16": "vande'haṃ siṃhakāyaṃ sugatamanupamaṃ kakupchandaṃ munīndram || 4 ||",
  "SA05n882:17": "śobhāvatyāṃ dvijānāṃ narapatimahite yo'nvaye saṃprasūta-",
  "SA05n882:18": "stasyāmāyuḥ sahasrāṇyatiśayavapuṣastriṃśadevaṃ babhūva |",
  "SA05n882:19": "buddhatvaṃ yena ratnācalavaraguruṇaudumbare prāptamāsīd",
  "SA05n882:20": "taṃ vande śāsitāraṃ kanakamunimṛṣiṃ dhvastamohāndhakāram || 5 ||",
  "SA05n882:21": "vārāṇasyāṃ kṛṣīśakṣitipatimahite vipravaṃśe'bhijāto",
  "SA05n882:22": "yasyāmāyuḥ sahasrāṇyatiśayamahitaṃ viṃśatirvatsarāṇām |",
  "SA05n882:23": "yena nyagrodhamūle tribhavajalanidhiḥ poṣito divyagatyā",
  "SA05n882:24": "taṃ vande vandanīyaṃ munivaramanaghaṃ kāśyapaṃ lokanātham || 6 ||",
  "SA05n882:25": "yo jātaḥ śrīviśāle kapilapuravare śākyarājendravaṃśe",
  "SA05n882:26": "yasyāsīdāyurekaṃśatamiha śaradāṃ sarvalokaikabandhoḥ |",
  "SA05n882:27": "nirgatyāśvatthamūle namucimapi satā'nuttarā yena bodhi-",
  "SA05n882:28": "staṃ vande śākyasiṃhaṃ suranaranamitaṃ buddhamādityabandhum || 7 ||",
  "SA05n882:29": "jātiṃ vipretivaṃśe nṛpavaramahite ketumatyāṃ gṛhītvā",
  "SA05n882:30": "buddhatvaṃ yena labdhamatiguṇanidhinā nāgavṛkṣasya mūle |",
  "SA05n882:31": "aṣṭāvabdāyutāni kṣapitabhagavato bhāvi yasyāgramāyu-",
  "SA05n882:32": "rvande maitreyanāthaṃ tuṣitapuravare bhāvinaṃ lokanātham || 8 ||",
  "SA05n882:33": "stutvā vai saptabuddhān sakalamupagatān saptasaptārkabhāso",
  "SA05n882:34": "maitreyaṃ ca stuvan vai tuṣitapuragataṃ bhāvinaṃ lokanātham |",
  "SA05n882:35": "yatpuṇyaṃ saṃprasūtaṃ śubhagatiphaladaṃ dehināmeva sarvaṃ",
  "SA05n882:36": "chitvā saṃkleśapāśān munaya iva caran nirvṛtiṃ sa prayātu || 9 ||",
  "SA05n882:37": "śrīsaptabuddhastotraṃ samāptam |"
}