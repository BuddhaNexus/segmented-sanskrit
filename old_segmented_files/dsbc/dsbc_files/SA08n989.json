{
  "SA08n989:0": "(30) bhikṣuvargaḥ",
  "SA08n989:1": "ādarśo bhikṣuḥ lokamārgadarśakaḥ",
  "SA08n989:2": "yo hinasti na bhūtāni mitravettā sadā'kṣayaḥ |",
  "SA08n989:3": "pitṛvat sarvabhūtāni lokastamanupaśyati ||1 ||",
  "SA08n989:4": "adattādānavirato nityaṃ jñānī jitendriyaḥ |",
  "SA08n989:5": "praśāntadehakarmā (ca)",
  "SA08n989:6": "tīrṇasambhavasaṅkramaḥ ||2 ||",
  "SA08n989:7": "nāpyālekhyagatā nāpi cakṣuṣā sā nirīkṣyate |",
  "SA08n989:8": "hatakāmo dṛṣṭasatyo muktastādṛśa ucyate ||3 ||",
  "SA08n989:9": "samaloṣṭāśmakanakaḥ vītaśokaḥ samāhitaḥ |",
  "SA08n989:10": "na kleśoragasampṛktaḥ sa saukhyaṃ dhruvamāpnuyāt ||4 ||",
  "SA08n989:11": "kaḥ bhikṣurvidyate?",
  "SA08n989:12": "arthānarthasamo yasya lābhālābhau tathaiva ca |",
  "SA08n989:13": "sukhaduḥkhasamāyuktaḥ bhikṣuḥ sa khalu kathyate ||5 ||",
  "SA08n989:14": "mitrāmitraprahīṇo yaḥ samacetā jitendriyaḥ |",
  "SA08n989:15": "vibheti yo na viṣayaiḥ vijñeyastādṛśo yatiḥ ||6 ||",
  "SA08n989:16": "viṣayadveṣī nirvāṇamadhigacchati",
  "SA08n989:17": "viṣamatvāddhi viṣayān dveṣṭi dhīro gatavyathaḥ |",
  "SA08n989:18": "na tasya dūre nirvāṇaṃ samyaksambuddhadeśitam ||7 ||",
  "SA08n989:19": "udaya-vyayatattvajñaḥ samyagdṛṣṭiralolupaḥ |",
  "SA08n989:20": "himavāniva niṣkramya saṃsārānmuktahetukaḥ ||8 ||",
  "SA08n989:21": "tṛṇacandanatulyo hi samatṛṣṇāmbarāśinaḥ |",
  "SA08n989:22": "sa kauśeyasaṅghaṭitatṛṣṇayā naiva bādhate ||9 ||",
  "SA08n989:23": "lābhasatkārasantuṣṭaḥ santuṣṭastṛṇasaṃstaraiḥ |",
  "SA08n989:24": "vahnivallābhasatkāraṃ yaḥ paśyati sa paśyati ||10 ||",
  "SA08n989:25": "buddhadeśitāḥ bhikṣudharmāḥ",
  "SA08n989:26": "vāhyate yo na viṣayaistṛṇanadyā na vāhayate |",
  "SA08n989:27": "svakarmaphalatattvajñaḥ sa bhikṣurbuddhadeśitaḥ ||11 ||",
  "SA08n989:28": "nātītaṃ śocate yo hi buddhayā (caiva)",
  "SA08n989:29": "gataspṛhaḥ |",
  "SA08n989:30": "pratyutpannakriyāyogī na buddhistasya lipyate ||12 ||",
  "SA08n989:31": "nirvāṇe (ca) matiryasya dharme nityaṃ sthitā bhavet |",
  "SA08n989:32": "na vartate sa saṃsāre śukladharmasamāvṛtaḥ ||13 ||",
  "SA08n989:33": "nāvilaṃ kriyate yasya cittaṃ vidyāgnikalpayā |",
  "SA08n989:34": "dāruvadviṣayā yasya tasya duḥkhaṃ na vidyate ||14 ||",
  "SA08n989:35": "indriyāṇi vaśe yasya cendriyeṣu vaśānugaḥ |",
  "SA08n989:36": "hriyate yaḥ pumarthaino nikaṣastādṛśo muniḥ ||15 ||",
  "SA08n989:37": "sādhuvaddhimano yasya kṣamāvān priyadarśanaḥ |",
  "SA08n989:38": "prahlādayati cetāṃsi sa nṛṇāṃ śaśivanmuniḥ ||16 ||",
  "SA08n989:39": "aruṇābhirato yastu harmyāgreṣu na rajyati |",
  "SA08n989:40": "santuṣṭaḥ pāṃśukūlena bhikṣurbhikṣārato bhavet ||17 ||",
  "SA08n989:41": "śānto dāntaḥ sudhīrarthāt tattvavit sukhaduḥkhayoḥ |",
  "SA08n989:42": "sa yātyuttamamadhvānaṃ yatra gatvā na śocati ||18 ||",
  "SA08n989:43": "ṛjumatpātakānyasya nityaṃ dhyānaparāyaṇaḥ |",
  "SA08n989:44": "prākṛtaiśca malai(rhīnaḥ)",
  "SA08n989:45": "sa yogī satyavartmani ||19 ||",
  "SA08n989:46": "sarvendriyavighātī yaḥ sarvabhūtahite rataḥ |",
  "SA08n989:47": "śānto dāntendriyaḥ svastho bhikṣurbhavati tādṛśaḥ ||20 ||",
  "SA08n989:48": "ṣaḍindriyarathārūḍho rāgaśatrunivārakaḥ |",
  "SA08n989:49": "prajñādhīraḥ kriyāvān yaḥ sa śāntipadamaśnute ||21 ||",
  "SA08n989:50": "araṇyavāsī santuṣṭo bhūmivāsī samāhitaḥ |",
  "SA08n989:51": "dhunāti pāpako dharmaścāyurmeghānivāmbaraḥ ||22 ||",
  "SA08n989:52": "śubhaṃ vā dehakarmāntaḥ śubhacaryāsu saṃrataḥ |",
  "SA08n989:53": "tattvadṛṣṭiḥ kriyādakṣo nāśayanmārasādhanam ||23 ||",
  "SA08n989:54": "dayālurbhikṣurnirvāṇamārge sthito bhavati",
  "SA08n989:55": "rāgātyaye na bādheta śubhacittaṃ gatālayam |",
  "SA08n989:56": "maitryā kāruṇyabahulo bhikṣurnairyyāṇike sthitaḥ ||24 ||",
  "SA08n989:57": "yasya rūpādayo neṣṭā viṣayā bandhahetave |",
  "SA08n989:58": "sa yāti paramāṃ śāntiṃ yatra gatvā na śocyate ||25 ||",
  "SA08n989:59": "hetupratyayatattvajñaḥ sūkṣmārthe kṛtaniścayaḥ |",
  "SA08n989:60": "mokṣasrotasyabhiratastṛṣṇayā naiva rajyate ||26 ||",
  "SA08n989:61": "yo nādatte'śubhaṃ karma śubhakarmarataḥ sadā |",
  "SA08n989:62": "candrāṃśunirmalagatiryogī bhavati tādṛśaḥ ||27 ||",
  "SA08n989:63": "pradahan pāpakān dharmān śuṣkendhanamivānalaḥ |",
  "SA08n989:64": "vibhrājate tribhuvane muktapāyo gatavyathaḥ ||28 ||",
  "SA08n989:65": "mokṣe'sti yasya tu mano na saṃsāre kathañcana |",
  "SA08n989:66": "nāsau badhnāti saṃsāre muktaḥ pakṣī yathāmbare ||29 ||",
  "SA08n989:67": "vedanodayatattvajño vedanāphalaniścayaḥ |",
  "SA08n989:68": "sa mukta iti vijñeyastattvavid ṛtavāṃśca saḥ ||30 ||",
  "SA08n989:69": "tathāpyete sukhaduḥkhe mṛṣṭāmṛṣṭairna lipyate |",
  "SA08n989:70": "dīptaṃ paśyati saṃsāraṃ yaḥ sa yogī satāṃ mataḥ ||31 ||",
  "SA08n989:71": "bhikṣurbhavati kīdṛśaḥ?",
  "SA08n989:72": "athāmūḍhamatirnityaṃ nityaṃ dharmaparāyaṇaḥ |",
  "SA08n989:73": "bhikṣuvṛttāvabhirato bhikṣurbhavati tādṛśaḥ ||32 ||",
  "SA08n989:74": "na tṛptirdarśanārāmaiḥ sādhūnāṃ darśane ratiḥ |",
  "SA08n989:75": "niṣkrāntagṛhakalmāṣo bhikṣurbhavati tādṛśaḥ ||33 ||",
  "SA08n989:76": "na nṛtyagītasandarśī (satyaṃ)",
  "SA08n989:77": "ca punarīkṣate |",
  "SA08n989:78": "saṃrakṣito śmaśāneṣu bhikṣurbhavati tādṛśaḥ ||34 ||",
  "SA08n989:79": "ekāhaṃ paramaṃ piṇḍamādatte'nyatra kāṅkṣati |",
  "SA08n989:80": "tribhāgakukṣisantuṣṭo bhikṣurbhavati tādṛśaḥ ||35 ||",
  "SA08n989:81": "vastrottamavivarjī yaḥ pāṃsukūleṣu rajyate |",
  "SA08n989:82": "muktāhāravihāro yo bhikṣurbhavati tādṛśaḥ ||36 ||",
  "SA08n989:83": "karmāṇyārabhate yo na nirāśaḥ sa ca karmasu |",
  "SA08n989:84": "niruddhako noparato bhikṣurbhavati tādṛśaḥ ||37 ||",
  "SA08n989:85": "kāyakoṭivinirmukto mohadhvāntavivarjitaḥ |",
  "SA08n989:86": "aliptaḥ pāpakairdharmaibhikṣurbhavati tādṛśaḥ ||38 ||",
  "SA08n989:87": "sarvāśayajanānītaḥ sarvāśayavivarjitaḥ |",
  "SA08n989:88": "sarvāśayavinirmukto bhikṣurbhavati tādṛśaḥ ||39 ||",
  "SA08n989:89": "āryāṣṭāṅgena mārgeṇa nirvāṇapurataḥ sthitaḥ |",
  "SA08n989:90": "sarvārthadharmatā hyeṣā bhikṣurbhavati tādṛśaḥ ||40 ||",
  "SA08n989:91": "śāntendriyo dṛḍhamatiḥ kāmapākavivarjitaḥ |",
  "SA08n989:92": "ekāgrasaṃsthitamanā bhikṣurbhavati tādṛśaḥ ||41 ||",
  "SA08n989:93": "bhūmisaṅkramaṇajño yo bhūmitattvanidarśakaḥ |",
  "SA08n989:94": "bhūmeḥ parāparajño yo bhikṣurbhavati tādṛśaḥ ||42 ||",
  "SA08n989:95": "sambhavāsambhavān dharmān hetupratyayasambhavān |",
  "SA08n989:96": "jānīte vidhivat sarvān bhikṣurbhavati tādṛśaḥ ||43 ||",
  "SA08n989:97": "brahmacārī ṛtujñānī styānamiddhavivarjitaḥ |",
  "SA08n989:98": "kalpodagro'vanau dakṣo bhikṣurbhavati tādṛśaḥ ||44 ||",
  "SA08n989:99": "śamasthovipaśyanāśca caturdhyānarataśca yaḥ |",
  "SA08n989:100": "ālaye muditārāmo bhikṣurbhavati tādṛśaḥ ||45 ||",
  "SA08n989:101": "pakṣiṇo gaganasthasya chāyevānugataḥ sadā |",
  "SA08n989:102": "saddharmasyānujīvī sa bhikṣurbhavati tādṛśaḥ ||46 ||",
  "SA08n989:103": "kleśopakleśabadhakaḥ samadarśī śubhānvitaḥ |",
  "SA08n989:104": "anāpānavidhijño yo bhikṣurbhavati tādṛśaḥ ||47 ||",
  "SA08n989:105": "anukramavidhijño yo yogavit tattvadarśakaḥ |",
  "SA08n989:106": "pārāpāravidhijño yo bhikṣurbhavati tādṛśaḥ ||48 ||",
  "SA08n989:107": "yo na hṛṣyati harṣeṣu bhayeṣu na bibheti ca |",
  "SA08n989:108": "mukto harṣabhayodvegairbhikṣurbhavati tādṛśaḥ ||49 ||",
  "SA08n989:109": "janmamaraṇatattvajñaḥ surāsuranamaskṛtaḥ |",
  "SA08n989:110": "parāvarajñaḥ sattvānāṃ bhikṣurbhavati tādṛśaḥ ||50 ||",
  "SA08n989:111": "saṅghāṭimātrasaṃhṛṣṭaḥ sañcayeṣu na rajyate |",
  "SA08n989:112": "alpeccho brahmacārī yo bhikṣurbhavati tādṛśaḥ ||51 ||",
  "SA08n989:113": "ekāśī vṛkṣamūle yaḥ sadā dhyānaṃ samīhate |",
  "SA08n989:114": "lābhasatkāravirato bhikṣurbhavati tādṛśaḥ ||52 ||",
  "SA08n989:115": "upekṣākaruṇārāgo mokṣadoṣavivarjitaḥ |",
  "SA08n989:116": "nirdagdhadoṣasarvasvo bhikṣurbhavati tādṛśaḥ ||53 ||",
  "SA08n989:117": "mandavīryakusīdānāṃ bhikṣūṇāṃ darśanāya ca |",
  "SA08n989:118": "nānyayogābhirakto yo bhikṣurbhavati tādṛśaḥ ||54 ||",
  "SA08n989:119": "kausīdyābhirato bhikṣuḥ nahi kalyāṇamarhati",
  "SA08n989:120": "na śayyāsanasambhogī bhikṣurbuddhena bhāṣitaḥ |",
  "SA08n989:121": "kausīdyabhirato yastu nāsau kalyāṇamarhati ||55 ||",
  "SA08n989:122": "kleśānāṃ mūlapākaṃ hi kausīdyaṃ yasya vidyate |",
  "SA08n989:123": "tasya duḥkhaṃ mahāghoraṃ saṃsāre sampravartate ||56 ||",
  "SA08n989:124": "kausīdyameva yasyāsti tasya dharmo na vidyate |",
  "SA08n989:125": "kevalaṃ vastramātreṇa 'bhikṣuḥ' sa iti kathyate ||57 ||",
  "SA08n989:126": "bhikṣurbhavati na tādṛśaḥ",
  "SA08n989:127": "nādhyāpane ratiryasya na dhyānenāśu rakṣati |",
  "SA08n989:128": "kevalaṃ vastumātreṇa bhikṣurbhavati tādṛśaḥ ||58 ||",
  "SA08n989:129": "vihārābhirato yastu na rato dharmagocare |",
  "SA08n989:130": "strī-madyalolupamatibhikṣurasti na tādṛśaḥ ||59 ||",
  "SA08n989:131": "(bhavenmatiryasya nityaṃ vividhe)",
  "SA08n989:132": "pāpakarmaṇi |",
  "SA08n989:133": "sa bhikṣurdeśito buddhaiḥ na bhoktā svakagocare ||60 ||",
  "SA08n989:134": "varamāśīviṣaviṣaṃ kathitaṃ tāmrameva ca |",
  "SA08n989:135": "bhuktasyātyantaduḥśīlairadhikaṃ pāpabhojanam ||61 ||",
  "SA08n989:136": "yo hi nārhati piṇḍāya nāsau piṇḍāya kalpate |",
  "SA08n989:137": "yasya piṇḍikṛtāḥ kleśāḥ sarpā iva vileśayāḥ ||62 ||",
  "SA08n989:138": "sa bhikṣuḥ piṇḍabhojī syānna strīdarśanatatparaḥ |",
  "SA08n989:139": "bandhakaṃ yadi cātmānaṃ kṛtvā paraśubhakṣatim ||63 ||",
  "SA08n989:140": "bhikṣurdurguṇānāṃ svarūpam",
  "SA08n989:141": "kathaṃ sa bhikṣurvijñeyaḥ saṅgharatnapradūṣakaḥ |",
  "SA08n989:142": "yasyeṣṭā lābhasatkārā viṣayā yasya sammatāḥ ||64 ||",
  "SA08n989:143": "nāridarśanasākāṅkṣī na bhikṣurna gṛhīva saḥ |",
  "SA08n989:144": "rājaseviṣu sṛṣṭāśo madyapaḥ krodhanastathā ||65 ||",
  "SA08n989:145": "sadā bhikṣurbañcayate dāyakānnanu cetasā |",
  "SA08n989:146": "upāyanānyupādāya rājadvārāśritā hi ye |",
  "SA08n989:147": "saṃrabdhā gṛhibhiḥ sārdha yathā nāgā vanāśritāḥ ||66 ||",
  "SA08n989:148": "tasmāt tāneva puṣṇanti vāterṣyāste samāgatāḥ |",
  "SA08n989:149": "putradārān parityajya ye śāntā ratnamāśritāḥ ||67 ||",
  "SA08n989:150": "bhikṣorguṇānāṃ māhātmyam",
  "SA08n989:151": "prahāya doṣān yo bhikṣurasti darśanatattvavit |",
  "SA08n989:152": "rūpādiskandhatattvajño mokṣāya yatate sadā ||68 ||",
  "SA08n989:153": "dharmāvabodhābhirato dhyānārāmavihāravān",
  "SA08n989:154": "tattvalakṣaṇasambodhāt prāpnuyāt padamavyayam ||69 ||",
  "SA08n989:155": "maitryārāmo hi satatamudyukto dharmagocare |",
  "SA08n989:156": "tattvalakṣaṇatattvajño bhikṣurbhavati tādṛśaḥ ||70 ||",
  "SA08n989:157": "yoniśastu matiryasya kāmakrodhairna hanyate |",
  "SA08n989:158": "sa bhikṣuriti vijñeyo viparītastato'nyathā ||71 ||",
  "SA08n989:159": "sarvabhūtadṛḍhaḥ śāntaḥ sarvasaṅgativarjitaḥ |",
  "SA08n989:160": "sarvabandhananirmukto bhikṣurbhavati tattvavit ||72 ||",
  "SA08n989:161": "karmaṇi yasya vijñānaviṣayairyo na hanyate |",
  "SA08n989:162": "nirmalaḥ syāt kanakavat santuṣṭo bhikṣurucyate ||73 ||",
  "SA08n989:163": "priyāpriye mano yasya na lepamanugacchati |",
  "SA08n989:164": "saṅkalpānāṃ vidhijño yaḥ sarvapāpavivarjitaḥ ||74 ||",
  "SA08n989:165": "anyasaṃduṣṭacarito dharmaśīlo jitendriyaḥ |",
  "SA08n989:166": "ahīnasatvo matimān bhikṣurbhavati tādṛśaḥ ||75 ||",
  "SA08n989:167": "śāstre śāstrārthavijñāne matiryasya sadā ratā |",
  "SA08n989:168": "na pānabhojanarataḥ sa bhikṣuḥ śāntamānasaḥ ||76 ||",
  "SA08n989:169": "bhikṣoḥ svarūpanirūpaṇam",
  "SA08n989:170": "vanāraṇyavihāreṣu śmaśāne tṛṇasaṃstare |",
  "SA08n989:171": "ramate yasya tu mano bhikṣurbhavati tādṛśaḥ ||77 ||",
  "SA08n989:172": "doṣāṇāṃ karmatattvajñaḥ phalavit pariśeṣataḥ |",
  "SA08n989:173": "hetupratyayatattvajño bhikṣuḥ syād vītakalmaṣaḥ ||78 ||",
  "SA08n989:174": "(hata) kilviṣakāntāro hatadoṣo jitendriyaḥ |",
  "SA08n989:175": "punarbhavavidhijño yo bhikṣuḥ śāntamanāḥ (smṛta) ||79 ||",
  "SA08n989:176": "notkarṣo hṛṣṭahṛdaye nindayā naiva rūṣyati |",
  "SA08n989:177": "samudratulyagāmbhīryo yogavān bhikṣurucyate ||80 ||",
  "SA08n989:178": "āveṇiko dṛḍhamatiḥ sūkṣmavādī na lolupaḥ |",
  "SA08n989:179": "kāmavādī samo dakṣaḥ sa bhikṣuḥ śānta ucyate ||81 ||",
  "SA08n989:180": "kāmadhātūpagān hetūn rūpadhātau tathaiva ca |",
  "SA08n989:181": "āruṣyeṣu ca tattvajñaḥ śāstrā bhikṣuḥ sa ucyate ||82 ||",
  "SA08n989:182": "na laukikakathāsaktaḥ śatrudoṣabadhe sadā |",
  "SA08n989:183": "viṣavad yasya viṣayāḥ sa bhikṣurdeśito budhaiḥ ||83 |",
  "SA08n989:184": "śuddhā yasya (hi)",
  "SA08n989:185": "kāmeṣu matirbhavati nityaśaḥ |",
  "SA08n989:186": "sa nirmuktamatirbhikṣurmuktaḥ saṃsārabandhanāt ||84 ||",
  "SA08n989:187": "dhyānādhyayanakarmaṇyaḥ kausīdyaṃ yasya dūrataḥ |",
  "SA08n989:188": "hitakārī ca sattvānām āraṇyo bhikṣurucyate ||85 ||",
  "SA08n989:189": "praśnottaramatiryasya pratibhāvan jitendriyaḥ |",
  "SA08n989:190": "sa dharmaḥ kathito jñeyo viparītastṛṇaiḥ samaḥ ||86 ||",
  "SA08n989:191": "buddhaśāsane kīdṛg bhikṣuḥ śastaḥ?",
  "SA08n989:192": "kāyamānasabhīryasya sarvadā naiva khidyate |",
  "SA08n989:193": "sarvakṛtyakaro jñeyo yaḥ saṅghāya ca tatparaḥ ||87 ||",
  "SA08n989:194": "na parārtha na lobhārtha yaśo'rtha kurute na tu |",
  "SA08n989:195": "saṅghakārye matiryasya sa muktaḥ sarvabandhanaiḥ ||88 ||",
  "SA08n989:196": "na svargārtha matiryasya lābhārtha yaśase na vā |",
  "SA08n989:197": "nirvāṇārtha kriyā sarvā sa bhikṣuḥ srota ucyate ||89 ||",
  "SA08n989:198": "pāpebhyo nityavirataḥ satkṛtyeṣu rataḥ sadā |",
  "SA08n989:199": "na pāpamitrasaṃsargī bhikṣuḥ syād buddhaśāsane ||90 ||",
  "SA08n989:200": "maitryā bhāvitacittasya dakṣasya ṛjucetasaḥ |",
  "SA08n989:201": "śikṣāpadeṣu raktasya nirvāṇaṃ nātidūrataḥ ||91 ||",
  "SA08n989:202": "jarāmaraṇaśīlasya saṃsāravimukhasya ca |",
  "SA08n989:203": "dhyāne'pi na pramattasya nirvāṇaṃ nātidūrataḥ ||92 ||",
  "SA08n989:204": "anityatāvidhijñasya śūnyatāvatkriyāvataḥ |",
  "SA08n989:205": "dhyānotkarṣavidhijñasya nirvāṇaṃ nātidūrataḥ ||93 ||",
  "SA08n989:206": "dhīro'yamagracoro'yaṃ yo'yaṃ bhikṣurasaṃvṛtaḥ |",
  "SA08n989:207": "antaḥpurīvarasrāvī bahiścīvarasaṃvṛtaḥ ||94 ||",
  "SA08n989:208": "dharmavinayād rikto bhikṣurduḥkhabhāgī bhavedeva",
  "SA08n989:209": "yathā yatnamayo rāśiḥ sarvo'sāraśca durbalaḥ |",
  "SA08n989:210": "evaṃ sañcarati rikto vitatho bhikṣuvādikaḥ ||95 ||",
  "SA08n989:211": "sa nārakeyo duḥśīlaḥ saṅgharatnabahiṣkṛtaḥ |",
  "SA08n989:212": "kāyasya bhedānnarakaṃ nīyate cittavañcitaḥ ||96 ||",
  "SA08n989:213": "vañcito dharmavinayād yāti tat svena karmaṇā |",
  "SA08n989:214": "malinastamasā baddho duḥkhabhāgī bhaviṣyati ||97 ||",
  "SA08n989:215": "aprāvṛtaḥ śubhadhaman nagnaḥ sādhujugupsitaḥ |",
  "SA08n989:216": "nayate narakaṃ ghoraṃ yathā dharmabahiṣkṛtaḥ ||98 ||",
  "SA08n989:217": "aśobhanasya nicayo duḥkhadvāramanāvṛtam |",
  "SA08n989:218": "saṃsārabandhanaṃ tīvraṃ dauḥśīlyamiti kathyate ||99 ||",
  "SA08n989:219": "asaṃvareṇa yo dagdhaḥ sa dagdho vahninā bhṛśam |",
  "SA08n989:220": "tasya saṃvarakṣīṇasya vinipāto dhruvaṃ sthitaḥ ||100 ||",
  "SA08n989:221": "kukartṛbhikṣurapi narakaṃ yāti",
  "SA08n989:222": "manasā saṃvarasthena svācāraiḥ saṃvarāyate |",
  "SA08n989:223": "samūḍhacaryāmāruhya narakāyopakalpate ||101 ||",
  "SA08n989:224": "aśubhaṃ vardhate tasya divārātrau ca sarvataḥ |",
  "SA08n989:225": "yasya śīlamayaṃ ratnaṃ dauḥśīlyena nivāritam ||102 ||",
  "SA08n989:226": "dharmaśūnyasya riktasya tamasā saṃvṛtasya ca |",
  "SA08n989:227": "vidyate'saṃvarastasya yo na śaucāya kalpate ||103 ||",
  "SA08n989:228": "asaṃvaramayaḥ pāśo malinaḥ sādhuvarjitaḥ |",
  "SA08n989:229": "ākarṣati sa duḥśīlān pāpiṣṭhān śīlavarjitān ||104 ||",
  "SA08n989:230": "asaṃvaraiśca dauḥśīlyaiḥ pāpaiśca saha saṅgatiḥ |",
  "SA08n989:231": "dūtakā narakasyaite kāmānāmapi sevakāḥ ||105 ||",
  "SA08n989:232": "asaṃvṛtaprasūtasya capalasya viśeṣataḥ |",
  "SA08n989:233": "pāpakarmābhiyuktasya narakaṃ nātidūrataḥ ||106 ||",
  "SA08n989:234": "kimete nāvagacchanti karmaṇāṃ sadṛśaṃ phalam |",
  "SA08n989:235": "akṣipātāya mūḍhāya durmatau (ye) vimohitāḥ ||107 ||",
  "SA08n989:236": "ahanyahani vardhante pāpanadyo durāsadāḥ |",
  "SA08n989:237": "duḥkhormimālāścapalāḥ pāpiṣṭhajanahāriṇaḥ ||108 ||",
  "SA08n989:238": "na teṣāṃ sukaraṃ janma na teṣāṃ sukaraṃ manaḥ |",
  "SA08n989:239": "aśīlāḥ puruṣā ye vā śukladharmavivarjitāḥ ||109 ||",
  "SA08n989:240": "dharmo'tyuccaḥ śubho mārgaḥ",
  "SA08n989:241": "atyuccaśca śubho mārgaḥ sa 'dharma' iti kathyate |",
  "SA08n989:242": "taṃ prāpyamanujaḥ śīghraṃ prayāti padamacyutam ||110 ||",
  "SA08n989:243": "tato'pavādāḥ sādhyante śaktimantaḥ sukhāstu ye |",
  "SA08n989:244": "saṃvarasya sadā dāsāsteṣāṃ duḥkhaṃ na vidyate |",
  "SA08n989:245": "dauḥśīlyaparamo hyeṣa malinīkurute nṛṇām ||111 ||",
  "SA08n989:246": "ye śaikṣyapadavibhraṣṭā bhāgino narakasya te |",
  "SA08n989:247": "evaṃ jñātvā naraḥ sarva saṃvaraṃ pratipadyate ||112 ||",
  "SA08n989:248": "śubhadharmī bhikṣurnirvāṇaṃ nāticiraṃ prāpnoti",
  "SA08n989:249": "bhavārṇasya sarvasya setubhūto hi saṃvaraḥ |",
  "SA08n989:250": "śuddhājīvaviśuddhasya śāntavaktrasya karmaṇaḥ ||113 ||",
  "SA08n989:251": "dhyāyino vipramuktasya nirvāṇaṃ nātidūrataḥ |",
  "SA08n989:252": "dhūrdharasyāpramattasya śmaśānavanasevinaḥ ||114 ||",
  "SA08n989:253": "śāyino bhūtale nityaṃ nirvāṇaṃ nātidūrataḥ |",
  "SA08n989:254": "pāṃśuśayyāvalambāṃsapātamekaṃ sajarjaram ||115 ||",
  "SA08n989:255": "santoṣaḥ phalamūlaiśca sa sukhī buddhasambhavaḥ |",
  "SA08n989:256": "vipramuktasya kāmebhyaḥ santoṣo hītarasya ca ||116 ||",
  "SA08n989:257": "savimuktakacittasya nirvāṇaṃ nātidūrataḥ |",
  "SA08n989:258": "kuhakāmalamuktasya rajo vā tasya tāyinaḥ ||117 ||",
  "SA08n989:259": "ākāśasamacittasya nirvāṇaṃ nātidūrataḥ |",
  "SA08n989:260": "bahubaddhapadairyuktā vijñeyā (bhava)cārikā ||118 ||",
  "SA08n989:261": "nāśikā brahmacaryasya nirvāṇagatiduḥkhikā |",
  "SA08n989:262": "sevyate yā janairnityaṃ prākṛtaiḥ śīlavarjitaiḥ ||119 ||",
  "SA08n989:263": "ajastraṃ parivarjyā sā dhyāyibhistattvadarśibhiḥ |",
  "SA08n989:264": "daurbalyamūlamekā sā manaskārapraṇāśikā ||120 ||",
  "SA08n989:265": "nāśinī brahmacaryasya narakasya pradarśikā |",
  "SA08n989:266": "bhraṃśikā svargamārgasya duḥkhasāgaraśoṣikā ||121 ||",
  "SA08n989:267": "dūtikā pretalokasya tiryagyoninipātikā |",
  "SA08n989:268": "nāmnā saṅgaṇikā sevā saṃsāre bandhamātṛkā ||122 ||",
  "SA08n989:269": "dhyānādhyayanaśaktaiva varjyā nityaṃ hi bhikṣubhiḥ |",
  "SA08n989:270": "dhyānādhyayananirmukto nimittābhirataḥ sadā ||123 ||",
  "SA08n989:271": "paradharmo bhayāvahaḥ",
  "SA08n989:272": "vivarjitaḥ śubhairdharmairapāpagamanāya saḥ |",
  "SA08n989:273": "svadharma yaḥ parityajya paradharmeṣu rajyate ||124 ||",
  "SA08n989:274": "dharmadvayaparibhraṣṭo vinipātāya kalpate |",
  "SA08n989:275": "svagṛhaṃ yaḥ parityajya paraveśyāni tiṣṭhati ||125 ||",
  "SA08n989:276": "sadā'yaṃ lāghavaṃ yāti nidhanaṃ cāśu gacchati |",
  "SA08n989:277": "tathā yo vimatirbhūto vidvanmānī janecchayā ||126 ||",
  "SA08n989:278": "svadharmaviratiṃ kṛtvā paradharmeṣu vartate |",
  "SA08n989:279": "adharme cāśayastasya paraliṅgopajīvinaḥ |||127 ||",
  "SA08n989:280": "tṛṇavidyābhilipto'yaṃ pretaḥ pāpeṣu pacyate |",
  "SA08n989:281": "yaśo'ntaṃ padamāsthāya pāpakarmaṇi vartate ||128 ||",
  "SA08n989:282": "nāsau bhikṣurihocyate",
  "SA08n989:283": "śaśvat sa patito dṛṣṭaḥ śāsanāntāt pravartate |",
  "SA08n989:284": "nispṛhaḥ kāmacaryāsu nirāmodaḥ pravarjitaḥ ||",
  "SA08n989:285": "ārabdhavīryaḥ santuṣṭo dhyāyī bhikṣurihocyate ||129 ||",
  "SA08n989:286": "na ca kāmeṣu saṃsakto nityāhāravihāravān |",
  "SA08n989:287": "kāṣāyasaṃvṛtaḥ kṣauro nāsau bhikṣurihocyate ||130 ||",
  "SA08n989:288": "nimittabodhako ( yastu)",
  "SA08n989:289": "nakṣatragaticintakaḥ |",
  "SA08n989:290": "rājasevāpramattaśca na sa bhikṣurihocyate ||131 ||",
  "SA08n989:291": "vaidyakarmāṇi kurvaśca śruti saṅgrathanaṃ tathā |",
  "SA08n989:292": "saṅkīrṇā dinacaryā ca kurvan bhikṣuḥ praṇaśyati ||132 ||",
  "SA08n989:293": "dhyānādhyayanavidveṣī rataḥ saṅgaṇikāsu ca |",
  "SA08n989:294": "lobhasatkāralābhaṃ ca kurvan bhikṣuḥ praṇaśyati ||133 ||",
  "SA08n989:295": "suvarṇadhātusaṃsakto bahumitraratiśca yaḥ |",
  "SA08n989:296": "anyalābhābhilāṣito bhikṣuḥ patati śāsanāt ||134 ||",
  "SA08n989:297": "tapasaḥ saṅganirmukto na pāpagaṇasevakaḥ |",
  "SA08n989:298": "saktūdakena santuṣṭaḥ sa bhikṣurniṣṭhuraḥ smṛtaḥ ||135 ||",
  "SA08n989:299": "kaḥ śuddho bhikṣuḥ?",
  "SA08n989:300": "āgatān viṣayān sarvān tyajati jvalanopamān |",
  "SA08n989:301": "viśuddhadoṣo maṇivacchuddho bhikṣurihocyate ||136 ||",
  "SA08n989:302": "antarbahirviśuddhātmā jñānādibhiralaṅkṛtaḥ |",
  "SA08n989:303": "śraddhayā śīlavastreṇa kriyāvān bhikṣurucyate ||137 ||",
  "SA08n989:304": "lobhadharmavyatīto yaḥ sthito merurivācalaḥ |",
  "SA08n989:305": "sarvalokapriyaḥ śāntaḥ pārago bhikṣurucyate ||138 ||",
  "SA08n989:306": "trirātrivāsī kutrāpi kuśāsanavidhārakaḥ |",
  "SA08n989:307": "girigahvarasevī ca vimukto bhikṣurucyate ||139 ||",
  "SA08n989:308": "pāpabhīrurasaṃsparśī saṃvṛtaḥ ca susaṃvṛtaḥ |",
  "SA08n989:309": "jñānasevī sthiraḥ śānta ekākī bhikṣurucyate ||140 ||",
  "SA08n989:310": "acalaḥ priyavādī ca pāpamitravivarjitaḥ |",
  "SA08n989:311": "aśaktaḥ sarvakṛtyeṣu mukto bhikṣurihocyate ||141 ||",
  "SA08n989:312": "rājasevā kukaṣāyoktisevā",
  "SA08n989:313": "rājasevā vigarhyāsti bhikṣoścāraṇyavāsinaḥ |",
  "SA08n989:314": "kukaṣāyoktisevā'sau mṛtyutaskarajīvikā ||142 ||",
  "SA08n989:315": "na hi rājasevako bhikṣuryaḥ sevyo devatairapi |",
  "SA08n989:316": "na hiṃsāsavasaṃsṛṣṭo mahate'śucisevakaḥ ||143 ||",
  "SA08n989:317": "bhikṣoḥ rājasevā na śobhate",
  "SA08n989:318": "nirmalasya nirāmasya nispṛhasya ca dehinaḥ |",
  "SA08n989:319": "saṃsārabhayabhītasya rājasevā na śobhate ||144 ||",
  "SA08n989:320": "vanāraṇyaśmaśāneṣu palvalo giribhūmiṣu |",
  "SA08n989:321": "prāntabhūmiṣu grāmasya sthitaḥ bhikṣuḥ praśobhate ||145 ||",
  "SA08n989:322": "vanāraṇyaśmaśāneṣu bhikṣurna rājasevayā |",
  "SA08n989:323": "dhyānādhyayananirmuktaḥ kavalāhārabhojitā |",
  "SA08n989:324": "na bhikṣuriti vijñeyaḥ piśācasamamānasaḥ ||146 ||",
  "SA08n989:325": "dhyānāddhi vimalaṃ saukhyaṃ pravadanti manīṣiṇaḥ |",
  "SA08n989:326": "na tatsukhātsukhaṃ cānyadasti loke kathañcana ||147 ||",
  "SA08n989:327": "taduttamadhyānasukhaṃ muktvā yaḥ puruṣādhamaḥ |",
  "SA08n989:328": "raseṣu ramate bālastena mūḍho vihanyate ||148 ||",
  "SA08n989:329": "viṣayairbhrāmitasyāsya nityaṃ tadgatacetasaḥ |",
  "SA08n989:330": "vardhante'kuśalā dharmāḥ paralokāpakarṣakāḥ ||149 ||",
  "SA08n989:331": "ātmajño bhikṣurnirvāṇamadhigacchati",
  "SA08n989:332": "ātmano yānahīnaśca gurupṛcchanakastathā |",
  "SA08n989:333": "bhikṣurudyuktavīryaśca nirvāṇamadhigacchati ||150 ||",
  "SA08n989:334": "śrutaṃ yāvad bhavatyeva tāvadeva prabhāṣate |",
  "SA08n989:335": "ātmajño mānahīnaśca bhikṣurbhavati tattvavid ||151 ||",
  "SA08n989:336": "mānāpamānahīno yo mārgāmārgavicakṣaṇaḥ |",
  "SA08n989:337": "svaparārthavidhijño yaḥ sa tuṣṭo bhikṣurucyate ||152 ||",
  "SA08n989:338": "māninaḥ kutaḥ śāntiḥ?",
  "SA08n989:339": "māninaḥ krūramanasaścapalasyālpamedhasaḥ |",
  "SA08n989:340": "lābhasatkārayātasya kutaḥ śāntirbhaviṣyati? ||153 ||",
  "SA08n989:341": "prasannācārayuktasya jñānagocarasevinaḥ |",
  "SA08n989:342": "saṃsāradoṣabhītasya pravrajyā saphalā matā ||154 ||",
  "SA08n989:343": "svabhāvaparabhāveṣu yasya buddhirnamuñcati |",
  "SA08n989:344": "na karmaṇyavipāke ca mārgāmārge tathaiva ca ||155 ||",
  "SA08n989:345": "nivāsopahato bhikṣuḥ sukhaṃ na vindati",
  "SA08n989:346": "sadācāraviyuktasya sukhaduḥkhābhayasya ca |",
  "SA08n989:347": "nivāsopahato bhikṣurbālavad dṛśyate paraiḥ ||156 ||",
  "SA08n989:348": "tṛṇavallaghutāṃ yāti svārthācca parihīyate |",
  "SA08n989:349": "nivāsopahato bhikṣuḥ parihīṇavane sthitaḥ ||157 ||",
  "SA08n989:350": "dhyānādhyayanakṛtyeṣu mano naiva pravartate |",
  "SA08n989:351": "nivāsopahato bhikṣurjanasañcayatatparaḥ ||158 ||",
  "SA08n989:352": "sañcayavyagramanasā jīvitaṃ parihīyate |",
  "SA08n989:353": "kṣiṇoti retasaṃ svasya jīvitaṃ naiva gacchati ||159 ||",
  "SA08n989:354": "kaḥ durgatiṃ yāti ?",
  "SA08n989:355": "na ca vindati yat kṛtvā sukhamanyatra bhujyate |",
  "SA08n989:356": "nivāsopahato bhikṣurjanasañcayatatparaḥ |",
  "SA08n989:357": "pāpāni yāti nityaṃ sa tena gacchati durgatim ||160 ||",
  "SA08n989:358": "śrāmaṇyadharmasya mahattvam",
  "SA08n989:359": "anabhipretamanaso nirāśasya ca dehinaḥ |",
  "SA08n989:360": "sarvasaṅgavimuktasya śrāmaṇyaṃ saphalaṃ matam ||161 ||",
  "SA08n989:361": "girigahvaravṛkṣeṣu nityaṃ dhyānavihāriṇaḥ |",
  "SA08n989:362": "prasīdati śubhaṃ jñānaṃ dauḥśīlyaparivarjitam ||162 ||",
  "SA08n989:363": "keṣāṃ saphalaṃ jīvanam?",
  "SA08n989:364": "sarvasaṅgavinirmukto viṣayairna ca vañcitaḥ |",
  "SA08n989:365": "(sa) bhikṣu niṣphalo jñeyaḥ śuṣkendhanamivānalaḥ ||163 ||",
  "SA08n989:366": "nirvāṇābhiratasya bhikṣoḥ praśaṃsā",
  "SA08n989:367": "nirvāṇābhirato yo hi bhītasya vibhavārṇavāt |",
  "SA08n989:368": "bhikṣurbhavati śuddhātmā na nivāsena karhicit ||164 ||",
  "SA08n989:369": "tṛṣṇā eva anarthakarī",
  "SA08n989:370": "lobhamoheṣu ye śaktāste śaktā tṛṣṇayā sadā |",
  "SA08n989:371": "tṛṣṇābandhanabaddhānāṃ nāyaṃ loko na cāparaḥ ||165 ||",
  "SA08n989:372": "dharmajño durgati na labhate",
  "SA08n989:373": "asaṃśaktā matiryasya mithyākarmasu sarvadā |",
  "SA08n989:374": "apakṣapātī dharmajño na sa gacchati durgatim ||166 ||",
  "SA08n989:375": "kaḥ munirucyate?",
  "SA08n989:376": "doṣapaṅkemano yasya na limpati kathañcana |",
  "SA08n989:377": "ekārāmavihārīyo nirāśo munirucyate ||167 ||",
  "SA08n989:378": "nirmukto vimalācāro nivṛttamalakalmaṣaḥ |",
  "SA08n989:379": "mukto yo viṣayaiḥ sarvairāraṇyo munirucyate ||168 ||",
  "SA08n989:380": "lokadharmairna nirvedaṃ samāyāti kathañcana |",
  "SA08n989:381": "sukhaduḥkhasamaprajño nirmalo munirucyate ||169 ||",
  "SA08n989:382": "santoṣaḥ paramo(dharmo)",
  "SA08n989:383": "nityaṃ kāmavivarjitaḥ |",
  "SA08n989:384": "nirāmayaḥ kṛcchrajīvī śucirmunirihocyate ||170 ||",
  "SA08n989:385": "nayenna tena saṃśleṣaṃ yatra yatrānugacchati |",
  "SA08n989:386": "ekacārī dṛḍhamatiḥ kriyāvān munirucyate ||171 ||",
  "SA08n989:387": "śubhāśubhānāṃ sarveṣāṃ karmaṇāṃ phalatattvavit |",
  "SA08n989:388": "śubhāśubhaparityāgī loke'sau munirucyate ||172 ||",
  "SA08n989:389": "udyukto doṣanāśāya nityakāmagatiḥ smṛtaḥ |",
  "SA08n989:390": "udayavyayatattvajño buddhimān munirucyate ||173 ||",
  "SA08n989:391": "deśakālavidāṃ śreṣṭho'dvayavādī jitendriyaḥ |",
  "SA08n989:392": "saṃsārabhayabhīto'yaṃ praśānto munirucyate ||174 ||",
  "SA08n989:393": "kaḥ bhikṣuḥ nirvāṇamadhigacchati?",
  "SA08n989:394": "ekārāmagato bhikṣuḥ saṃkṣiptendriyapañcakaḥ |",
  "SA08n989:395": "dehalakṣaṇatattvajño nirvāṇamadhigacchati ||175 ||",
  "SA08n989:396": "vīryavān ( satyavāk)",
  "SA08n989:397": "bhikṣurnityaṃ doṣavivarjitaḥ |",
  "SA08n989:398": "udyānamiva krīḍāyā nirvāṇamadhigacchati ||176 ||",
  "SA08n989:399": "kalyāṇadharmī bhava",
  "SA08n989:400": "dagdhe kleśe vayaṃ dagdhā vanaṃ dagdhaṃ yathāgninā |",
  "SA08n989:401": "kalyāṇadharme saṃraktā na raktā kāmabhojane ||177 ||",
  "SA08n989:402": "māyayā janāḥ vañcakāḥ bhavanti",
  "SA08n989:403": "nityaṃ prāptyutsukā ye (hi)",
  "SA08n989:404": "nityaṃ svajanasaṃratāḥ |",
  "SA08n989:405": "māyayā vañcakā (ye tu )",
  "SA08n989:406": "mūḍhāste dharmavartmani ||178 ||",
  "SA08n989:407": "śubhakarmaṇi manaḥ kāryaḥ",
  "SA08n989:408": "ramaṇīyānyaraṇyāni tatraiva ramate manaḥ |",
  "SA08n989:409": "ramante vītarāgāste na tu kāmagaveṣiṇaḥ ||179 ||",
  "SA08n989:410": "sa kathābhirato yastu rato viṣayatṛṣṇayoḥ |",
  "SA08n989:411": "na yāsyati puraṃ śāntaṃ yo ca mṛtyuṃ na vindati ||180 ||",
  "SA08n989:412": "advayavādī bhava",
  "SA08n989:413": "yo'tyantaśāntamanasā nityaṃ dhyānaparāyaṇaḥ |",
  "SA08n989:414": "ādimadhyāntakalyāṇo nityamadvayagocaraḥ ||181 ||",
  "SA08n989:415": " ||iti bhikṣuvargastriṃśaḥ ||",
  "SA08n989:416": "karuṇā-dāna-śīlāni-kṣāntirvīryamathāpi ca |",
  "SA08n989:417": "dhyānaṃ prajñā'tha nirvāṇo mano bhikṣuśca te daśa ||",
  "SA08n989:418": " ||iti tṛtīyam udānam ||"
}