{
  "SA07n954:0": "aṣṭamaḥ sargaḥ",
  "SA07n954:1": "sūryāstakālavarṇanam",
  "SA07n954:2": "tatrāntare bimbamamandarāgaṃ papāta bhānodiśi paścimāyām |",
  "SA07n954:3": "ākāśakośād galitasya nīlād ākṛṣṭalīlaṃ maṇidarpaṇasya ||1 ||",
  "SA07n954:4": "ākāśasindhoraparāhṇakarṇadhārādhipaḥ saṃhṛtaraśmijālaḥ |",
  "SA07n954:5": "prakṣepaṇībhiḥ sphaṭikātmikābhirdigantatīraṃ taraṇiṃ nināya ||2 ||",
  "SA07n954:6": "aśokapuṣpastabakābhitāmramastācale maṇḍalamuṣṇabhānoḥ |",
  "SA07n954:7": "babhāra sindhormathane viṣaktapravālavallīvalasya śobhām ||3 ||",
  "SA07n954:8": "bhāsvānabhīpsuḥ parālokayātrāṃ padmākareṣu pratibimbalakṣāt |",
  "SA07n954:9": "āpracchanārthaṃ priyabāndhavānāmambhojinīnāmiva sampraviṣṭaḥ ||4 ||",
  "SA07n954:10": "krameṇa madhyaṃ caramāmburāśeḥ prābhākaraṃ bimbamalañcakāra |",
  "SA07n954:11": "harinmaṇiśyāmamivācyutasya vakṣaḥsthalaṃ kaustubhanāma ratnam ||5 ||",
  "SA07n954:12": "āvartavegādaparamburāśerāvṛttabimbaṃ haridaśvabimbam |",
  "SA07n954:13": "bhūyo'pi cakrabhramamunmṛjārthamāropitaṃ viśvasṛjeva reje ||6 ||",
  "SA07n954:14": "mayā vinābdhiḥ pralayaprasaṅgaṃ velā kadācinna vilaṅghiteti |",
  "SA07n954:15": "satyaṃ cakāreva tadaṅgahastairādāya taptāruṇalohakūṭam ||7 ||",
  "SA07n954:16": "dināvasānena parīkṣakeṇa mandapradīptidyumaṇirmahārhaḥ |",
  "SA07n954:17": "aurvāgninā tejayituṃ kilāntarudanvaṅgārabhare nirastaḥ ||8 ||",
  "SA07n954:18": "astaṅgate bhartari bhṛṅgamālāmaṅgalyasūtraṃ divasāntadhātrī |",
  "SA07n954:19": "ambhojinīnāmapasaurabhāṇāmapākarodamburuhopakaṇṭhāt ||9 ||",
  "SA07n954:20": "viśleṣaduḥkhādiva tigmabhānoḥ saṅkocabhājāṃ nalinīvadhūnām |",
  "SA07n954:21": "śokāgnidhūmālirivojjajṛmbhe bhṛṅgāvalī paṅkaruhānanemyaḥ ||10 ||",
  "SA07n954:22": "saurabhyalobhāt savidhe carantī bhṛṅgāvalī padmavaneṣu reje |",
  "SA07n954:23": "viyoginībhirnalinīvadhūbhirvyāpāritodvandhanavāgureva ||11 ||",
  "SA07n954:24": "vihāya bhāsvān nalinīṃ sarāgāmastaṅgato'bhūnmama bālyamitram |",
  "SA07n954:25": "ityātiyogādiva cakravākastyaktvā priyāṃ dīnataraṃ rarāsa ||12 ||",
  "SA07n954:26": "pratāyamānā prathametarasmin kāṣṭhāntarāle kanati sma sandhyā |",
  "SA07n954:27": "divāniśānyo'nyanipīḍanena jājvalyamānā jvalanaprabheva ||13 ||",
  "SA07n954:28": "astaṅgataṃ bhāskaramambaraśrīrālokya śokātiśayākuleva |",
  "SA07n954:29": "nakṣatramuktākṣavaṭaṃ dadhānā sandhyātapaṃ cīvaramālalambe ||14 ||",
  "SA07n954:30": "rudrākṣamālāvalayojjvalāni tapodhanānāṃ karapallavāni |",
  "SA07n954:31": "sandhyāpraṇāmāya sabhṛṅgacakraiḥ saṅkocamāpuḥ saha padmaṣaṇḍaiḥ ||15 ||",
  "SA07n954:32": "ākāśanīlotpalabhṛṅgabhaṅgirāśāvadhūnīlapaṭottarīyam |",
  "SA07n954:33": "viśvambharābhūmigṛhapraveśo'pyajṛmbhatāndhaṅkaraṇī tamisrā ||16 ||",
  "SA07n954:34": "niṣyandamānairiva candrakāntairnirvāpitānāṃ tapanopalānām |",
  "SA07n954:35": "samīoiraṇotthā iva dhūmasārthāstamobharāstarurantarikṣam ||17 ||",
  "SA07n954:36": "pradoṣavedhāḥ pravarasya tārāpraśastivarṇān likhituṃ himāṃśoḥ |",
  "SA07n954:37": "payodavīthīphalakaṃ tamisramaṣīprakārairmalinīcakāra ||18 ||",
  "SA07n954:38": "śarvasya sandhyādhṛtatāṇḍavasya kaṇṭhaprabhāpuñja ivāndhakāraḥ |",
  "SA07n954:39": "jvaliṣyatāmoṣadhipādapānāṃ kiñcāvṛṇod dhūma ivāntarikṣam ||19 ||",
  "SA07n954:40": "āvavrurākāśamatiprabhūtā āśāntaparyastatamaḥ samūhā |",
  "SA07n954:41": "kūlaṅkaṣāḥ prāvṛṣi vārirāśiṃ kalindaputryā iva vāripūrāḥ ||20 ||",
  "SA07n954:42": "vibhāvarīcampakakarṇapūrā babhāsire veśmasu dīpalekhā |",
  "SA07n954:43": "palāyamānasya raveḥ paṭiṣṭhairbandīkṛtā bhāsa ivāndhakāraiḥ ||21 ||",
  "SA07n954:44": "jijñāsamānāstimirapravṛttimarkasya cārā iva sañcarantaḥ |",
  "SA07n954:45": "sandhyākṛśānoriva viṣphuliṅgāstamomaṇīnāṃ vyarucan nikāyāḥ ||22 ||",
  "SA07n954:46": "niśāndhakāraprakarāmbuvāhaniṣṭhyūtadhārākarakābhirāmaiḥ |",
  "SA07n954:47": "tārāgaṇairdanturamantarikṣaṃ kāntiṃ dadhau kairavakānanasya ||23 ||",
  "SA07n954:48": "niraṃkuśānāṃ timiradvipānāṃ śuṇḍāvikīrṇairiva śīkaraughaiḥ |",
  "SA07n954:49": "uddāmaśobhairnikarairuḍūnāṃ tārāpathaḥ śarkarilo babhūva ||24 ||",
  "SA07n954:50": "tamālanīlaṃ tagarāvadātaistārāgaṇairdanturamantarikṣam |",
  "SA07n954:51": "agastyapītasya jahāra sindhorākīrṇamuktānikarasya śobhām ||25 ||",
  "SA07n954:52": "samudragarbhāntaramāśrayantaṃ tamo'pahaṃ candramasaṃ tanūjam |",
  "SA07n954:53": "samudvahantī śatamantukāṣṭhā śanairmukhe pāṇḍaratāmayāsīt ||26 ||",
  "SA07n954:54": "cakāśire candramasaḥ samutthāḥ samudragūḍhasya mayūkhamālāḥ |",
  "SA07n954:55": "pītpā pravāhaṃ timibhiḥ sarandhraiḥ śirobhirūrdhvaprahitā ivāpa ||27 ||",
  "SA07n954:56": "ardhoditaḥ śītakarasya bimbaḥ kiñcit samāviṣkṛtalāñchanaśrīḥ |",
  "SA07n954:57": "śṛṅgārayonestrijagajjigīṣorviṣāṅkito bāṇa ivārdhacandraḥ ||28 ||",
  "SA07n954:58": "tamālanīlasya samudraviṣṇostārādhibhūmaṇḍalapuṇḍarīkam |",
  "SA07n954:59": "āvartanābhīvivarādudasthādālakṣyacihnabhramarābhirāmam ||29 ||",
  "SA07n954:60": "samujjihānaṃ lavaṇābdhimadhyāt tārāpatermaṇḍalamuttaraṅgāt |",
  "SA07n954:61": "uvāha tasmādabhimathyamānādunmajjadairāvatakumbhalīlām ||30 ||",
  "SA07n954:62": "udyacchamānastuhināṃśumālī yataḥ pravālāruṇamaṇḍalo'bhūt |",
  "SA07n954:63": "tadvāḍavenārṇamūṣikāyāmāvarjitairāhita eva ratnaiḥ ||31 ||",
  "SA07n954:64": "sadhairyamādāya taṭeṣu pādaṃ pūrvādrimārohati rājasiṃhe |",
  "SA07n954:65": "bhūtā iva dhvāntamataṅgajendrā mahībhṛtāṃ gahvaramāśrayante ||32 ||",
  "SA07n954:66": "astādriśṛṅgaskhalitāgrapādaḥ papāta bhāsvānaparāmburāśau |",
  "SA07n954:67": "itīva bhītaḥ kaṭakān kareṇa spṛṣṭvāruroha prathamādriminduḥ ||33 ||",
  "SA07n954:68": "navodayālohitamindubimbaṃ vididyute pārvaṇamambarānte |",
  "SA07n954:69": "sāyāhnamudrādhikṛtena dhātudraveṇa saṃnyastamivaikacihnam ||34 ||",
  "SA07n954:70": "vibhāvarīśaḥ karapallavena bhṛṅgāvalīmaṅgalasūtramālām |",
  "SA07n954:71": "kusudvatīnāṃ kumudopakaṇṭhe saṃyojayāmāsa sakautukānām ||35 ||",
  "SA07n954:72": "ākarṇya gānaṃ madhupāṅganānāṃ karṇāmṛtaṃ pīta ivāmṛtāṃśuḥ |",
  "SA07n954:73": "dideśa tābhyo makarandagarbhamāmudritaṃ kairavakośajātam ||36 ||",
  "SA07n954:74": "patyuḥ karasparśapariślathasya tamisrakeśasya niśāṅganāyāḥ |",
  "SA07n954:75": "navaprasūnairiva viprakīrṇairnakṣatrajālaiḥ śuśubhe nabhaḥśrīḥ ||37 ||",
  "SA07n954:76": "vipakvatārādhipabimbaśaṅkhavimuktamuktāphaladantureva |",
  "SA07n954:77": "vyomāpagāśīkararājiteva vididyute tārakitā nabhaḥśrīḥ ||38 ||",
  "SA07n954:78": "ākāśaśayyātalamaśnuvāne sudhākare bhartari sānurāge |",
  "SA07n954:79": "śyāmāṅganāyāstimirāntarīyamākāśamadhyādapayātamāsīt ||39 ||",
  "SA07n954:80": "patiḥ paśunāmiva kālakūṭaṃ patiṃ nadīnāmiva kumbhayoniḥ |",
  "SA07n954:81": "ādāya candraḥ karapallavena gāḍhāndhakāraṃ kavalīcakāra ||40 ||",
  "SA07n954:82": "viyogaduḥkhādiva pāṇḍarāṅgīṃ vilambamānabhramarālakāntām |",
  "SA07n954:83": "kumudvatīmāsavapuṣpadigdhāmāśvāsayāmāsa kareṇa candraḥ ||41 ||",
  "SA07n954:84": "velājaleṣu maṇidarpaṇavibhrameṣu cchāyāgatena śaśalāñchanamaṇḍalena |",
  "SA07n954:85": "vārākaro varuṇabhūpatinā maṇīnāmekākaro racitamudra ivāśaśaṅka ||42 ||",
  "SA07n954:86": "antaḥ parisphuritabālatamālakāntirālakṣyate sma rajanīkaramaṇḍalaśrīḥ |",
  "SA07n954:87": "āsṛkvabhāgavivṛtānanasaiṃhikeyadaṃṣṭrākarālagaraladravamudriteva ||43 ||",
  "SA07n954:88": "bimbaṃ pradarśitakuraṅgakalaṅkarekhaṃ vyaktaṃ babhau kumudinīkuladaivatasya |",
  "SA07n954:89": "āvartamaṇḍalamivācalasārvabhaumakanyākalindatanayāmilanopajātam ||44 ||",
  "SA07n954:90": "antaḥsphuranmṛgakalaṅkamabhaṃgurābhamatyarthameva śuśubhe dvijarājabimbam |",
  "SA07n954:91": "tāṭaṅkacakramiva dantamayaṃ tamisrāvāmabhruvo marakatāṅkitamadhyadeśam ||45 ||",
  "SA07n954:92": "antarmalīmasamabhādamṛtāṃśubimbamambhodavātamalinodaradarpaṇābham |",
  "SA07n954:93": "kaṇṭhaprabhaprasarakarburitāntarālaṃ bhikṣākapālamiva kiñca kapālapāṇeḥ ||46 ||",
  "SA07n954:94": "spaṣṭe pradoṣasamaye narapālasūnustvaṣṭrā samāracitamaṅgalamaṇḍanaśrīḥ |",
  "SA07n954:95": "vārāṅganābhirabhito maṇidīpikābhirāsevitaḥ svabhavanaṃ punarājagāma ||47 ||",
  "SA07n954:96": "iti buddhaghoṣaviracite padyacūḍāmaṇināmni mahākāvye aṣṭamaḥ sargaḥ ||"
}