{
  "S04n454:0": "7 nairmāṇikaparivarto nāma saptamaḥ |",
  "S04n454:1": "atha khalu mahāmatirbodhisattvo mahāsattvaḥ punarapi bhagavantametadavocat-arhantaḥ punarbhagavatā vyākṛtā anuttarāyāṃ samyaksaṃbodhau |",
  "S04n454:2": "aparinirvāṇadharmakāśca sattvāstathāgatatve |",
  "S04n454:3": "yasyāṃ ca rātrau tathāgato'nuttarāṃ samyaksaṃbodhimabhisaṃbuddho yasyāṃ ca rātrau parinirvṛtaḥ,",
  "S04n454:4": "etasminnantare bhagavatā ekamapyakṣaraṃ nodāhṛtaṃ na pravyāhṛtam |",
  "S04n454:5": "sadā samāhitāśca tathāgatā na vitarkayanti na vyavacārayanti |",
  "S04n454:6": "nirmāṇāni ca nirmāya taistathāgatakṛtyaṃ kurvanti |",
  "S04n454:7": "kiṃ kāraṇaṃ ca vijñānānāṃ kṣaṇaparaṃparābhedalakṣaṇaṃ nirdiśyate ?",
  "S04n454:8": "vajrapāṇiśca satatasamitaṃ nityānubaddhaḥ |",
  "S04n454:9": "pūrvā ca koṭirna prajñāyate |",
  "S04n454:10": "nirvṛtiśca prajñāpyate |",
  "S04n454:11": "mārāśca mārakarmāṇi ca karmaplotayaśca |",
  "S04n454:12": "cañcāmāṇavikā sundarikā pravrājikā yathā dhautapātrādīni ca bhagavan karmāvaraṇāni dṛśyante |",
  "S04n454:13": "tatkathaṃ bhagavatā sarvākārajñatā prāptā aprahīṇairdoṣaiḥ ?",
  "S04n454:14": "bhagavānāha-tena hi mahāmate śṛṇu,",
  "S04n454:15": "sādhu ca suṣṭhu ca manasikuru |",
  "S04n454:16": "bhāṣiṣye'haṃ te |",
  "S04n454:17": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt |",
  "S04n454:18": "bhagavāṃstasyaitadavocat-nirupadhiśeṣaṃ nirvāṇadhātuṃ saṃdhāya bodhisattvacaryāṃ ca caritavatāṃ protsāhanārtham |",
  "S04n454:19": "santi hi mahāmate bodhisattvacaryācāriṇaḥ iha anyeṣu ca buddhakṣetreṣu |",
  "S04n454:20": "yeṣāṃ śrāvakayānanirvāṇābhilāṣasteṣāṃ śrāvakayānarucivyāvartanārthaṃ mahāyānagatiprotsāhanārthaṃ ca tannirmitaśrāvakānnirmāṇakāyairvyākaroti,",
  "S04n454:21": "na ca dharmatābuddhaiḥ |",
  "S04n454:22": "etatsaṃdhāya mahāmate śrāvakavyākaraṇaṃ nirdiṣṭam |",
  "S04n454:23": "na hi mahāmate śrāvakapratyekabuddhānāṃ kleśāvaraṇaprahāṇaviśeṣo vimuktyekarasatayā |",
  "S04n454:24": "nātra jñeyāvaraṇaprahāṇam |",
  "S04n454:25": "jñeyāvaraṇaṃ punarmahāmate dharmanairātmyadarśanaviśeṣādviśudhyate |",
  "S04n454:26": "kleśāvaraṇaṃ tu pudgalanairātmyadarśanābhyāsapūrvakaṃ prahīyate,",
  "S04n454:27": "manovijñānanivṛtteḥ |",
  "S04n454:28": "dharmāvaraṇavinirmuktiḥ punarālayavijñānavāsanāvinivṛtterviśudhyati |",
  "S04n454:29": "pūrvadharmasthititāṃ saṃdhāya apūrvacaramasya cābhāvātpūrvaprahiṇairevākṣaraistathāgato na vitarkya na vicārya dharmaṃ deśayati |",
  "S04n454:30": "saṃprajānakāritvādamuṣitasmṛtitvācca na vitarkayati na vicārayati,",
  "S04n454:31": "caturvāsanābhūmiprahīṇatvāccyutidvayavigamātkleśajñeyāvaraṇadvayaprahāṇācca ||",
  "S04n454:32": "sapta mahāmate manomanovijñānacakṣurvijñānādayaḥ kṣaṇikāḥ vāsanāhetutvātkuśalānāsravapakṣarahitāḥ na saṃsāriṇaḥ |",
  "S04n454:33": "tathāgatagarbhaḥ punarmahāmate saṃsarati nirvāṇasukhaduḥkhahetukaḥ |",
  "S04n454:34": "na ca bālapṛthagjanā avabudhyante śūnyatāvikṣiptamatayaḥ |",
  "S04n454:35": "nirmitanairmāṇikānāṃ mahāmate tathāgatānāṃ vajrapāṇiḥ pārśvānugato na maulānāṃ tathāgatānāmarhatāṃ samyaksaṃbuddhānām |",
  "S04n454:36": "maulo hi mahāmate tathāgataḥ sarvapramāṇendriyavinivṛttaḥ sarvabālaśrāvakapratyekabuddhatīrthyānām |",
  "S04n454:37": "dṛṣṭadharmasukhavihāriṇastamāgacchantyabhisamayadharmajñānakṣāntyā |",
  "S04n454:38": "ato vajrapāṇistānnānubadhnāti |",
  "S04n454:39": "sarve hi nirmitabuddhā na karmaprabhavāḥ |",
  "S04n454:40": "na teṣu tathāgato na cānyatra tebhyastathāgataḥ |",
  "S04n454:41": "kumbhakārālambanādiprayogeṇeva sattvakṛtyāni karoti,",
  "S04n454:42": "lakṣaṇopetaṃ ca deśayati,",
  "S04n454:43": "na tu svanayapratyavasthānakathāṃ svapratyātmāryagatigocaram |",
  "S04n454:44": "punaraparaṃ mahāmate ṣaṇṇāṃ vijñānakāyānāṃ nirodhāducchedadṛṣṭimāśrayanti bālapṛthagjanāḥ,",
  "S04n454:45": "ālayānavabodhācchāśvatadṛṣṭayo bhavanti |",
  "S04n454:46": "svamativikalpasya mahāmate pūrvā koṭirna prajñāyate |",
  "S04n454:47": "svamativikalpasyaiva vinivṛttermokṣaḥ prajñāyate |",
  "S04n454:48": "caturvāsanāprahāṇātsarvadoṣaprahāṇam ||",
  "S04n454:49": "tatredamucyate -",
  "S04n454:50": "trīṇi yānānyayānaṃ ca buddhānāṃ nāsti nirvṛtiḥ |",
  "S04n454:51": "buddhatve vyākṛtāḥ sarve vītadeṣāśca deśitāḥ || 1 ||",
  "S04n454:52": "abhisamayāntikaṃ jñānaṃ nirupādigatistathā |",
  "S04n454:53": "protsāhanā ca līnānāmetatsaṃghāya deśitam || 2 ||",
  "S04n454:54": "buddhairutpāditaṃ jñānaṃ mārgastaireva deśitaḥ |",
  "S04n454:55": "yānti tenaiva nānyena atasteṣāṃ na nirvṛtiḥ || 3 ||",
  "S04n454:56": "bhavakāmarūpadṛṣṭīnāṃ vāsanā vai caturvidhā |",
  "S04n454:57": "manovijñānasaṃbhūtā ālayaṃ ca manaḥsthitāḥ || 4 ||",
  "S04n454:58": "manovijñānanetrādyairucchedaścāpyanityataḥ |",
  "S04n454:59": "śāśvataṃ ca anādyena nirvāṇamatidṛṣṭinām || 5 ||",
  "S04n454:60": "iti laṅkāvatārasūtre nairmāṇikaparivartaḥ saptamaḥ ||"
}