{
  "S01n194:0": "dvitīya adhyāyaḥ",
  "S01n194:1": "pūjāphalavarṇano nāma",
  "S01n194:2": "atha dhīmān mahāsattvo maitreyaḥ sa jinātmajaḥ |",
  "S01n194:3": "bhagavantaṃ punarnatvā sāñjalirevamabravīt ||1 ||",
  "S01n194:4": "bhagavacchrotumicchāmi svayambhūtpatti satkathāṃ |",
  "S01n194:5": "tadbhavānsamupākhyātuṃ lokānāṃ saṃpravodhane ||2 ||",
  "S01n194:6": "iti saṃprārthitaṃ tena maitreyeṇa sudhīmatā |",
  "S01n194:7": "bhagavānstān sabhālokān sampaśyannevamādiśat ||3 ||",
  "S01n194:8": "sādhu maitreya sarve'pi sabhālokāḥ samādarāt |",
  "S01n194:9": "śṛṇudhvaṃ saṃpravakṣāmi svayambhūtpattisatkathāṃ ||4 ||",
  "S01n194:10": "tadyathā nirvṛtiṃ yāte vipaśvini munīśvare |",
  "S01n194:11": "cirakālāntareṇātra jagacchāstābhavat punaḥ ||5 ||",
  "S01n194:12": "śikhi nāma munīndro'rhan dharmarājastathāgataḥ |",
  "S01n194:13": "sarvajñaḥ sugataḥ sarvavidyādhipo vināyakaḥ ||6 ||",
  "S01n194:14": "tadā saptativarṣāṇāṃ sahasrāryunṛṇāmabhūt |",
  "S01n194:15": "ahaṃ kṣemaṃkaro nāma bodhisattvo bhavaṃ kila ||7 ||",
  "S01n194:16": "yadā sa bhagavāñchāstā śikhidharmādhipo jinaḥ |",
  "S01n194:17": "aruṇākhyapuropānte vyaharat saugatāśrame ||8 ||",
  "S01n194:18": "tadā sarve mahāsattvā bodhisattvā jinātmajāḥ |",
  "S01n194:19": "śikhinastasya śāstuḥ saṃprābhajan samupasthitāḥ |",
  "S01n194:20": "ahamapi tathā tasya śikhinastrijagadguroḥ ||9 ||",
  "S01n194:21": "śaraṇe samupasthāya prābhajaṃ sarvadā mudā |",
  "S01n194:22": "tatraika samaye so'rhan bhagavān sarvavicchikhī ||10 ||",
  "S01n194:23": "saddharma samupādeṣṭuṃ sabhāsane samāśrayet |",
  "S01n194:24": "tadvīkṣya bhikṣavaḥ sarve śrāvakā brahmacāriṇaḥ ||11 ||",
  "S01n194:25": "bhikṣuṇyo vratinaḥ sarve upāsakā upāsikāḥ |",
  "S01n194:26": "tatsaddharmāmṛtaṃ pātuṃ samupāgatya taṃ muniṃ ||12 ||",
  "S01n194:27": "natvā sāñjalayastatra parivṛtya samāśrayet |",
  "S01n194:28": "tadā brahmāmarendrādi tridaśāḥ sarve āgatāḥ ||13 ||",
  "S01n194:29": "sarve lokādhipāścāpi dharma śrotuṃ samāgatāḥ |",
  "S01n194:30": "siddhā vidyādharā sādhyā yakṣagandharvakinnarāḥ ||14 ||",
  "S01n194:31": "garuḍā rākṣasendrāśca daityā nāgādhipā api |",
  "S01n194:32": "ṛṣayo brāhmaṇāścāpi tīrthikāścāpi tapasvinaḥ ||15 ||",
  "S01n194:33": "yatayo yoginaścāpi nirgranthāśca digambarāḥ |",
  "S01n194:34": "rājāno kṣatriyā vaiśyā amātyā mantriṇo janāḥ ||16 ||",
  "S01n194:35": "śilpino vaṇijaḥ sārthavāhādayo mahājanāḥ |",
  "S01n194:36": "paurā jānapadā grāmyāstathānyadeśavāsinaḥ ||17 ||",
  "S01n194:37": "tatsaddharmāmṛtaṃ pātuṃ saṃharṣitāḥ samāgatāḥ |",
  "S01n194:38": "tatra te samupāgatya samīkṣya taṃ munīśvaraṃ ||18 ||",
  "S01n194:39": "yathākramaṃ samabhyarcya kṛtvā cāpi pradakṣiṇāṃ |",
  "S01n194:40": "kṛtvāñjali puṭo natvā parivṛtya samantataḥ ||19 ||",
  "S01n194:41": "puraskṛtya samudvīkṣya samādarādupāśrayan |",
  "S01n194:42": "tān sarvān samupāsīnāṃ dṛṣṭvā sa bhagavāñchikhī ||20 ||",
  "S01n194:43": "ādimadhyāntakalyāṇaṃ saddharma samupādiśat |",
  "S01n194:44": "tatsaddharmāmṛtaṃ pītvā sarve lokāḥ pravodhitāḥ ||21 ||",
  "S01n194:45": "saddharmasādhanodyuktā vabhūvu bodhibhāginaḥ |",
  "S01n194:46": "tasminneva samaye tatra puṇyajalāśraye hrade ||22 ||",
  "S01n194:47": "maṇinālaṃ mahaddīptihīrakeśaramuttama |",
  "S01n194:48": "pañcaratnamayaṃ divyasarojarājakarṇṇikaṃ ||23 ||",
  "S01n194:49": "prādurbhūtaṃ mahāpadmaṃ sahasradalakāśitaṃ |",
  "S01n194:50": "tasya ratnasarojasya karṇṇikāmadhyamaṇḍale ||24 ||",
  "S01n194:51": "svayambhūtsamutpanno dharmmadhāturjinālayaḥ |",
  "S01n194:52": "ekahastapramāṇāṃśuḥ śubhraratnamayojjvalaḥ ||25 ||",
  "S01n194:53": "sambodhiśrīguṇādhāraḥ sarvalakṣaṇamaṇḍitaḥ |",
  "S01n194:54": "jyotirūpo jagajjeṣṭha pañcatathāgatāśrayaḥ ||26 ||",
  "S01n194:55": "jagadīśo jagat vandyo jagatpūjyo jagatprabhuḥ |",
  "S01n194:56": "anādinidhano'jīrṇṇo mānyaḥ sarvaśubhārthabhṛt ||27 ||",
  "S01n194:57": "samantabhadrarūpo'graḥ śreṣṭhaḥ saddharmaratnabhṛt |",
  "S01n194:58": "trailokyasadguṇādhīśaścaturvarggaphalapradaḥ ||28 ||",
  "S01n194:59": "tasmiṃścaitye samutpanne sāvdhinagā rasācalat ||29 ||",
  "S01n194:60": "divyasugandhipuṣpāṇi saṃnipetuḥ surālayāt |",
  "S01n194:61": "suradundubhayo neduḥ diśaḥ sarvāḥ prasedire ||30 ||",
  "S01n194:62": "vahnayo dakṣiṇāvarttā bhadrābhāḥ saṃprajahvalaḥ |",
  "S01n194:63": "suśītalāḥ sugandhyādyā dhīraṃ vavuḥ samīraṇāḥ ||31 ||",
  "S01n194:64": "vavarṣuḥ surasāmbūni meghā gambhīranisvanāḥ |",
  "S01n194:65": "graha tārenducandrābhāḥ sabhāsitā virejire ||32 ||",
  "S01n194:66": "stutimaṅgalasaṃgītiśabdā vyomni pracerire |",
  "S01n194:67": "sarvatrāpi sumāṅgalyamahotsāhaṃ nirantaraṃ ||33 ||",
  "S01n194:68": "subhikṣaṃ śrīguṇorbhāvaṃ saddharma bhadrasādhanaṃ |",
  "S01n194:69": "nirutpātaṃ śubhācāraṃ prāvarttata samantataḥ ||34 ||",
  "S01n194:70": "tamevaṃ svayambhūtpannaṃ dharmmadhātuṃ jinālayaṃ |",
  "S01n194:71": "samīkṣyeśādayaḥ sarve ārupya bhuvanāśritāḥ ||35 ||",
  "S01n194:72": "yogadhyāna mahānanda saukhye'pi viratotsavāḥ |",
  "S01n194:73": "svayambhuvaṃ tamīśānaṃ vandituṃ samupācaran ||36 ||",
  "S01n194:74": "tathā brahmādayaḥ sarve munayo brahmacāriṇaḥ |",
  "S01n194:75": "evaṃ svayambhuvaṃ draṣṭuṃ muditā samupācaran ||37 ||",
  "S01n194:76": "evaṃ śakrādayaḥ sarve tridaśāḥ sāpsaro gaṇāḥ |",
  "S01n194:77": "pūjāṅgāni samādāya draṣṭumenaṃ mudā yayuḥ ||38 ||",
  "S01n194:78": "tathāgnidharmarājo'pi naiṛto varuṇo marut |",
  "S01n194:79": "śrīdo bhūtādhipaścaivaṃ sarve lokādhipā api ||39 ||",
  "S01n194:80": "svasvaparijanaiḥ sārddha mahotsāhaiḥ pramoditāḥ |",
  "S01n194:81": "evaṃ svayambhuvaṃ caityaṃ saṃdraṣṭuṃ samupāyayuḥ ||40 ||",
  "S01n194:82": "dhṛtarāṣṭro mahārājo gandharvaiḥ saha moditaḥ |",
  "S01n194:83": "saṃgītivādanotsāhaiḥ sahainaṃ draṣṭumāyayuḥ ||41 ||",
  "S01n194:84": "viruḍhako mahārājaḥ kumbhāṇḍasahitā mudā |",
  "S01n194:85": "svayambhuvaṃ tamālokya mudā vanditumāyayuḥ ||42 ||",
  "S01n194:86": "virupākṣo'pi nāgendraiḥ sarvai nāgādhipaiḥ saha |",
  "S01n194:87": "ratnapūjopahārāṇi dhṛtvainaṃ draṣṭumāyayuḥ ||43 ||",
  "S01n194:88": "kuvero yakṣarājo'pi yakṣaṇībhiḥ samanvitaḥ |",
  "S01n194:89": "nānādravyopahārāṇi dhṛtvainaṃ draṣṭumāyayuḥ ||44 ||",
  "S01n194:90": "vajrapāṇiśca guhyendrasarvaguhyakasaṃyutaḥ |",
  "S01n194:91": "divyabhogyāpahārāṇi dhṛtvainaṃ draṣṭumāyayuḥ ||45 ||",
  "S01n194:92": "drumaḥ kinnararājo'pi sarvaiḥ saha hyānanaiḥ |",
  "S01n194:93": "tūryasaṃghoṣaṇotsāhaiḥ sahinaṃ draṣṭumāyayuḥ ||46 ||",
  "S01n194:94": "tathā sarvārthasiddhākhyaḥ sarvavidyādharādhipaḥ |",
  "S01n194:95": "divyapūjopahārāṇi dhṛtvainaṃ draṣṭumāyayuḥ ||47 ||",
  "S01n194:96": "garuḍaḥ pakṣirājo'pi sarvaiḥ pakṣigaṇaiḥ saha |",
  "S01n194:97": "svasvarddhiśrīmahotsāhairenaṃ saṃdraṣṭumāyayuḥ ||48 ||",
  "S01n194:98": "evaṃ siddhāśca sādhyāśca vasavaśca grahā api |",
  "S01n194:99": "sarvāstārāganāścāpi sarvāścāpyapsarogaṇāḥ ||49 ||",
  "S01n194:100": "evaṃ daityādhipāḥ sarve svasvaparijanaiḥ saha |",
  "S01n194:101": "mahāsamṛddhiprātsāhaiḥ sahasā samupācaran ||50 ||",
  "S01n194:102": "evaṃ lokādhipāḥ sarve daśadikṣu vyavasthitāḥ |",
  "S01n194:103": "dṛṣṭvā taṃ svayambhūtpannaṃ vandituṃ sahasācaran ||51 ||",
  "S01n194:104": "sarve'pi te samāgatya dṛṣṭvā taṃ jagadīśvaraṃ |",
  "S01n194:105": "saṃharṣitāśayā dūrāt praṇatvā samupācaran ||52 ||",
  "S01n194:106": "tataste jagannātha sarve'bhyarcya yathākramaṃ |",
  "S01n194:107": "aṣṭāṃgaiḥ praṇatiṃ kṛtvā prābhajanta samādarāt ||53 ||",
  "S01n194:108": "keciddavyasugandhaistaṃ prābhilipyābhajan mudā |",
  "S01n194:109": "kecinnānāvidhaiḥ puṣpaiḥ keciddhūpairmanoharaiḥ ||54 ||",
  "S01n194:110": "kecicca puṣpamālābhiḥ kecicca divyacīvaraiḥ |",
  "S01n194:111": "kecicca dīpamālābhiḥ kecidāratidīpanaiḥ ||55 ||",
  "S01n194:112": "keciddivyāmṛtaiḥ bhogyaiḥ keciddivyauṣadhairapi |",
  "S01n194:113": "kecinnānāvidhairdivyaratnālaṃkārābhūṣaṇaiḥ ||56 ||",
  "S01n194:114": "kecicchatradhvajaivalivyajanaiśca vitānakaiḥ |",
  "S01n194:115": "kecit saṃgītisaṃvādyairmṛdaṅgamurajādibhiḥ ||57 ||",
  "S01n194:116": "kecit tauryatrikai vaṃśaiḥ śaṃkhaiḥ śṛgaiśca kecana |",
  "S01n194:117": "kāhāraiśca tathā kecit vīṇādītatavādanaiḥ ||58 ||",
  "S01n194:118": "tālādighanavādyaiśca bheryānakamardalaiḥ |",
  "S01n194:119": "tathā nānāvidhairmaḍḍurḍiṇḍimajharjharādibhiḥ ||59 ||",
  "S01n194:120": "kecitnṛtyaiśca gītaiśca hāhākāraiśca kecana |",
  "S01n194:121": "evaṃ nānāvidhotsāhaiḥ prābhajanstaṃ jinālayaṃ ||60 ||",
  "S01n194:122": "kecit pradakṣiṇānyeva kṛtvā bhajan sahasraśaḥ |",
  "S01n194:123": "kecicca dhāraṇīvidyājapastotrādibhirmudā ||61 ||",
  "S01n194:124": "evaṃ nānāprakāraiste sarve lokā dvijādayaḥ |",
  "S01n194:125": "śraddhayā samupāśritya prābhajanstaṃ svayambhuvaṃ ||62 ||",
  "S01n194:126": "etaddivyamahotsāhaiḥ saṃpravṛttiṃ prasāritāṃ |",
  "S01n194:127": "śrutvā sarve sabhālokā vismayaṃ samupāyayuḥ ||63 ||",
  "S01n194:128": "tat samīkṣya mahāsattvā ratnapāṇiḥ purogataḥ |",
  "S01n194:129": "śikhinaṃ taṃ muniṃ natvā sāñjalirevamabravīt ||64 ||",
  "S01n194:130": "bhagavan yatmahī sarvā kampitā divyamutsavaṃ |",
  "S01n194:131": "prasāritaṃ ca kasyedaṃ hetu tat samupādiśa ||65 ||",
  "S01n194:132": "iti saṃprārthitaṃ tena sudhiyā ratnapāṇinā |",
  "S01n194:133": "sa śikhi bhagavān paśyan ratnapāṇiṃ tamabravīt ||66 ||",
  "S01n194:134": "sādhu śṛṇu mahāsattva yat sarvā calitā mahī |",
  "S01n194:135": "divyotsāhaiḥ pravṛttaṃ ca taddhetuṃ saṃnigadyate ||67 ||",
  "S01n194:136": "tadyathātrāsti bhūloka uttarasyāṃ himālaye |",
  "S01n194:137": "aṣṭāṅgaguṇasampannapuṇyajalāśrayo hradaḥ ||68 ||",
  "S01n194:138": "tatra ratnamaye padme sarojarājakarṇṇike |",
  "S01n194:139": "svayameva samutpanno dharmadhātujinālayaḥ ||69 ||",
  "S01n194:140": "tadutpanne mahī sarvā racitā saṃpramoditāḥ |",
  "S01n194:141": "sarvatrāpi śubhotsāhaṃ prāvrarttate bhavālaya ||70 ||",
  "S01n194:142": "taṃ samīkṣya maheśānabrahmāśakrādayo'marāḥ |",
  "S01n194:143": "grahāstārāśca siddhāśca sādhyā vidyādharā api ||71 ||",
  "S01n194:144": "maharṣaśca sarve'pi savismayapramoditāḥ |",
  "S01n194:145": "sarve lokādhipāścāpi daityā nāgāḥ khageśvarāḥ ||72 ||",
  "S01n194:146": "yakṣakinnaragandharvvaguhyakarākṣasā apiḥ |",
  "S01n194:147": "etatprabhṛtayaḥ sarve samīkṣya taṃ svayaṃbhuvaṃ ||73 ||",
  "S01n194:148": "saṃharṣitāḥ samāgatya prabhajante mahotsavaiḥ |",
  "S01n194:149": "etatpūjāmahotsāhasaṃpravṛttiḥ prasārita ||74 ||",
  "S01n194:150": "etasyedaṃ mahadbhanimittaṃ saṃprajāyate |",
  "S01n194:151": "ityādiṣṭaṃ munīndreṇa śikhinā saṃnisaṃmya saḥ ||75 ||",
  "S01n194:152": "ratnapāṇimahāsattvāḥ savismayapramoditaḥ |",
  "S01n194:153": "suprabuddhamukhāmbhojā mahāsaṃharṣitāśayaḥ ||76 ||",
  "S01n194:154": "bhūyastaṃ śikhinaṃ natvā sāñjalirevabravīt |",
  "S01n194:155": "bhagavan taddhijānīyādyanmano me samīcchate ||77 ||",
  "S01n194:156": "tadanujñāṃ pradatvātra saṃprasādayatumarhati ||",
  "S01n194:157": "ahamapi jagacchāstaḥ svayambhuvaṃ tamīśvaraṃ ||78 ||",
  "S01n194:158": "śraddhayā samupāśritya prabhajāmi mahotsavaiḥ ||",
  "S01n194:159": "iti saṃprārthite tena śrutvā sa bhagavāñchikhi ||79 ||",
  "S01n194:160": "ratnapāṇiṃ mahāsattvaṃ saṃpaśyannevamādiśat ||",
  "S01n194:161": "kulaputra prayāhi tvaṃ yadyāśu bodhimicchasi ||80 ||",
  "S01n194:162": "śraddhayā samupāśritya prabhaja taṃ jinālayaṃ |",
  "S01n194:163": "ye tatra samupāśritya bhajeyuḥ śraddhayā mudā ||81 ||",
  "S01n194:164": "teāśu prāpya saṃbodhiṃ sambuddhapadamāpnuyuḥ |",
  "S01n194:165": "ityādiṣṭaṃ munīndreṇa ratnapāṇi niśamya saḥ ||82 ||",
  "S01n194:166": "sāñjalistaṃ muniṃ natvā muditaḥ prācarat tataḥ |",
  "S01n194:167": "tatastena sahāneke bodhisattvā jinātmajāḥ ||83 ||",
  "S01n194:168": "śrāvakā bhikṣavaścāpi bhikṣuṇyaścāpyupāsikāḥ |",
  "S01n194:169": "upāsakā bhaktimanto vratinaḥ puṇyalālasāḥ ||84 ||",
  "S01n194:170": "ṛṣayo brāhmaṇāścāpi yatayo yogino'pi ca |",
  "S01n194:171": "tīrthikāstāpasāścāpi nirgranthā brahmacāriṇaḥ ||85 ||",
  "S01n194:172": "rājānaḥ kṣatriyā vaiśyā amātyā mantriṇo janāḥ |",
  "S01n194:173": "śilpino vaṇijaḥ sārthavāhāścāpi mahājanāḥ ||86 ||",
  "S01n194:174": "paurā jānapadā grāmyastathānyadeśavāsinaḥ |",
  "S01n194:175": "evamanyepi lokāśca saddharmaguṇavāñchinaḥ ||87 ||",
  "S01n194:176": "sarve tatra mahotsāhaistena sārddha mudā carat |",
  "S01n194:177": "evaṃ sa ratnapāṇistaiḥ sarvaiḥ lokai samanvitaḥ ||88 ||",
  "S01n194:178": "pūjāṅgāni samādāya mahotsāhai mudācarat |",
  "S01n194:179": "evaṃ sa pravarañchrīmān sarvāṃllokān vinodayan ||89 ||",
  "S01n194:180": "sahasā tatra prāgatya dadarśemaṃ jinālayaṃ |",
  "S01n194:181": "dṛṣṭvainaṃ sa mahāsattvaḥ muditaḥ samupāsaran ||90 ||",
  "S01n194:182": "yathāvidhi samabhyarcya praṇatvā prābhajanmudā |",
  "S01n194:183": "evaṃ sarve'pi te lokāḥ sahāyāstasyamaharṣayaḥ ||91 ||",
  "S01n194:184": "yathāvidhi samabhyarcya mahotsāhai mudābhajan |",
  "S01n194:185": "evaṃ te sakalā lokā stutvā japtvā ca dhāraṇī ||92 ||",
  "S01n194:186": "pradakṣiṇāni kṛtvoṣṭa praṇatvā prābhajan mudāḥ |",
  "S01n194:187": "evamanye mahāsattvā bodhisattvā jinātmajāḥ ||93 ||",
  "S01n194:188": "daśadigbhyaḥ samāgatya prābhajannimamīśvaraṃ |",
  "S01n194:189": "ahamapi tadā tena sahetya ratnapāṇinā ||94 ||",
  "S01n194:190": "śraddhayā samupāśritya prābhajanimamīśvaraṃ |",
  "S01n194:191": "etatpuṇyānubhāvena bodhiṃ prāpya kalāvapi ||95 ||",
  "S01n194:192": "jitvā māragaṇān sarvān dharmādhipo bhavāmyahaṃ ||",
  "S01n194:193": "ye yesya samupāśritya bhajeyuḥ śraddhayā mudā ||96 ||",
  "S01n194:194": "te te sarve'pi saṃbodhiṃ prāpya syuḥ sugatā drutaṃ ||",
  "S01n194:195": "evaṃ mahattaraṃ puṇyasya sevāsamudbhavaṃ ||97 ||",
  "S01n194:196": "bhadraśrīsadguṇāpannaṃ sambodhijñānasādhanaṃ |",
  "S01n194:197": "iti sarvai munīndraiśca samākhyātaṃ samantataḥ ||98 ||",
  "S01n194:198": "yūyamapi parijñāya bhajatāsya samādarāt |",
  "S01n194:199": "munīndrā api sarve'sya catuḥsandhyaṃ divāniśaṃ ||99 ||",
  "S01n194:200": "dṛṣṭvā dhyātvā smṛtiṃ dhṛtvā prābhajantaṃ samādarāt |",
  "S01n194:201": "bhajanti sāmprataṃ sarve buddhāḥ sarve digāśritāḥ ||100 ||",
  "S01n194:202": "anāgatāśca sarve'pi bhajiṣyanti tathā sadā |",
  "S01n194:203": "asya darśanamātreṇa praduṣṭā api pāpinaḥ ||101 ||",
  "S01n194:204": "nirmukta pātakā hyāśu bhaveyu nirmalendriyāḥ |",
  "S01n194:205": "tataste nirmalātmāno niḥkleśo brahmacāriṇaḥ ||102 ||",
  "S01n194:206": "durgati naiva gaccheyuḥ kutrāpi hi kadācana ||",
  "S01n194:207": "saṅgatāveva saṃjātā bhadraśrīsadguṇāśrayāḥ ||103 ||",
  "S01n194:208": "bodhisattvā mahāsattvā bhaveyuḥ sugatātmajāḥ |",
  "S01n194:209": "tataste bodhisambhāraṃ pūrayitvā yathākramaṃ ||104 ||",
  "S01n194:210": "trividhāṃ bodhimāsādya nirvṛtiṃ padamāpnuyuḥ |",
  "S01n194:211": "iti natvā sadāpyasya kṛtvā darśanamādarāt ||105 ||",
  "S01n194:212": "anumodyābhyanusmṛtvā dhyātvānubhāvya sarvadā |",
  "S01n194:213": "nāmāpi ca samuccārya śraddhayā bodhivāchibhiḥ ||106 ||",
  "S01n194:214": "yathāśakti prakarttavyā bhaktisevā sadādarāt |",
  "S01n194:215": "ityādiṣṭaṃ munīndreṇa śrīghanena niśamyate ||107 ||",
  "S01n194:216": "maitreyapramukhāḥ sarve sabhālokāḥ prabodhitāḥ |",
  "S01n194:217": "tathetyabhyanumodanto dharmmadhāto svayambhuvaḥ ||108 ||",
  "S01n194:218": "śraddhayā samupāśritya saṃbhajituṃ samīcchire |",
  "S01n194:219": "atha sarvve sabhālokā dharmmadhātoḥ svayambhuvaḥ ||109 ||",
  "S01n194:220": "pūjāphalaviśeṣāṇi saṃśrotuṃ punarīcchireḥ |",
  "S01n194:221": "tanmatvā sa mahāsattvo maitreyaḥ sugatātmaja ||110 ||",
  "S01n194:222": "bhagavantaṃ munīndrantaṃ prārthayadevamānataḥ |",
  "S01n194:223": "bhagavannasya pūjāyā viśeṣaphalavistaraṃ ||111 ||",
  "S01n194:224": "sarvve ime sabhālokāḥ śrotumicchanti sāmprataṃ |",
  "S01n194:225": "tadbhagavān samupādiśya pūjāphalaviśeṣatāṃ ||112 ||",
  "S01n194:226": "imāṃ sarvān sabhāsīnāṃ saṃbodhayitumarhati |",
  "S01n194:227": "iti saṃprārthitaṃ tena maitreyeṇa niśamya saḥ ||113 ||",
  "S01n194:228": "bhagavānstān sabhālokān sampaśyanaivamādiśat |",
  "S01n194:229": "śṛṇudhvaṃ sakalā lokā asya pūjāphalaṃ mahat ||114 ||",
  "S01n194:230": "viśeṣeṇa pravakṣyāmi sarve lokābhibodhane |",
  "S01n194:231": "pañcāmṛtaiḥ sahāmbhobhiḥ saṃśobhitasunirmmalaiḥ ||115 ||",
  "S01n194:232": "ye mudā snāpayantimaṃ dharmmadhātuṃ jinālayaṃ |",
  "S01n194:233": "mandākinyāṃ sadā snātvā te viśuddhatrimaṇḍalāḥ ||116 ||",
  "S01n194:234": "divyasukhāni bhuṃjāno prānte yāni jinālayaṃ |",
  "S01n194:235": "saurabhya dravyasaṃyukti yatra caityai svayambhuvi ||117 ||",
  "S01n194:236": "modayanto jagaccittaṃ dhūpayanti mudā sadāḥ |",
  "S01n194:237": "te sugaṃdhitasaumyāṅgā mānyā devā surairapi ||118 ||",
  "S01n194:238": "śrīmantaḥ susvasaṃpannā bhavanti ratnasannibhāḥ |",
  "S01n194:239": "pañcagandhairmudā yatra dharmmadhāto jinālaye ||119 ||",
  "S01n194:240": "liptārādhya samāśritya prabhajanti sadādarāt |",
  "S01n194:241": "saptaratnasametāste bhadraśrīsadguṇāśrayāḥ ||120 ||",
  "S01n194:242": "sarvve lokā hitodyuktā bhavanti kṣitipādhipāḥ |",
  "S01n194:243": "ye cātra munirājendrā vicitra cīvarāmbaraiḥ ||121 ||",
  "S01n194:244": "pravārya śraddhayā bhaktyā saṃbhajante samādarāt ||",
  "S01n194:245": "te divyadṛṣya kauśeya ratnābharaṇabhūṣitāḥ ||122 ||",
  "S01n194:246": "sujñā dharmādhipāḥ santo bhavanti bhadracāriṇaḥ |",
  "S01n194:247": "ye caimaṃ kusumaiḥ sarvvai jalajai sthalajairapi ||123 ||",
  "S01n194:248": "arccayitvā samāśritya saṃbhajante pramoditāḥ |",
  "S01n194:249": "mahīndraśrīsamṛddhāste śakrādhikaprabhānvitāḥ ||124 ||",
  "S01n194:250": "bhadraśrīsukhasaṃpannā bhavanti bodhibhāginaḥ |",
  "S01n194:251": "yacainaṃ puṣpamālābhi racitābhirmanoharaiḥ ||125 ||",
  "S01n194:252": "sarvvapuṣpaiḥ pralambābhiḥ śobhayitvā bhajanti ca |",
  "S01n194:253": "bhavanti śrīsamṛddhāste dharmmakāmāḥ suradhipāḥ ||126 ||",
  "S01n194:254": "satkīrttirguṇasaṃraktāḥ śubhagā bodhicāriṇaḥ |",
  "S01n194:255": "ye ca puṣpāṇi sarvāṇi mudātra sugatālaye ||127 ||",
  "S01n194:256": "avakīrya samārādhya bhajanti śaraṇāśritāḥ |",
  "S01n194:257": "te'pi devādhipā svarge gatā mahyāṃ nṛpādhipāḥ ||128 ||",
  "S01n194:258": "mahacchrīguṇasampannā bhavanti bodhibhāginaḥ |",
  "S01n194:259": "dhṛtasugandhitailādisaṃpradīptāṃ tamopahāṃ ||129 ||",
  "S01n194:260": "jvālayanti mudā ye'smiṃ dharmmadhātau jinālaye |",
  "S01n194:261": "suduṣṭayaḥ surupāste jñānadīpatamopahāḥ ||130 ||",
  "S01n194:262": "bhūpārcitapadāmbhojā bhavanti bodhibhāginaḥ |",
  "S01n194:263": "praṇītaṃ surasaṃbhojyaṃ valbhagandhasamanvitaṃ ||131 ||",
  "S01n194:264": "ye cāsminnupaḍhaukitvā prabhajanti samādarāt |",
  "S01n194:265": "ṛddhimanto nṛpeṃdrāste saptaratnasamanvitā ||132 ||",
  "S01n194:266": "svargge devādhipāścāpi bhavanti bodhibhāginaḥ |",
  "S01n194:267": "ye cāsmiṃ surasaṃpānaṃ suvarṇṇagandhasaṃyutaṃ ||133 ||",
  "S01n194:268": "upaḍhaukya samārādhya prabhajante samāhitāḥ |",
  "S01n194:269": "te valiṣṭhā mahīpendrāḥ śrīsamṛddhā nirogiṇaḥ ||134 ||",
  "S01n194:270": "svarge gatāśca devendrā bhavanti bodhibhāginaḥ |",
  "S01n194:271": "ye cāsmiṃ skandamūlāni bījapatraphalāni ca ||135 ||",
  "S01n194:272": "śraddhayā samupasthāpya saṃbhajante samāśritāḥ |",
  "S01n194:273": "te prabhuktvā yathākāmaṃ bhogyāni vividhānyapi ||136 ||",
  "S01n194:274": "saddharmmasādhanā raktāḥ saṃyāntyante jinālayaṃ |",
  "S01n194:275": "ye cāsmiṃ sugatādhāre pathyauṣadhagaṇānyapi ||137 ||",
  "S01n194:276": "samarpya śraddhayā nityaṃ prasevyante samādarāt |",
  "S01n194:277": "te valiṣṭhā supuṣṭāṅgāḥ saumyendriyā nirāmayāḥ ||138 ||",
  "S01n194:278": "rājyaśrīsukhamābhujya saṃyātyante sukhāvatī |",
  "S01n194:279": "ye cāpyatra jinādhāre dharmmadhātau svayambhuvi ||139 ||",
  "S01n194:280": "vitatyoccai vitānaṃ ca sasevyante samādarāt ||",
  "S01n194:281": "dhanyāste guṇino vaṃdyāḥ śuddhavaṃśā vicakṣaṇāḥ ||140 ||",
  "S01n194:282": "sarvvārthasiddhisampannāḥ prayāntyante jinālayaṃ |",
  "S01n194:283": "ye cāsmin sugatāvāse vicitrānucchritāndhvajān ||141 ||",
  "S01n194:284": "avaropya mahotsāhaiḥ saṃbhajante'bhinanditā |",
  "S01n194:285": "śrīsadguṇasukhadhārā bhūtvā bhūpādhipā bhuvi ||142 ||",
  "S01n194:286": "svarge devādhipāścānte saṃprayānti jinālayaṃ |",
  "S01n194:287": "sauvarṇṇaratnapuṣpādi chatrāṇi vividhāni ye ||143 ||",
  "S01n194:288": "āropyatra mahotsāhaiḥ saṃbhajante pramoditāḥ |",
  "S01n194:289": "te narendrāḥ surendrāśca chatropamāḥ sadā bhave ||144 ||",
  "S01n194:290": "mahatsukhāni bhuktvānte saṃprayānti jinālayaṃ |",
  "S01n194:291": "ye cāsmiṃ sugatāvāse patākāḥ pañcaraṅgikāḥ ||145 ||",
  "S01n194:292": "samāvalaṃvayitvāpi saṃbhadrante mahotsavaiḥ |",
  "S01n194:293": "te bhūtvātra mahīpālāḥ sadā devādhipā api ||146 ||",
  "S01n194:294": "bhadraśrīsatsukhaṃ bhuktvā saṃyātyante jinālayaṃ |",
  "S01n194:295": "ye cāsmin vividhairvādyaiḥ saṃgītimurujādibhiḥ ||147 ||",
  "S01n194:296": "tauryai vaṃśādibhiścāpi saṃsevyante mahotsavaiḥ |",
  "S01n194:297": "te manojñasvanādivyaśrīśrīśrīsadguṇāśrayāḥ ||148 ||",
  "S01n194:298": "saddharmmasādhanaṃ kṛtvā vrajanti sugatālayaṃ |",
  "S01n194:299": "salājākṣatapuṣpāṇi ye cāsmiṃ sugatālaye ||149 ||",
  "S01n194:300": "prakṣipya śraddhayā bhaktyā saṃbhajante samādarāt |",
  "S01n194:301": "durgatinte na gacchanti saṃjātāḥ saṅgatau sadā ||150 ||",
  "S01n194:302": "sarvasattvahitaṃ kṛtvā saṃprayānti jinālayaṃ |",
  "S01n194:303": "sadhātudravyaratnādi dakṣiṇānyatra ye mudā ||151 ||",
  "S01n194:304": "śraddhayā pariḍhaukitvā saṃbhajante sadādaraṃ |",
  "S01n194:305": "divyaśrīsukhabhuṃjānā bhadraśrī sadguṇāśrayāḥ ||152 ||",
  "S01n194:306": "sarvasattvahitaṃ kṛtvā saṃprayānti jinālaye |",
  "S01n194:307": "ye cāpi stutibhistathyairenaṃ buddhālayaṃ mudā ||153 |",
  "S01n194:308": "padyairgadyamayaiścāpi stutvā bhajanti sādaraṃ |",
  "S01n194:309": "bahuratnasamṛddhāste sarvvavidyāvicakṣaṇāḥ ||154 ||",
  "S01n194:310": "bhūpāḥ svargādhipāścāpi bhūtvānte yānti saugataṃ |",
  "S01n194:311": "śraddhayainaṃ jagannāthaṃ samāśrayaṃ svayambhūvaṃ ||155 ||",
  "S01n194:312": "natvāṣṭāṃgaiḥ prasannā ye saṃbhajante samādaraṃ |",
  "S01n194:313": "saptaratnasametāste nṛpādhipā mahardhikāḥ ||156 ||",
  "S01n194:314": "saddharmmasādhanāraktā bhavanti bodhicāriṇaḥ |",
  "S01n194:315": "ye cainaṃ caityarājendramanekaśaḥ pradakṣiṇāṃ ||157 ||",
  "S01n194:316": "kṛtvā dhyātvāpyanusmṛtvā nāmoccārya bhajantyapi |",
  "S01n194:317": "jātismarāścirāyuṣkā matimantaḥ suvarṇṇinaḥ ||158 ||",
  "S01n194:318": "vandyāḥ pūjyāśca mānyāste bhaveyurbodhicāriṇaḥ |",
  "S01n194:319": "śuddhāśca bhasmasaṃkṣālaiḥ samālipya samantataḥ ||159 ||",
  "S01n194:320": "samabhyarcyamahotsāhai ye bhajantyenamīśvaraṃ |",
  "S01n194:321": "śokakleśāgnisaṃtāpavivarjitāścirāyuṣaḥ ||160 ||",
  "S01n194:322": "nīrogāḥ sukhino devā bhaveyu bhūmipāśca te |",
  "S01n194:323": "ye ca nirmālyamākṛṣya śodhayitvātra sarvataḥ ||161 ||",
  "S01n194:324": "śramupāśritya sevyante sambuddhabhaktimānasāḥ |",
  "S01n194:325": "nirmuktikleśaśokāste darśanīyāḥ śubhendriyāḥ ||162 ||",
  "S01n194:326": "śrīmantaḥ puṇḍarīkāsyā bhaveyurbodhicāriṇaḥ |",
  "S01n194:327": "jīrṇe śīrṇe vibhagne'smin pratisaṃskṛtya ye mudā ||163 ||",
  "S01n194:328": "pratiṣṭhāpya mahotsāhaiḥ saṃbhajante samādarāt |",
  "S01n194:329": "sarvasampatsamṛddhāste puṣṭendriyā nirāmayāḥ ||164 ||",
  "S01n194:330": "dharmakāmāḥ śubhācārā bhaveyurbodhicāriṇaḥ |",
  "S01n194:331": "jalpitvā yasya mantrāṇi dhāraṇīśca samāhitāḥ ||165 ||",
  "S01n194:332": "dhyātvā smṛtvā samuccārya nāmāpi prabhajanti ca |",
  "S01n194:333": "te'pi sarve mahāsattvāḥ pariśuddhatrimaṇḍalāḥ ||166 ||",
  "S01n194:334": "bhadraśrīsadguṇādhārā bhaveyurbodhicāriṇaḥ |",
  "S01n194:335": "evaṃ mahattaraṃ puṇyamasmiṃ dharmmādhipālaye ||167 ||",
  "S01n194:336": "śraddhābhajanasaṃbhūtamityādiṣṭaṃ munīśvaraiḥ |",
  "S01n194:337": "mayaitatpuṇyasaṃkṣiptamātraṃ tu kathyate'dhunā ||168 ||",
  "S01n194:338": "samagraṃ vistarenātra samākhyātuṃ na śakyate |",
  "S01n194:339": "evaṃ matvāsya satkārapūjāphalaṃ mahattaraṃ ||169 ||",
  "S01n194:340": "śraddhayā śaraṇaṃ gatvā kartavyaṃ bhajanaṃ sadā |",
  "S01n194:341": "yepyasmiṃñcharaṇaṃ gatvā śraddhayā samupāśritāḥ ||170 ||",
  "S01n194:342": "suprasannāśayā bhaktyā bhajanti bodhimānasāḥ |",
  "S01n194:343": "na te gacchanti kutrāpi durgatiṃ ca kadācana ||171 ||",
  "S01n194:344": "saṃjātāḥ sadgatiṣveva bhaveyurbodhicāriṇaḥ |",
  "S01n194:345": "sadā te sukule jātā bodhisattvā vicakṣaṇāḥ ||172 ||",
  "S01n194:346": "sarvasattva hitā dhānaṃ careyurvratamābhavaṃ |",
  "S01n194:347": "tataste bodhisaṃbhāraṃ pūrayitvā yathākramaṃ ||173 ||",
  "S01n194:348": "trividhāṃ bodhimāsādya nirvṛtipadamāpnuyuḥ |",
  "S01n194:349": "na hicitta prasādaspa svalpābhavati dakṣiṇā ||174 ||",
  "S01n194:350": "tathāgateṣu saddharmma saṃbuddha śrāvakeṣvapi ||",
  "S01n194:351": "evaṃ hyacintyāḥ saṃbuddhāḥ buddha dharmāśca nirmalāḥ ||175 ||",
  "S01n194:352": "acintyohi prasannānāṃ vipākaśca mahāphala |",
  "S01n194:353": "evaṃ matvā triratneṣu bhaktipūjā phalaṃ mahat ||176 ||",
  "S01n194:354": "kāryābhaktiṣu sadātraiva dharmmadhātau jinālaye |",
  "S01n194:355": "ityādiṣṭaṃ munīndrena śrutvā sarve samāśritāḥ ||177 ||",
  "S01n194:356": "lokāstatheti vijñapya prātyananda pravodhitāḥ |",
  "S01n194:357": "iti me guruṇādiṣṭaṃ śrutamayā tathocyate ||178 ||",
  "S01n194:358": "tvamapyevaṃ sadā rājan bhaja tatra jinālaye |",
  "S01n194:359": "tatpuṇyena te bhadraṃ nirutpātaṃ sadābhavet ||179 ||",
  "S01n194:360": "bodhicitta rasaṃ ca saṃprāpya bodhisattvo bhaverapi |",
  "S01n194:361": "tataḥ sambodhi saṃbhāraṃ pūrayitvā tathākramaṃ ||180 ||",
  "S01n194:362": "mārānnirjjitya saṃbodhi prāpya buddhapadaṃ labheḥ |",
  "S01n194:363": "iti śāstārhatā diṣṭaṃ samyakanarādhipaḥ ||181 ||",
  "S01n194:364": "aśokaḥ sasabhālokaḥ prābhyanandaṃ prabodhitaḥ |",
  "S01n194:365": "iti śrī svayambhūtpatti kathāyā śrī svayambhū bhaṭṭārakoddeśa pūjāvarṇanā nāma dvītīyo'dhyāya samāpta |"
}