{
  "SA14n1179:0": "prajñāpāramitopadeśaśāstre",
  "SA14n1179:1": "ācaryaharibhadrakṛtā",
  "SA14n1179:2": "abhisamayālaṅkāravṛttiḥ sphuṭārthā",
  "SA14n1179:3": "sarvākārajñatādhikāraḥ prathamaḥ",
  "SA14n1179:4": "namaḥ sarvabuddhabodhisattvebhyaḥ",
  "SA14n1179:5": "maṃgalācaraṇam",
  "SA14n1179:6": "prajñāpāramitāyai yasyāstadalaṅkārakārikāṇām |",
  "SA14n1179:7": "sarvālaṅkaraṇārthaṃ kriyate vyākhyā namastasyai ||1 ||",
  "SA14n1179:8": "jagadāsaṅgasaṅgena tvāryāsaṅgena tāyinā |",
  "SA14n1179:9": "ākarṇyājitanāthāttanmahāśāstraṃ vyabhajyata ||2 ||",
  "SA14n1179:10": "jagaddhitaparo bandhuḥ vasubandhuḥ svakāśayam |",
  "SA14n1179:11": "cāntarjñeyaṃ samāśritya tadvyākhyāmakarottataḥ ||3 ||",
  "SA14n1179:12": "āryāntargaṇitaḥ khyāto vimuktiriti tatkṛtām |",
  "SA14n1179:13": "akṛtāmiva tāṃ draṣṭvā cakre'nyāṃ madhyayā dhiyā ||4 ||",
  "SA14n1179:14": "tato vimuktisenena śāstrāṇyaprāpya sarvaśaḥ |",
  "SA14n1179:15": "śraddhābhūmisthitenāpi vyākhyātā svamanīṣayā ||5 ||",
  "SA14n1179:16": "evaṃ vidvadvaraiḥ prokte kiñcannaiyūnyamīkṣyate |",
  "SA14n1179:17": "asmin sarvaṃ susampannaṃ mahadāścaryakārakam ||6 ||",
  "SA14n1179:18": "ayaṃ sudurlabhaḥ panthāḥ gambhīraśca yathārthakaḥ |",
  "SA14n1179:19": "suvimṛśyaśca vidvadbhiḥ prāpto buddhānukampayā ||7 ||",
  "SA14n1179:20": "sarvathā mama nāstyeva gocaro'pyahamutsahe |",
  "SA14n1179:21": "puṇyavidhyanukūlatvāt svaparopacikīrṣayā || 8 ||",
  "SA14n1179:22": "āryamaitreyaḥ sadācārānuvṛttimātmanaḥ prakhyāpayan svapratisaṃvijjñānena prajñāpāramitāviṣayakaḥ prasāda eva sarvaśreyaḥ prāptipradhānaheturityavadhṛtya paraṃ niratiśayānantaguṇaratnākarabhagavatyāṃ pravartayituṃ prasādotpādanāya tāvadādau yathāguṇābhidhānapuraḥsuraṃ jananīṃ namaskurvannāha -",
  "SA14n1179:23": "yā sarvajñatayā nayatyupaśamaṃ śāntaiṣiṇaḥ śrāvakān",
  "SA14n1179:24": "yā mārgajñatayā jagaddhitakṛtāṃ lokārthasampādikā |",
  "SA14n1179:25": "sarvākāramidaṃ vadanti munayo viśvaṃ yayā saṃgatā-",
  "SA14n1179:26": "stasyai śrāvakabodhisattvagaṇino buddhasya mātre namaḥ ||1 ||",
  "SA14n1179:27": "anayā kārikayā asyāḥ atiśayamāhātmyavattvam amihitam |",
  "SA14n1179:28": "tacchrutvā tāvacchraddhānusāriṇaḥ asyāṃ niḥsaṃśayamacireṇa śraddhāmutpādayanti |",
  "SA14n1179:29": "dharmānusāriṇo'pi ekānekasvabhāvaviyuktatvādityādipramāṇena anutpannavastumārgākāraparijñānakārikārthalakṣaṇajananyāṃ bādhām adṛṣṭvā trisarvajñatāsvarūpatrayātmikā buddhādinirmātrī prajñāpāramitāvaśyameva sambhavinītyavadhṛtya tasyāṃ prasādamutpādayanti |",
  "SA14n1179:30": "tasyāṃ prasādena tadguṇābhilāṣiṇaḥ ubhayavidhā api pudgalāḥ tattadāśritapravacanadhāraṇādyarthaṃ sarvathā atyantamādriyante |",
  "SA14n1179:31": "tataḥ śrutamayādijñānotpādakrameṇa suśreyo'dhigatāḥbhavanti |",
  "SA14n1179:32": "ata eva bhagavatyāṃ pradāsa eva sarvaśreyo'dhigamahetuḥ |",
  "SA14n1179:33": "tatra tisṛbhiḥ sarvajñatābhiraṣṭāvarthāḥ saṅgṛhītā bhavanti |",
  "SA14n1179:34": "tābhiśca vakṣamāṇavidhinā sarvārthāḥ sampatsyanta iti manasi nidhāya trisarvajñatābhiḥ prajñāpāramitāṃ stauti |",
  "SA14n1179:35": "śrāvakaḥ, tatpakṣanikṣiptaḥ kiñcidvimokṣādhikaḥ ekakrama nirdiṣṭaḥ pratyekabuddhaśca nirvāṇabhilāṣiṇau,",
  "SA14n1179:36": "tayo anutpannasarvavastujñatayā sopadhinirupadhilakṣaṇadvividhanirvāṇaprāpikā yā,",
  "SA14n1179:37": "yāvatsaṃsāraṃ jagaddhitakṛtāṃ bodhisattvānāmanutpannasarvamārgajñatayā sarvalokārthasampādikā yā,",
  "SA14n1179:38": "anutpannasarvākārajñatayā yayā saṅgatāḥ saṃyatakāyāḥ pradhānayogīśvarā buddhāḥ sarvathā caritapratipakṣasarvadharmacakrān pravartayanti |",
  "SA14n1179:39": "tasyai śrāvakādiparivṛtabuddhānāmutpāyitryai mātre namaḥ |",
  "SA14n1179:40": "evaṃ namaskārastutipūvakeṇābhisamayālaṅkāraśāstreṇa vastu-pratipakṣākāreṣu kasmiṃścidekasmin (pakṣe)",
  "SA14n1179:41": "saṃgṛhīte, prathamapakṣe tāvattadarthapariśramavaiyarthyam |",
  "SA14n1179:42": "tathā hi na hi tadasti iha prajñāpāramitāyāṃ vastujātaṃ yanna lakṣaṇaśāstreṣu uktapūrvam |",
  "SA14n1179:43": "dvitīye vyavadānavastu (mātra)",
  "SA14n1179:44": "saṅgrahāt sāṃkleśikavastvasaṃgrahācca na jñāyate kasyāyaṃ pratipakṣa iti |",
  "SA14n1179:45": "tṛtīte nirvastukākāramātrasaṃgrahādarthādhigamaśūnyādiha kiñcidapi noktamiti vyartha eva (śāstraracanāyāsaḥ)",
  "SA14n1179:46": "iti nāpare śaṅkiṣyante kim iti cet ?",
  "SA14n1179:47": "tannaḥ, yato hi yathākramaṃ śrāvaka-pratyekabuddha-bodhisattvānuttarabuddhānāṃ trisarvajñatāyāṃ samastābhisamayānāṃ saṃgrahaṇena pakṣatrayasyāpi saṃgṛhītatvāt |",
  "SA14n1179:48": "yathā madhyamajinajananyāṃ-“ subhūte ! śrāvakapratyekabuddhayoḥ sarvajñatā,",
  "SA14n1179:49": "bodhisattvānāṃ mārgajñatā,",
  "SA14n1179:50": "tathāgatārhatsamyaksambuddhānāṃ sarvākārajñatā |",
  "SA14n1179:51": "bhagavan kimarthaṃ sarvajñatā śrāvaka-pratyeka buddhayoḥ ?",
  "SA14n1179:52": "subhūte ! sarve hi yāvanto bāhyābhyantaradharmāḥ,",
  "SA14n1179:53": "tāvata eva śrāvakapratyekabuddhā jānanti,",
  "SA14n1179:54": "na tu mārgeṇa,",
  "SA14n1179:55": "nāpi sarvākāreṇa,",
  "SA14n1179:56": "ataḥ sarvajñatā śrāvaka-pratyeka-buddhayoriti |",
  "SA14n1179:57": "bhagavan, kimarthaṃ mārgajñatā bodhisattvānām ?",
  "SA14n1179:58": "subhūte ! bodhisattvaiḥ,",
  "SA14n1179:59": "yaṃ śrāvakasya mārgaḥ,",
  "SA14n1179:60": "yāḥ pratyekabuddhasya mārgaḥ,",
  "SA14n1179:61": "yo buddhasya mārgaḥ sarve mārgā utpādyante jñāyante ca |",
  "SA14n1179:62": "te'pi paripūryante,",
  "SA14n1179:63": "teṣāṃ mārgāṇāṃ kriyāpi kriyate |",
  "SA14n1179:64": "na yāvat praṇidhānaparisamāptiḥ,",
  "SA14n1179:65": "sattvaparipākaḥ,",
  "SA14n1179:66": "buddhakṣetrapariśuddhirvā kriyate,",
  "SA14n1179:67": "na tāvatteṣāṃ samyagbhūtāntasākṣātkāraḥ,",
  "SA14n1179:68": "ataḥ mārgajñatā bodhisattvānām |",
  "SA14n1179:69": "bhagavan, kimarthaṃ sarvākārajñatā tathāgatasyārhataḥ samyaksambuddhasya ?",
  "SA14n1179:70": "subhūte, yena ākāreṇa,",
  "SA14n1179:71": "yena liṅgena,",
  "SA14n1179:72": "yena nimittena prakhyātā dharmāḥ,",
  "SA14n1179:73": "tamākāraṃ talliṅgaṃ tannimittaṃ tathāgatā avagacchanti,",
  "SA14n1179:74": "ataḥ tathāgatasya arhataḥ samyaksambuddhasya sarvākārajñateti |",
  "SA14n1179:75": "“ evaṃ saṃkṣiptāyāmapi (jinajananyāṃ)",
  "SA14n1179:76": "-“śrāvakabhūmāvapi śikṣitukāmenāpi“ ityādikamāha |",
  "SA14n1179:77": "vistṛtāyāmapi vistareṇābhihitam |",
  "SA14n1179:78": "tatra sarvajñatā hi rūpādidharmānityatādyadhiṣṭhānā ātmamohaprahāṇaphalā;",
  "SA14n1179:79": "mārgajñatā sarvayānaniryāṇā tattvāsākṣātkārādhiṣṭhānā asaṃgṛhītasattvasaṃgrahādiphalāḥ;",
  "SA14n1179:80": "sarvākārajñatā sarvadharmānutpādādhiṣṭhānā ākāśadhātuparyantāvicchinnasattvārthaphalā bhūtāntādhigamavāsanāpratisandhiprahāṇātmikā |",
  "SA14n1179:81": "itthamabhisamayālaṅkāre sarvavastupratipakṣākārasaṃgrahaṇenāśeṣābhisamayanirdeśaḥ kṛta itīdamupapadyate |",
  "SA14n1179:82": "granthārambhaprayojanam",
  "SA14n1179:83": "mandadhījanānāṃ tu vistṛtamadhmasaṃkṣiptāsu bhagavatīṣu (saṃkṣiptamadhyavistṛta)",
  "SA14n1179:84": "rucisampannasattvahitecchayā karuṇāmayena tattajjinajananyāṃ sakalaprajñāpāramitārthāṣṭābhisamayakramo deśita eva,",
  "SA14n1179:85": "bhagavata āryājitajinasya tannidarśane kiṃ prayojanamitiśaṅkānirākaraṇārthasandehotpādanena pravṛttyaṅgaṃ svīyaśāstrābhidheya-prayojanaprayojanaprayojanāntarbhūtasambandhāṃśca pradarśayannāha -",
  "SA14n1179:86": "sarvākārajñatāmārgaṃḥ śāsitrā yo'tra deśitaḥ |",
  "SA14n1179:87": "dhīmanto vīkṣiṣīraṃstamanālīḍhaṃ parairiti ||2 ||",
  "SA14n1179:88": "smṛtau cādhāya sūtrārthaṃ dharmacaryāṃ daśātmikām |",
  "SA14n1179:89": "sukhena pratipatsīrannityārambhaprayojanam ||3 ||",
  "SA14n1179:90": "iti | sarvākārajñataiva hi buddhatvamārga iti sarveṣāmabhisamayānāmupalakṣaṇatvāttasyāmeva tātparyam |",
  "SA14n1179:91": "triprātihāryaiḥ sakalajanānuśāsakena bhagavatā jinajananītraye yo'bhidheyo deśitaḥ,",
  "SA14n1179:92": "sa abhidhānābhidheyopāyopeyapratipattirūpeṇa sambaddhaḥ,",
  "SA14n1179:93": "bāhyetaravītarāgādibhiḥ sarvadharmanairātmyānabhyastaiḥ śrutamayādiprajñākrameṇānālīḍha iti suvyavasthāpite vāsanāsambhūtasmṛtijñāne bodhicittadānapratipattyācāramaṣṭābhisamayātmakamaśeṣaprajñāpāramitāsūtrārthaṃ samyagādhāya sarvatragadharmadhātvadhigamalakṣaṇapramuditabhūmyādyadhigamakrameṇa sarvākāraṃ sākṣātkuryāditi prayojanaprayojanāya vineyā abhilaṣitaprajñāpāramitārthabodhicittapratipattyādilakṣaṇāni sukhena pratipatsīranniti śāstrārambhaprayojanam ||",
  "SA14n1179:94": "prajñāpāramitāyāḥ kāyikavyavasthāpanam",
  "SA14n1179:95": "evaṃ sambandhādīn vyāhṛtya vineyānāṃ sukhena pratipattaye supravibhaktasyāpi śāstrārthasya asaṃlulitatvena vyākhyānasaukaryamavalokya pañcadaśabhiḥ kārikābhiḥ samāsavyāsanirdeśena prajñāpāramitāyāḥ kāyikavyavasthāpanamāha -",
  "SA14n1179:96": "prajñāpāramitāṣṭābhiḥ padārthaiḥ samudīritā |",
  "SA14n1179:97": "sarvākārajñatā mārgajñatā sarvajñatā tataḥ ||4 ||",
  "SA14n1179:98": "sarvākārābhisambodho mūrdhaprāpto'nupūrvikaḥ |",
  "SA14n1179:99": "ekakṣaṇābhisambodho dharmakāyaśca te'ṣṭadhā ||5 ||",
  "SA14n1179:100": "cittotpādo'vavādaśca nirvedhāṅgaṃ caturvidham |",
  "SA14n1179:101": "ādhāraḥ pratipatteśca dharmadhātusvabhāvakaḥ ||6 ||",
  "SA14n1179:102": "ālambanaṃ samuddeśaḥ sannāhaprasthitikriye |",
  "SA14n1179:103": "sambhārāśca saniryāṇāḥ sarvākārajñatā muneḥ ||7 ||",
  "SA14n1179:104": "śyāmīkaraṇatādīni śiṣyakhaḍgapathau ca yau |",
  "SA14n1179:105": "mahānuśaṃso dṛṅmārga aihikāmutrikairguṇaiḥ ||8 ||",
  "SA14n1179:106": "kāritramadhimuktiśca stutastobhitaśaṃsitāḥ |",
  "SA14n1179:107": "pariṇāme'numode ca manaskārāvanuttamau ||9 ||",
  "SA14n1179:108": "nirhāraḥ śuddhiratyantamityayaṃ bhāvanāpathaḥ |",
  "SA14n1179:109": "vijñānāṃ bodhisattvānāmiti mārgajñatoditā ||10 ||",
  "SA14n1179:110": "prajñayā na bhave sthānaṃ kṛpayā na śame sthitiḥ |",
  "SA14n1179:111": "anupāyena dūratvapāyenāvidūratā ||11 ||",
  "SA14n1179:112": "vipakṣapratipakṣau ca prayogaḥ samatāsya ca |",
  "SA14n1179:113": "dṛṅmārgaḥ śrāvakādīnāmiti sarvajñateṣyate ||12 ||",
  "SA14n1179:114": "ākārāḥ saprayogāśca guṇā doṣāḥ salakṣaṇāḥ |",
  "SA14n1179:115": "mokṣanirvedhabhāgīye śaikṣo'vaivartiko gaṇaḥ ||13 ||",
  "SA14n1179:116": "samatābhavaśāntyośca kṣetraśuddhiranuttarā |",
  "SA14n1179:117": "sarvākārābhisambodha eṣa sopāyakauśalaḥ ||14 ||",
  "SA14n1179:118": "liṅgaṃ tasya vivṛddhiśca nirūḍhiścittasaṃsthitiḥ |",
  "SA14n1179:119": "caturdhā ca vikalpasya pratipakṣaścaturvidhaḥ ||15 ||",
  "SA14n1179:120": "pratyekaṃ darśanākhye ca bhāvanākhye ca vartmani |",
  "SA14n1179:121": "ānantaryasamādhiśca saha vipratipattibhiḥ ||16 ||",
  "SA14n1179:122": "mūrdhābhisamayastredhā daśadhā cānupūrvikaḥ |",
  "SA14n1179:123": "ekakṣaṇābhisambodho lakṣaṇena caturvidhaḥ ||17 ||",
  "SA14n1179:124": "svābhāvikaḥ sasāṃbhogo nairyāṇiko'parastathā |",
  "SA14n1179:125": "dharmakāyaḥ sakāritraścaturdhā samudīritaḥ ||18 ||",
  "SA14n1179:126": "iti | tatra prathamakārikādvayena aṣṭavastūnāṃ saṃgrahāt samāsanirdeśaḥ,",
  "SA14n1179:127": "tataḥ trayodaśakārikābhiḥ tasyaivārthaṃ saṃgṛhya vistareṇa vyākhyānaṃ bhavati |",
  "SA14n1179:128": "itthaṃ saṃkṣepavistarābhyāṃ bhāṣitatvena subhāṣitam |",
  "SA14n1179:129": "piṇḍārthakārikāṇāmeva śāstrapraṇetrā 'cittotpādaḥ parārthāya' -ityādivakṣyamāṇasakalaśāstreṇa vyākhyāsyamānatvāt tadvyākhyānenaiva vyākhyānaṃ sañcintya vīpsābhayena nātraitā vyākhyātāḥ |",
  "SA14n1179:130": "sarvākārajñatā",
  "SA14n1179:131": "1 cittotpādaḥ",
  "SA14n1179:132": "itthaṃ sakalapiṇḍārtha nirdiśya bodhiṃ prāptukāmairbodhisattvaiḥ phalabhūtatvāt sarvākārajñatādhigantavyetyādau sarvākārajñatāsaṃgrahakārikāṃ vyākhyātukāmaḥ sālambanaṃ cittotpādasvarūpamāha-",
  "SA14n1179:133": "cittotpādaḥ parārthāya samyaksambodhikāmatā |",
  "SA14n1179:134": "buddho bhūtvā yathābhavyatayā parārthaṃ prati yatnaṃ kuryāmiti parārthāya samyaksambodhyadhikāmatālakṣaṇaḥ praṇidhiprasthānasvabhāvo dvividhaścittotpādaḥ |",
  "SA14n1179:135": "samyaksambodhikāmatā ca tatprārthanā kuśalo dharmacchandaścaitasikaḥ |",
  "SA14n1179:136": "viśiṣṭaviṣayapratibhāsamutpadyamānaṃ cittaṃ “cittotpādaḥ“ iti kathaṃ sa (caitasikaḥ)",
  "SA14n1179:137": "cittotpādo bhavet ?",
  "SA14n1179:138": "satyametat |",
  "SA14n1179:139": "kintu kuśaladharmacchandalakṣaṇāyāṃ prārthanāyāṃ satyāṃ bodhicittamutpadyata iti kāraṇenātra kāryaṃ nirdiṣṭamevaṃ prārthayituḥ bodhisattvasya sarve kuśalā dharmā vṛddhiṃ yāntīti jñāpanāya copacāraḥ samāśrita ityadoṣaḥ |",
  "SA14n1179:140": "anyaprakāreṇa praṇidhānaṃ prārthanā vā samyaksambodhikāmatā tatsahacaritacittotpādaḥ prārthanayātidiśyate |",
  "SA14n1179:141": "evañca praṇidhānasahagataṃ taccittamutpadyata iti jñāpanāya vā ||",
  "SA14n1179:142": "keyaṃ samyak-saṃbodhiḥ ?",
  "SA14n1179:143": "kaśca parārtho yatkāmatātmako yadarthaścittotpāda iti cet ? ucyate -",
  "SA14n1179:144": "samāsavyāsataḥ sā ca yathāsūtraṃ sa cocyate ||19 ||",
  "SA14n1179:145": "tisṛṣvapi jinajananīṣu prajñāpāramitāyāṃ dānādau ca deyadāyakapratigrāhakādyanupalabdhiḥ pratipattavyeti jñāpanārthakena;",
  "SA14n1179:146": "yathābhavyasarvasattvān nirvāṇe,",
  "SA14n1179:147": "matsariṇaśca dānādau pratiṣṭhāpayitukāmenāsyāṃ prajñāpāramitāyāṃ pratipattavyamitipradarśanapareṇa vacanena (vākyena)",
  "SA14n1179:148": "sūtrārthāviruddhena samāsavyāsataḥ parārthā samyaksambodhiḥ nirdiṣṭā |",
  "SA14n1179:149": "itthaṃ 'cittotpādaḥ parārthāya samyaksambodhikāmatā' jñātavyā |",
  "SA14n1179:150": "sarvākaragranthatātparyārthanirdeśāvasare sarvaṃ kathitaṃ tathāpi bahuvaktavyamāśaṅkya na (atra pradhānataḥ)",
  "SA14n1179:151": "samullikhitam |",
  "SA14n1179:152": "evaṃ sālambanaṃ cittotpādasvarūpamabhidhāyedānīṃ tasya dvāviṃśatiprabhedān dvābhyāmantaraślokābhyāmāha-",
  "SA14n1179:153": "bhūhemacandrajvalanairnidhiratnākarārṇavaiḥ |",
  "SA14n1179:154": "vajrācalauṣadhīmitraiścintāmaṇyarkagītibhiḥ ||20 ||",
  "SA14n1179:155": "nṛpagañjamahāmārgayānaprasravaṇodakaiḥ |",
  "SA14n1179:156": "ānandoktinadīmaighairdvāviṃśatividhaḥ sa ca ||21 ||",
  "SA14n1179:157": "chanda-āśaya-adhyāśaya-prayoga-dāna-śīla-kṣānti-vīrya-dhyāna-prajñā-upāya-kauśala-praṇidhāna-bala-",
  "SA14n1179:158": "jñāna-abhijñā-puṇyajñāna-bodhipakṣānukūladharma-karuṇāvipaśyanā-dhāraṇīpratibhāna-dharmotsava-",
  "SA14n1179:159": "ekayāna-dharmakāyaiḥ sahagataḥ (cittotpādaḥ)",
  "SA14n1179:160": "yathākramaṃ pṛthivī-kalyāṇasuvarṇa-śuklapakṣavanacandra-",
  "SA14n1179:161": "jvalana-mahānidhāna-ratnākara-mahārṇava-vajraparvatarāja-bhaiṣajya-kalyāṇamitra-cintāmaṇi-āditya-",
  "SA14n1179:162": "dharmamadhurasaṃgīti-mahārāja-koṣṭhāgāra-mahāmārga-yāna prasravaṇodaka-ānandokti-nadīdhārā-",
  "SA14n1179:163": "meghaiḥ-sadṛśaḥ;",
  "SA14n1179:164": "sarvaśukladharmapratiṣṭhābhūtatvāt,",
  "SA14n1179:165": "bodhiparyāntāvikāritvāt,",
  "SA14n1179:166": "sakalaśukladharmavivṛddhigamanāt,",
  "SA14n1179:167": "trisarvajñatāvaraṇendhanadāhakatvāt,",
  "SA14n1179:168": "sarvasattvasaṃtarpaṇāt,",
  "SA14n1179:169": "guṇaratnānāmāśrayabhāvāt,",
  "SA14n1179:170": "sarvāniṣṭopanipātairakṣobhyatvāt,",
  "SA14n1179:171": "saṃpratyayadārḍhyenābhedyatvāt,",
  "SA14n1179:172": "ālambanavikṣepeṇāniṣkampyatvāt,",
  "SA14n1179:173": "kleśajñeyāvaraṇavyādhipraśamanāt,",
  "SA14n1179:174": "sarvāvasthāsu sattvārthāparityāgāt,",
  "SA14n1179:175": "yathāpraṇidhānaṃ phalasamṛddheḥ,",
  "SA14n1179:176": "vineyajanasya paripācanāt,",
  "SA14n1179:177": "vineyāvarjana karadharmadeśakatvāt,",
  "SA14n1179:178": "avyāhataprabhāvatvena parārthānuṣṭhānāt,",
  "SA14n1179:179": "bahupuṇyajñānasaṃbhārakośasthānatvāt,",
  "SA14n1179:180": "sarvāryayātānuyātatvāt,",
  "SA14n1179:181": "saṃsāranirvāṇānyatarāpātena sukhasaṃvāhanāt,",
  "SA14n1179:182": "śrutāśrutadharmadhāraṇādakṣayatvāt,",
  "SA14n1179:183": "mokṣakāmānāṃ vineyānāṃ priyaśrāvaṇāt,",
  "SA14n1179:184": "asaṃbhinna-ḥ parakāryakriyātvāt,",
  "SA14n1179:185": "tuṣitabhavanavāsādisandarśanayogyatvāt yathāsaṃkhyaṃ bhavati |",
  "SA14n1179:186": "ityevaṃ 'bhūhemacandrajvalanaitira' tyādibhiḥ dvāviṃśatiścittotpādā vyākhyātāḥ |",
  "SA14n1179:187": "tatra prathamāstrayo mṛdumadhyādhimātratayādikarmikabhūmisaṅgṛhītāḥ |",
  "SA14n1179:188": "tataḥ ekaḥ prathamabhūmipraveśamārgasaṅgṛhītaḥ |",
  "SA14n1179:189": "tadantaraṃ daśa pramuditādidaśabhūmisaṅgṛhītā darśanabhāvanāmārgagocarāḥ |",
  "SA14n1179:190": "tataḥ pañca viśeṣamārgasaṅgṛhītāḥ |",
  "SA14n1179:191": "tadantaraṃ trayaṃ cittotpādāḥ prayogamaulapṛṣṭhadvāreṇa buddhabhūmisaṅgṛhītāḥ |",
  "SA14n1179:192": "iti cittotpādabhedaḥ ādikarmikabhūmimārabhya yāvad buddhabhūmi saṅgṛhītaḥ |",
  "SA14n1179:193": "2 - avavādaḥ",
  "SA14n1179:194": "prasaṅgāgata (cittotpāda)",
  "SA14n1179:195": "- bhedamabhidhāya utpāditaprathamādibodhicittāya yathākālaṃ bodhisattvāya prārthitārthabodhicittotpādāya tadākṣiptadharmasiddhaye prāptaguṇaparirakṣaṇenābhivṛddhaye copadeśo'vavāda ityata āha-",
  "SA14n1179:196": "pratipattau ca satyeṣu buddharatnādiṣu triṣu |",
  "SA14n1179:197": "asaktāvapariśrāntau pratipatsamparigrahe ||22 ||",
  "SA14n1179:198": "cakṣuḥṣu pañcasu jñeyaḥ ṣaḍsvabhijñāguṇeṣu ca |",
  "SA14n1179:199": "dṛṅmārge bhāvanākhye cetyavavādo daśātmakaḥ ||23 ||",
  "SA14n1179:200": "yathoktaprabhedabodhicittapratipattau saṃvṛtiparamārthasatyānatikrameṇa śrāvakādyasādhāraṇatayā'nupalambhayogena vartanamiti śikṣaṇaṃ pratipattyavavādaḥ |",
  "SA14n1179:201": "duḥkhe phalabhūtarūpādiśūnyatāprajñāpāramitayostathatārūpatvādaikātmyamiti |",
  "SA14n1179:202": "samudaye śūnyatāhetubhūtarūpādyoravyatiriktatvena rūpādirna samudayanirodhasaṃkleśavyavadānadharmī iti |",
  "SA14n1179:203": "nirodhe śūnyatāyāmutpādanirodhasaṃkleśavyavadānahānivṛddhyādirahitāyānna rūpaṃ yāvannāvidyotpādo nāvidyānirodho na buddho bodhiriti |",
  "SA14n1179:204": "mārge dānādipāramitābhirātmano'dhyātmaśūnyatādīnāṃ bahirdhāśūnyatādibhiḥ pūrvāntāparāntayośca parasparaṃ na yuktāyuktatvena pratipattirityupadeśaḥ satyāvavādaḥ |",
  "SA14n1179:205": "buddhe buddhabodhyorekatvalakṣaṇatvena buddhakaradharmalakṣaṇasarvākārajñatāyā anupalambhe rūpādyayojanenālambyālambakasamatājñānamiti |",
  "SA14n1179:206": "dharme trisarvajñatāsaṃgṛhītasamastavastupratipakṣākārasaṅgrahaiḥ sarvadharmāṇāṃ saṅgṛhītānāṃ niḥsvabhāvateti |",
  "SA14n1179:207": "saṃghe buddharatnāntargatatvenārhadvarjyeṣu phalasthapratipannakabhedena saptasu mahāpuruṣeṣu pratyekabuddhena sahāṣṭāsu mṛdvindriyādibhedena viṃśatisaṃkhyāvacchinneṣyāryāvaivarttikabodhisattvaśaikṣeṣvanutpādatayā pravṛttirityupadeśo ratnatrayāvavādaḥ |",
  "SA14n1179:208": "ārabdhavīryatayā yathoktārthānuṣṭhānaṃ prati kāyādisukhallikatvena kasyacidabhiniveśaḥ syādityasaktau kāyādīnāmasvabhāvatayā deśanāvavādaḥ |",
  "SA14n1179:209": "ciratarakālābhyāsenāpi samīhitārthāniṣpattāvuttrasanajātīyasya parikhedaḥ syādityapariśrāntau rūpāderyāvat samyaksambodheramananatayā deśanāvavādaḥ |",
  "SA14n1179:210": "daśadigavasthitabuddhādibhyaḥ pratyarthaṃ mārgopadeśe gṛhyamāṇe cittāvalīnatā syāditi pratipatsamparigrahe dharmāṇāṃ prakṛtyajātatvena śikṣaṇamavavādaḥ |",
  "SA14n1179:211": "māṃsavaipākikadivyaprajñādharmabuddhacakṣuṣāṃ yathāsaṃkhyaṃ pratiniyatavastusarvasattvacyutyupapattisarvadharmāvikalpānāṃ sarvāryapudgalādhigamasarvākārasarvadharmābhisambodhaviṣayāṇāṃ tathatayaikatvena pratipattiriti śikṣaṇaṃ pañcacakṣuravavādaḥ |",
  "SA14n1179:212": "ṛddhidivyaśrotraparacittajñānapūrvanivāsānusmṛtyabhisaṃskārikadivyacakṣurāsravakṣayajñānābhijñānāṃ pṛthivīkampanādisarvalokadhātusthasūkṣmataraśabdaśravaṇasarāgādiparacittaparijñānasvapara-pūrvānekajātyanusmaraṇasarvarūpadarśanakleśajñeyāvaraṇaprahāṇakāritrāṇāmādiśāntatvenāvabodha iti deśanā ṣaḍabhijñāvavādaḥ |",
  "SA14n1179:213": "catuḥsatyasaṅgṛhītaṣoḍaśakṣaṇasvabhāvaṃ darśanamārgaṃ dharmānvayajñānakṣāntijñānātmakaṃ sarvadharmaniḥsvabhāvabodhena māyākāra iva sarvatrānabhiniviṣṭamūrtistatprahātavyavastupratipakṣatvena yogī vibhāvayatīti deśanā darśanamārgāvavādaḥ |",
  "SA14n1179:214": "saṃskṛtāsaṃskṛtayorekarūpatvena parasparamaśakyavyatirekaprajñaptivad yathoktadarśanamārgasaṃmukhīkṛtavastvavyatirekālambanād darśanabhāvanayorapṛthagbhāva iti na lākṣaṇikaṃ bhāvanāmārgavyavasthānam,",
  "SA14n1179:215": "atha ca sa tatprahātavyavastupratipakṣatvena vibhāvyate pratītyasamutpādadharmatayeti deśanā bhāvanāmārgāvavāda ityevaṃ bodhicittatadākṣitpadharmasvabhāvaprajñāpāramitāyāṃ yā pratipattiranupalambhākārā,",
  "SA14n1179:216": "tasyā yadālambanaṃ catvāryasatyāni,",
  "SA14n1179:217": "ya āśrayastrīṇi śaraṇāni,",
  "SA14n1179:218": "yo viśeṣagamanaheturasaktiḥ,",
  "SA14n1179:219": "yo'vyāvṛttigamanahetupariśrāntiḥ,",
  "SA14n1179:220": "yo'nanyayānagamanahetuḥ pratipatsaṃparigrahaḥ,",
  "SA14n1179:221": "yo'parapratyagāmitvahetuḥ pañca cakṣūṃṣiḥ,",
  "SA14n1179:222": "yaḥ sarvākārajñatāparipūrihetuḥ ṣaḍabhijñāḥ,",
  "SA14n1179:223": "yau niṣṭhāhetū darśanabhāvanāmārgau,",
  "SA14n1179:224": "tatsarvamavavādaprakaraṇe nirdiṣṭametāvataiva sarvo'rthaḥ sampanna iti daśavidho'vavādaḥ |",
  "SA14n1179:225": "saṃgharatnādhikāre tatsubodhāya dvau antaraślokau ityāha -",
  "SA14n1179:226": "mṛdutīkṣṇendriyai śraddhādṛṣṭiprāptau kulaṅkulau |",
  "SA14n1179:227": "ekavīcyantarotpadya kārākārākaniṣṭhagāḥ ||24 ||",
  "SA14n1179:228": "plutāstrayo bhavasyāgraparamo rūparāgahā |",
  "SA14n1179:229": "dṛṣṭadharmaśamaḥ kāyasākṣī khaḍgaśca viṃśatiḥ ||25 ||",
  "SA14n1179:230": "vakṣyamāṇamārgajñatāsaṅgṛhītaṣoḍaśakṣaṇadarśanamārgam āśritya śraddhādharmānusāribhedena prathamaphalapratipannako dvividhaḥ |",
  "SA14n1179:231": "tataḥ srota āpannaḥ |",
  "SA14n1179:232": "tato devamanuṣyakulaṃkulatvena sa evānyo dvividhaḥ |",
  "SA14n1179:233": "tato dvitīyaphalapratipannako mṛdutīkṣṇendriya evaikaḥ śraddhādṛṣṭiprāptaḥ |",
  "SA14n1179:234": "tataḥ sakṛdāgāmī |",
  "SA14n1179:235": "tataḥ sa ekavīciko'paraḥ |",
  "SA14n1179:236": "tataṃ tṛtīyaphalapratipannakaḥ pūrvavacchaddhādṛṣṭiprāptaḥ |",
  "SA14n1179:237": "tataḥ anāgāmī antarābhave upapadya,",
  "SA14n1179:238": "abhisaṃskāre anabhisaṃskāre ca parinirvāyīti caturdhā |",
  "SA14n1179:239": "tataṃ evākaniṣṭhagaḥ plutārdhaplutasarvasthānacyutatvenordhvāvakrāntāparastrividhaḥ |",
  "SA14n1179:240": "tataḥ sa eva bhavāgragastu rūpavītarāgo dṛṣṭadharmaśamaḥ kāyasākṣīti aparo dvividhaḥ |",
  "SA14n1179:241": "tato'rhattvaphalapratipannakaḥ |",
  "SA14n1179:242": "tataḥ pratyekabuddha iti viṃśatiḥ |",
  "SA14n1179:243": "3-nirvedhāṅgam",
  "SA14n1179:244": "labdhāvavādasyaivamādikarmikasya nirvedhāṅgabhavanamiti nirvedhāṅgamāha -",
  "SA14n1179:245": "ālambanata ākārāddhetutvātsamparigrahāt |",
  "SA14n1179:246": "caturvikalpasaṃyogaṃ yathāsvaṃ bhajatāṃ satām ||26 ||",
  "SA14n1179:247": "śrāvakebhyaḥ sakhaḍgebhyo bodhisattvasya tāyinaḥ |",
  "SA14n1179:248": "mṛdumadhyādhimātrāṇāmūṣmādīnāṃ viśiṣṭatā ||27 ||",
  "SA14n1179:249": "bodhisattvānāṃ śrutādiprakarṣaprāptamokṣabhāgīyaśraddhādilakṣaṇakuśalamūlādūrdhvaṃ catuḥsatyaprativedhānukūlāni ca caturnirvedhabhāgīyāni laukikabhāvanāmayāni ūṣmaprāpta iti kuśalamūlam,",
  "SA14n1179:250": "tato mūrdhaprāptaḥ,",
  "SA14n1179:251": "tataḥ kṣāntiprāptaḥ,",
  "SA14n1179:252": "tato'gradharma iti mṛdvādikrameṇa utpādo'thavā bodhisattvasambaddhamṛdvindriyādipudgalabhedena vakṣyamāṇamṛdumadhyādhimātrālambanaviśiṣṭavastvātmakacatuḥsatyālambanadharmadarśana-pratipakṣatvenānabhiniveśādyākāraviśeṣāt yānatrayādhigamahetutvaviśeṣādupāyakauśalakalyāṇamitralakṣaṇasamparigrahād darśanabhāvanāmārgābhyāṃ prahātavyā grāhyagrāhakacaturvikalpāḥ vakṣamāṇanayasambandhenotpannāḥ śrāvakādīnāmūṣmādibhyo viśiṣṭāḥ |",
  "SA14n1179:253": "teṣāmūṣmādikuśalamūlaṃ nyāye rūpaṇādilakṣaṇavastvātmakacatuḥsatyālambanamātmadarśanapratipakṣatvenānityādyākārapratipannaṃ svayānādhigamahetubhūtaṃ samparigraharahitaṃ,",
  "SA14n1179:254": "caturvidho vikalpo'saṃsṛṣṭo bhavatīti vyavasthāpanāt |",
  "SA14n1179:255": "bodhisattvānāṃ nirvedhabhāgīyāni upāyakauśalabalena kvacit hetunā,",
  "SA14n1179:256": "kvacit phalena,",
  "SA14n1179:257": "kvacit svarūpatayā,",
  "SA14n1179:258": "kvacid dharmatākāreṇa yathābhavyatayā catuḥsatyavastvālambanamiti veditavyam |",
  "SA14n1179:259": "saṃkṣiptavyākhyāmātraṃ vaktukāmena na prapañcitam |",
  "SA14n1179:260": "yata idameva vyavasthāpanaṃ hyato'nyayānamāśritya kutrāpi dūṣaṇaṃ nābhidhātavyam |",
  "SA14n1179:261": "ālambanākārayoḥ kā viśeṣatā ityata ālambanākārau saptamiḥ antaraślokairāha -",
  "SA14n1179:262": "ālambanamanityādi satyādhāraṃ tadākṛtiḥ |",
  "SA14n1179:263": "niṣedho'bhiniveśāderheturyānatrayāptaye || 28 ||",
  "SA14n1179:264": "rūpādyāyavyayau viṣṭhāsthitī prajñaptyavācyate |",
  "SA14n1179:265": "tatra mṛduna anityādiṣoḍaśākāraṃ duḥkhādicatuḥsatyādhāramālambanam |",
  "SA14n1179:266": "duḥkhādisatyābhiniveśālambanādīnāṃ niṣedhaḥ tadākṛtiḥ |",
  "SA14n1179:267": "yānatrayādhigamaprāptaye hetubhāvaḥ sarveṣāmevoṣmādīnāṃ veditavyaḥ |",
  "SA14n1179:268": "adhimuktinā tattvamanaskāreṇa ca yathāsaṃkhyaṃ rūpādīnāṃ pratipatteḥ niṣedhasya cānupalambhanaṃ na samanudarśanamiti madhyasyālambanam |",
  "SA14n1179:269": "sarvanāmadheyābhāvena prabandhavisadṛśaprabandhasadṛśapravṛttilakṣaṇayorabhāva ityākṛtiḥ |",
  "SA14n1179:270": "rūpamārabhya yāvadbuddha iti sarvadharmasāṅketiko vyāvahārikadharma ityadhimātrasyālambanam |",
  "SA14n1179:271": "kuśalādidharmatā na kenacid vacanīyā ityākṛtiḥ |",
  "SA14n1179:272": "ityālambanākāravannirvikalpajñānāgneḥ pūrvarūpatvādūṣmagataṃ trividham |",
  "SA14n1179:273": "rūpādāvasthitisteṣāṃ tadbhāvenāsvabhāvatā || 29 ||",
  "SA14n1179:274": "tayormithaḥsvabhāvatvaṃ tadanityādyasaṃsthitiḥ |",
  "SA14n1179:275": "tāsāṃ tadbhāvaśūnyatvaṃ mithaḥ svābhāvyametayoḥ ||30 ||",
  "SA14n1179:276": "anudgraho yo dharmāṇāṃ tannimittāsamīkṣaṇam |",
  "SA14n1179:277": "parīkṣaṇañca prajñāyāḥ sarvaṃsyānupalambhataḥ ||31 ||",
  "SA14n1179:278": "iti | atra svabhāvaśūnyatayā rūpādīnāṃ rūpādisvabhāvenāpagatasvabhāvatā,",
  "SA14n1179:279": "tataḥ rūpādyasthānamiti mṛduna ālambanam |",
  "SA14n1179:280": "paramārthena rūpādisarvadharmaśūnyatayoḥ parasparamekaṃ rūpamiti śūnyatāyāmanityatvādīnāmabhāvena rūpādau na nityānityādibhiḥ sthānamityākāraḥ |",
  "SA14n1179:281": "dharmadhāturūpatayānityādiśūnyatānāṃ svaniḥsvabhāvatvādanityādiśūnyatānāṃ parasparamaikātmyamiti madhyasyālambanam |",
  "SA14n1179:282": "yaṃ svabhāvapratiṣedhenāsvīkāro rūpādīnāṃ sa ākāra iti |",
  "SA14n1179:283": "svabhāvābhāvatayaiva nīlādinimittādarśanaṃ rūpādīnāmiti adhimātrasyālambanam |",
  "SA14n1179:284": "samyagdharmapravicayatvena prajñāyāḥ sarvavastuno'nupalambhatayā nirūpaṇamityākāraḥ |",
  "SA14n1179:285": "ityālambanākāravaccalakuśalamūlamūrdhatvānmūrdhagataṃ trividham |",
  "SA14n1179:286": "rūpāderasvabhāvatvaṃ tadabhāvasvabhāvatā |",
  "SA14n1179:287": "tadajātiraniryāṇaṃ śuddhistadanimittatā ||32 ||",
  "SA14n1179:288": "tannimittānadhiṣṭhānānadhimuktirasaṃjñatāṃ |",
  "SA14n1179:289": "iti | atra śūnyatā rūpalakṣyalakṣaṇayorekatvenāsvabhāvo rūpādīnāmiti mṛduna ālambanam |",
  "SA14n1179:290": "ālambakajanaṃ prati abhāvasvabhāvatā rūpādīnāmityākāraḥ |",
  "SA14n1179:291": "prakṛtyasvabhāvatvena rūpādīnāmanutpādānirodhāviti(madhyasya) ālambanam |",
  "SA14n1179:292": "sarvadharmasvarūpāvabodhena kāyādīnāṃ sarvākāraviśuddhirityākāraḥ |",
  "SA14n1179:293": "svasāmānyalakṣaṇānupapattyā sarvadharmāṇāmanimittatvamiti adhimātrasyālambanam |",
  "SA14n1179:294": "prakṛtyaiva rūpādinimittānāmāśrayarahitatvenādhimokṣamanaskārānadhimokṣatattvamanaskārāparijñānamiti ākāraḥ |",
  "SA14n1179:295": "ityālambanākāravadapāyābhāvenādhimātradharmakṣamaṇāt kṣāntigataṃ trividham |",
  "SA14n1179:296": "samādhistasya kāritraṃ vyākṛtirmananākṣayaḥ ||33 ||",
  "SA14n1179:297": "mithastrikasya svābhāvyaṃ samādheravikalpanā |",
  "SA14n1179:298": "iti nirvedhabhāgīyaṃ mṛdumadhyādhimātrataḥ ||34 ||",
  "SA14n1179:299": "iti | atra sarvadharmāṇāmanutpādasya vīraṃgamādīnāñca samādhirbhāvanīya iti mṛduna ālambanam |",
  "SA14n1179:300": "svapraṇidhānapuṇyajñānadharmadhātubalenānābhogātsarvalokadhātuṣu yathābhavyatayā samādhervyāpāraḥ pravartata ityākāraḥ |",
  "SA14n1179:301": "dharmataiṣā samyakpratipannasamādheryogino buddhairvyākaraṇaṃ kriyata iti madhyasyālambanam |",
  "SA14n1179:302": "sarvavikalpānupapattyā viditasamādhisvarūpasya bodhisattvasyāhaṃ samāhitaṃ ityādijñānaṃ na sambhavatītyākāraḥ |",
  "SA14n1179:303": "dharmatayā samādhibodhisattvaprajñāpāramitārthatrayasya parasparamekaṃ rūpamityadhimātrasyālambanam |",
  "SA14n1179:304": "sarvadharmāvidyamānatvena samādheravikalpanaṃ paramopāya ityākāraḥ |",
  "SA14n1179:305": "ityālambanākāravallaukikasarvadharmāgratvādagradharmākhyaṃ trividham |",
  "SA14n1179:306": "ālambanamanityādi satyādhāramatiricya ālambanaviśiṣṭākārayoḥ dharmadharmyabhidhāne satyapi ālambanaviśiṣṭākārayoḥ dharmābhidhānena sarvatra ucyamāne ṛte viśiṣṭāntaraparihārāparihārau nānayoḥ kaścit prativiśeṣa iti nyāyāt |",
  "SA14n1179:307": "athavā kārikācchandānurodhena bhinnābhidhāne'pi abhiniveśādiniṣedhayuktayoḥ tattvataḥ vidhānapratiṣedharahitatvād duḥkhādisatyāntargatamevālambanamākāraśca kriyete |",
  "SA14n1179:308": "tathaivāparatrāpi boddhavyam |",
  "SA14n1179:309": "caturvikalpasaṃyogasya sphuṭārthāvabodhāya dvau antaraślokau āha-",
  "SA14n1179:310": "dvaividhyaṃ grāhyakalpasya vastutatpratipakṣataḥ |",
  "SA14n1179:311": "moharāśyādibhedena pratyekaṃ navadhā tu saḥ ||35 ||",
  "SA14n1179:312": "iti | sāṃkleśikavastvadhiṣṭhānatvena pratipakṣādhiṣṭhānatvena ca prakāradvaye'vidyāvyavadānaskandhādiprabhedā navadhā |",
  "SA14n1179:313": "dravyaprajñaptyadhiṣṭhāno dvividho grāhako mataḥ |",
  "SA14n1179:314": "svatantrātmādirūpeṇa skandhādyāśrayatastathā ||36 ||",
  "SA14n1179:315": "iti | atra pudgaladravyasatpuruṣaprajñaptisadupalambhatvena dvividho grāhakavikalpo'pi |",
  "SA14n1179:316": "svatantrātmaskandhādyupalambhena pratyekaṃ navaprakāro bhavati |",
  "SA14n1179:317": "tatrāyameva saṃkṣepārthaḥ - saṃkleśavastvadhiṣṭhānāḥ (yathā)",
  "SA14n1179:318": "-avidyā-rūpādi-skandha-nāmarūpābhiniveśa-antadvayasakti-saṃkleśavyavadānājñāna-āryamārgāpratiṣṭhāna-upalambha-ātmādi-viśuddhyutpādādigrāhyavikalpāḥ |",
  "SA14n1179:319": "pratipakṣādhiṣṭhānā-rāśi-āyadvāra-gotra-utpāda-śūnyatā-pāramitārtha-darśana-bhāvanā-aśaikṣamārgāśceti grāhyavikalpāḥ |",
  "SA14n1179:320": "pudgaladravyasadadhiṣṭhānāḥ - svatantrātma-eka-kāraṇa-draṣṭādyātma-saṃkleśa-vairāgya-darśana-bhāvanā- kṛtārthādhārāśceti grāhakavikalpāḥ |",
  "SA14n1179:321": "prajñaptisatpuruṣādhiṣṭhānāḥ- skandha-āyatana- dhātu - pratītyasamutpāda -vyavadāna- darśana- bhāvanā -viśeṣa- aśaikṣamārgāśceti grāhakavikalpāḥ |",
  "SA14n1179:322": "ityevaṃ caturvikalpāścaturnivedhabhāgīyairyathākramaṃ saṃyuktā bhavanti |",
  "SA14n1179:323": "sambaddhakārikānusāram uktapūrve'pi samparigrahe tadbalena yathoktaviśeṣo bhavatīti darśanāya tadanantaramantaraślokaḥ -",
  "SA14n1179:324": "cittānavalīnatvādi naiḥsvābhāvyādideśakaḥ |",
  "SA14n1179:325": "tadvipakṣaparityāgaḥ sarvathā samparigrahaḥ |37 ||",
  "SA14n1179:326": "cittānabalīnatvānuttrāsādinopāyakauśalyena yathāśayaṃ mātsaryādivipakṣadharmaviyuktaḥ samastavastunairātmyādideśakaḥ kalyāṇamitramiti samparigrahaḥ |",
  "SA14n1179:327": "4-pratipatterādhāraḥ",
  "SA14n1179:328": "pratipattimato yathoktanirvedhabhāgīyamanyadapi darśanamārgādikamiti pratipatterādhāramāha-",
  "SA14n1179:329": "ṣoḍhādhigamadharmasya pratipakṣaprahāṇayoḥ |",
  "SA14n1179:330": "tayoḥ paryupayogasya prajñāyāḥ kṛpayā saha ||38 ||",
  "SA14n1179:331": "śiṣyāsādhāraṇatvasya parārthānukramasya ca |",
  "SA14n1179:332": "jñānasyāyatnavṛtteśca pratiṣṭhā gotramucyate ||39 ||",
  "SA14n1179:333": "tatrādau tāvaccaturvidhalaukikanirvedhabhāgīyānāmutpādādhāraḥ |",
  "SA14n1179:334": "tato lokottaradarśanabhāvanāmārgayoḥ |",
  "SA14n1179:335": "tatastadutpattibalena cauraniṣkāsanakapāṭapidhānavat samakālaṃ samastapratipakṣotpādavipakṣanirodhayoḥ |",
  "SA14n1179:336": "tatastadanupalabdhyā tadutpādanirodhayuktavikalpāpagamasya |",
  "SA14n1179:337": "tataṃ pūrvapraṇidhānadānādyupāyakauśalyabalena saṃsāranirvāṇāpratiṣṭhānayoḥ prajñākaruṇayoḥ |",
  "SA14n1179:338": "tatastadutpattyā śrāvakādyasādhāraṇadharmasya |",
  "SA14n1179:339": "tato yathāśayamavatāraṇādyabhisandhidvāreṇa yānatrayapratiṣṭhāpanalakṣaṇaparārthānukramasya |",
  "SA14n1179:340": "tato yāvadāsaṃsāraṃ nirnimittānābhogaparārthajñānasya cādhāraḥ |",
  "SA14n1179:341": "ayamevānukramaḥ |",
  "SA14n1179:342": "anenaiva sarva puruṣārthāḥ sampadyante |",
  "SA14n1179:343": "pratipattidharmāvasthāntarabhedena trayodaśavidho bodhisattvo yathoktadharmādhāro dharmadhātusvabhāva eva gotramiti nirdiṣṭam |",
  "SA14n1179:344": "yadi dharmadhātorevāryadharmādhigamāya hetutvāttadātmako bodhisattvaḥ prakṛtisthamanuttarabuddhadharmāṇāṃ gotram,",
  "SA14n1179:345": "tadā tatsāmānyavartitvād 'na bodhisattva eveti' mandabuddhi puruṣaṃ pratyāśaṃkya antaraślokamāha-",
  "SA14n1179:346": "dharmadhātorasambhedād gotrabhedo na yujyate |",
  "SA14n1179:347": "yathā śrāvakayānādyadhigamakrameṇālambeta tathāryadharmādhigamāya dharmadhātorhetubhāvena vyavasthāpanād gotratvena vyapadeśa ityapi samādhiḥ dṛśyate,",
  "SA14n1179:348": "tathāpi saukaryāt laukikadṛṣṭāntenāpi samādhyantaramāha -",
  "SA14n1179:349": "ādheyadharmabhedāttu tadbhedaḥ parigīyate ||40 ||",
  "SA14n1179:350": "yathaikamṛddravyābhinirvṛttaikatejaḥparipakvādhāraghaṭāderādheyakṣaudraśarkarādibhājanatvena bhedastadbad yānatrayasaṅgṛhītādhigantavyādheyadharmanānātvenādhāranānātvaṃ nirdiṣṭamiti |",
  "SA14n1179:351": "5- ālambanam",
  "SA14n1179:352": "yathoktapratipattyādhārasya kimālambanamityāha -",
  "SA14n1179:353": "ālambanaṃ sarvadharmāste punaḥ kuśalādayaḥ |",
  "SA14n1179:354": "laukikādhigamākhyāśca ye ca lokottarā matāḥ || 41 ||",
  "SA14n1179:355": "sāsravānasravā dharmāḥ saṃskṛtāsaṃskṛtāśca ye |",
  "SA14n1179:356": "śiṣyasādhāraṇā dharmā ye cāsādhāraṇā muneḥ ||42 ||",
  "SA14n1179:357": "tatrādau tāvat sāmānyena (sarvadharmāḥ)",
  "SA14n1179:358": "kuśalākuśalāvyākṛtāḥ yathākramaṃ śrāmaṇyatāprāṇātipātādyavyākṛtakāyakarmādayaḥ |",
  "SA14n1179:359": "tatasteṣāmeva laukikādidvividhasyāvaśiṣṭāścattvāro bhedāḥ,",
  "SA14n1179:360": "yathāsaṃkhyaṃ bālapṛthagjanasambaddhāḥ pañca skandhāḥ,",
  "SA14n1179:361": "sarvāryajanasaṃgṛhītāni catvāri dhyānāni,",
  "SA14n1179:362": "ātmadarśanāpratipakṣatvena pañcopādānaskandhāḥ |",
  "SA14n1179:363": "taddarśanapratipakṣatvena catvāri smṛtyupasthānāni |",
  "SA14n1179:364": "hetupratyayādhīnāḥ kāmādidhātavaḥ |",
  "SA14n1179:365": "kāraṇānapekṣāḥ tathatā |",
  "SA14n1179:366": "sarvāryajanasantānaprabhavāni caturdhyānāni |",
  "SA14n1179:367": "samyaksambuddhasantānodayadharmīṇi daśabalāni ityevamadhigamānukrameṇa sarvadharmā yathāvadālambyanta ityālambanamekādaśavidham |",
  "SA14n1179:368": "samuddeśaḥ",
  "SA14n1179:369": "tādṛśālambanapratipatteḥ kaḥ samuddeśa iti samuddeśamāha-",
  "SA14n1179:370": "sarvasattvāgratā cittaprahāṇādhigamatraye |",
  "SA14n1179:371": "tribhirmahattvairuddeśo vijñeyo'yaṃ svayambhuvām ||43 ||",
  "SA14n1179:372": "sarvathā sarvākārajñatāparijñānena bhaviṣyadbuddhabodhisattvānāṃ sarvasattva (rāśi)",
  "SA14n1179:373": "-akhilasattva (nikāya)",
  "SA14n1179:374": "-agratācittamahattvaṃ prahāṇamahattvamadhigamamahattvañcādhikṛtya pratipattau pravṛttatvānmahattvānmahattvatrayayuktatvācca trividhaḥ samuddeśo jñātavyaḥ |",
  "SA14n1179:375": "7-sannāhapratipattiḥ",
  "SA14n1179:376": "ityevaṃ pratipattyādhārādīn abhidhāya kiñca tatsvarūpamiti cet?",
  "SA14n1179:377": "sā trisarvajñatāviṣaye sāmānyena śukladharmādhiṣṭhānā,",
  "SA14n1179:378": "sarvākārābhisambodhādau caturvidhe'bhisamaye pratyabhisamayaṃ ṣaṭpāramitādhiṣṭhānā ca kriyā paripattiḥ |",
  "SA14n1179:379": "evaṃ yathāvat prayogadarśanabhāvanāviśeṣamārgasvabhāvānāṃ pratipattilakṣaṇānāṃ sannāhaprasthānasambhāraniryāṇānāṃ madhye vīryarūpatayā sannāhapratipattiṃ prathamāmāha-",
  "SA14n1179:380": "dānādau ṣaḍvidhe teṣāṃ pratyekaṃ saṃgraheṇa yā |",
  "SA14n1179:381": "sannāhapratipattiḥ ṣā ṣaḍbhiḥ ṣaṭkairyathoditā ||44 ||",
  "SA14n1179:382": "iti | dharmadānādidāne śrāvakādimanaskāraparivarjanam,",
  "SA14n1179:383": "sarvajanāpriyavāditvakṣāntiḥ,",
  "SA14n1179:384": "chandajananam,",
  "SA14n1179:385": "yānāntarāvyavakīrṇaikāgratānuttarasamyaksambodhipariṇāmanā yathākramaṃ deyādyanupalambhasannāhatvena kriyante |",
  "SA14n1179:386": "tathaiva śīlasya rakṣaṇam,",
  "SA14n1179:387": "kṣānteḥ sampādanam,",
  "SA14n1179:388": "vīryasya prārambhaḥ,",
  "SA14n1179:389": "dhyānasya ārādhanam,",
  "SA14n1179:390": "prajñāyā bhāvanā ityevaṃ dānādiṣaṭpāramitāsu pratyekaṃ dānādau saṃgṛhītāsu ṣaḍbhiḥ ṣaṭkaiḥ ṣaṭtriṃśadvidyā bhavanti dānādisādharmyācca ṣaṭ sannāhapratipattayo bhavanti |",
  "SA14n1179:391": "8-prasthānapratipattiḥ",
  "SA14n1179:392": "kṛtasannāhasyaivaṃ prasthānamiti prasthānapratipattiṃ dvitīyāmāha -",
  "SA14n1179:393": "dhyānārūpyeṣu dānādau mārgai maitryādikeṣu ca |",
  "SA14n1179:394": "gatopalambhayoge ca trimaṇḍalaviśuddhiṣu ||45 ||",
  "SA14n1179:395": "uddeśe ṣaṭsvabhijñāsu sarvākārajñatānaye |",
  "SA14n1179:396": "prasthānapratipajjñeyā mahāyānādhirohiṇo ||46 ||",
  "SA14n1179:397": "dhyānārūpyasamāpatti-dānādiṣaṭpāramitā-darśanabhāvanāśaikṣaviśeṣamārga-caturapramāṇa- anupalambhayoga-sarvavastutrimaṇḍalaviśuddhi-uddeśa-ṣaḍabhijñā-sarvākārajñatāsu samyagvyavasthitilakṣaṇā hi samastamahāyānadharmākramaṇasvabhāvā prasthānapratipattiḥ navadhā |",
  "SA14n1179:398": "9-sambhārapratipattiḥ",
  "SA14n1179:399": "kṛtaprasthānasyaivaṃ sambhāra iti sambhārapratipattiṃ tṛtīyāmāha-",
  "SA14n1179:400": "dayā dānādhikaṃ ṣaṭkaṃ śamathaḥ savidarśanaṃ |",
  "SA14n1179:401": "yuganaddhaśca yo mārgaṃ upāye yacca kauśalam ||47 ||",
  "SA14n1179:402": "jñānaṃ puṇyaṃ mārgaśca dhāraṇī bhūmayo daśa |",
  "SA14n1179:403": "pratipakṣaśca vijñeyaḥ sambhārapratipatkramaḥ ||48 ||",
  "SA14n1179:404": "mahākaruṇa-dāna-śīla-vīrya-dhyāna-prajñā-śamatha-vidarśanā-yuganaddhamārga- upāyakauśala- jñāna- puṇya- darśanādimārga- vacanādidhāraṇī- bhūmi- pratipakṣāṇāmanupalambhena saṃvṛtisatyānatikrameṇa samastamahāyānārthapratipatterebhiḥ karuṇādibhiḥ samyak-pratipatsvābhāvyāt mahābodhigrahaṇāt mahākaruṇādisambhārā iti saptadaśa sambhārapratipattayaḥ |",
  "SA14n1179:405": "tatra jñānasambhāraḥ ādhyātmika-bāhya- tadubhaya-śūnyatā-mahat- paramārtha- saṃskṛta- asaṃskṛta- atītānanta- anavarāgra- anavakāra- prakṛti-sarvadharma- lakṣaṇa-anupalambha- abhāvasvabhāva- bhāva- abhāva- svabhāva- parabhāvaśūnyatānāṃ bhedena viṃśatidhā |",
  "SA14n1179:406": "ādhyātmikatvabāhyatvobhayaśūnyatvatastathā |",
  "SA14n1179:407": "diṅnirvāṇārthataścaiva saṃskṛtāsaṃskṛtatvataḥ ||1 ||",
  "SA14n1179:408": "atyantānavarāgratvānavakārākṛtātvataḥ |",
  "SA14n1179:409": "sarvadharmatvalakṣmatvābhyatītāditvataḥ punaḥ ||2 ||",
  "SA14n1179:410": "sāṃyogikatvabhāvatvākāśaśūnyasvabhāvataḥ |",
  "SA14n1179:411": "svasvabhāvaviyuktatvād viṃśatiḥ śūnyatā matāḥ ||3 ||",
  "SA14n1179:412": "bhūmisambhāreṇa daśabhūbhaya iti pariṣkriyamāṇānāṃ dharmāṇāṃ saṃdarśanāya trayoviṃśatirantaraślokā kathyante-",
  "SA14n1179:413": "1. pramuditā bhūmiḥ",
  "SA14n1179:414": "labhyate prathamā bhūmirdaśadhā parikarmaṇā |",
  "SA14n1179:415": "āśayo hitavastutvaṃ sattveṣu samacittatā ||49 ||",
  "SA14n1179:416": "tyāgaḥ sevā ca mitrāṇāṃ saddharmālambanaiṣaṇā |",
  "SA14n1179:417": "sadā naiṣkramyacittatvaṃ buddhakāyagatā spṛhā || 50 ||",
  "SA14n1179:418": "dharmasya deśanā satyaṃ daśamaṃ vākyamiṣyate |",
  "SA14n1179:419": "jñeyañca parikarmaiṣāṃ svabhāvānupalambhataḥ ||51 ||",
  "SA14n1179:420": "iti | yathāvat sarvavastuṣu akauṭilyāśayaḥ,",
  "SA14n1179:421": "sva-paraprayojane hitatvam,",
  "SA14n1179:422": "sarvasattveṣu samacittatā,",
  "SA14n1179:423": "sarvasvaparityāgaḥ,",
  "SA14n1179:424": "kalyāṇamitrārāgaṇam,",
  "SA14n1179:425": "yānatrayasaṅgṛhīta saddharmālambanaparyeṣṭiḥ,",
  "SA14n1179:426": "gṛhavāsānabhiratiḥ,",
  "SA14n1179:427": "anuttarabuddhakāyagatā spṛhā,",
  "SA14n1179:428": "saddharmaprakāśanam,",
  "SA14n1179:429": "satyavāditetyevamebhirdaśabhirlakṣaṇadharmaiḥ sarvathotpadyamānattvāt parikarmabhiḥ kāraṇaviśeṣaiḥ svabhāvānupalambhatayā kṛtaviśeṣalakṣaṇaparikarmabhireva prathamā pramuditā bhūmiḥ prāpyate |",
  "SA14n1179:430": "2- vimalā bhūmiḥ",
  "SA14n1179:431": "śīlaṃ kṛtajñatā kṣānti pramodyaṃ mahatī kṛpā |",
  "SA14n1179:432": "gauravaṃ guruśuśrūṣā vīryaṃ dānādike'ṣṭamam ||52 ||",
  "SA14n1179:433": "iti kuśaladharma-sattvārthakriyā-saṃvaraśīlāni,",
  "SA14n1179:434": "parakṛtopakārasya avismaraṇam (avipraṇāśanam)",
  "SA14n1179:435": ", parakṛtāpakārādau kṣāntiḥ,",
  "SA14n1179:436": "kuśaladharmasyārādhane'vipratisāraḥ,",
  "SA14n1179:437": "sarvajaneṣu maitrī,",
  "SA14n1179:438": "upādhyāyādiṣu praṇamanam,",
  "SA14n1179:439": "kalyāṇamitranirdiṣṭadharmasādhanā,",
  "SA14n1179:440": "dānādiṣaṭpāramitāsu paryeṣṭirityevaṃ kṛtaparikarmaviśeṣeṇāṣṭaprakāradharmeṇa dvitīyā vimalā bhūmiradhigamyate |",
  "SA14n1179:441": "3. prabhākarī bhūmiḥ",
  "SA14n1179:442": "atṛptatā śrute dānaṃ dharmasya ca nirāmiṣam |",
  "SA14n1179:443": "buddhakṣetrasya saṃśuddhiḥ saṃsārāparikheditā ||53 ||",
  "SA14n1179:444": "hrīrapatrāpyamityetat pañcadhā mananātmakam |",
  "SA14n1179:445": "iti | saddharmaśravaṇe tṛpterajñānam,",
  "SA14n1179:446": "lābhādinirapekṣacittena saddharmaprakāśanam,",
  "SA14n1179:447": "svabuddhakṣetrāśrayāśritasaṃśodhanam,",
  "SA14n1179:448": "upakṛtasattvavaiparītyādidarśanena na parikhedāpattiḥ,",
  "SA14n1179:449": "svaparāpekṣayā akuśaladharmākaraṇamityevaṃ pañcadhā parikarmaṇā pūrvavat kṛtānavabudhyamānasvabhāvaparikarmaṇā tṛtīyā prabhākarī bhūmiravabudhyate |",
  "SA14n1179:450": "4. arciṣmatī bhūmiḥ",
  "SA14n1179:451": "vanāśā'lpecchatā tuṣṭirdhūtasaṃlekhasevanam ||54 ||",
  "SA14n1179:452": "śikṣāyā aparityāgaḥ kāmānāṃ vijugupsanam |",
  "SA14n1179:453": "nirvitsarvāstisantyāgo'navalīnānapekṣate ||55 ||",
  "SA14n1179:454": "iti | araṇyāvāsaḥ,",
  "SA14n1179:455": "aprāptalābheṣu anabhilāṣaḥ,",
  "SA14n1179:456": "prāptalābheṣvanadhikābhyarthanā,",
  "SA14n1179:457": "bhikṣādidhautaguṇasaṃvaraṇam,",
  "SA14n1179:458": "gṛhītaśikṣāṇāṃ prāṇādibhyo'pi aparityajanam,",
  "SA14n1179:459": "kāmaguṇeṣu doṣopalambhadarśanena nindanam,",
  "SA14n1179:460": "vineyānusāreṇa nirvāṇe pravaṇatvam,",
  "SA14n1179:461": "sarvasvaparityāgaḥ,",
  "SA14n1179:462": "kuśalasādhane cittāsaṃkocaḥ,",
  "SA14n1179:463": "sarvavastvanapekṣaṇamityevaṃ pūrvavaddaśaprakāreṇa caturthī arciṣmatī bhūmirabhirūhyate |",
  "SA14n1179:464": "5. sudurjayā bhūmiḥ",
  "SA14n1179:465": "saṃstavaṃ kulamātsaryaṃ sthānaṃ saṅgaṇikāvaham |",
  "SA14n1179:466": "ātmotkarṣaparāvajñe karmamārgān daśāśubhān ||56 ||",
  "SA14n1179:467": "mānaṃ stambhaṃ viparyāsaṃ vimatiṃ kleśamarṣaṇam |",
  "SA14n1179:468": "vivarjayan samāpnoti daśaitān pañcamīṃ bhuvam ||57 ||",
  "SA14n1179:469": "iti | lābhādyarthaṃ gṛhipravrajitādibhiḥ saṃvāsaḥ,",
  "SA14n1179:470": "śrāddhakulānupadarśanam,",
  "SA14n1179:471": "janākīrṇanagarādi,",
  "SA14n1179:472": "svapraśaṃsanaparanindane,",
  "SA14n1179:473": "daśākuśalakarmapathāḥ,",
  "SA14n1179:474": "śrutādyabhimānaḥ,",
  "SA14n1179:475": "parāpraṇamanam,",
  "SA14n1179:476": "kuśalākuśalaviparītābhīniveśaḥ,",
  "SA14n1179:477": "mithyādṛṣṭyādikumatiḥ,",
  "SA14n1179:478": "sarvarāgādisarvakleśābhimukhīkaraṇaṃ cetyevaṃlakṣaṇān daśadharmān vivarjayan arthādākṣiptaviparyayadharmeṇa daśaprakāraparikarmaṇā pūrvavat pañcamī sudurjayā bhūmirākramyate |",
  "SA14n1179:479": "6. abhimukhī bhūmiḥ",
  "SA14n1179:480": "dānaśīlakṣamāvīryadhyānaprajñāprapūraṇāt |",
  "SA14n1179:481": "śiṣyakhaḍgaspṛhātrāsacetasāṃ parivarjakaḥ ||58 ||",
  "SA14n1179:482": "yācito'navalīnaśca sarvatyāge'pyadurmanāḥ |",
  "SA14n1179:483": "kṛśo'pi nārthināṃ kṣeptā ṣaṣṭhīṃ bhūmiṃ samaśnute ||59 ||",
  "SA14n1179:484": "dānādiṣaṭpāramitāparipūraṇena śrāvakapratyekabuddhābhilāṣasya svabhāvānupalambhotttrāsasya ca yācakajanaprārthanāsaṃkocasya svarasapravṛttasarvārthatyāgadaurmanasyasya dāridryādarthijanapratikṣepacittasya ca varjanenetyevaṃ dvādaśabhiḥ parikarmabhiḥ pūrvavat ṣaṣṭhī abhimukhī bhūmirājñāyate |",
  "SA14n1179:485": "7. dūraṅgamā bhūmiḥ",
  "SA14n1179:486": "ātmasattvagraho jīvapudgalocchedaśāśvataḥ |",
  "SA14n1179:487": "nimittahetvoḥ skandheṣu dhātuṣvāyataneṣu ca ||60 ||",
  "SA14n1179:488": "traidhātuke pratiṣṭhānaṃ saktirālīnacittatā |",
  "SA14n1179:489": "ratnatritayaśīleṣu taddṛṣṭyabhiniveśitā ||61 ||",
  "SA14n1179:490": "śūnyatāyāṃ vivādaśca tadvirodhaśca viṃśatiḥ |",
  "SA14n1179:491": "kalaṅkā yasya vicchinnāḥ saptamīmetyasau bhuvam ||62 ||",
  "SA14n1179:492": "iti | ātmasattvajīvapudgalocchedaśāśvatanimittahetuskandhadhātvāyatanatraidhātukādhiṣṭhāna-saktyālīnacittabuddhadharmasaṃghaśīladṛṣṭyabhiniveśaśūnyatāvivādavirodhodbhāvanāgrahotsṛṣṭayaścetyevaṃ viṃśatiprakārakalaṅkāpagamādākṣiptaviparyayadharmeṇa viṃśatiprakāreṇa parikarmadharmeṇa pūrvavat saptamī dūraṅgamā bhūmiḥ samīyate |",
  "SA14n1179:493": "arthākṣiptadharmatānirdeśāyāha-",
  "SA14n1179:494": "trivimokṣamukhajñānaṃ trimaṇḍalaviśuddhatā |",
  "SA14n1179:495": "karuṇāmananā dharmasamataikanayajñatā ||63 ||",
  "SA14n1179:496": "anutpādakṣamājñānaṃ dharmāṇāmekadheraṇā |",
  "SA14n1179:497": "kalpanāyāḥ samuddhātaḥ saṃjñādṛkkleśavarjanam ||64 ||",
  "SA14n1179:498": "śamathasya ca nidhyaptiḥ kauśalañca vidarśane |",
  "SA14n1179:499": "cittasya dāntatā jñānaṃ sarvatrāpratighāti ca ||65 ||",
  "SA14n1179:500": "sakterabhūmiryatrecchaṃ kṣetrāntaragatiḥ samam |",
  "SA14n1179:501": "sarvatra svātmabhāvasya darśanañceti viṃśatiḥ || 66 ||",
  "SA14n1179:502": "śūnyatā'nimittāpraṇihitavimokṣamukhasamyagjñānam,",
  "SA14n1179:503": "daśakuśalakarmapatheṣu vadhavadhyaghātakānupalambhādi,",
  "SA14n1179:504": "sarvasattvālambanakaruṇā,",
  "SA14n1179:505": "vastvanupalambhaḥ,",
  "SA14n1179:506": "sarvadharmasamatāvabodhaḥ,",
  "SA14n1179:507": "mahāyānaikayānāvabodhaḥ,",
  "SA14n1179:508": "anutpādaparijñānam,",
  "SA14n1179:509": "gambhīradharmanidhyānakṣāntyavagamaḥ,",
  "SA14n1179:510": "sarvajñeyānāṃ mahāyānopāyamukhena prakāśanam,",
  "SA14n1179:511": "sarvakalpanocchedaḥ,",
  "SA14n1179:512": "nimittodgrahaṇavikalpābhāvasatkāyādipañcadṛṣṭisantyāgaḥ,",
  "SA14n1179:513": "rāgādikleśavarjanāni,",
  "SA14n1179:514": "śamathabhāvanā,",
  "SA14n1179:515": "prajñākauśalyam,",
  "SA14n1179:516": "cittopaśamaḥ,",
  "SA14n1179:517": "rūpādyapratighātajñānam,",
  "SA14n1179:518": "abhiniveśāsthānam,",
  "SA14n1179:519": "yatheṣṭasamakālabuddhakṣetragamanam,",
  "SA14n1179:520": "vineyānurūpaṃ sarvatra svakāyaprakāśanamiti viṃśatiprakāreṇānena parikarmadharmeṇāpi pūrvavat saptamī bhūmiḥ samīyate |",
  "SA14n1179:521": "8. acalā bhūmiḥ",
  "SA14n1179:522": "sarvasattvamanojñānamabhijñākrīḍanaṃ śubhā |",
  "SA14n1179:523": "buddhakṣetrasya niṣpattirbuddhasevāparīkṣaṇe ||67 ||",
  "SA14n1179:524": "akṣajñānaṃ jinakṣetraśuddhirmāyopamā sthitiḥ |",
  "SA14n1179:525": "sañcintya ca bhavādānamidaṃ karmāṣṭaghoditam ||68 ||",
  "SA14n1179:526": "iti | yathāvatsarvasattvacittacaritajñānam,",
  "SA14n1179:527": "lokadhātau ṛddhyabhijñābhiḥ krīḍanam,",
  "SA14n1179:528": "ādhārabuddhakṣetrasuvarṇādibhāvapariṇāmaḥ,",
  "SA14n1179:529": "sarvākāradharmaparīkṣaṇena buddharāgaṇam,",
  "SA14n1179:530": "divyacakṣuṣo niṣpattiḥ,",
  "SA14n1179:531": "ādheyabuddhakṣetrasattvapariśodhanam,",
  "SA14n1179:532": "sarvatra māyopamatāvasthānam,",
  "SA14n1179:533": "sarvasattvārthadarśanāda buddhipūrvakajanmagrahaṇañcetyevamaṣṭaprakāradharmeṇa parikarmaṇā pūrvavadaṣṭamī acalā bhūmiranubhūyate |",
  "SA14n1179:534": "9. sādhumatī bhūmiḥ",
  "SA14n1179:535": "praṇidhānānyanantāni devādīnāṃ rūtajñatā |",
  "SA14n1179:536": "nadīva pratibhānānāṃ garbhāvakrāntiruttamā ||69 ||",
  "SA14n1179:537": "kulajātyośca gotrasya parivārasya janmanaḥ |",
  "SA14n1179:538": "naiṣkramyabodhivṛkṣāṇāṃ guṇapūre svasampadaḥ ||70 ||",
  "SA14n1179:539": "iti | anantapraṇidhānam,",
  "SA14n1179:540": "devādisarvasattvarutajñānam,",
  "SA14n1179:541": "nadyupamitākṣayapratibhānam,",
  "SA14n1179:542": "sarvajanapraśastagarbhāvakramaṇam,",
  "SA14n1179:543": "rājādisthānam,",
  "SA14n1179:544": "ādityādyanvayaḥ,",
  "SA14n1179:545": "mātrādisusambandhajñātiḥ,",
  "SA14n1179:546": "svavidheyaparivāraḥ,",
  "SA14n1179:547": "śakrādyabhinanditotpādaḥ,",
  "SA14n1179:548": "buddhādisañcodananiṣkramaṇam,",
  "SA14n1179:549": "cintāmaṇisadṛśāśvatthavṛkṣādiḥ,",
  "SA14n1179:550": "buddhabuddhadharmasvabhāvaguṇaparipūraṇañcetyevaṃ sampattilakṣaṇairdvādaśabhiḥ parikarmabhiḥ pūrvavatkṛtaparikarmaviśeṣairnavamī sādhumatī bhūmiḥ sākṣātkriyate |",
  "SA14n1179:551": "10. dharmameghā bhūmiḥ",
  "SA14n1179:552": "hetubhūmitvena tatparikarmāṇyevaṃ nirdiśya phalabhūmitvena pṛthak tānyanabhidhāya saṅgrahaṇena daśamabhūmilakṣaṇamāha-",
  "SA14n1179:553": "navabhūmīratikramya buddhabhūmau pratiṣṭhate |",
  "SA14n1179:554": "yena jñānena sā jñeyā daśamī bodhisattvabhūḥ ||71 ||",
  "SA14n1179:555": "iti | śrāvakādigotra-prathamaphalapratipannaka-srota-āpanna-sakṛdāgāmi-anāgāmi-arhatāmiti ṣaṇṇāṃ nayatrayavyavasthāpanābhiprāyeṇa śeṣasaṅgṛhītāpannakatrayasya pratyekabuddhasya ca yathākramaṃ gotra-aṣṭamaka-darśana-tanu-vītarāga-kṛtavikalpa-śrāvaka- pratyekabuddhabhūmayaḥ,",
  "SA14n1179:556": "bodhisattvānāṃ yathoktā navavidhetyevaṃ navabhūmīratikramya daśamyāṃ punaḥ bhūmau bodhisattvo buddha eva vaktavyo na tu samyaksambuddha iti vacanāt buddhabhūmau yena praṇidhānajñānenāvatiṣṭhate sā eva daśamī bodhisattvabhūmiḥ jñeyā |",
  "SA14n1179:557": "(pratipakṣasambhāraḥ)",
  "SA14n1179:558": "pratipakṣasambhārārthaṃ antaraślokamāha-",
  "SA14n1179:559": "pratipakṣo'ṣṭadhā jñeyo darśanābhyāsamārgayoḥ |",
  "SA14n1179:560": "grāhyagrāhakavikalpānāmaṣṭānāmupaśāntaye ||72 ||",
  "SA14n1179:561": "iti | sāṃkleśikavastumātrapratipakṣādhiṣṭhānagrāhyavikalpadvayasya dravyapudgalaprajñaptipuruṣādhiṣṭhānagrāhakavikalpadvayasya ca darśanamārgabhāvanāmārgayoḥ prahāṇād grāhyagrāhakāṣṭavikalpopaśāntaye satyadvayamāśritya sākṣātkaraṇīyā vipakṣabhedena mārgadvayāvasthāyāmeva aṣṭavidhāḥ pratipakṣāḥ |",
  "SA14n1179:562": "10. niryāṇapratipatiḥ",
  "SA14n1179:563": "sambhṛtasambhārasyaivaṃ niryāṇamiti niryāṇapratipattiṃ caturthīṃmāha-",
  "SA14n1179:564": "uddeśe samatāyāñca sattvārthe yatnavarjane |",
  "SA14n1179:565": "atyantāya ca niryāṇaṃ niryāṇaṃ prāptilakṣaṇam ||73 ||",
  "SA14n1179:566": "sarvākārajñatāyāñca niryāṇaṃ mārgagocaram |",
  "SA14n1179:567": "niryāṇapratipajjñeyā seyamaṣṭavidhātmikā ||74 ||",
  "SA14n1179:568": "iti | yathokta uddeśaḥ ,",
  "SA14n1179:569": "sarvadharmasamatā,",
  "SA14n1179:570": "sattvārthakaraṇam,",
  "SA14n1179:571": "animittasarvakriyākāritvenānābhogaḥ,",
  "SA14n1179:572": "śāśvatocchedarahitāvasthāviśeṣaḥ,",
  "SA14n1179:573": "triyānasarvārthaprāptiḥ,",
  "SA14n1179:574": "yathoktasarvākārajñatā tadviśiṣṭamārga ityevaṃ niryātavyavastuṣu prativiśiṣṭānyadharmābhāvena sarvānupalambhatayā ebhiraṣṭābhirniryāṇapratipattiḥ aṣṭadhā bhavati |",
  "SA14n1179:575": "iti abhisamayālaṅkāre nāma prajñāpāramitāśāstre prathamādhikāravṛttiḥ |"
}