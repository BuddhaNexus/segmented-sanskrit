{
  "SA14n1165:0": "viṃśatitamaparivartaḥ |",
  "SA14n1165:1": "niṣpāditabuddhakṣetraviśuddhinopāyakauśalena sambhāraṃ paripūrya paścādyathābhavyatayā buddhakṛtyaṃ svabuddhakṣetre karaṇīyamityupāyakauśalaṃ vaktavyam |",
  "SA14n1165:2": "tatrāsya viṣayaṃ pratipādayituṃ praśnayannāha |",
  "SA14n1165:3": "prajñāpāramitāyāmityādi |",
  "SA14n1165:4": "parihārārthamāha |",
  "SA14n1165:5": "iha subhūta ityādi |",
  "SA14n1165:6": "rūpamiti tāṃ dharmatāṃ dharmatayeti tāṃ śūnyatāṃ dharmatayā śūnyatayā rūpaṃ vastviti pratyavekṣamāṇo yathā na samanupaśyecchūnyatāṃ śūnyatāsvabhāvenāstīti yathā nopalabhate tathā pratyavekṣitavyamiti yāvat |",
  "SA14n1165:7": "etaduktam |",
  "SA14n1165:8": "māyopamaḥ śūnyatādirupāyakauśalaviṣaya iti |",
  "SA14n1165:9": "kathaṃ punarabhyāse'",
  "SA14n1165:10": "pi nādhigacchatītyāha |",
  "SA14n1165:11": "yadbhagavannityādi |",
  "SA14n1165:12": "asya parihāreṇopāyakauśalaprayogaṃ nirdiśannāha |",
  "SA14n1165:13": "yataḥ subhūta ityādi |",
  "SA14n1165:14": "sarvākāravaropetāmiti dānādyavikalām |",
  "SA14n1165:15": "asamāhita eveti |",
  "SA14n1165:16": "prajñāpāramitā ca mahopāyakauśalātmikā mayā parigṛhītā bhaviṣyati |",
  "SA14n1165:17": "na ca śūnyatā sākṣātkṛtetyabhiprāyādetanniṣṭha eva śūnyatāsamādhau cittaṃ dhārayati |",
  "SA14n1165:18": "atra ca madhye jinajananīsāmarthyānna parihīyate bodhipakṣairdharmaiḥ,",
  "SA14n1165:19": "na cāśravakṣayaṃ kāmabhavāśravaprahāṇaṃ sañcintya sattvārthaṃ pratijanmapratigrahāt karoti śūnyatāsamādhyālambanādāśravakṣaye ca parijayaṃ karotītyarthaḥ |",
  "SA14n1165:20": "etadeva spaṣṭayannāha |",
  "SA14n1165:21": "yasmin samaya ityādi |",
  "SA14n1165:22": "kathamabhyāse'",
  "SA14n1165:23": "pi na sākṣātkartavyamiti |",
  "SA14n1165:24": "tatkasya hetorityāśaṅkyāha |",
  "SA14n1165:25": "evamārūḍhakuśaletyādi |",
  "SA14n1165:26": "bhūtakoṭiṃ na sākṣātkarotīti |",
  "SA14n1165:27": "etaduktam |",
  "SA14n1165:28": "sarvākārabhāvanāparijayapratyavekṣāsākṣātkaraṇakālākālajñānaprayogasāmarthyāttasmin samādhau sthito'",
  "SA14n1165:29": "pi na śūnyatāmadhigacchediti |",
  "SA14n1165:30": "upāyaḥ punardaśavidho bhavati |",
  "SA14n1165:31": "tatra tāvat pratibandhasamatikramaṇenāntarāyikadharmasamatikramaṇopāyārthamāha |",
  "SA14n1165:32": "tadyathāpi nāmetyādi |",
  "SA14n1165:33": "tatra śauryarūpaguṇairmṛdumadhyādhimātraiḥ yathākramamupetatvātparamaśūraśca bhavedityādi navapadāni vācyāni |",
  "SA14n1165:34": "granthārthagrahaṇasamarthatvānmedhāvī |",
  "SA14n1165:35": "karaṇapāṭavādvacanasamarthaḥ |",
  "SA14n1165:36": "praśnaparihārāt prativacanasamarthaḥ |",
  "SA14n1165:37": "stambhitatvābhāvātpratibhānasampannaḥ |",
  "SA14n1165:38": "svīkārārthasampādanātpratipattisampannaḥ |",
  "SA14n1165:39": "heyopādeyatvena kālādīnāṃ parijñānātkāladeśajñaḥ,",
  "SA14n1165:40": "sthānajñaḥ |",
  "SA14n1165:41": "mukhyato dhanuṣi suśikṣitatvādiṣṭhastreṣu paramagatiṃ gataḥ |",
  "SA14n1165:42": "bahūnāṃ dṛḍhānāñca praharaṇānāṃ nivārakatvādbahupraharaṇāvaraṇo dṛḍhapraharaṇāvaraṇaḥ |",
  "SA14n1165:43": "parāvarjanakarāḥ kāyādivikārāḥ kalāḥ |",
  "SA14n1165:44": "citrakarmādīniśilpasthānāni |",
  "SA14n1165:45": "smṛtimānityādi |",
  "SA14n1165:46": "sugamam |",
  "SA14n1165:47": "nirvartanasāmarthyānnistaraṇasamarthaḥ |",
  "SA14n1165:48": "kenacideva kāraṇasāmagrīyogenāmitrādyupanipātena |",
  "SA14n1165:49": "cittavākkāyavikārāpādanādyathākramaṃ mahāpratibhayaṃ bhīṣaṇaṃ romaharṣaṇam |",
  "SA14n1165:50": "sarvopadravarahitatvena śāntyā kṣemeṇāpakramayiṣyāmi |",
  "SA14n1165:51": "śarīrasausthityātpuṣṭyā svastinā parimocayiṣyāmi |",
  "SA14n1165:52": "ekadravyābhilāṣādvairānubandhena pratyarthikāḥ |",
  "SA14n1165:53": "amitrapakṣapatitāḥ pratyamitrāḥ |",
  "SA14n1165:54": "dayālutvādatisnigdhaḥ |",
  "SA14n1165:55": "dākṣiṇyayogātsānukrośaḥ |",
  "SA14n1165:56": "tathaiva tatkasya hetorityāśaṅkyāha |",
  "SA14n1165:57": "tathā hi bhagavannityādi |",
  "SA14n1165:58": "kāyacittapīḍārahitatvādakṣato'nupahataḥ |",
  "SA14n1165:59": "dṛṣṭāntamevaṃ nirdiśya dārṣṭāntikārthamāha |",
  "SA14n1165:60": "evameva subhūte bodhisattva ityādi |",
  "SA14n1165:61": "tatra sattveṣu sukhasaṃyogaduḥkhaviyogasukhāviśleṣahitakaraṇāśayasamṛddhau saparivārāḥ samādhayo yathākramaṃ maitrīkaraṇāmuditopekṣāḥ |",
  "SA14n1165:62": "tathaiva tatkasya hetorityāśaṅkyāha |",
  "SA14n1165:63": "tathā hyasyetyādi |",
  "SA14n1165:64": "etadeva spaṣṭayannāha |",
  "SA14n1165:65": "yasmin samaya ityādi |",
  "SA14n1165:66": "mārapakṣaṃ cātikramyetyanenāntarāyikadharmasamatikramaṇopāyaḥ sūcitaḥ syāt |",
  "SA14n1165:67": "upasaṃharannāha |",
  "SA14n1165:68": "yasminnityādi |",
  "SA14n1165:69": "vibhāvitasarvasamatvenāpratiṣṭhitavihāropāyaṃ kathayannāha |",
  "SA14n1165:70": "tadyathāpi nāma subhūte pakṣītyādi |",
  "SA14n1165:71": "na ca tatrāpi niśrito na ca pratiṣṭhita iti |",
  "SA14n1165:72": "ākāśasyāsattvānna tatra buddhyā niśrito nāpi kāyena sthito'",
  "SA14n1165:73": "tha ca tasminneva viharatītyapratiṣṭhitavihāropāyo jñāpitaḥ syāt |",
  "SA14n1165:74": "dārṣṭāntikārthamāha |",
  "SA14n1165:75": "evameva subhūte bodhisattva ityādi |",
  "SA14n1165:76": "praṇidhānasamṛddhyā pūrvapraṇidhānānuvṛttyupāyaṃ nirdiśannāha |",
  "SA14n1165:77": "tadyathāpi nāma subhūte balavānityādi |",
  "SA14n1165:78": "yāvannākāṃkṣedityanena praṇidhānāvedhamupādāyānuvṛttirjñāpitā |",
  "SA14n1165:79": "prakṛtārthaṃ bodhisattve niyojayannāha |",
  "SA14n1165:80": "evameva subhūta ityādi |",
  "SA14n1165:81": "bhāvanāviśeṣamārgābhyāṃ yathākramaṃ paripakvāni suparipakvāni |",
  "SA14n1165:82": "upasaṃharannāha |",
  "SA14n1165:83": "tasmāttarhi subhūta ityādi |",
  "SA14n1165:84": "svabhyastasarvaduṣkaratvenāsādhāraṇopāyaṃ pratipādayannāha |",
  "SA14n1165:85": "duṣkarakārako bhagavannityādi |",
  "SA14n1165:86": "śrutacintābhāvanābhiryathākramaṃ śūnyatāyāṃ caratītyādi yojyam |",
  "SA14n1165:87": "sādhūktatvenānuvadannāha |",
  "SA14n1165:88": "evametadityādi |",
  "SA14n1165:89": "tathaiva tatkasya hetorityāśaṅkyāha |",
  "SA14n1165:90": "tathā hītyādi |",
  "SA14n1165:91": "amumevārthaṃ samarthayannāha |",
  "SA14n1165:92": "yadā bodhisattva ityādi |",
  "SA14n1165:93": "pūrvavattatkasya hetorityāśaṅkyāha |",
  "SA14n1165:94": "tathā hyasyetyādi |",
  "SA14n1165:95": "na sākṣātkarotīti |",
  "SA14n1165:96": "sarvasattvāparityāgāśayasāmarthyena bhūtakoṭeranadhigamādasādhāraṇopāyo jñāpitaḥ syāt |",
  "SA14n1165:97": "sarvadharmānupalambhādasaktopāyaṃ vaktumāha |",
  "SA14n1165:98": "punaraparaṃ subhūte yadā bodhisattva ityādi |",
  "SA14n1165:99": "sattvasaṃjñayeti |",
  "SA14n1165:100": "bhāvābhiniveśena |",
  "SA14n1165:101": "na ca parihīyata iti |",
  "SA14n1165:102": "āsvādanopalambhena parihāṇisambhavānmaitryādisarvakuśaladharmāparihāṇivacanādanāsvādanopāyaḥ sūcitaḥ syāt |",
  "SA14n1165:103": "tathaiva tatkasya hetorityāśaṅkyāha |",
  "SA14n1165:104": "upāyakauśalyaparigṛhīto hītyādi |",
  "SA14n1165:105": "śūnyatāvimokṣamukhatvenānupalambhopāyārthamāha |",
  "SA14n1165:106": "punaraparaṃ subhūte bodhisattvasya mahāsattvasyaivaṃ bhavati |",
  "SA14n1165:107": "dīrgharātramamī sattvā upalambhe carantītyādi |",
  "SA14n1165:108": "śūnyatāsamādhivimokṣasukhaṃ samāpadyata ityādi |",
  "SA14n1165:109": "śūnyatāsamādhivimokṣamukhabhāvanāparipūrigamanādanupalambhopāyaḥ paridīpitaḥ |",
  "SA14n1165:110": "nimittānupalambhādanimittopāyārthamāha |",
  "SA14n1165:111": "punaraparaṃ subhūte bodhisattvasya mahāsattvasyaivaṃ bhavati |",
  "SA14n1165:112": "dīrgharātramamī sattvā nimittasaṃjñayetyādi |",
  "SA14n1165:113": "animittaṃ samādhivimokṣamukhaṃ samāpadyata iti |",
  "SA14n1165:114": "animittasamādhivimokṣamukhabhāvanāparipūrigamanenānimittopāyo gaditaḥ |",
  "SA14n1165:115": "praṇidhānānupalambhenāpraṇidhānopāyārthamāha |",
  "SA14n1165:116": "punaraparaṃ subhūte bodhisattvasya mahāsattvasyaivaṃ bhavati |",
  "SA14n1165:117": "dīrgharātramamī sattvā nityasañjñayetyādi |",
  "SA14n1165:118": "apraṇihitaṃ samādhivimokṣamiti |",
  "SA14n1165:119": "apraṇihitasamādhivimokṣamukhabhāvanāparipūrigamanenāpraṇidhānopāyaḥ sūcitaḥ |",
  "SA14n1165:120": "śūnyatādīnāṃ śrāvakādisādhāraṇatve'",
  "SA14n1165:121": "pi tadupāyaviśeṣaṇārthamāha |",
  "SA14n1165:122": "yo hi kaścit subhūte bodhisattva ityādi |",
  "SA14n1165:123": "tatra śūnyatāditrivimokṣamukhaviparyayeṇopalambhe caritāvina ityādi tridhoktaṃ tasyaiva ca vyākhyānaṃ piṇḍasaṃjñāyāmityādinā yathākramaṃ kṛtam |",
  "SA14n1165:124": "śūnyatāta ityādāvādyāditvena saptamyantāttasiḥ |",
  "SA14n1165:125": "etaduktam |",
  "SA14n1165:126": "kṛpādiyogādevaṃ jñānadharmasamanvāgato bodhisattvaḥ śūnyatādau yatedityasthānametaditi |",
  "SA14n1165:127": "praśnapūrvakāvaivartikadharmakathanenāvaivartikaliṅgopāyārthaṃ praśnaṃ kartuṃ śikṣayannāha |",
  "SA14n1165:128": "evaṃ hi bodhisattva ityādi |",
  "SA14n1165:129": "vyatirekamukhena nirdiśannāha |",
  "SA14n1165:130": "sacedityādi |",
  "SA14n1165:131": "tathaiva tatkasya hetorityāśaṅkyāha |",
  "SA14n1165:132": "yo hyasāvityādi |",
  "SA14n1165:133": "tatrāveṇiko dharmaḥ sarvasattvāparityāgastaṃ śrutacintābhāvanāmayajñānotpādanārthaṃ yathākramaṃ na sūcayati,",
  "SA14n1165:134": "na prabhāvayati,",
  "SA14n1165:135": "nopadarśayati,",
  "SA14n1165:136": "yato na prajānāti paripṛṣṭo na vyākaroti na visarjayatīti yathāsaṃkhyaṃ yojyam |",
  "SA14n1165:137": "tāṃ bhūmimityupāyakauśalyam |",
  "SA14n1165:138": "anvayamukhena pratipādayituṃ kākvā praśnayannāha |",
  "SA14n1165:139": "syātpunarbhagavannityādi |",
  "SA14n1165:140": "tathaiva pariharannāha |",
  "SA14n1165:141": "syātsubhūte ityādi |",
  "SA14n1165:142": "evaṃ pratipadyetetyādi |",
  "SA14n1165:143": "upāyakauśalyaṃ sarvasattvāparityāgaścābhyasanīya ityavagacchet |",
  "SA14n1165:144": "evaṃ visarjayediti |",
  "SA14n1165:145": "paraiḥ pṛṣṭasyāvaivartikādhigamānurūpavyākaraṇāvyākaraṇābhyāmavaivartikānavaivartikabhāvadhāraṇenāvaivartikaliṅgopāyaḥ sūcitaḥ syāt |",
  "SA14n1165:146": "sarvaviṣayajñānatvenāpramāṇaviṣayopāyārthaṃ cāha |",
  "SA14n1165:147": "tena hi bhagavannityādi |",
  "SA14n1165:148": "asaṃhāryāṃ iti |",
  "SA14n1165:149": "teṣāṃ bodhisattvānāmasaṃhāryatvenopāyasya viṣayāpramāṇatā jñāpitā bhavet |",
  "SA14n1165:150": "tadevaṃ viṣayaprayogābhyāṃ samanvāgataṃ yathoktameva daśavidhamupāyakauśalaṃ grāhyam |",
  "SA14n1165:151": "tathā coktam |",
  "SA14n1165:152": "viṣayo'sya prayogaśca śātravāṇāmatikramaḥ |",
  "SA14n1165:153": "apratiṣṭho yathāvedhamasādhāraṇalakṣaṇaḥ ||62 ||",
  "SA14n1165:154": "asakto'nupalambhaśca nimittapraṇidhikṣataḥ |",
  "SA14n1165:155": "talliṅgaṃ cāpramāṇaṃ ca daśadhopāyakauśalam ||63 || iti",
  "SA14n1165:156": "kaḥ punastrisarvajñāyāḥ sarvākārābhisambodhasya ca viśeṣaḥ |",
  "SA14n1165:157": "pratiniyatākāraviṣayāstisraḥ sarvajñatā yathoktenākārapratiniyamena,",
  "SA14n1165:158": "samastākāraviṣayastu sarvākārābhisambodha iti kecit |",
  "SA14n1165:159": "lākṣaṇikaṃ trisarvajñatāvyavasthānaṃ prāyogikastu sarvākārābhisambodha ityanye |",
  "SA14n1165:160": "vipakṣapratipakṣavyavasthānaprabhāvitaḥ sarvākārābhisambodhastrisarvajñatāstu na caivaṃ prakṛtiśāntākāratvādityapare |",
  "SA14n1165:161": "samāptaḥ sarvākārābhisaṃbodhaḥ ||",
  "SA14n1165:162": "prāptasarvākārābhisambodhasyedānīṃ prakarṣaparyanto'",
  "SA14n1165:163": "dhigama iti mūrdhābhisamayo vaktavyastatra liṅgaṃ tāvadasyābhidhānīyaṃ yenāsau liṅnyate |",
  "SA14n1165:164": "tataḥ svapnāvasthāyāmapyatyabhyāsātsvapnasadṛśasarvadharme kṣaṇaṃ prathamaṃ liṅgaṃ vaktumāha |",
  "SA14n1165:165": "sacetpunaḥ subhute bodhisattvo mahāsattvaḥ svapnāntaragato'pītyādi |",
  "SA14n1165:166": "etaduktam |",
  "SA14n1165:167": "evaṃ prajñopāyaparigṛhītā bodhisattvasya yogadharmabhāvanāmūrdhaprāptā yat svapnāntare'",
  "SA14n1165:168": "pyasya yogavidarśanāmanaskārāstathābhūtadharmā sākṣātkaraṇena sattvadhātusāpekṣā eva pravartanta iti |",
  "SA14n1165:169": "dvitīyaśrāvakādibhūmispṛhācittānutpādanaliṅgārthamāha |",
  "SA14n1165:170": "punaraparaṃ subhūta ityādi |",
  "SA14n1165:171": "tatrāpūrvaprāptyabhilāṣaḥ spṛhā |",
  "SA14n1165:172": "prāptāviyogecchā anuśaṃsā cittam |",
  "SA14n1165:173": "tṛtīyatathāgatādidarśanaliṅgārthamāha |",
  "SA14n1165:174": "anekaśatāyāḥ parṣada ityādi |",
  "SA14n1165:175": "caturthabuddharddhivikurvitopalabdhiliṅgārthamāha |",
  "SA14n1165:176": "vaihāyasamabhyudgamyetyādi |",
  "SA14n1165:177": "pañcamasvapnopamadharmadeśanācittotpādaliṅgārthamāha |",
  "SA14n1165:178": "bodhisattvo mahāsattvo notrasyatītyādi |",
  "SA14n1165:179": "ṣaṣṭhabuddhakṣetropāyaprahāṇānusmaraṇaliṅgārthamāha |",
  "SA14n1165:180": "nairayikān sattvānityādi |",
  "SA14n1165:181": "kimidamapāyaviśuddhirlakṣaṇaṃ nāmeti praśnayannāha |",
  "SA14n1165:182": "tatra subhūte kathamityādi |",
  "SA14n1165:183": "pariharannāha |",
  "SA14n1165:184": "sacetsubhūte bodhisattva ityādi |",
  "SA14n1165:185": "saptamanagarādidāhapraśamanasatyādhiṣṭhānasamṛddhiliṅgārthamanvayamukhenāha |",
  "SA14n1165:186": "nagaradāhe vetyādi |",
  "SA14n1165:187": "mṛdumadhyādhimātrabhedenāpagamādyathākramamupaśāmyatu śītībhavatu astaṃ gacchatviti yojyam |",
  "SA14n1165:188": "vyatirekamukhenāpi kathayannāha |",
  "SA14n1165:189": "sacennopaśāmyatītyādi |",
  "SA14n1165:190": "ubhayathāpi nirdiśannāha |",
  "SA14n1165:191": "sacetpunarityādi |",
  "SA14n1165:192": "karma vipacyata iti |",
  "SA14n1165:193": "saddharmapratyākhyānam |",
  "SA14n1165:194": "dṛṣṭadharmasaṃvartanīyameva karma satyādhiṣṭhānāniṣpatterdaurmanasyādi nānubhūyate |",
  "SA14n1165:195": "tata eveti |",
  "SA14n1165:196": "janmāntarasaṅgṛhītāt |",
  "SA14n1165:197": "aṣṭamayakṣādyamanuṣyāpagamasatyavākyaniṣpattiliṅgārthaṃ vyatirekamukhenāha |",
  "SA14n1165:198": "punaraparaṃ subhūte yairākārairityādi |",
  "SA14n1165:199": "tatra svayaṃ praveśādgṛhītaḥ sāmarthyādhānena kāyādivikārāpādanādāviṣṭaḥ |",
  "SA14n1165:200": "sarvākārajñatādipañcavidhābhisamayena sarvapadārthāvagamādyathākramamajñātamityādīni pañcapadāni neti pūrveṇa yojyāni |",
  "SA14n1165:201": "anvayamukhenāpi kathayannāha |",
  "SA14n1165:202": "sacetpunaḥ subhūta ityādi |",
  "SA14n1165:203": "abhisamayālaṅkārālokāyāṃ prajñāpāramitāvyākhyāyāmupāyakauśalyamīmāṃsāparivarto nāma viṃśatitamaḥ ||"
}