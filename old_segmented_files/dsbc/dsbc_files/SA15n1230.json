{
  "SA15n1230:0": "apohasiddhiḥ |",
  "SA15n1230:1": "namaḥ śrīlokanāthāya ||",
  "SA15n1230:2": "apohaḥ śabdārtho nirucyate |",
  "SA15n1230:3": "nanu ko'yaṃ apoho nāma ?",
  "SA15n1230:4": "kimidaṃ anyasmādapohyate;",
  "SA15n1230:5": "asmādvā anyadapohyate;",
  "SA15n1230:6": "asmin vānyadapohyata iti vyutpattyā vijātivyāvṛttaṃ vāhya meva vivakṣitaṃ;",
  "SA15n1230:7": "buddhyākāro vā;",
  "SA15n1230:8": "yadi vā apohanaṃ apoha ityanya vyāvṛttimātraṃ iti trayaḥ pakṣāḥ |",
  "SA15n1230:9": "na tāvadādimau pakṣau,",
  "SA15n1230:10": "apohanāmnā vidhereva vivakṣitatvāt;",
  "SA15n1230:11": "antimo'pyasaṅgataḥ prati tivādhitatvāt;",
  "SA15n1230:12": "tathāhi parvvatoddeśe vanhirastīti śābdau pratītirvvidhirūpamevollikhantī lakṣyate;",
  "SA15n1230:13": "nānagnirnabhavatīti nivṛttimātramāmukhayantī |",
  "SA15n1230:14": "yacca pratyakṣavādhitaṃ na tatra sādhanāntarāvakāśa ityatiprasiddham |",
  "SA15n1230:15": "atha yadyapi nivṛttimahaṃ pratyemīti na vikalpaḥ |",
  "SA15n1230:16": "tathāpi nivṛttapadārthollekha eva nivṛttyullekhaḥ |",
  "SA15n1230:17": "na hyanantarbhāvitaviśeṣaṇapratīti vviśiṣṭapratītiḥ |",
  "SA15n1230:18": "tato yathā sāmānyamahaṃ pratyemīti vikalpābhāve'pi sādhāraṇākāraparisphuraṇāt vikalpabuddhiḥ sāmānyabuddhiḥ pareṣām;",
  "SA15n1230:19": "tathā nivṛttapratyayā kṣiptā nivṛttibuddhirapohapratītivyavahāramātanotīti cet ?",
  "SA15n1230:20": "nanu sādhāraṇākāraparisphuraṇe vidhirūpatayā yadi sāmānyabodhavyavasthā;",
  "SA15n1230:21": "tat kimāyātamasphu radabhāvākāre cetasi nivṛttipratītivyavasthāyāḥ |",
  "SA15n1230:22": "tato nivṛttimahaṃ pratyemītyevamākārābhāve'pi nivṛttyākārasphuraṇaṃ yadi syāt,",
  "SA15n1230:23": "ko nāma nivṛttipratītisthitimapalapet |",
  "SA15n1230:24": "anyathā'sati pratibhāse tatpratītivyavahṛtiriti gavākārepi cetasi turagabodha ityastu |",
  "SA15n1230:25": "atha viśeṣaṇatayā antarbhūtā nivṛttipratītirityuktaṃ,",
  "SA15n1230:26": "tathāpi yadyagavāpoḍha itīdṛśā kārovikalpastadā viśeṣaṇatayā tadanupraveśo bhavatu,",
  "SA15n1230:27": "kintu gauriti pratītiḥ |",
  "SA15n1230:28": "tadā ca satopi nivṛttilakṣaṇasya viśeṣaṇasya tatrānutkalanāt;",
  "SA15n1230:29": "kathaṃ tat pratītivyavasthā |",
  "SA15n1230:30": "athaivaṃ matiḥ |",
  "SA15n1230:31": "yadvidhirūpaṃ sphuritaṃ tasya parāpoho'pyastīti tatpratītirucyate |",
  "SA15n1230:32": "tathāpi sambandhamātramapohasya vidhireva sākṣānnirbhāsī |",
  "SA15n1230:33": "api caivamadhyakṣasyā pyapohaviṣayatvamanivāryam |",
  "SA15n1230:34": "viśeṣato vikalpādekavyāvṛttollekhino'khilānyavyāvṛttamīkṣamāṇasya |",
  "SA15n1230:35": "tasmādvidhyākārāvagrahādadhyakṣavadvikalpasyāpi vidhiviṣayatvameva nānyāpohaviṣayatvamiti kathamapohaḥ śabdārtho ghuṣyate ||",
  "SA15n1230:36": "atrābhidhīyate ||",
  "SA15n1230:37": "nāsmābhirapohaśabdena vidhireva kevalo'bhipretaḥ |",
  "SA15n1230:38": "nāpyanyavyāvṛttimātraṃ,",
  "SA15n1230:39": "kintvanyāpohaviśiṣṭo vidhiḥ śabdānāmarthaḥ |",
  "SA15n1230:40": "tataśca na pratyekapakṣopanipātidoṣāvakāśaḥ |",
  "SA15n1230:41": "yattu goḥ pratītau na tadātmāparātmeti sāmarthyādapohaḥ paścānniścīyata iti vidhivādināṃ matam;",
  "SA15n1230:42": "anyāpohapratītau vā sāmarthyāt anyāpoḍhovadhāryyate iti pratiṣedhavādināṃ matam |",
  "SA15n1230:43": "tadasundaram |",
  "SA15n1230:44": "prāthamikasyāpi pratipattikramādarśanāt |",
  "SA15n1230:45": "na hi vidhiṃ pratīpadya kaścidarthāpattitaḥ paścādapohamavagacchati;",
  "SA15n1230:46": "apohaṃ vā pratipadyānyāpodam;",
  "SA15n1230:47": "tasmād goḥ pratipattiriti anyāpoḍhapratipattirucyate |",
  "SA15n1230:48": "yadyapi cānyāpoḍhaśabdānullekha uktaḥ |",
  "SA15n1230:49": "tathāpi nāpratipattireva,",
  "SA15n1230:50": "viśeṣaṇabhūtasyānyāpohasya agavāpoḍha eva gośabdasya niveśitatvāt |",
  "SA15n1230:51": "yathā nīlotpale niveśitādindīvaraśabdānnīlotpala pratītau tatkāla eva nīlimasphuraṇamanivāryyam;",
  "SA15n1230:52": "tathā gośabdādapyagavāpoḍhe niveśitāt go-pratītau tulyakālameva viśeṣaṇatvāt ago[']pohasphuraṇamanivāryyam |",
  "SA15n1230:53": "yathā pratyakṣasya prasahya rūpābhāvagrahaṇamabhāvavikalpotpādana śaktireva |",
  "SA15n1230:54": "tathā vidhivikalpānāmapi tadanurūpānuṣṭhānadānaśaktirevābhāvagrahaṇamabhidhīyate |",
  "SA15n1230:55": "paryyudāsarūpābhāvagrahaṇantu niyata svarūpasambedanamubhayoraviśiṣṭaṃ;",
  "SA15n1230:56": "anyathā yadi śabdādarthapratipattikāle kalito na parāpohaḥ;",
  "SA15n1230:57": "kathamanyaparihāreṇa pravṛttiḥ |",
  "SA15n1230:58": "tato gāṃ vadhāneti codito'śvādīnapi vadhnīyāt |",
  "SA15n1230:59": "yadapyavocadvācaspatiḥ;",
  "SA15n1230:60": "jātimatyo vyaktavyaḥ;",
  "SA15n1230:61": "vikalpānāṃ śabdānāñca gocaraḥ;",
  "SA15n1230:62": "tāsāñca tadvatīnāṃ rūpamatajjātīyaparāvṛttamityarthatastadavagaterna gāmbadhāneti co dito'śvādīn badhnāti |",
  "SA15n1230:63": "tadapyanenaiva nirastaṃ yato jāteradhikāyāḥ prakṣepe'pi vyaktīnāṃ rūpamatajjātīyavyāvṛttameva cet,",
  "SA15n1230:64": "tadā tenaiva rūpeṇa śabdavikalpayorviṣayībhavantīnāṃ kathamatadyāvṛttiparihāraḥ?",
  "SA15n1230:65": "atha na vijātīyavyāvṛttaṃ vyaktirūpaṃ,",
  "SA15n1230:66": "tathāpratītaṃ,",
  "SA15n1230:67": "vā tadā jātiprasāda eṣa iti kathamarthatopi tadavagatirityuktaprāyam |",
  "SA15n1230:68": "atha jātivalādevānyato vyāvṛttam |",
  "SA15n1230:69": "bhavatu jātivalāt svahetuparamparāvalādvānyavyāvṛttam |",
  "SA15n1230:70": "ubhayathāpi vyāvṛttapratipattau vyāvṛttipratipattirastyeva |",
  "SA15n1230:71": "nacāgo[']poḍhe gośabdasaṅketavidhāvanyonyāśrayadoṣaḥ |",
  "SA15n1230:72": "sāmānye tadvati vā saṅkete'pi taddoṣāvakāśāt |",
  "SA15n1230:73": "na hi sāmānyaṃ nāma sāmānyamātramabhipretam turagepi gośabdasaṅketaprasaṅgāt |",
  "SA15n1230:74": "kintu gotvam |",
  "SA15n1230:75": "tāvatā ca sa eva doṣaḥ |",
  "SA15n1230:76": "gavāparijñāne gotvasāmānyāparijñānāt |",
  "SA15n1230:77": "gotvasāmānyāparijñane gośabdavācyāparijñānāt |",
  "SA15n1230:78": "tasmāt ekapiṇḍadarśanapūrvvako yaḥ sarvvavyaktisādhāraṇa iva bahiradhya sto vikalpabudhyākāraḥ,",
  "SA15n1230:79": "tatrāyaṃ gauriti saṅketakaraṇe netaretarāśrayadoṣaḥ |",
  "SA15n1230:80": "abhimate ca gośabdapravṛttāvagośabdena śeṣasyāpyabhidhāna mucitam |",
  "SA15n1230:81": "na cānyāpoḍhā nyāpohayorvvirodhoviśeṣyaviśeṣaṇakṣatirvvā;",
  "SA15n1230:82": "parasparavyavacchedābhāvāt,",
  "SA15n1230:83": "sāmānādhikaraṇyasadbhāvāt,",
  "SA15n1230:84": "bhūtalaghaṭābhāvavat |",
  "SA15n1230:85": "svābhāvena hi virodho na parābhāvenetyābālaprasiddhaṃ |",
  "SA15n1230:86": "eṣa panthāḥ śrughnamupatiṣṭhata ityatrāpyapoho gamyata eva;",
  "SA15n1230:87": "aprakṛta pathāntarāpekṣayā eṣa eva |",
  "SA15n1230:88": "śrughnapratyanīkāniṣṭasthānāpekṣayā śrughnameva |",
  "SA15n1230:89": "araṇyamārgavadvicchedābhāvādupatiṣṭhata eva |",
  "SA15n1230:90": "sārthadūtādivyavacchedena panthāeveti pratipadaṃ vyavacchedasya sulabhatvāt tasmādapohadharmmaṇo vidhirūpasya śabdādavagatiḥ;",
  "SA15n1230:91": "puṇḍarīkaśabdādiva śvetimaviśiṣṭasya padmasya |",
  "SA15n1230:92": "yadyevaṃ vidhireva śabdārthovaktumucitaḥ |",
  "SA15n1230:93": "kathamapoho gīyata iti cet ?",
  "SA15n1230:94": "uktamatrāpohaśabdenānyāpohaviśiṣṭo vidhirucyate;",
  "SA15n1230:95": "tatra vidhau pratīyamāne viśeṣaṇatayā tulyakālamanyāpohapratītiriti |",
  "SA15n1230:96": "na caivaṃ pratyakṣasyāpyapohaviṣayatvavyavasthā karttumucitā;",
  "SA15n1230:97": "tasya śābdapratyayasyeva vastuviṣayatve vivādābhāvāt |",
  "SA15n1230:98": "vidhiśabdena ca yathādhyavasāyamatadrūpa parāvṛtto bāhyorthobhimataḥ |",
  "SA15n1230:99": "yathāpratibhāsaṃ buḍdhyākāraśca;",
  "SA15n1230:100": "tatra vāhyorthodhyavasāyādeva śabdavācyo vyavasthāpyate |",
  "SA15n1230:101": "na svalakṣaṇaparisphūrttyā pratyakṣavaddeśakālāvasthāniyatapravyakta svalakṣaṇāsphuraṇāt |",
  "SA15n1230:102": "yacchāstraṃ ||",
  "SA15n1230:103": "śabdenāvyāpṛtākhyasya buddhvāvapratibhāsanāt |",
  "SA15n1230:104": "arthasya dṛṣṭāviveti,",
  "SA15n1230:105": "indriyaśabdasvabhāvopāyabhedāt ekasyaiva pratibhāsa bheda iti cet?",
  "SA15n1230:106": "atrāpyuktam |",
  "SA15n1230:107": "jāto nāmāśrayonyānyaḥ cetasāntasya vastunaḥ |",
  "SA15n1230:108": "ekasyaiva kuto rūpaṃ bhinnākārāvabhāsi tat ||",
  "SA15n1230:109": "na hi spaṣṭāspaṣṭe dve rūpe parasparaviruḍdhe ekasya vastunaḥ staḥ;",
  "SA15n1230:110": "yata ekenendriyabuḍdhau pratibhāsetānyena vikalpe,",
  "SA15n1230:111": "tathā sati vastuna eva bhedaprāpteḥ;",
  "SA15n1230:112": "na hi svarūpabhedādaparo vastubhedaḥ |",
  "SA15n1230:113": "na ca pratibhāsabhedādapara svarūpabhedaḥ;",
  "SA15n1230:114": "anyathā trailokyamekameva vastu syāt |",
  "SA15n1230:115": "dūrāsannadeśavarttinoḥ puruṣayoḥ ekatra śākhini spaṣṭāspaṣṭapratibhāsabhedepi na śākhibheda iti cet ?",
  "SA15n1230:116": "na brūmaḥ pratibhāsabhedobhinnavastu niyataḥ |",
  "SA15n1230:117": "kintu , ekaviṣayatvābhāvaniyata iti |",
  "SA15n1230:118": "tato yatrārthakriyābhedādisacivaḥ pratibhāsabhedaḥ tatra vastubhedaḥ, ghaṭavat |",
  "SA15n1230:119": "anyatra punarnniyame naikaviṣayatāṃ pariharatītyekapratibhāso bhrāntaḥ |",
  "SA15n1230:120": "etena yadāha vācaspatiḥ;",
  "SA15n1230:121": "na ca śabdapratyakṣayovvastugocaratve pratyayābhedaḥ kāraṇabhedena pārokṣyāpārokṣyabhedopapatteriti |",
  "SA15n1230:122": "tannopayogi |",
  "SA15n1230:123": "parokṣapratyayasya vastugocaratvāsamarthanāt |",
  "SA15n1230:124": "parokṣatāśrayastu kāraṇabheda indriyagocaragrahaṇaviraheṇaiva kṛtārthaḥ |",
  "SA15n1230:125": "tanna śābde pratyaye svalakṣaṇam parisphurati kiñca svalakṣaṇātmani vastuni vācye sarvvātmanā pratipatteḥ,",
  "SA15n1230:126": "vidhiniṣedhayorayogaḥ |",
  "SA15n1230:127": "tasya hi sadbhāvestīti vyartha,",
  "SA15n1230:128": "nāstītyasamartham;",
  "SA15n1230:129": "asadbhāve nāstīti vyarthamastī tyasamartham |",
  "SA15n1230:130": "asti cāstyādipadaprayogaḥ |",
  "SA15n1230:131": "tasmāt śabdapratibhāsasya vāhyārthabhāvābhāvasādhāraṇyaṃ na tadviṣayatāṃ kṣamate |",
  "SA15n1230:132": "yacca vācaspatinā jātimabdyaktivācyatāṃ svavācaiva prastu tyānanantarameva na ca śabdārthasya jāterbhāvābhāvasādhāraṇyaṃ nopapadyate;",
  "SA15n1230:133": "sā hi svarūpato nityāpi deśakālaviprakīrṇānekavyaktyāśrayatayā bhāvābhāvasādhāraṇībhavannastinā stisambandhayogyā;",
  "SA15n1230:134": "varttamānavyaktisambandhitā hi jāterastitā;",
  "SA15n1230:135": "atītānāgatavyaktisambandhitā ca nāstiteti sandigdhavyatirekitvādanaikāntikambhāvābhāvasādhāraṇyamanyathāsiḍvaṃ veti vilapitaṃ |",
  "SA15n1230:136": "tāvanna prakṛtakṣatiḥ |",
  "SA15n1230:137": "jātau bharaṃ nyasyatā svalakṣaṇāvācyatvasya svayaṃ svīkārāt |",
  "SA15n1230:138": "kiñca sarvvatra padārthasya svalakṣaṇasvarūpeṇaivāstitvādikaṃ cintyate |",
  "SA15n1230:139": "jātestu varttamānādivyaktisambandho stitvādikamiti tu bālapratāraṇam |",
  "SA15n1230:140": "evaṃ jātimavdhyaktivacane'pi doṣaḥ;",
  "SA15n1230:141": "vyakteścet pratītisiddhiḥ,",
  "SA15n1230:142": "jātiradhikā pratīyatām,",
  "SA15n1230:143": "mā vā,",
  "SA15n1230:144": "na tu vyaktipratītidoṣanmuktiḥ |",
  "SA15n1230:145": "ete na yaducyate kaumārilaiḥ |",
  "SA15n1230:146": "sabhāgatvādeva vastuno na sādhāraṇyadoṣaḥ |",
  "SA15n1230:147": "vṛkṣatvaṃ hyanirdvāritabhāvābhāvaṃ śabdādavagamyate |",
  "SA15n1230:148": "tayoranyatareṇa śabdāntarāvagatena sambadhyata iti |",
  "SA15n1230:149": "tadapyasaṅgatam;",
  "SA15n1230:150": "sāmānyasya nityasya pratipattāvanirdvāritabhāvābhāvatvāyogāt |",
  "SA15n1230:151": "yacceḍhaṃ na ca pratyakṣasyeva śabdānāṃ arthapratyāyanaprakāro yena taddṛṣṭa ivāstyādiśabdāpekṣā na syāt;",
  "SA15n1230:152": "vicitraśaktitvāt pramāṇānāmiti tadapyaindriyakaśābdapratibhāsayorekasvarūpagrāhitve bhinnāvabhāsadūṣaṇena dūṣitam vicitraśaktitvañca pramāṇānāṃ sākṣātkārādhyavasāyābhyāmapi caritārtham |",
  "SA15n1230:153": "tato yadi pratyakṣārthapratipādanaṃ śābdena tadvadevāvabhāsaḥ syāt;",
  "SA15n1230:154": "abhavaṃśca na tadviṣayakhyāpanaṃ kṣamate |",
  "SA15n1230:155": "nanu vṛkṣaśabdena vṛkṣatvāṃśe codite sattvādyaṃśaniścayanārthamastyādipadaprayoga iti cet?",
  "SA15n1230:156": "niraṃśatvena pratyakṣasamadhigatasya svalakṣaṇasya ko'vakāśaḥ padāntareṇa;",
  "SA15n1230:157": "dharmmāntaravidhiniṣedhayoḥ pramāṇāntareṇa vā |",
  "SA15n1230:158": "pratyakṣe'pi pramāṇāntarāpekṣā dṛṣṭe ti cet ?",
  "SA15n1230:159": "bhavatu tasyāniścayātmatvāt anabhyastasvarūpaviṣaye;",
  "SA15n1230:160": "vikalpastu svayanniścayātmako yatra grāhī tatra kimapareṇa?",
  "SA15n1230:161": "asti ca śabdaliṅgāntarāpekṣā tato na vastu svarūpagrahaḥ |",
  "SA15n1230:162": "nanu bhinnā jātyādayo dharmmāḥ parasparaṃ dharmmiṇaśceti jātilakṣaṇaikadharmmadvāreṇa pratītepi śākhini dharmmāntaravattayā na pratītiriti kinna bhinnā bhidhānādhī no dharmāntarasya nīlacaloccaistaratvāderavavodhaḥ |",
  "SA15n1230:163": "tadetadasaṅgatam;",
  "SA15n1230:164": "akhaṇḍātmanaḥ svalakṣaṇasya pratyakṣe pratibhāsāt |",
  "SA15n1230:165": "dṛśyasya dharmmadharmmibhedasya pratyakṣapratikṣiptatvā danyathā sarvvaṃ sarvvatra syādityatiprasaṅgaḥ |",
  "SA15n1230:166": "kālpanikabhedāśrayastu dharmmadharmmivyavahāra iti prasādhitam śāstre;",
  "SA15n1230:167": "bhavatu vā paramārthiko dharmmadharmmibhedaḥ |",
  "SA15n1230:168": "tathāpyanayoḥ samavāyāde rdūṣitatvādupakāralakṣaṇaiva pratyāsattireṣitavyā |",
  "SA15n1230:169": "evañca yathendriyapratyāsattyā pratyakṣeṇa dharmmipratipattau sakalataddvarmmapratipattiḥ |",
  "SA15n1230:170": "tathā śabdaliṅgābhyāmapi vācyavācakādi sambandhapratibaddhābhyāṃ dharmmipratipattau niravaśeṣataḍvarmmapratipatti rbhavet;",
  "SA15n1230:171": "pratyāsattimātrasyāviśeṣāt |",
  "SA15n1230:172": "yacca vācaspatiḥ;",
  "SA15n1230:173": "nacaikopādhinā sattve viśiṣṭe tasmin gṛhīte;",
  "SA15n1230:174": "upādhyanta raviśiṣṭatabgdrahaḥ |",
  "SA15n1230:175": "svabhāvoṃ hi dravyasya upādhibhirvviśiṣyate |",
  "SA15n1230:176": "natūpādhayo vā viśeṣyatvaṃ vā tasya svabhāva iti |",
  "SA15n1230:177": "tadapi plavata eva |",
  "SA15n1230:178": "nahyabhedādupādhyantaragrahaṇañcamāsañji tam |",
  "SA15n1230:179": "bhedaṃ puraskṛtyaivopakārakagrahaṇe upakāryyagrahaṇaprasañjanāt |",
  "SA15n1230:180": "na cāgnidhūmayoḥ kāryyakāraṇabhāva iva svabhāvata eva dharmmadharmmiṇoḥ pratiniyamakalpanamucitam |",
  "SA15n1230:181": "tayorapi pramāṇāsiddha tvāt |",
  "SA15n1230:182": "pramāṇasiddhe ca svabhāvopavarṇanamiti nyāyaḥ ||",
  "SA15n1230:183": "yaccātra nyāyabhūṣaṇena sūryyādigrahaṇe tadupakāryyāśeṣa vasturāśigrahaṇaprasañjanamuktam;",
  "SA15n1230:184": "tadabhiprāyānavagāhana phalam tathā hi tvanmate dharmmadharmmiṇorbhedaḥ upakāralakṣaṇaiva ca pratyāsattiḥ |",
  "SA15n1230:185": "tadopakārakagrahaṇe samānadeśasyaiva dharmmarūpasyaiva copakāryyasya grahaṇamāsañjitam |",
  "SA15n1230:186": "tat kathaṃ sūryyo pakāryyasya bhinnadeśasya dravyāntarasya vā dṛṣṭavyabhicārasya grahaṇaprasaṅgaḥ saṅgataḥ |",
  "SA15n1230:187": "tasmāt ekadharmmadvāreṇāpi vastusvarūpapratipattau sarvvātmapratīteḥ;",
  "SA15n1230:188": "kva śabdāntareṇa vidhiniṣedhāvakāśaḥ |",
  "SA15n1230:189": "asti ca, tasmānna svalakṣaṇasya śabdavikalpaliṅgapratibhāsitvamiti sthitam ||",
  "SA15n1230:190": "nāpi sāmānyam śābdapratyayapratibhāsi |",
  "SA15n1230:191": "saritaḥ pāre gāvaścarantīti gavādiśabdāt sāsrāśṛṅgalāṅgūlādayo'kṣarākāraparikaritāḥ sajātīyabhedāparāmarśanāt sampiṇḍitaprāyāḥ pratibhāsante |",
  "SA15n1230:192": "na ca tadeva sāmānyam |",
  "SA15n1230:193": "varṇākṛtyakṣarākāraśrūnyaṅgotvaṃ hi kathyate |",
  "SA15n1230:194": "tadeva ca sāsrāśṛṅgādimātramakhilavyaktāvatyantavilakṣaṇamapi svalakṣaṇenaikīkriyamāṇam sāmānyamityucyate |",
  "SA15n1230:195": "tādṛśasya vāhyasyāprāpte rbhrāntirevāsau keśapratibhāsavat |",
  "SA15n1230:196": "tasmādvāsanāvaśādduḍvereva tadātmanā vivarttoyamastu,",
  "SA15n1230:197": "asadeva vā tadrūpaṃ khyātu;",
  "SA15n1230:198": "vyaktaya eva vā sajātīyabhedatiraskāreṇānyathā bhāsantā manubhavavyavadhānāt;",
  "SA15n1230:199": "smṛtipramoṣo vabhidhīyatām;",
  "SA15n1230:200": "sarvvathā nirvviṣayaḥ khalvayaṃ sāmānyapratyayaḥ;",
  "SA15n1230:201": "kva sāmānyavārttā ?",
  "SA15n1230:202": "yat punaḥ sāmānyābhāve sāmānyapratyayasyākasmikatvamuktaṃ tadayuktam |",
  "SA15n1230:203": "yataḥ pūrvvapiṇḍadaṇḍadarśanasmaraṇasahakāriṇātiricyamānāviśeṣapratyayajanikā sāmagrī nirvviṣayaṃ sāmānyavikalpamutpādayati |",
  "SA15n1230:204": "tadevanna śābdapratyaye jātiḥ pratibhāti;",
  "SA15n1230:205": "nāpi pratyakṣe na cānumānato'pi siddhiḥ;",
  "SA15n1230:206": "adṛśyatve pratibaddhaliṅgādarśanāt |",
  "SA15n1230:207": "nāpīndriyavadasyāḥ siddhiḥ |",
  "SA15n1230:208": "jñānakāryyataḥ kādācitkasyaiva nimittāntarasya siddheḥ |",
  "SA15n1230:209": "yadāpi piṇḍāntare antarāle vā gobuddherabhāvaṃ darśayet;",
  "SA15n1230:210": "tadā śāvaleyādisakalagopiṇḍānāmevābhāvādabhāvo go buddherūpapadyamānaḥ kathamarthāntaramākṣipet ?",
  "SA15n1230:211": "gotvādeva gopiṇḍaḥ,",
  "SA15n1230:212": "anyathā turagopi gopiṇḍaḥ syāt |",
  "SA15n1230:213": "yadyevaṃ gopiṇḍādeva gotvamanyathā turagatvamapi gotvam syāt |",
  "SA15n1230:214": "tasmāt kāraṇaparamparāta eva gopiṇḍo gotvaṃ tu bhavatu mā vā |",
  "SA15n1230:215": "nanu sāmānyapratyayajananasāmarthyaṃ yadyekasmāt piṇḍādabhinnam;",
  "SA15n1230:216": "tadā vijātīyavyāvṛttaṃ piṇḍāntaramasamarthaṃ |",
  "SA15n1230:217": "atha bhinnaṃ tadā tadeva sāmānyam nāmni paraṃ vivāda iti cet ?",
  "SA15n1230:218": "abhinnaiva sā śaktiḥ prati vastu;",
  "SA15n1230:219": "yathātvekaḥ śaktasvabhāvo bhāvaḥ tatha anyopi bhavan kīdṛśandoṣamāvahati ?",
  "SA15n1230:220": "yathā bhavatāṃ jātirekāpi samānadhvaniprasavaheturanyāpi svarūpeṇaiva jātyantaranirapekṣā |",
  "SA15n1230:221": "tathāsmākaṃ vyaktirapi jātinirapekṣā svarūpeṇaiva bhinnā hetuḥ |",
  "SA15n1230:222": "yattu trilocanaḥ |",
  "SA15n1230:223": "aśvatvagotvā dīnāṃ sāmānya viśeṣāṇāṃ svāśraye samavāyaḥ sāmānyam;",
  "SA15n1230:224": "sāmānya mityabhidhānapratyayayornimittamiti |",
  "SA15n1230:225": "yadyevaṃ vyaktiṣvapyayameva tathābhidhānapratyayaheturastu |",
  "SA15n1230:226": "kiṃ sāmānyasvīkāra pramādena |",
  "SA15n1230:227": "na ca samavāyaḥ sambhavī ||",
  "SA15n1230:228": "iheti buddheḥ samavāyasiddhi-",
  "SA15n1230:229": "riheti dhīśca dvayadarśane syāt |",
  "SA15n1230:230": "na ca kvacittadviṣaye tvapekṣā",
  "SA15n1230:231": "svakalpanāmātramatobhyupāyaḥ ||",
  "SA15n1230:232": "etena yeyaṃ pratyayānuvṛttiranuvṛttavastvanuyāyinī kathamatyantabhedinīsu vyaktiṣu vyāvṛttaviṣayapratyayabhāvānupātinīṣu bhavitumarhatītyuhāpravarttanamasya pratyākhyātam |",
  "SA15n1230:233": "jāṭiṣveva parasparavyāvṛttatayā vyaktīyamānāsvanuvṛttapratyayena vyabhicārāt |",
  "SA15n1230:234": "yat punaranena viparyyaye vādhakamuktam,",
  "SA15n1230:235": "abhidhānapratyayānuvṛttiḥ kutaścinnivṛttya kvacideva bhavantī nimittavatī |",
  "SA15n1230:236": "na cānyannimittamityādi ||",
  "SA15n1230:237": "tanna samyak |",
  "SA15n1230:238": "anuvṛttamantareṇāpi abhidhānapratyayānuvṛtteratadrūpaparāvṛttasvarūpaviśeṣāt avaśyaṃ svīkārasya sādhitatvāt | tasmāt,",
  "SA15n1230:239": "tulya bhede yayā jā tiḥ pratyāsattyā prasarpati |",
  "SA15n1230:240": "kvacinnānyatra saivāstu śabdajñānanibandhanam |",
  "SA15n1230:241": "yat punaratra nyāyabhūṣaṇenoktaṃ nahyevaṃ bhavati |",
  "SA15n1230:242": "yayā pratyāsattyā daṇḍasūtrādikaṃ prasarpati kvacinnānyatra saiva pratyāsattiḥ puruṣasphaṭikādiṣu daṇḍisūtritvādivyavahāranibandhanamastu kiṃ daṇḍasūtrādineti |",
  "SA15n1230:243": "tadasaṅgatam |",
  "SA15n1230:244": "daṇḍasūtrayohi puruṣasphaṭikapratyāsannayoḥ dṛṣṭayoḥ daṇḍisūtripratyayahetutvaṃ nāpalapyate |",
  "SA15n1230:245": "sāmānyantu svapne'pi na dṛṣṭam |",
  "SA15n1230:246": "tadyadīdaṃ parikalpanīyam tadā varam pratyāsattireva sāmānyapratyayahetuḥ parikalpyatām,",
  "SA15n1230:247": "kiṃ gurvyāparikalpanayetyabhiprāyā parijñānāt |",
  "SA15n1230:248": "athedaṃ jātiprasādhakamanumānamabhidhīyate |",
  "SA15n1230:249": "yadviśiṣṭajñānaṃ tadviśeṣaṇagrahaṇanāntarīyakam |",
  "SA15n1230:250": "yathā daṇḍijñānam |",
  "SA15n1230:251": "viśiṣṭajñānañcedaṃ gaurayamityarthataḥ kāryyahetuḥ |",
  "SA15n1230:252": "viśeṣaṇānubhavakāryyaṃ hi dṛṣṭānte viśiṣṭabuddhiḥ siḍveti |",
  "SA15n1230:253": "atrānuyogaḥ,",
  "SA15n1230:254": "viśiṣṭabuddherbhinnaviśeṣaṇagrahaṇanāntarīyakatvaṃ vā sādhyam;",
  "SA15n1230:255": "viśeṣaṇa mātrānubhavanāntarīyakatvaṃ vā |",
  "SA15n1230:256": "prathamapakṣe pakṣasya pratyakṣavādhāsādhanāvadhānamanavakāśayati |",
  "SA15n1230:257": "vastugrāhiṇaḥ pratyakṣasyo bhayapratibhāsābhāvāt |",
  "SA15n1230:258": "viśiṣṭabuddhitvañca sāmānyam |",
  "SA15n1230:259": "hetura naikāntikaḥ |",
  "SA15n1230:260": "bhinnaviśeṣaṇagrahaṇamantareṇāpi darśanāt |",
  "SA15n1230:261": "yathā svarūpavān ghaṭaḥ |",
  "SA15n1230:262": "gotvaṃ sāmānyamiti vā |",
  "SA15n1230:263": "dvitīyapakṣe tu siddhasādhanam |",
  "SA15n1230:264": "svarūpavān ghaṭa ityādivat gotvajātimā n piṇḍa iti parikalpitam bhedamupādāya viśeṣaṇaviśeṣyabhāvasyeṣṭatvādgovyāvṛttānubhavabhāvitvād gaurayamiti vyavahārasya |",
  "SA15n1230:265": "tadeva na sāmānyabuddhiḥ |",
  "SA15n1230:266": "vādhakaṃ ca sāmānyaguṇakarmmādyupā dhicakrasya,",
  "SA15n1230:267": "kevalavyaktigrāhakaṃ paṭupratyakṣam |",
  "SA15n1230:268": "dṛśyānupalambho vā prasiddhaḥ |",
  "SA15n1230:269": "tadevaṃ vidhireva śabdārthaḥ |",
  "SA15n1230:270": "sa ca vāhyortho budhyākāraśca vivakṣitaḥ,",
  "SA15n1230:271": "tatra na budhyākārasya tattvataḥ sambṛttyā vā vidhiniṣedhau |",
  "SA15n1230:272": "svasambedanapratyakṣagamyatvāt |",
  "SA15n1230:273": "anadhyavasāyācca |",
  "SA15n1230:274": "nāpi tattvato vāhyasyāpi vidhiniṣedhau tasya śābde pratyaye'pratibhāsanāt |",
  "SA15n1230:275": "ataeva sarvvadharmmāṇāntattvato'nabhilāpyatvaṃ pratibhāsādhyavasāyābhāvāt tasmāt vāhyasyaiva sāmbṛtau vidhiniṣedhau |",
  "SA15n1230:276": "anyathā samvyavahārahāniprasaṅgāt | tadevaṃ |",
  "SA15n1230:277": "nākārasya na vāhyasya tattvatovidhisādhanam |",
  "SA15n1230:278": "vahireva hi saṃvṛttyā saṃvṛtyāpi tu nākṛteḥ ||",
  "SA15n1230:279": "etena yaḍvarmmottaraḥ ||",
  "SA15n1230:280": "āropitasya vāhyatvasya vidhiniṣedhāvityalaukikamanāgamamatārkikīyaṃ kathayati |",
  "SA15n1230:281": "tadapahastitam |",
  "SA15n1230:282": "nanvadhyavasāye yadyadhyavaseyaṃ vastu na sphurati tadā tadadhyavasitamiti ko'rthaḥ ?",
  "SA15n1230:283": "apratibhāse'pi pravṛttiviṣayīkṛtamiti yo'rthaḥ |",
  "SA15n1230:284": "apratibhāsāviśeṣe viṣayāntaraparihāreṇa kathanniyataviṣayā pravṛttiriti cet ?",
  "SA15n1230:285": "ucyate; yadyapi viśvamagṛhītaṃ tathāpi vikalpasya niyatasāmagrīprasūtatvena niyatākāratayā niyataśaktitvāt niyatā eva jalādau pravṛttiḥ |",
  "SA15n1230:286": "dhūmasya parokṣāgnijñānajananavat |",
  "SA15n1230:287": "niyataviṣayā hibhāvāḥ pramāṇapariniṣṭhitasvabhāvā na śaktisāṅkaryyaparyyanuyogabhājaḥ |",
  "SA15n1230:288": "tasmāt tadadhyavasāyitvamākāraviśeṣayogāt tatpravṛttijanakatvam |",
  "SA15n1230:289": "na ca sādṛśyādāropeṇa pravṛttiṃ brūmaḥ |",
  "SA15n1230:290": "yenākāre vāhyasya vāhye vā ākārasyāropadvāreṇa dūṣaṇāvakāśaḥ |",
  "SA15n1230:291": "kintarhi svavāsanāvipākavaśādupajāyamānaiva buḍvirapaśyantyapi vāhyaṃ vāhye vṛttimātano tīti viplutaiva |",
  "SA15n1230:292": "tadevamanyābhāvaviśiṣṭo vijātivyāvṛttortho vidhiḥ |",
  "SA15n1230:293": "sa eva cāpohaśabdavācyaḥ śabdānāmarthaḥ pravṛttinivṛttiviṣayaśceti sthitam ||",
  "SA15n1230:294": "atra prayogaḥ |",
  "SA15n1230:295": "yadvācakaṃ tatsarvvamadhyavasitātadrūpaparāvṛttavastumātragocaram |",
  "SA15n1230:296": "yatheha kūpe jalamiti vacanam |",
  "SA15n1230:297": "vācakañcedaṃ gavādiśabdarūpamiti svabhāvahetuḥ |",
  "SA15n1230:298": "nāyamasiḍvaḥ,",
  "SA15n1230:299": "pūrvoktena nyāyena pāramārthikavācyavācakabhāvasyābhāve'pi;",
  "SA15n1230:300": "adhyavasāyakṛtasya sarvvavyavahāribhiravaśyasvīkarttavyatvāt |",
  "SA15n1230:301": "anyathā sarvvavyavahārocchedaprasaṅgāt |",
  "SA15n1230:302": "nāpi viruddhaḥ sapakṣe bhāvāt |",
  "SA15n1230:303": "na cānaikāntikaḥ;",
  "SA15n1230:304": "tathāhi śabdānāmadhyavasitavijātivyāvṛttava stumātraviṣayatvamanicchadbhiḥ paraiḥ paramārthato",
  "SA15n1230:305": "vācyaṃ svalakṣaṇamupādhirupādhiyogaḥ",
  "SA15n1230:306": "sopādhirastu yadi vā kṛtirastu buddheḥ,",
  "SA15n1230:307": "gatyantarābhāvāt |",
  "SA15n1230:308": "aviṣayatve ca vācakatvāyogāt | tatra |",
  "SA15n1230:309": "ādyantayornna samayaḥ phalaśaktihāne-",
  "SA15n1230:310": "rmadhyepyupādhivirahāttitayena yuktaḥ ||",
  "SA15n1230:311": "tadevaṃ vācyāntarasyābhāvāt |",
  "SA15n1230:312": "viṣayavattvalakṣaṇasya vyāpakasya nivṛttau vipakṣato nivarttamānam vācakatvamadhyavasitavāhyaviṣayatvena vyāpyata iti vyāptisiddhiḥ |",
  "SA15n1230:313": "śabdaistāvanmukhyamākhyāyate'rtha",
  "SA15n1230:314": "statrāpohastadguṇatvena gamyaḥ |",
  "SA15n1230:315": "arthaścaiko 'dhyāsato bhāsato'nyaḥ",
  "SA15n1230:316": "sthāpyo vācyastattvato naiva kaścit ||",
  "SA15n1230:317": "apohasiddhiḥ samāptā ||",
  "SA15n1230:318": "kṛtiriyammahāpaṇḍitaratnakīrttipādānām ||",
  "SA15n1230:319": "bhavatvapohe kṛtināmprapañco",
  "SA15n1230:320": "[va] stusvarūpāsphuraṇantu marmma |",
  "SA15n1230:321": "tatrādṛḍhe sarvvamayatnaśīrṇaṃ",
  "SA15n1230:322": "dṛḍhe tu sausthyannanu tāvataiva ||",
  "SA15n1230:323": "sampūrṇarātripraharadvayena",
  "SA15n1230:324": "kīrtterapoho likhitaḥ sukhena |",
  "SA15n1230:325": "trailokyadattena parātmahetoḥ",
  "SA15n1230:326": "[ya] tnādato'yaṃ parirakṣaṇīyaḥ ||"
}