{
  "SA11n1098:0": "śāntidevaviracitaḥ",
  "SA11n1098:1": "bodhicaryāvatāraḥ |",
  "SA11n1098:2": "prajñākaramativiracitayā pañjikākhyavyākhyayā saṃvalitaḥ |",
  "SA11n1098:3": " ||om namo buddhāya |",
  "SA11n1098:4": "1 bodhicittānuśaṃso nāma prathamaḥ paricchedaḥ |",
  "SA11n1098:5": "sugatān sasutān sadharmakāyān",
  "SA11n1098:6": "praṇipatyādarato'khilāṃśca bandyān |",
  "SA11n1098:7": "sugatātmajasaṃvarāvatāraṃ",
  "SA11n1098:8": "kathayiṣyāmi yathāgamaṃ samāsāt ||1 ||",
  "SA11n1098:9": "............ akhilāṃśca bandyāniti kalyāṇamitraprabhṛtīnām |",
  "SA11n1098:10": "sugatātmajasaṃvarāvatāramiti abhidheyakathanam |",
  "SA11n1098:11": "kathayiṣyāmīti prayojanābhidhānam |",
  "SA11n1098:12": "saṃbandhapratipādanapadaṃ tu na vidyate,",
  "SA11n1098:13": "sāmarthyādeva tu sa pratipattavyaḥ |",
  "SA11n1098:14": "yathāgamamiti svātantryaparihārapadam |",
  "SA11n1098:15": "samāsāditi punaruktatāparihāravacanam |",
  "SA11n1098:16": "iti samudāyārthaḥ |",
  "SA11n1098:17": "avayavārthastu ucyate |",
  "SA11n1098:18": "sugatānityatra gataśabdena sarvapṛthagjanebhyo bhagavatāṃ vyavacchedaṃ darśayati,",
  "SA11n1098:19": "teṣāṃ saṃsārāntargatatvāt,",
  "SA11n1098:20": "bhagavatāṃ tu saṃsāravinirgatatvāt |",
  "SA11n1098:21": "suśabdastu praśastādyarthatrayavṛttiviśiṣṭaṃ suga.......... |",
  "SA11n1098:22": "tenāyamarthaḥ-praśastaṃ yathā bhavati evaṃ madhyamapratipadā kleśādyāvaraṇaprahāṇaṃ gatāḥ sugatāḥ |",
  "SA11n1098:23": "anena prahāṇasaṃpattiruktā |",
  "SA11n1098:24": "yadi vā |",
  "SA11n1098:25": "praśastaṃ sarvadharmaniḥsvabhāvatātattvaṃ gatā adhigatāḥ sugatāḥ |",
  "SA11n1098:26": "anena adhigamasaṃpadupadarśitā |",
  "SA11n1098:27": "ya[di vā]..............tīrthikaśāstṛbhyo bhagavatāṃ viśeṣaścopadarśito bhavati |",
  "SA11n1098:28": "teṣāmātmādibhāvābhiniveśavaśāt praśastagamanābhāvāt |",
  "SA11n1098:29": "ātmādīnāṃ ca pramāṇabādhitatvāt |",
  "SA11n1098:30": "saṃsārāpratipakṣatvācca apraśastaṃ gamanam |",
  "SA11n1098:31": "apunarāvṛttyā vā gatāḥ,",
  "SA11n1098:32": "punarjanmano rāgādinā ......... haṃkāraśuddhayā ahaṃkārabījasya avidyāyāḥ sarvathā prahāṇāt sugatāḥ |",
  "SA11n1098:33": "anena strotaāpannasakṛdāgāmibodhisattvebhyo'pi bhagavatāṃ viśeṣo darśitaḥ |",
  "SA11n1098:34": "teṣāṃ praśastagamane'pi sarvadhātvaprahāṇāt punarāvṛttisaṃbhavāt |",
  "SA11n1098:35": "niḥśeṣaṃ vā ..........sarvavāsanāyā api kāyabāgbuddhivaiguṇyalakṣaṇāyāḥ svayamadhigatamārgoktāvapāṭavasya vā sarvathā prahāṇāt sugatāḥ |",
  "SA11n1098:36": "etāvatā saṃpūrṇagāmitvaṃ bhagavatāṃ pratipāditam |",
  "SA11n1098:37": "anenāpi anāgāmiśrāvakapratyekabuddhebhyo bhagavatāmasādhāraṇaguṇatvamāveditam |",
  "SA11n1098:38": "teṣāṃ..........kāyavāgbuddhivaiguṇyasya svādhigatamārgoktayapāṭavasya ca saṃbhavāt |",
  "SA11n1098:39": "evaṃ ca buddhatvamaśeṣaguṇasarasamasādhāraṇamaparayogibhiḥ sugataśabdena khyāpitam |",
  "SA11n1098:40": "tānevaṃbhūtān sugatānādarataḥ paramaprasādena praṇipatyeti namaskṛtya sugatātmajasaṃvarāvatāraṃ kathayiṣyāmiti saṃbandhaḥ |",
  "SA11n1098:41": "kiṃbhūtān ? sasutāniti |",
  "SA11n1098:42": "sutāśca munīnāmiha labdhapramuditādibhūmayo bodhisattvā eva gṛhyante |",
  "SA11n1098:43": "teṣāmeva atra adhikṛtatvāt |",
  "SA11n1098:44": "taiḥ saha |",
  "SA11n1098:45": "anena viśeṣaṇena āryasaṃghasya namaskāro'ntarbhāvitaḥ |",
  "SA11n1098:46": "aparaṃ viśeṣaṇamāhasadharmakāyāniti |",
  "SA11n1098:47": "sarvāpa [dvimu]kto bhagavatāṃ svābhāviko dharmakāyaḥ |",
  "SA11n1098:48": "sa eva ca adhigamasvabhāvo dharmaḥ |",
  "SA11n1098:49": "samūhārtho vā kāyaśabdaḥ janakāyo balakāya iti yathā |",
  "SA11n1098:50": "tena pravacanasyāpi grahaṇam |",
  "SA11n1098:51": "tena saha |",
  "SA11n1098:52": "anenāpi dharmasya namaskāro'ntarbhāvitaḥ iti |",
  "SA11n1098:53": "ratnatrayanamaskāro'yamityu[ktaṃ bhavati] ||",
  "SA11n1098:54": "nanu buddhāddharmo dharmataśca āryasaṃgha iti kramaḥ |",
  "SA11n1098:55": "tat kimiti buddhānantaramāryasaṃghaḥ,",
  "SA11n1098:56": "tadanu dharma iti vyatikramanirdeśaḥ ? satyam |",
  "SA11n1098:57": "iha ślokabandhānurodhād vyatikramanirdeśo veditavyaḥ |",
  "SA11n1098:58": "yojanāttu sugatān sadharmakāyān sasutān praṇipatya,",
  "SA11n1098:59": "iti anukrameṇaiva |",
  "SA11n1098:60": "na kaścidatra doṣaḥ |",
  "SA11n1098:61": "athavā |",
  "SA11n1098:62": "bodhisattvānāmapi adhigatadharmatvādānurūpyeṇa dharmakāyo vidyata eva |",
  "SA11n1098:63": "teṣāmapi saha dharmakāyena namaskaraṇaṃ pratipādanīyam |",
  "SA11n1098:64": "te'pi hi samadhigatadharmatayā sugatatvaniyatāḥ sugataprāyāḥ |",
  "SA11n1098:65": "iti dharmāt pūrvaṃ nirdeśaḥ |",
  "SA11n1098:66": "iti na kiṃcidayuktam |",
  "SA11n1098:67": "kimetāneva ?",
  "SA11n1098:68": "netyāha-akhilāṃśca bandyāniti |",
  "SA11n1098:69": "aparānapi samastān vandanīyān ācāryopādhyāyaprabhṛtīnapi |",
  "SA11n1098:70": "ādarataḥ praṇipatyeti |",
  "SA11n1098:71": "iti pūrvārdhena sugatādīnāṃ namaskṛtimabhidhāya aparārdhena abhidheyādīni pratipādayannāha-sugatātmajetyādi |",
  "SA11n1098:72": "ātmano jātāḥ ātmajāḥ |",
  "SA11n1098:73": "sugatānāmātmajāḥ jinaputrāḥ,",
  "SA11n1098:74": "bodhisattvā ityarthaḥ |",
  "SA11n1098:75": "teṣāṃ saṃvarāvatāram |",
  "SA11n1098:76": "saṃvaraṇaṃ saṃvriyate vā aneneti saṃvaraḥ,",
  "SA11n1098:77": "bodhicittagrahaṇapūrvakaṃ bodhisattvaśikṣāsamādānam |",
  "SA11n1098:78": "tacca yathāvasaraṃ vakṣyāmaḥ |",
  "SA11n1098:79": "tasya avataraṇam |",
  "SA11n1098:80": "avatīryate tasmin vā anenetyavatāro mārgaḥ,",
  "SA11n1098:81": "yena bodhisattvapadaprāptau sugatatvamavāpyate |",
  "SA11n1098:82": "taṃ kathayiṣyāmi pratipādayiṣyāmi |",
  "SA11n1098:83": "anena granthenetyarthaḥ |",
  "SA11n1098:84": "evamanena pratipādyamānatvāt saṃvarāvatāraḥ abhidheyamasya,",
  "SA11n1098:85": "ayamabhidhānaṃ saṃvarāvatārasya,",
  "SA11n1098:86": "iti abhidhānābhidheyalakṣaṇaḥ saṃbandho'pyarthāt kathitaḥ |",
  "SA11n1098:87": "tatkathanaṃ ca abhidhānaprayojanam |",
  "SA11n1098:88": "paramārthatastu abhidheyasvarūpavyutpattireva tatprayojanam |",
  "SA11n1098:89": "abhidheyasya punaḥ śrutamayyādiprajñotpādanakrameṇa sarvāvaraṇavigamād buddhatvameva prayojanamiti prayojananiṣṭhā |",
  "SA11n1098:90": "idaṃ ca sugatātmajasaṃvarāvatāraśabde eva antarbhāvitam |",
  "SA11n1098:91": "tadanantaramevokteḥ |",
  "SA11n1098:92": "yadanuśaṃsakathanena ca sūcayiṣyati |",
  "SA11n1098:93": "aśucipratimāmimāṃ gṛhītvā jinaratnapratimāṃ karotyanardhām |",
  "SA11n1098:94": "iti saṃbandhābhidheyaprayojanāni pravṛttyaṅgatayā pratipāditāni |",
  "SA11n1098:95": "anyathā anabhidheyādiśaṅkayā prekṣāvatāmatra pravṛttirna syāt |",
  "SA11n1098:96": "nanu tvayā svātantrayeṇa kathitaṃ kathanaṃ kathaṃ grahīṣyantītyāha-yathāgamamiti |",
  "SA11n1098:97": "āgamānatikrameṇa |",
  "SA11n1098:98": "yathaiva pravacane bhagavadbhiḥ pratipāditaḥ,",
  "SA11n1098:99": "tathā mayāpi tadarthānativṛttyā pratipādayitavyaḥ |",
  "SA11n1098:100": "anena āgamāt svātantryaṃ parihṛtaṃ bhavati |",
  "SA11n1098:101": "utsūtramidaṃ na bhavatītyarthaḥ |",
  "SA11n1098:102": "pravacanārthāvagāhanamapi ca avakratayā anena ātmano darśitam |",
  "SA11n1098:103": "idamapi pravṛttyaṅgameva |",
  "SA11n1098:104": "nanu yadi yathāgamaṃ kathayitavyaḥ,",
  "SA11n1098:105": "tarhi āgame eva tadabhilāṣiṇaḥ pravartiṣyante,",
  "SA11n1098:106": "tatkimanenetyāha-samāsāditi |",
  "SA11n1098:107": "saṃkṣepāt |",
  "SA11n1098:108": "yadi nāma āgame'pi kathitaḥ,",
  "SA11n1098:109": "tathāpi tatra ativistareṇa nānāsūtrānteṣu pratipādanāt |",
  "SA11n1098:110": "ahaṃ tu piṇḍīkṛtya saṃkṣepeṇa kathayiṣyāmīti viśeṣaḥ |",
  "SA11n1098:111": "anena punaruktamidaṃ bhavatīti parihṛtam |",
  "SA11n1098:112": "ayamapi ca apravṛttyaṅgatāparihāraḥ |",
  "SA11n1098:113": "tasmāt pravṛttyaṅgattvādabhidheyādikathanamasaṃgataṃ na bhavati-tarhi praṇāmakaraṇamapārthakam |",
  "SA11n1098:114": "tadapi śreyolābhādyarthamabhidhīyamānaṃ kathamapārthakam ?",
  "SA11n1098:115": "ayamasyābhiprāyaḥ-sugatādipraṇāmasamudbhūtapuṇyasaṃbhārasamākrāntacittasaṃtānasya pratanutarapurākṛtapāpavṛtterūpaśāntavighnasya ārabdhārthaparisamāptirupajāyate |",
  "SA11n1098:116": "samastasādhujanagatamārgānugamanamapi ca anena ātmanaḥ prakāśitaṃ bhavet |",
  "SA11n1098:117": "iṣṭadevatādinamaskṛtiśravaṇādāstikatvasaṃbhāvanayā śrotṛṇāmātmagranthe ca gauravamāpāditaṃ syāt |",
  "SA11n1098:118": "atra ca sugataśabdena udbhāvitabhagavanduṇamāhātmyaśravaṇāt tadabhilāṣiṇaḥ tadupārjanapravaṇamānasāḥ sugatātmajasaṃvarāvatāraparijñānāya yatnavantaḥ asmin pravartante |",
  "SA11n1098:119": "idamabhimatadevatādipraṇāmaphalam |",
  "SA11n1098:120": "etena idamapi-yena yadabhimatamabhipretaṃ kartum,",
  "SA11n1098:121": "sa tadeva karotu nānyat |",
  "SA11n1098:122": "anyakaraṇe aprastutābhidhānamatiprasaṅgaśca syāt |",
  "SA11n1098:123": "tadayamapi saṃvarāvatārakathane kṛtābhiprāyaḥ kimaprastutamiṣṭadevatādipraṇāmaṃ karoti ?",
  "SA11n1098:124": "prāguktadoṣadvayaprasaṅgāditi yaducyate,",
  "SA11n1098:125": "tadapi nirākṛtaṃ bhavati,",
  "SA11n1098:126": "tadupayogasya varṇitatvāt nāprastutābhidhānam |",
  "SA11n1098:127": "yat prakṛtopayogi tadvaktavyaṃ nānyat,",
  "SA11n1098:128": "ityatiprasaṅgo nāstīti sarvaṃ sustham ||",
  "SA11n1098:129": "nanu āgamānatiriktaṃ saṃkṣepeṇābhidhīyamānamapi kathamarthaviśeṣādyabhāvādviśeṣeṇa pravṛttyaṅgatayā kasyacidupādeyaṃ syāt ?",
  "SA11n1098:130": "tasmādāgamādadhikamapi kiṃcidatra vaktavyamityāśaṅkayāha-",
  "SA11n1098:131": "na hi kiṃcidapūrvamatra vācyaṃ",
  "SA11n1098:132": "na ca saṃgrathanakauśalaṃ mamāsti |",
  "SA11n1098:133": "ata eva na me parārthacintā",
  "SA11n1098:134": "svamano vāsayituṃ kṛtaṃ mayedam ||2 ||",
  "SA11n1098:135": "naiva kiṃcidapūrvamaparamāgamādatiriktamasmin vaktavyamasti mama |",
  "SA11n1098:136": "yasmādarthe vā hiśabdaḥ |",
  "SA11n1098:137": "tarhi tadadhikaprameyānabhidhāne'pi padārtharacanāviśeṣo bhaviṣyati |",
  "SA11n1098:138": "tasmādapi viśeṣeṇa pravṛttiḥ syāditi |",
  "SA11n1098:139": "atrāha-na ceti |",
  "SA11n1098:140": "nāpi saṃgrathanamarthapadavinyāsaviśeṣaḥ,",
  "SA11n1098:141": "tatra kauśalaṃ naipuṇyaṃ mamāsti |",
  "SA11n1098:142": "avadhāraṇe vā cakāraḥ |",
  "SA11n1098:143": "yadyevam, kathamasya parārthopayogitva miti |",
  "SA11n1098:144": "āha-ata eveti |",
  "SA11n1098:145": "paraprasañjitameva abhyupagacchati |",
  "SA11n1098:146": "yasmādapūrvaṃ vaktuṃ mama śaktirnāsti |",
  "SA11n1098:147": "nāpi saṃgrathanakauśalamasti |",
  "SA11n1098:148": "na ca parārthacintāpi |",
  "SA11n1098:149": "parārthopayuktamidaṃ bhavatīti vikalpo'pi me nāsti,",
  "SA11n1098:150": "tatra śktivaiguṇyāt |",
  "SA11n1098:151": "kimarthaṃ karaṇāya yatna iti cedāha-khamana iti |",
  "SA11n1098:152": "ātmacittaṃ sugatātmajasaṃvarāvatārābhyāsarasena adhikādhikaṃ vāsayituṃ kṛtaṃ praṇitaṃ mayā prakaraṇamidam |",
  "SA11n1098:153": "saṃvarāvatārakathanaṃ vā |",
  "SA11n1098:154": "atītakālanirdeśaḥ antastattvaniṣpannaṃ (?)",
  "SA11n1098:155": "manasi nidhāyeti ||",
  "SA11n1098:156": "nanu nātmārthaṃ granthapraṇayanaṃ dṛṣṭam,",
  "SA11n1098:157": "na ca svayaṃkṛtenaiva ātmani viśeṣādhānam,",
  "SA11n1098:158": "tāvataḥ saṃskāraviśeṣasya prāgevātmani vidyamānatvāditi | atrāha-",
  "SA11n1098:159": "mama tāvadanena yāti vṛddhiṃ",
  "SA11n1098:160": "kuśalaṃ bhāvayituṃ prasādavegaḥ |",
  "SA11n1098:161": "atha matsamadhātureva paśye-",
  "SA11n1098:162": "daparo'pyenamato'pi sārthako'yam ||3 ||",
  "SA11n1098:163": "anena granthena vā |",
  "SA11n1098:164": "kuśalaṃ śubhamanaskāraṃ bhāvayitumārādhayitum |",
  "SA11n1098:165": "vṛddhiṃ yāti prasādavegaḥ |",
  "SA11n1098:166": "uttarottaravardhamānasya prasannacittasaṃtānasya pravāhavāhitayā pravṛttiḥ |",
  "SA11n1098:167": "anena svārthakāritvamanubhavasiddhamasya nidarśayati |",
  "SA11n1098:168": "parārthakāritvamapi leśataḥ saṃbhavati iti darśayannāha-atha matsametyādi |",
  "SA11n1098:169": "atheti prakārāntaropanyāse |",
  "SA11n1098:170": "svārthakāritvamasya tāvadanubhavasiddham |",
  "SA11n1098:171": "yadi punarmama samānaprakṛtireva kaścidanyaḥ paśyedīkṣeta,",
  "SA11n1098:172": "enaṃ granthamarthaṃ vā,",
  "SA11n1098:173": "ato'pi parārthopayuktatvādapi sārthakaḥ saprayojano'yam |",
  "SA11n1098:174": "parārthopayogasyāpi kathaṃcit saṃbhavāt |",
  "SA11n1098:175": "anena ślokena nirabhimānatāmātmano darśayati ||",
  "SA11n1098:176": "idānīṃ saṃvarāvatārakathāṃ grāhayitumupoddhātaṃ racayannāha-",
  "SA11n1098:177": "kṣaṇasaṃpadiyaṃ sudurlabhā",
  "SA11n1098:178": "pratilabdhā puruṣārthasādhanī |",
  "SA11n1098:179": "yadi nātra vicintyate hitaṃ",
  "SA11n1098:180": "punarapyeṣa samāgamaḥ kutaḥ ||4 ||",
  "SA11n1098:181": "aṣṭākṣaṇavinirmuktasya kṣaṇasya saṃpattiḥ samagratā |",
  "SA11n1098:182": "iyaṃ sudurlabhā suṣṭhu duḥkhena labhyata iti kathaṃcitprāpyā |",
  "SA11n1098:183": "mahārṇavayugacchidrakurmagrīvārpaṇopamā |",
  "SA11n1098:184": "pratilabdhā prāptā,",
  "SA11n1098:185": "sā ca puruṣārthasādhanī |",
  "SA11n1098:186": "puruṣasya arthaḥ abhyudayaniḥśreyasalakṣaṇaḥ,",
  "SA11n1098:187": "tasya sādhanī niṣpādanī |",
  "SA11n1098:188": "tadaṅgatvāt tatra samartheti yāvat |",
  "SA11n1098:189": "yadi ca evaṃbhūtāyāmapi asyāṃ na hitaṃ vicintyate,",
  "SA11n1098:190": "svaparasukhahetuḥ svargāpavargasādhanaṃ nopādīyate,",
  "SA11n1098:191": "tadā punarapi bhūyo'pi eṣa tathāgatotpādaḥ śraddhākśaṇavimukto manuṣyabhāvaḥ ityayaṃ samāgamaḥ samāveśo milanamiti yāvat |",
  "SA11n1098:192": "kutaḥ katham ?",
  "SA11n1098:193": "na kathaṃcidbhaviṣyati sudurlabhatvāt |",
  "SA11n1098:194": "akṣaṇāvasthāyāṃ dharmapravicayasya kartumaśakyatvāt,",
  "SA11n1098:195": "ityabhiprāyaḥ |",
  "SA11n1098:196": "yathoktamāryagaṇḍavyūhasūtre āryajayoṣmāyatanavimokṣe-",
  "SA11n1098:197": "durlabhā aṣṭākṣaṇavinivṛttiḥ |",
  "SA11n1098:198": "durlabho manuṣyabhāvapratilambhaḥ |",
  "SA11n1098:199": "durlabhā kṣaṇasaṃpadviśuddhiḥ |",
  "SA11n1098:200": "durlabho buddhotpādaḥ |",
  "SA11n1098:201": "durlabhā avikalendriyatā |",
  "SA11n1098:202": "durlabho buddhadharmaśravaṇaḥ |",
  "SA11n1098:203": "durlabhaṃ satpuruṣasamavadhānam |",
  "SA11n1098:204": "durlabhāni bhūtakalyāṇamitrāṇi |",
  "SA11n1098:205": "durlabho bhūtanayānuśāsanyupasaṃhāraḥ |",
  "SA11n1098:206": "durlabhaṃ samyagjīvitaṃ manuṣyaloke iti ||",
  "SA11n1098:207": "idamevābhisaṃdhāyoktam-",
  "SA11n1098:208": "mānuṣyaṃ durlabhaṃ loke buddhotpādo'tidurlabhaḥ |",
  "SA11n1098:209": "tato'pi śraddhāpravrajyāpratipattiḥ sudurlabhā ||",
  "SA11n1098:210": "bodhau cittaṃ dṛḍhaṃ sarvasattvānāmanukampayā |",
  "SA11n1098:211": "sarvaduḥkhapraśāntyarthaṃ durlabhānāṃ paraṃparā ||iti ||",
  "SA11n1098:212": "akṣaṇāḥ punarime-",
  "SA11n1098:213": "narakapretatiryañco mlecchā dīrghāyuṣo'marāḥ |",
  "SA11n1098:214": "mithyādṛgbuddhakāntārau mūkatāṣṭāvihākṣaṇāḥ ||iti ||",
  "SA11n1098:215": "tasmādidānīmeva udyogaḥ kartavya iti ||",
  "SA11n1098:216": "sāṃprataṃ bodhicittagrahaṇāya tatrābhilāṣamutpādayitumanuśaṃsāmavatārayannāha-",
  "SA11n1098:217": "rātrau yathā meghaghanāndhakāre",
  "SA11n1098:218": "vidyut kṣaṇaṃ darśayati prakāśam |",
  "SA11n1098:219": "buddhānubhāvena tathā kadāci-",
  "SA11n1098:220": "llokasya puṇyeṣu matiḥ kṣaṇaṃ syāt ||5 ||",
  "SA11n1098:221": "niśāyāṃ yathā jaladāgamasamaye meghairbahule tamasi sati saudāmanī kṣaṇalavamātramālokayati kiṃcidvastujātaṃ prakāśayati |",
  "SA11n1098:222": "saivopamā atrāpi ityāha- buddhānubhāvenetyādi |",
  "SA11n1098:223": "buddhā eva hi bhagavanto hitasukhopasaṃhārāya sadā bhavyābhavyatayā sarvasattvasaṃtānamavalokayantastiṣṭhanti |",
  "SA11n1098:224": "yadā yatra yenopāyena yasmai yaṃ bhavyaṃ paśyanti tadā tatra tenopāyena tasmai tamadhitiṣṭhanti |",
  "SA11n1098:225": "abhavyāvasthāyāmupekṣya viharanti |",
  "SA11n1098:226": "iti tathāgatādhiṣṭhānena kathaṃciddurlabhotpattikatvāt |",
  "SA11n1098:227": "lokasya janasya puṇyeṣu hitasukhahetuṣu kuśaleṣu karmasu buddhirmuhūrtamekaṃ bhavet |",
  "SA11n1098:228": "tatra tasyā asthiratvāt |",
  "SA11n1098:229": "anādisaṃsāre lokena akuśalapakṣasyaiva abhyastatvāt ||",
  "SA11n1098:230": "yadi nāma evam,",
  "SA11n1098:231": "tataḥ kimityāha-",
  "SA11n1098:232": "tasmācchubhaṃ durbalameva nityaṃ",
  "SA11n1098:233": "balaṃ tu pāpasya mahatsughoram |",
  "SA11n1098:234": "tajjīyate'nyena śubhena kena",
  "SA11n1098:235": "saṃbodhicittaṃ yadi nāma na syāt ||6 ||",
  "SA11n1098:236": "yata evam, tasmācchubhaṃ puṇyaṃ durbalaṃ sāmarthyavikalameva,",
  "SA11n1098:237": "vidyudunmeṣaprāyatvāt ati kṛśam |",
  "SA11n1098:238": "nityaṃ sarvakālam |",
  "SA11n1098:239": "kasya tarhi atiśayavad balamastītyāha-balaṃ tviti |",
  "SA11n1098:240": "sāmarthyaṃ punaraśubhasya mahat,",
  "SA11n1098:241": "meghaghanāndhakārasadṛśattvāttasya |",
  "SA11n1098:242": "sughoramatibhayaṃkaraṃ narakādiduḥkhadāyakatvāt,",
  "SA11n1098:243": "sudurjayatvācca |",
  "SA11n1098:244": "bhavatu nāma mahat sāmarthyamasya,",
  "SA11n1098:245": "tathāpi tadapareṇa balavatā puṇyena jeṣyate,",
  "SA11n1098:246": "tathā ca na kācit kṣatiriti,",
  "SA11n1098:247": "āha-tadityādi |",
  "SA11n1098:248": "tat tādṛśaṃ mahāsāmarthyaṃ jīyate abhibhūyate |",
  "SA11n1098:249": "anyena itareṇa |",
  "SA11n1098:250": "kena ? na kenāpītyarthaḥ |",
  "SA11n1098:251": "kutaḥ punarevamucyate ?",
  "SA11n1098:252": "saṃbodhītyādi |",
  "SA11n1098:253": "samyaksaṃbodhau buddhatve yaccittaṃ sarvasattvasamuddharaṇābhiprāyeṇa tatprāptyarthamadhyāśayena manasikāraḥ |",
  "SA11n1098:254": "tadyadi nāma na bhavet,",
  "SA11n1098:255": "mahāsāmarthyaṃ hi tadapareṇa mahīyasā parājīyate sūryeṇeva niśāndhakāraḥ |",
  "SA11n1098:256": "na ca saṃbodhicittāt pratipakṣo mahīyānaparaḥ saṃbhavati |",
  "SA11n1098:257": "tasmāt tatpratighātāya saṃbodhicittameva upādeyaṃ nānyadityabhiprāyaḥ ||",
  "SA11n1098:258": "ito'pi saṃbodhicittamupādeyamityāha-",
  "SA11n1098:259": "kalpānanalpān pravicintayadbhi-",
  "SA11n1098:260": "rdṛṣṭaṃ munīndrairhitametadeva |",
  "SA11n1098:261": "yataḥ sukhenaiva sukhaṃ pravṛddha-",
  "SA11n1098:262": "mutplāvayatyapramitāñjanaughān ||7 ||",
  "SA11n1098:263": "eko'ntarakalpaḥ kalpaḥ |",
  "SA11n1098:264": "viṃśatirantarakalpāḥ kalpaḥ |",
  "SA11n1098:265": "aśītirantarakalpāḥ kalpaḥ |",
  "SA11n1098:266": "sa ca mahākalpa ityabhidhīyate |",
  "SA11n1098:267": "tadiha mahākalpasyaiva grahaṇam |",
  "SA11n1098:268": "analpān bahūn prathamāsaṃkhyeyāntargatān |",
  "SA11n1098:269": "pravicintayadbhiḥ tātparyeṇa paribhāvayadbhiḥ |",
  "SA11n1098:270": "dṛṣṭamadhigatam |",
  "SA11n1098:271": "munīndraiḥ buddhairbhagavadbhirbodhisattvāvasthāyām |",
  "SA11n1098:272": "hitaṃ sarvārthasādhanayogyam,",
  "SA11n1098:273": "tadbījabhūtatvāt |",
  "SA11n1098:274": "etadeva saṃbodhicittameva |",
  "SA11n1098:275": "kathaṃ punaridameva hitamityāha-yata ityādi |",
  "SA11n1098:276": "yasmāt sukhaṃ pravṛddhaṃ prakarṣagataṃ buddhatvalakṣaṇam |",
  "SA11n1098:277": "apramitān aprameyān |",
  "SA11n1098:278": "janaughān sattvasamūhān |",
  "SA11n1098:279": "utplāvayati uttārayati saṃsāraduḥkhamahārṇavāt |",
  "SA11n1098:280": "tasmādidameva hitam ||",
  "SA11n1098:281": "athavā | yasmāt sukhaṃ devamanuṣyasaṃpattilakṣaṇam |",
  "SA11n1098:282": "pravṛddhaṃ vṛddhiṃ gatam |",
  "SA11n1098:283": "arthāt saṃbodhicittādeva |",
  "SA11n1098:284": "utplāvayati atiśayena saṃtarpayati |",
  "SA11n1098:285": "saukaryādadhikataraṃ yadbhavati tadutplāvanamucyate |",
  "SA11n1098:286": "yathā dadhnā vayamutplāvitā iti saukaryādadhikataraṃ dadhi bhūtamityarthaḥ ||",
  "SA11n1098:287": "yadi vā | yataḥ saṃbodhicittāt sukhaṃ pravṛddhamiti yojanīyam ||",
  "SA11n1098:288": "kathaṃ pravṛddhamityāha-sukhenaiveti |",
  "SA11n1098:289": "na akṛcchreṇa |",
  "SA11n1098:290": "na śiroluñcanādinā mahatā kaṣṭena |",
  "SA11n1098:291": "tathā hi bodhicittasaṃvarādeva bodhisattvo'mitapuṇyajñānasaṃbhārāt pravardhamāno devamanuṣyasaṃpattīḥ sukhamadhigacchan sattvāneva adhikataraṃ tābhiḥ saṃtarpayatīti |",
  "SA11n1098:292": "yadvakṣyati-",
  "SA11n1098:293": "evaṃ sukhātsukhaṃ gacchan ko viṣīdetsacetanaḥ |",
  "SA11n1098:294": "bodhicittarathaṃ prāpya sarvakhedaśramāpaham ||iti ||",
  "SA11n1098:295": "nanu bhagavatāmapi maitrībalādijātakeṣu [jātakamālā-8] mahadduṣkaraṃ śrūyate |",
  "SA11n1098:296": "tat kathaṃ sukhenaiva sukhaṃ pravṛddhamiti ?",
  "SA11n1098:297": "naiṣa doṣaḥ |",
  "SA11n1098:298": "yataḥ utpādyameva parahitasukhādhāyakaṃ duḥkhaṃ svaparayoḥ |",
  "SA11n1098:299": "kṛpātmabhiḥ |",
  "SA11n1098:300": "sukhameva tādṛśaṃ duḥkhaṃ paraduḥkhaduḥkhināṃ dhimatāmiti pratipādayiṣyate ||",
  "SA11n1098:301": "asmādapi svaparahitahetutvādbodhicittaṃ na parityājyameveti darśayannāha-",
  "SA11n1098:302": "bhavaduḥkhaśatāni tartukāmai-",
  "SA11n1098:303": "rapi sattvavyasanāni hartukāmaiḥ |",
  "SA11n1098:304": "bahusaukhyaśatāni bhoktukāmai-",
  "SA11n1098:305": "rna vimocyaṃ hi sadaiva bodhicittam ||8 ||",
  "SA11n1098:306": "saṃsāraduḥkhaśatāni narakādigatiduḥkhānāmasātaveditānāṃ śatāni aparyantasamūhāṃ startukāmaiḥ parityaktumicchadbhiḥ śrāvakapratyekabuddhagotraiḥ |",
  "SA11n1098:307": "na kevalamātmīyāni,",
  "SA11n1098:308": "lokānāṃ jātyādiduḥkhānyapi hartukāmairapanetukāmairbodhisattvagotraiḥ |",
  "SA11n1098:309": "na kevalaṃ svaparaduḥkhāni hartukāmaiḥ,",
  "SA11n1098:310": "api ca,",
  "SA11n1098:311": "bahūni sukhānyeva saukhyāni teṣāṃ śatāni devamanuṣyopapattilabhyāni anubhavitukāmaiḥ saṃsārasukhābhilāṣukairapi |",
  "SA11n1098:312": "sadaiva sarvakālaṃ na vimocyamaparityājyaṃ bodhicittam |",
  "SA11n1098:313": "svīkartavyamityarthaḥ |",
  "SA11n1098:314": "athavā saṃbodhikāṅkṣiṇāmeva viśeṣaṇāni ||",
  "SA11n1098:315": "asmādapi guṇaviśeṣādbodhicittaṃ grāhyamityāha-",
  "SA11n1098:316": "bhavacārakabandhano varākaḥ",
  "SA11n1098:317": "sugatānāṃ suta ucyate kṣaṇena |",
  "SA11n1098:318": "sanarāmaralokavandanīyo",
  "SA11n1098:319": "bhavati smodita eva bodhicitte ||9 ||",
  "SA11n1098:320": "saṃsāra eva bandhanāgāram,",
  "SA11n1098:321": "tatra bandhanaṃ bandho rāgādaya eva yasyeti vigrahaḥ |",
  "SA11n1098:322": "tādṛśo varākastapasvī san |",
  "SA11n1098:323": "udite eva bodhicitte prathamataraṃ bodhicittasaṃvaragrahaṇasamaye |",
  "SA11n1098:324": "sugatānāṃ suta ucyate,",
  "SA11n1098:325": "buddhaputra ityabhidhīyate |",
  "SA11n1098:326": "kṣaṇena tatkṣaṇameva |",
  "SA11n1098:327": "na kevalamevamityāhasanarāmaretyādi |",
  "SA11n1098:328": "saha narāmaraiḥ manuṣyadevairvartante ye asurādayo lokāḥ,",
  "SA11n1098:329": "tesāmapi vandanīyo namaskaraṇīyaḥ stavanīyaśca bhavati sma |",
  "SA11n1098:330": "smaśabdena atītakālābhidyotanādbodhicittodayasamaye eva bhūtaḥ ||",
  "SA11n1098:331": "asmādapi guṇānuśaṃsadarśanādbodhicittagrahaṇe yatnaḥ karaṇīya ityāha-",
  "SA11n1098:332": "aśucipratimāmimāṃ gṛhītvā",
  "SA11n1098:333": "jinaratnapratimāṃ karotyanarghām |",
  "SA11n1098:334": "rasajātamatīva vedhanīyaṃ",
  "SA11n1098:335": "sudṛḍhaṃ gṛhṇata bodhicittasaṃjñam ||10 ||",
  "SA11n1098:336": "amedhyapratimāmimāṃ manuṣyādikalevarasvabhāvāṃ taddhātukāṃ tatsvabhāvām |",
  "SA11n1098:337": "tena saṃvardhitāmityarthaḥ |",
  "SA11n1098:338": "tāṃ gṛhītvā ādāya |",
  "SA11n1098:339": "jina eva ratnam,",
  "SA11n1098:340": "durlabhapratilambhādiguṇayogāt |",
  "SA11n1098:341": "tasya pratimāṃ karoti niṣpādayati bodhicittam |",
  "SA11n1098:342": "tathāgatavigrahaṃ nirvartayatītyarthaḥ |",
  "SA11n1098:343": "kiṃ bhūtām ? anarghām |",
  "SA11n1098:344": "na vidyate argho mūlyaṃ yasyāḥ |",
  "SA11n1098:345": "sarvatraidhātukātiśāyiguṇatvād guṇaparyantāparijñānācca |",
  "SA11n1098:346": "tathoktāṃ tām |",
  "SA11n1098:347": "ata eva rasajātaṃ rasaprakāram |",
  "SA11n1098:348": "atyuccavedhakāritvādatīva vedhanīyam |",
  "SA11n1098:349": "kartari anīyaḥ karaṇe vā |",
  "SA11n1098:350": "tat tādṛśam |",
  "SA11n1098:351": "bodhicittaṃ saṃjñā asya rasajātasya |",
  "SA11n1098:352": "bodhicittāparavyapadeśam |",
  "SA11n1098:353": "sudṛḍhaṃ gṛhṇata yathā gṛhītaṃ punarna calati gṛhṇīteti prāpte gṛhṇateti yathāgamapāṭhāt |",
  "SA11n1098:354": "tasmājjinaratnamātmānaṃ kartukāmairbodhicittamahārasaḥ sudṛḍhaṃ grahītavyaḥ |",
  "SA11n1098:355": "uktaṃ ca āryamaitreyavimokṣe [gaṇḍavyūhasūtra502]",
  "SA11n1098:356": "tadyathā kulaputra asti hāṭakaprabhāsaṃ nāma rasajātam |",
  "SA11n1098:357": "tasyaikaṃ palaṃ lohapalasahasraṃ suvarṇīkaroti |",
  "SA11n1098:358": "na ca tadrasapalaṃ śakyate tena lohapalasahasreṇa paryādātuṃ lohīkartuṃ vā |",
  "SA11n1098:359": "evameva ekaḥ sarvajñatācittotpādarasadhātuḥ kuśalamūlapariṇāmanājñānasaṃgṛhītaḥ sarvakarmakleśāvaraṇalohāni paryādāya sarvadharmān sarvajñatāsuvarṇān karoti |",
  "SA11n1098:360": "na ca sarvajñatācittotpādarasadhātuḥ śakyate sarvakarmakleśāvaraṇalohādibhiḥ paryādātuṃ tatkartuṃ veti ||",
  "SA11n1098:361": "bhavagatiṣu vibhūtikāmairapi nātra saṃśayo viparyāso vā kartavyaḥ ityupadarśayannāha-",
  "SA11n1098:362": "suparīkṣitamaprameyadhībhi-",
  "SA11n1098:363": "rbahumūlyaṃ jagadekasārthavāhaiḥ |",
  "SA11n1098:364": "gatipattanavipravāsaśīlāḥ",
  "SA11n1098:365": "sudṛḍhaṃ gṛhṇ ata bodhicittaratnam ||11 ||",
  "SA11n1098:366": "gataya eva pattanāni paṇyadravyakrayavikrayanagarāṇi iha pattanāni |",
  "SA11n1098:367": "tadvat śubhāśubhakarmapaṇyadravyakrayavikrayasthānāni gatipattanāni |",
  "SA11n1098:368": "teṣu vipravāso vipravasanameva śīlaṃ svabhāvo yeṣāṃ te tathoktāḥ |",
  "SA11n1098:369": "teṣāṃ saṃbodhanam |",
  "SA11n1098:370": "he gatipattanavipravāsaśīlāḥ,",
  "SA11n1098:371": "sudṛḍhaṃ gṛhṇata bodhicittaratnam |",
  "SA11n1098:372": "bodhicittameva ratnaṃ ratnamiva |",
  "SA11n1098:373": "yathā cintāmaṇimahāratnaṃ sarvadāridyadurgatipraśamanahetuḥ,",
  "SA11n1098:374": "tathā idamapi bodhicittaratnam |",
  "SA11n1098:375": "ayamabhiprāyaḥ-vaṇija eva sukhasaṃpattilābhārthino yūyam |",
  "SA11n1098:376": "ataḥ idameva mahāratnaṃ mahatādareṇa gṛhṇata |",
  "SA11n1098:377": "kutaḥ ? bahumūlyamiti hetupadametat |",
  "SA11n1098:378": "yasmādanarghamidaṃ sarvātiśāyi laukikalokottarasaṃpattinidānabhūtatvāt,",
  "SA11n1098:379": "tasmādidameva grāhyamityarthaḥ |",
  "SA11n1098:380": "kathamidaṃ jñāyata iti cedāha-suparīkṣitamiti |",
  "SA11n1098:381": "suṣṭhu nirūpitaṃ samyaṅ nirṇītamityarthaḥ |",
  "SA11n1098:382": "kairityāha-aprameyadhībhiḥ |",
  "SA11n1098:383": "aprameyā pramātumaśakyā dhīrbuddhiryeṣāṃ taiḥ mahāprājñaiḥ buddhabodhisattvaiḥ |",
  "SA11n1098:384": "etāvatā parīkṣāyāṃ skhalitamapi nāsti iti suparīkśitamucyate |",
  "SA11n1098:385": "punarapi kiṃbhūtaiḥ ?",
  "SA11n1098:386": "jagadekasārthavāhaiḥ |",
  "SA11n1098:387": "sārthaṃ vāhayantītyaṇ |",
  "SA11n1098:388": "jagatāmeka eva sārthavāhāḥ karuṇāvaśavartino buddhā bhagavanto bodhisattvāśca, taiḥ |",
  "SA11n1098:389": "yathā khalu vaṇijāṃ hitāhitaprāptiparihārayorhitaiṣiṇo jñānavantaśca sārthavāhā netāro bhavanti,",
  "SA11n1098:390": "iti na tatra visaṃvādasaṃbhāvanā,",
  "SA11n1098:391": "tathā atrāpītyabhiprāyaḥ |",
  "SA11n1098:392": "tasmādidameva bodhicittaratnamanarghaṃ sudṛḍhaṃ grāhyamiti |",
  "SA11n1098:393": "etacca tatraivoktam-",
  "SA11n1098:394": "tadyathā kulaputra yāvaccandrasūryau manḍalaprabhayā avabhāsete |",
  "SA11n1098:395": "atrāntare ye keciddhana dhānyaratnajātarūparajatapuṣpadhūpagandhamālyavilepanaparibhogāḥ,",
  "SA11n1098:396": "te sarve vaśirājamahāmaṇiratnasya mūlyaṃ na kṣamante,",
  "SA11n1098:397": "evameva yāvat triṣvapi adhvasu sarvajñajñānaṃ dharmadhātuviṣayamavabhāsayati |",
  "SA11n1098:398": "atrāntare yāni kāni cit sarvadevamanuṣyasarvasattvasarvaśrāvakapratyekabuddhakuśalamūlāni sāsravānāsravāṇi sarvāṇi tāni bodhicittotpādavaśirājamahāmaṇiratnasya mūlyaṃ na kṣamante |",
  "SA11n1098:399": "[gaṇḍavyūhasūtra-500] iti ||",
  "SA11n1098:400": "idamaparamasādhāraṇamatiśayavat kalpataroriva māhātmyamasya upadarśayannāha-",
  "SA11n1098:401": "kadalīva phalaṃ vihāya yāti",
  "SA11n1098:402": "kṣayamanyat kuśalaṃ hi sarvameva |",
  "SA11n1098:403": "satataṃ phalati kṣayaṃ na yāti",
  "SA11n1098:404": "prasavatyeva tu bodhicittavṛkṣaḥ ||12 ||",
  "SA11n1098:405": "kadalī yathā palamekavāraṃ datvā na punaḥ phalati,",
  "SA11n1098:406": "tathā bodhicittādanyadapi kuśalaṃ sarvameva kiṃcideva vipāke paripakve na punaḥ phaladānasamarthaṃ bhavati |",
  "SA11n1098:407": "tāvataivāsya parikṣayāt,",
  "SA11n1098:408": "vipākasya ca avyākṛtatayā punaḥ phalānubandhābhāvāt |",
  "SA11n1098:409": "bodhicittasya punarayaṃ viśeṣaḥ ityāha-satatamityādi |",
  "SA11n1098:410": "sarvakālaṃ phalati devamanuṣyopapattiṣu sukhasaṃpattipradānāt kṣayaṃ na yāti tadanyakuśalavat,",
  "SA11n1098:411": "sthirasvabhāvatvāt |",
  "SA11n1098:412": "pratikṣaṇamanekaprakāraiḥ śubhameghapravāhairāpūryamāṇatvācca prasavatyeva tu bodhicittavṛkṣaḥ,",
  "SA11n1098:413": "avicchinnasukhasaṃpattiphalaprasavanāt,",
  "SA11n1098:414": "uttarottaramaparā paraguṇaviśeṣajananācca |",
  "SA11n1098:415": "bodhicittaṃ vṛkśa iva |",
  "SA11n1098:416": "upamitaṃ vyāghrādibhiḥ iti samāsaḥ |",
  "SA11n1098:417": "yasmādevam,",
  "SA11n1098:418": "tasmādanuparatamatiśayavatsarvasukhasaṃpadaḥ prāptukāmaiḥ prekṣāvadbhiridameva grāhyam |",
  "SA11n1098:419": "kathitaṃ caitadāryākṣayamatinirdeśe-",
  "SA11n1098:420": "tadyathāpi nāma bhadanta śāradvatīputra mahāsamudrapatitasyodakabindornāstyantarā parikṣayaḥ paryādānaṃ yāvanna kalpaparyantaḥ iti,",
  "SA11n1098:421": "evameva bodhipariṇāmitasya kuśalamūlasya nāstyantarā parikṣayaḥ paryādānaṃ yāvanna bodhimaṇḍaniṣadanam ||iti ||",
  "SA11n1098:422": "na kevalaṃ sarvaśubhasaṃcayakāraṇam,",
  "SA11n1098:423": "akuśalapakṣakṣayaheturapi bodhicittamiti sārdhaślokenāha-",
  "SA11n1098:424": "kṛtvāpi pāpāni sudāruṇāni",
  "SA11n1098:425": "yadāśrayāduttarati kṣaṇena |",
  "SA11n1098:426": "śūrāśrayeṇeva mahābhayāni",
  "SA11n1098:427": "nāśrīyate tatkathamajñasattvaiḥ ||13 ||",
  "SA11n1098:428": "bodhicittagrahaṇātpūrvaṃ kṛtvāpi pāpāni akuśalakarmāṇi narakādiṣu duḥsahaduḥkhadāyakatvāt sudāruṇāni atibhayaṃkarāṇi mahānti vā yasya bodhicittasyāśrayādāśrayaṇāt tadutpādanarakṣaṇavardhanasevanalakṣaṇāt uttarati nistarati |",
  "SA11n1098:429": "tatsāmarthyābhibhavena atikrāmatītyarthaḥ |",
  "SA11n1098:430": "kṣaṇena ekasminneva kṣaṇe mahataḥ puṇyarāśeḥ samupārjanāt |",
  "SA11n1098:431": "tadutpādanamātreṇa |",
  "SA11n1098:432": "kathamivottarati ?",
  "SA11n1098:433": "śūrāśrayeṇeva mahābhayāni balavatpuruṣāśrayeṇa yathā mahāparādhaṃ kṛtvāpi kaściduttarati tadaparādhaphalānnirbhayo bhavati,",
  "SA11n1098:434": "tathā prakṛte'pi |",
  "SA11n1098:435": "tadevaṃbhūtaṃ bodhicittaṃ kathaṃ kimiti nāśrīyate na sevyate?",
  "SA11n1098:436": "ajñasattvaiḥ prajñāvikalairmūḍhajanairityarthaḥ |",
  "SA11n1098:437": "āśrayaṇīyameva tadbhavediti bhāvaḥ |",
  "SA11n1098:438": "idamapi tatraivoktam-",
  "SA11n1098:439": "tadyathā kulaputra śūrasaṃniśritaḥ puruṣaḥ sarvaśatrubhyo na bibheti,",
  "SA11n1098:440": "evameva bodhicittotpādaśūrasaṃniśrito bodhisattvaḥ sarvaduścaritaśatrubhyo na bibhetīti ||",
  "SA11n1098:441": "aparamapi bodhicittātpāpakṣayadṛṣṭāntamāha-",
  "SA11n1098:442": "yugāntakālānalavanmahānti",
  "SA11n1098:443": "pāpāni yannirdahati kṣaṇena |",
  "SA11n1098:444": "yugāntakāle pralayasamaye analo bahniḥ saptasūryodayasamudbhūtaḥ yathā sarvaṃ kāmādhātuṃ saprathamadhyānaṃ nirdahati,",
  "SA11n1098:445": "niḥśeṣaṃ dahati yathā bhasmāpi nāvaśiṣyate,",
  "SA11n1098:446": "tadvat pāpāni |",
  "SA11n1098:447": "kiṃbhūtāni ?",
  "SA11n1098:448": "mahānti sumeruprakhyāni mahārauravādiduḥkhavipākāni yad bodhicittaṃ nirdahati tadvipākopaghātānnirmūlayati |",
  "SA11n1098:449": "kṣaṇena nacireṇa |",
  "SA11n1098:450": "nāśrīyate tatkathamajñasattvairiti saṃbandhaḥ kāryaḥ ||",
  "SA11n1098:451": "etadapi tatraivoktam-kalpoddāhāgnibhūtaṃ sarvaduṣkṛtanirdahanatayā |",
  "SA11n1098:452": "pātālabhūtaṃ sarvākuśaladharmaparyādānakaraṇatayā iti ||",
  "SA11n1098:453": "nanu kṛtakarmāvipraṇāśavādī bhagavān,",
  "SA11n1098:454": "tat kathamidamabhidhīyate ?",
  "SA11n1098:455": "satyamucyate |",
  "SA11n1098:456": "bodhicittaprasūte pratikṣaṇamākāśadhātuvyāpake mahati puṇyaughe'ntarbhūtatayā lavaṇapalopamanyāyena aprajñāyamānatvāt,",
  "SA11n1098:457": "balavatā pratipakṣeṇa abhībhūtatvācca,",
  "SA11n1098:458": "phaladānāsamarthaṃ dagdhameva tadityadoṣaḥ |",
  "SA11n1098:459": "yadi vā nirupāyābhisaṃdhinā taduktam-nābhuktaṃ kṣīyate karmeti |",
  "SA11n1098:460": "idaṃ tu sarvapāpanirmūlane mahānupāyaḥ |",
  "SA11n1098:461": "tathā hi -yadā bodhisattvaḥ sarvasattvānākāśadhātuvyāpinaḥ sarvaduḥkhāt samuddhṛtya sarvasukhasaṃpannān kariṣyāmītyadhyāśayena vicintayati |",
  "SA11n1098:462": "pūrvakṛtaṃ ca pāpaṃ vidūṣaṇāsamudācārādibhiḥ kṣapayati,",
  "SA11n1098:463": "tadā bodhicittabalādeva tatsaṃtāne pāpasya kaḥ sadbhāvaḥ,",
  "SA11n1098:464": "yena codyasyāvakāśaḥ syāditi sarvaṃ nirākulam |",
  "SA11n1098:465": "etāvatā yaduktam-tajjīyate'nyena śubhena kena iti,",
  "SA11n1098:466": "tadapi vispaṣṭīkṛtam |",
  "SA11n1098:467": "anye punaḥ-aniyatavipākāpekṣayā sarvametaducyate,",
  "SA11n1098:468": "niyatavipākasya tu karmaṇaḥ kenacitpratiṣeddhumaśakyatvādityāhuḥ ||",
  "SA11n1098:469": "itthamapi bodhicittamupādeyamityāha-",
  "SA11n1098:470": "yasyānuśaṃsānamitānuvāca",
  "SA11n1098:471": "maitreyanāthaḥ sudhanāya dhīmān ||14 ||",
  "SA11n1098:472": "yasya bodhicittasya anuśaṃsān svābhāvikān guṇān amitān apramāṇān maitreyanāthaḥ bhagavānajitaḥ |",
  "SA11n1098:473": "kiṃbhūtaḥ ? dhīmān bodhisattvaḥ |",
  "SA11n1098:474": "uvāca uktavān |",
  "SA11n1098:475": "sudhanāya sudhananāmne bodhisattvāya |",
  "SA11n1098:476": "tathā ca āryagaṇḍavyūhasūtre [varṇitam-",
  "SA11n1098:477": "bodhicittaṃ hi kulaputra bījabhūtaṃ sarvabuddhadharmāṇām |",
  "SA11n1098:478": "kṣetrabhūtaṃ sarvajagacchukladharmavirohaṇatayā |",
  "SA11n1098:479": "dharaṇibhūtaṃ sarvalokapratiśaraṇatayā |",
  "SA11n1098:480": "yāvat pitṛbhūtaṃ sarvabodhisattvārakṣaṇatayā |",
  "SA11n1098:481": "pe......... |",
  "SA11n1098:482": "vaiśravaṇabhūtaṃ sarvadāridyasaṃchedanatayā |",
  "SA11n1098:483": "cintāmaṇirājabhūtaṃ sarvārthasaṃsādhanatayā |",
  "SA11n1098:484": "bhadraghaṭabhūtaṃ sarvābhiprāyaparipūraṇatayā |",
  "SA11n1098:485": "śaktibhūtaṃ kleśaśatruvijayāya ||",
  "SA11n1098:486": "ityādi vistaraḥ ||",
  "SA11n1098:487": "nāśrīyate tat kathamajñasattvaiḥ iti atrāpi yojanīyam ||",
  "SA11n1098:488": "idānīṃ bodhicittasya prabhedaṃ darśayannāha-",
  "SA11n1098:489": "tadbodhicittaṃ dvividhaṃ vijñātavyaṃ samāsataḥ |",
  "SA11n1098:490": "bodhipraṇidhicittaṃ ca bodhiprasthānameva ca ||15 ||",
  "SA11n1098:491": "tat samanantarapradarśitānuśaṃsaṃ bodhicittaṃ dvividhaṃ dviprakāraṃ vijñātavyaṃ veditavyam |",
  "SA11n1098:492": "gotrabhūmyādigatānekaprakārasaṃbhave'pi kathaṃ dvividhamityāha-samāsataḥ |",
  "SA11n1098:493": "aparaprakārasaṃbhave'pi saṃkṣepataḥ idaṃ dvividhamucyate |",
  "SA11n1098:494": "dvividhamapi katham ?",
  "SA11n1098:495": "bodhipraṇidhicittamityekam,",
  "SA11n1098:496": "bodhiprasthānamiti dvitīyam |",
  "SA11n1098:497": "bodhau praṇidhiḥ,",
  "SA11n1098:498": "tadeva cittaṃ tatra vā cittam |",
  "SA11n1098:499": "yaccittaṃ praṇidhānādutpannaṃ bhavati dānādipravṛttivikalaṃ ca,",
  "SA11n1098:500": "tat praṇidhicittam |",
  "SA11n1098:501": "tadyathā-sarvajagatparitrāṇāya buddho bhaveyamiti prathamataraṃ prārthanākārā cetanā |",
  "SA11n1098:502": "prasthāne cittaṃ prasthānameva vā cittam |",
  "SA11n1098:503": "cittasya tatsvabhāvatvāt |",
  "SA11n1098:504": "pūrvakamanaskārapuraḥsarameva yataḥ prabhṛti saṃvaragrahaṇapūrvakaṃ saṃbhāreṣu pravartate,",
  "SA11n1098:505": "tat prasthānacittam |",
  "SA11n1098:506": "iti uktakrameṇa dvaividhyam |",
  "SA11n1098:507": "iyāneva bhedaḥ iti evakāreṇa pratipādayati |",
  "SA11n1098:508": "cakāradvayaṃ parasparasamuccaye |",
  "SA11n1098:509": "dvayorapi bodhicittatvaṃ darśayati |",
  "SA11n1098:510": "tena pūrvakaṃ bodhicittaṃ na bhavatīti śaṅkāṃ nirasyati |",
  "SA11n1098:511": "śūraṃgamasūtre ādyotpāditasyāpi bodhicittasya buddhatvahetutvābhidhānāt |",
  "SA11n1098:512": "tathā āryagaṇḍavyūhe coktam-",
  "SA11n1098:513": "durlabhāḥ kulaputra te sattvāḥ sattvaloke ye anuttarasyāṃ samyaksaṃbodhau cittaṃ praṇidadhati |",
  "SA11n1098:514": "tato'pi durlabhatamāste sattvāḥ ye anuttarāṃ samyaksaṃbodhimanuprasthitāḥ ||iti ||",
  "SA11n1098:515": "idānīmuktameva prabhedamudāharaṇena vyaktīkurvannāha-",
  "SA11n1098:516": "gantukāmasya gantuśca yathā bhedaḥ pratīyate |",
  "SA11n1098:517": "tathā bhedo'nayorjñeyo yāthāsaṃkhyena paṇḍitaiḥ ||16 ||",
  "SA11n1098:518": "yathā kaścit puruṣaḥ abhimatadeśaprāptaye gantukāmaḥ gamanābhiprāyaḥ,",
  "SA11n1098:519": "na tu punargacchatyeva,",
  "SA11n1098:520": "anyaḥ punastatprāptaye prasthito gacchatyeva |",
  "SA11n1098:521": "yadvadyathā |",
  "SA11n1098:522": "tayorbhedo viśeṣaḥ pratīyate avagamyate,",
  "SA11n1098:523": "tadvattathā bhedo nānātvamanayorbodhipraṇidhiprasthānacetasorjñeyaḥ avaboddhavyaḥ paṇḍitairvicakṣaṇaiḥ |",
  "SA11n1098:524": "katham ? yāthāsaṃkhyena |",
  "SA11n1098:525": "svārthe'pyaṇ |",
  "SA11n1098:526": "prāktanaṃ praṇidhicittasya nidarśanaṃ paścāttanaṃ prasthānacetasaḥ iti saṃkhyārthaḥ ||",
  "SA11n1098:527": "tadetat praṇidhicittaṃ pratipattivikalamapi saṃsāre mahāphalaṃ bhagavatā varṇitamityāha-",
  "SA11n1098:528": "bodhipraṇidhicittasya saṃsāre'pi phalaṃ mahat |",
  "SA11n1098:529": "yadi nāma tat pratipattivikalam,",
  "SA11n1098:530": "tathāpi tasya āstāṃ tāvad buddhatvam,",
  "SA11n1098:531": "saṃsāre'pi devamanuṣyopapattisvabhāvaṃ sukhasaṃpattilakṣaṇaṃ phalaṃ mahat,",
  "SA11n1098:532": "anyasmāt kuśalād bṛhat |",
  "SA11n1098:533": "satataṃ phalatītyādiviśeṣaṇaviśiṣṭatvāt |",
  "SA11n1098:534": "tathā coktamāryamaitreyavimokṣe [=gaṇḍavyūhasūtra-508]-",
  "SA11n1098:535": "tadyathāpi nāma kulaputra bhinnamapi vajraratnaṃ sarvaprativiśiṣṭaṃ suvarṇālaṃkāramabhibhavati,",
  "SA11n1098:536": "vajraratnanāma ca na vijahāti,",
  "SA11n1098:537": "sarvadāridyaṃ ca vinivartayati,",
  "SA11n1098:538": "evameva kulaputra pratipattibhinnamapi sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṃkāramabhibhavati,",
  "SA11n1098:539": "bodhicittanāma ca na vijahāti,",
  "SA11n1098:540": "saṃsāradāridyaṃ ca vinivartayatīti ||",
  "SA11n1098:541": "tasmād yo'pi pāramitāsu sarveṇa sarvaṃ sarvathā śikṣitumasamarthaḥ,",
  "SA11n1098:542": "tenāpi bodhicittamutpādanīyam |",
  "SA11n1098:543": "evamupāyaparigraheṇa mahāphalatvāt |",
  "SA11n1098:544": "yathoktamāryāpararājāvavādakasūtre-",
  "SA11n1098:545": "yasmāt tvaṃ mahārāja bahukṛtyo bahukaraṇīyaḥ,",
  "SA11n1098:546": "asahaḥ sarveṇa sarvaṃ sarvathā sarvadā dānapāramitāyāṃ śikṣitum,",
  "SA11n1098:547": "yāvat prajñāpāramitāyāṃ śikṣitum |",
  "SA11n1098:548": "tasmāttarhi tvaṃ mahārāja evameva saṃbodhicchandaṃ śraddhāṃ prārthanāṃ praṇidhiṃ ca,",
  "SA11n1098:549": "gacchannapi tiṣṭhannapi niṣaṇṇo'pi śayāno'pi jāgradapi bhuñjāno'pi pibannapi,",
  "SA11n1098:550": "satatamamitamanusmara,",
  "SA11n1098:551": "manasi kuru, bhāvaya |",
  "SA11n1098:552": "sarvabuddhabodhisattvapratyekabuddhāryaśrāvakapṛthagjanānāmātmanaśca atītānāgatapratyutpannāni kuśalamūlānipiṇḍayitvā tulayitvā anumodayasva agrayā anumodanayā |",
  "SA11n1098:553": "anumodya ca sarvabuddhabodhisattvapratyekabuddhāryaśrāvakāṇāṃ pūjākarmāṇi niryātaya |",
  "SA11n1098:554": "niryātya ca sarvasattvasādhāraṇāni kuru |",
  "SA11n1098:555": "tataḥ sarvasattvānāṃ yāvat sarvajñatāpratilambhāya sarvabuddhadharmaparipūraṇāya dine dine traikālyamanuttarāyāṃ samyaksaṃbodhau pariṇāmaya |",
  "SA11n1098:556": "evaṃ khalu tvaṃ mahārāja pratipannaḥ san rājyaṃ ca kārayiṣyasi,",
  "SA11n1098:557": "rājyakṛtyāni ca na hāpayiṣyasi,",
  "SA11n1098:558": "bodhisaṃbhārāṃśca paripūrayiṣyasi ||",
  "SA11n1098:559": "ityādikamuktvāha-sa khalu punastvaṃ mahārāja samyaksaṃbodhicittakuśalamūlavipākena anekakṛtvo deveṣu upapanno'bhūḥ |",
  "SA11n1098:560": "anekakṛtvo manuṣyeṣu upapanno'bhūḥ |",
  "SA11n1098:561": "sarvāsu ca devamanuṣyopapattiṣu ādhipatyaṃ kārayiṣyasi |",
  "SA11n1098:562": "iti vistaraḥ ||",
  "SA11n1098:563": "iti caryāvikale'pi bodhicitte nāvamanyanā kāryā |",
  "SA11n1098:564": "tasyāpi anantasaṃsāre sukhaprasavanāt |",
  "SA11n1098:565": "yat punaḥ pratipattisāraṃ bodhicittaṃ tadatitarāṃ vipulaphalameveti siddhamityāha-",
  "SA11n1098:566": "na tvavicchinnapuṇyatvaṃ yathā prasthānacetasaḥ ||17 ||",
  "SA11n1098:567": "na tu na punaḥ |",
  "SA11n1098:568": "yathā prasthānacittasya avicchinnapuṇyatvaṃ nirantaraśubhapravāha vāhitvam,",
  "SA11n1098:569": "na tathā asyeti bhāvaḥ ||",
  "SA11n1098:570": "idameva avicchinnapuṇyatvaṃ vṛttadvayena prasādhayannāha-",
  "SA11n1098:571": "yataḥ prabhṛtyaparyantasattvadhātupramokṣaṇe |",
  "SA11n1098:572": "samādadāti taccittamanivartyena cetasā ||18 ||",
  "SA11n1098:573": "tataḥprabhṛti suptasya pramattasyāpyanekaśaḥ |",
  "SA11n1098:574": "avicchinnāḥ puṇyadhārāḥ pravartante nabhaḥsamāḥ ||19 ||",
  "SA11n1098:575": "yataḥprabhṛtiḥ yasmādārabhya |",
  "SA11n1098:576": "na vidyate paryantaḥ iyattā asyeti aparyantasya ākāśadhātuvyāpinaḥ sattvadhātoḥ |",
  "SA11n1098:577": "pramokṣaṇe pramokṣe sarvaduḥkhopaśamanimitte |",
  "SA11n1098:578": "samādadāti taccittam,",
  "SA11n1098:579": "samyaksaṃbodhicittaṃ samādāya vartate |",
  "SA11n1098:580": "katham ? anivartyena cetasā apravṛttibhraṣṭena manasā |",
  "SA11n1098:581": "tataḥprabhṛti tadādiṃ kṛtvā |",
  "SA11n1098:582": "suptasya middhākrāntacittasya pramattasya vikṣiptacittasyāpi |",
  "SA11n1098:583": "ubhayatrāpi saṃbadhyate |",
  "SA11n1098:584": "upalakṣaṇaṃ caitat |",
  "SA11n1098:585": "gacchato'pi tiṣṭhato'pi niṣaṇṇasyāpi bhuñjānasyāpi mūrcchādyavasthāyāmapītyādi draṣṭavyam |",
  "SA11n1098:586": "anekaśa iti |",
  "SA11n1098:587": "pratikṣaṇamanekavāram |",
  "SA11n1098:588": "avicchinnāḥ puṇyadhārāḥ nirantarasaṃtatayaḥ śubhavegāḥ pravartante |",
  "SA11n1098:589": "nabhaḥsamāḥ pratikṣaṇamākāśadhātupramāṇāḥ |",
  "SA11n1098:590": "tasmāt pratipattisāreṇa bodhisattvena bhavitavyam |",
  "SA11n1098:591": "āryasamādhirāje coktam-",
  "SA11n1098:592": "tasmāt pratipattisāro bhaviṣyāmi,",
  "SA11n1098:593": "ityevaṃ kumāra śikṣitavyam |",
  "SA11n1098:594": "tat kasya hetoḥ ?",
  "SA11n1098:595": "pratipattisārasya kumāra na durlabhā bhavati anuttarā samyaksaṃbodhiriti [samādhi-10] ||",
  "SA11n1098:596": "avicchinnapuṇyaṃtvamasya bhagavataivoktamityupadarśayannāha-",
  "SA11n1098:597": "idaṃ subāhupṛcchāyāṃ sopapattikamuktavān |",
  "SA11n1098:598": "hīnādhimuktisattvārthaṃ svayameva tathāgataḥ ||20 ||",
  "SA11n1098:599": "idameva aprameyapuṇyatvaṃ svayameva ātmanaiva tathāgato buddho bhagavānuktavān kathitavān |",
  "SA11n1098:600": "kva ? subāhupṛcchāyāṃ subāhupṛcchānāmni sūtre |",
  "SA11n1098:601": "katham ? sopapattikaṃ sayuktikam |",
  "SA11n1098:602": "kimartham ? hīnādhimuktisattvārtham |",
  "SA11n1098:603": "hīne śrāvakapratyekabuddhayāne adhimuktiḥ śraddhā chando vā yeṣāṃ te |",
  "SA11n1098:604": "te sattvāśca |",
  "SA11n1098:605": "tebhya idaṃ tadartham |",
  "SA11n1098:606": "tat prayojanamuddiśyetyarthaḥ |",
  "SA11n1098:607": "tathā hi-ye aniyatagotrāściratarakālena bahutarasaṃbhāropārjanabhītā mahāyānāccittaṃ vyāvartya laghutarakālena alpatarasaṃbhārasādhye śrāvakapratyekabuddhayāne cittamutpādayanti,",
  "SA11n1098:608": "tadvayāvartanārthaṃ bhagavānupapattimāha ||",
  "SA11n1098:609": "tāmevopapattiṃ vṛttadvayena kathayannāha-",
  "SA11n1098:610": "śiraḥśūlāni sattvānāṃ nāśayāmīti cintayan |",
  "SA11n1098:611": "aprameyeṇa puṇyena gṛhyate sma hitāśayaḥ ||21 ||",
  "SA11n1098:612": "kimutāpratimaṃ śūlamekaikasya jihīrṣataḥ |",
  "SA11n1098:613": "aprameyaguṇaṃ sattvamekaikaṃ ca cikīrṣataḥ ||22 ||",
  "SA11n1098:614": "katipayajanānāṃ mastakapīḍāṃ nāśayāmi mantreṇa agadena vā,",
  "SA11n1098:615": "ityevaṃ manasi kurvan apramāṇena sukṛtena asau kalyāṇābhiprāyo gṛhīto draṣṭavyaḥ |",
  "SA11n1098:616": "kiṃ punarapramāṇaṃ saṃsāraduḥkhaṃ pratisattvamapramāṇasya jagato hartumicchataḥ |",
  "SA11n1098:617": "api ca tacchūlamapanīya sarvasattvān sarvaguṇasamaṅginaḥ kartumicchataḥ kimaprameyaṃ puṇyaṃ na bhavati ?",
  "SA11n1098:618": "iti vibhaktivipariṇāmena yojanīyam |",
  "SA11n1098:619": "avicchinnāḥ puṇyadhārāḥ kimuta tasya na pravartante nabhaḥsamā iti |",
  "SA11n1098:620": "tasmād yathā saṃbhārabāhulyasādhyaṃ buddhatvam,",
  "SA11n1098:621": "yathā saṃbhāravaipulye'pi pratikṣaṇamiti hetuviśeṣādatraiva mahāyāne mahānlābhaḥ |",
  "SA11n1098:622": "ato nāsmaccittamabhayasthāne kātaratayā vinivartanīyamityupadarśitaṃ bhavati |",
  "SA11n1098:623": "yadvakṣyati-",
  "SA11n1098:624": "kṣapayan pūrvapāpāni pratīcchan puṇyasāgarān |",
  "SA11n1098:625": "bodhicittabalādeva śrāvakebhyo'pi śīghragaḥ ||",
  "SA11n1098:626": "iti ||",
  "SA11n1098:627": "yaścaivaṃ sarvasattvānāṃ hitasukhārthamudyujyate,",
  "SA11n1098:628": "sa devādibhyo'pyasādhāraṇaguṇātvāt praśasya ityupadarśayannāha-",
  "SA11n1098:629": "kasya mātuḥ piturvāpi hitāśaṃseyamīdṛśī |",
  "SA11n1098:630": "devatānāmṛṣīṇāṃ vā brahmaṇāṃ vā bhaviṣyati ||23 ||",
  "SA11n1098:631": "kasya sattvasya |",
  "SA11n1098:632": "māturjananyāḥ |",
  "SA11n1098:633": "kasya piturvā janakasya |",
  "SA11n1098:634": "devatānāṃ somavaruṇādīnām |",
  "SA11n1098:635": "ṛṣīṇāṃ vā vasiṣṭhagotamādīnām |",
  "SA11n1098:636": "brahmaṇāṃ vā vedhasām |",
  "SA11n1098:637": "iyamīdṛśī hītāśaṃsā hitopasaṃhāramatiḥ yādṛśī samanantaraṃ pratipāditā bodhisattvasya bhaviṣyati iti |",
  "SA11n1098:638": "āstāṃ tāvat bhūtā bhavati vā,",
  "SA11n1098:639": "bhaviṣyatyapi naiva kasyacidbodhisattvamantareṇānyasya ||",
  "SA11n1098:640": "kutaḥ punaretadityāha-",
  "SA11n1098:641": "teṣāmeva ca sattvānāṃ svārthe'pyeṣa manorathaḥ |",
  "SA11n1098:642": "notpannapūrvaḥ svapne'pi parārthe saṃbhavaḥ kutaḥ ||24 ||",
  "SA11n1098:643": "teṣāṃ mātrādīnāṃ svārthe'pi ātmanaḥ kṛte'pi eṣa manorathaḥ sarvaduḥkhamapahartum,",
  "SA11n1098:644": "apramāṇaguṇānādhātuṃ notpannapūrvaḥ abhūtapūrvaḥ svapne'pi |",
  "SA11n1098:645": "āstāṃ tāvajjāgradavasthāyāṃ buddhipūrvakamutpannaḥ |",
  "SA11n1098:646": "parārthe kadācidutpadyeta ityāha-parārthe saṃbhavaḥ kutaḥ |",
  "SA11n1098:647": "ātmā hi vallabho lokasya parasmāt |",
  "SA11n1098:648": "tatraiva cennāsti,",
  "SA11n1098:649": "parārthe saṃbhāvanāpi kutaḥ ? athavā |",
  "SA11n1098:650": "svapne'pi parārthe saṃbhavaḥ kutaḥ iti yojyam ||",
  "SA11n1098:651": "tadevamasādhāraṇatvaṃ bodhisattvasya pratipādya upasaṃharannāha-",
  "SA11n1098:652": "sattvaratnaviśeṣo'yamapūrvo jāyate katham |",
  "SA11n1098:653": "yatparārthāśayo'nyeṣāṃ na svārthe'pyupajāyate ||25 ||",
  "SA11n1098:654": "evamatyadbhutakarmakāritayā durlabhotpādāt sattva eva ratnaviśeṣaḥ apūrvaḥ anupalabdhapūrvaḥ |",
  "SA11n1098:655": "ayamiti yādṛśaguṇo'tra kathitaḥ |",
  "SA11n1098:656": "jāyate katham |",
  "SA11n1098:657": "kathamityadbhute |",
  "SA11n1098:658": "kasmāt punarevamucyate ?",
  "SA11n1098:659": "āha-yatparārtheti |",
  "SA11n1098:660": "yasya mahātmanaḥ parārthāśayaḥ anyeṣāṃ sattvānāmuktakrameṇa na svārthe'pyupajāyate ityasmāt ||",
  "SA11n1098:661": "atra ca anye'pi bodhicittotpādakasya guṇā vaktavyāḥ |",
  "SA11n1098:662": "yathā āryagaṇḍavyūhe bhagavatā āryamaitreyeṇa sudhanamadhikṛtya udbhāvitāḥ |",
  "SA11n1098:663": "te ca ativistareṇa śāstrakṛtā śikṣāsamuccaye darśitāśca,",
  "SA11n1098:664": "tatraiva avadhārayitavyā ||",
  "SA11n1098:665": "punarapi bodhicittānuśaṃsādvāreṇa bodhisattvasyāprameyapuṇyatvamāha-",
  "SA11n1098:666": "jagadānandabījasya jagadduḥkhauṣadhasya ca |",
  "SA11n1098:667": "cittaratnasya yatpuṇyaṃ tatkathaṃ hi pramīyatām ||26 ||",
  "SA11n1098:668": "sarvasattvānāṃ sarvaprāmodyakāraṇasya devādisarvasaṃpattinidānabhūtatvāt |",
  "SA11n1098:669": "cittaratnasya bodhicittasya yat puṇyaṃ tat kathaṃ hi pramīyatām,",
  "SA11n1098:670": "kena prakāreṇa nāma saṃkhyeyatām |",
  "SA11n1098:671": "ativipulatayā pramātumaśakyatvāt |",
  "SA11n1098:672": "etaduktamāryavīradattaparipṛcchāyām-",
  "SA11n1098:673": "bodhicittāddhi yatpuṇyaṃ tacca rūpi bhavedyadi |",
  "SA11n1098:674": "ākāśadhātuṃ saṃpūrya bhūyaścottari tadbhavet ||iti ||",
  "SA11n1098:675": "yadi nāma sāmānyena nirdeśaḥ,",
  "SA11n1098:676": "tathāpi prasthānacittasyeti draṣṭavyam,",
  "SA11n1098:677": "tasyaiva prakṛtatvāt |",
  "SA11n1098:678": "punarapi tasyaiva viśeṣaṇamāha-jagadduḥkhauṣadhasya ceti |",
  "SA11n1098:679": "sarvaprāṇabhṛtāṃ kāyikacaitasikasarvaduḥkhanivartanatayā sarvavyādhiharaṇamahāgadasvabhāvatvāt |",
  "SA11n1098:680": "tadanena abhyudayaniḥśreyasahetutvaṃ bodhicittasya pratipāditaṃ bhavati |",
  "SA11n1098:681": "ato yuktameva asya asaṃkhyeyapuṇyatvamityuktaṃ bhavati ||",
  "SA11n1098:682": "kathaṃ punaretadyuktamityāśaṅkaya pratipādayannāha-",
  "SA11n1098:683": "hitāśaṃsanamātreṇa buddhapūjā viśiṣyate |",
  "SA11n1098:684": "kiṃ punaḥ sarvasattvānāṃ sarvāsaukhyārthamudyamāt ||27 ||",
  "SA11n1098:685": "sarvajagatparitrāṇāya buddho bhaveyamityadhyāśayena āśaṃsanāt prārthanāt kevalāt pratipattivikalādbodhicittādityarthaḥ |",
  "SA11n1098:686": "yatpuṇyaṃ bhavati tadbuddhapūjāmatiśete ityāgamādbhavatyeva puṇyaskandhaprasavahetuḥ |",
  "SA11n1098:687": "iti prathamasya bodhicittasya māhātmyamuktam |",
  "SA11n1098:688": "etadapi tatraivoktam-",
  "SA11n1098:689": "gaṅgāvālikasaṃkhyāni buddhakṣetrāṇi yo naraḥ |",
  "SA11n1098:690": "dadyātsadratnapūrṇāni lokanāthebhya eva hi ||",
  "SA11n1098:691": "yaścaikaḥ prāñjalirbhūtvā cittaṃ bodhāya nāmayet |",
  "SA11n1098:692": "iyaṃ viśiṣyate pūjā yasyānto'pi na vidyate ||iti ||",
  "SA11n1098:693": "kiṃ punaḥ sarvaduḥkhitajanānāṃ sarvaduḥkhamapanīya sarvasukhasaṃpannān kariṣyāmītyudyogakaraṇādatiśayavat puṇyaṃ na bhavati ||",
  "SA11n1098:694": "nanu hitāhitaprāptiparihārayoḥ svayameva sattvā vicakṣaṇāḥ |",
  "SA11n1098:695": "tat kutrodyamasyopayoga iti vṛttatritayena pariharannāha-",
  "SA11n1098:696": "duḥkhamevābhidhāvanti duḥkhaniḥsaraṇāśayā |",
  "SA11n1098:697": "sukhecchayaiva saṃmohāt svasukhaṃ ghnanti śatruvat ||28 ||",
  "SA11n1098:698": "yasteṣāṃ sukharaṅkāṇāṃ pīḍitānāmanekaśaḥ |",
  "SA11n1098:699": "tṛptiṃ sarvasukhaiḥ kuryātsarvāḥ pīḍāścchinatti ca ||29 ||",
  "SA11n1098:700": "nāśayatyapi saṃmohaṃ sādhustena samaḥ kutaḥ |",
  "SA11n1098:701": "kuto vā tādṛśaṃ mitraṃ puṇyaṃ vā tādṛśaṃ kutaḥ ||30 ||",
  "SA11n1098:702": "duḥkhānniḥsaraṇābhiprāyāḥ prāṇātipātādibhirakuśalaiḥ karmabhiḥ kṣudhādiduḥkhapratīkāramicchantaḥ |",
  "SA11n1098:703": "duḥkhameva narakādiprapātavedanāsvabhāvam |",
  "SA11n1098:704": "abhidhāvanti tadabhimukhāḥ pravartante |",
  "SA11n1098:705": "duḥkhameva praviśantītyarthaḥ |",
  "SA11n1098:706": "śalabhā iva dīpaśikhāmiti |",
  "SA11n1098:707": "ata eva sukhecchayaiva sukhābhilāṣeṇaiva svasukhaṃ ghnanti śatruvat |",
  "SA11n1098:708": "ātmasukhaghātāya kathamātmanaiva śatravo bhavantīti cet,",
  "SA11n1098:709": "saṃmohād viparyāsavaśāt hitāhitaprāptiparihārayoḥ parijñānābhāvāt ||",
  "SA11n1098:710": "ato yaḥ puṇyātmā akāraṇavatsalaḥ teṣāṃ viparyastānāṃ sukharaṅkāṇāṃ sukhabhilāṣukāṇāṃ sarvaśo'labdhasukhānāṃ pīḍitānāṃ duḥkhitānām |",
  "SA11n1098:711": "anekaśa iti anekairduḥkhaśatairbahudhā bādhitānāṃ tṛptimāpyāyanaṃ sarvasukhaiḥ kuryāt kāyikacaitasikaiḥ |",
  "SA11n1098:712": "yadi vā |",
  "SA11n1098:713": "anekaśaḥ anekaprakāraṃ tṛptiṃ sarvasukhaiḥ kuryāt iti yojanīyam |",
  "SA11n1098:714": "na sukhatṛptimātraṃ janayati,",
  "SA11n1098:715": "kiṃ tarhi sarvāḥ pīḍāḥ samastā duḥkhā vedanāścchinatti ca śamayati ca ||",
  "SA11n1098:716": "na kevalaṃ duḥkhapraśāntiṃ sukhatṛptiṃ ca karoti,",
  "SA11n1098:717": "nāśayatyapi saṃmoham,",
  "SA11n1098:718": "aparijñānamapi nivartayati |",
  "SA11n1098:719": "apathamidameṣa panthā bhayamata ita eta gāta mā''sādam |",
  "SA11n1098:720": "iti heyopādeyamārgaprakāśanāt |",
  "SA11n1098:721": "yaścaivaṃ paravyasananivartanaparatanno hitasukhavidhānatatparaśca sarvabhūtānām |",
  "SA11n1098:722": "sādhustena samaḥ kutaḥ,",
  "SA11n1098:723": "tena mahātmanā tulyaḥ sādhuḥ kutaḥ ?",
  "SA11n1098:724": "naiva kutaścidvidyate akāraṇaparamavatsalasvabhāvatvāt |",
  "SA11n1098:725": "kuto vā tādṛśaṃ mitram,",
  "SA11n1098:726": "hitasukhopasaṃhārapravaṇamānasaṃ paramaviśvāsasthānaṃ tādṛśaṃ tatsamaṃ mitram,",
  "SA11n1098:727": "suhṛt kutaḥ ?",
  "SA11n1098:728": "naiva saṃbhavati |",
  "SA11n1098:729": "puṇyaṃ vā tādṛśaṃ kutaḥ ?",
  "SA11n1098:730": "evaṃ viharato bodhisattvasya yat puṇyamupajāyate,",
  "SA11n1098:731": "tadapi na kenacitpuṇyena samānam ||",
  "SA11n1098:732": "kṛte yaḥ pratikurvīta so'pi tāvatpraśasyate |",
  "SA11n1098:733": "avyāpāritasādhustu bodhisattvaḥ kimucyatām ||31 ||",
  "SA11n1098:734": "pūrvaṃ bhayasaṃkaṭavyasaneṣu upakṛtamanena ityupakṛte sati pratyupakāraṃ karoti yaḥ,",
  "SA11n1098:735": "so'pi tāvat praśasyate lokena stūyate sādhurayamiti |",
  "SA11n1098:736": "yaḥ punaravyāpāritasādhuḥ anabhyarthitakalyāṇopanetā bodhisattvaḥ,",
  "SA11n1098:737": "kimucyatāṃ kimaparamabhidhīyatām ?",
  "SA11n1098:738": "tasya praśaṃsā kartumaśakyetyarthaḥ ||",
  "SA11n1098:739": "dṛṣṭavyavahāramapekṣyāpi bodhisattvasya puṇyamāhātmyamudbhāvayannāha-",
  "SA11n1098:740": "katipayajanasattradāyakaḥ",
  "SA11n1098:741": "kuśalakṛdityabhipūjyate janaiḥ |",
  "SA11n1098:742": "kṣaṇamaśanakamātradānataḥ",
  "SA11n1098:743": "saparibhavaṃ divasārdhayāpanāt ||32 ||",
  "SA11n1098:744": "parimitasattvānāmāhārapānamātradānasamādānamādiśan puṇyakarmā ayamiti pūjyate satkriyate janaiḥ satkarmaratairlokaiḥ |",
  "SA11n1098:745": "tadapi dānaṃ kṣaṇam,",
  "SA11n1098:746": "na sakalamahaḥ,",
  "SA11n1098:747": "tadardhaṃ vā,",
  "SA11n1098:748": "api tu muhūrtamekam |",
  "SA11n1098:749": "aśanakamātradānata iti |",
  "SA11n1098:750": "kutsitamaśanamaśanakam,",
  "SA11n1098:751": "apraṇītaṃ bhojanam,",
  "SA11n1098:752": "tadeva kevalaṃ tanmātram,",
  "SA11n1098:753": "tathāvidhavyañjanarahitam |",
  "SA11n1098:754": "tasya dānataḥ parityāgataḥ |",
  "SA11n1098:755": "katham ? saparibhavam |",
  "SA11n1098:756": "kriyāviśeṣaṇametat |",
  "SA11n1098:757": "satiraskāraṃ namaskārāpuraḥsaram |",
  "SA11n1098:758": "haṭhātsatrāgāraṃ praviśataḥ khaṭacapeṭādinā prahṛtyeti yāvat |",
  "SA11n1098:759": "punaḥ kiṃbhūtāt ?",
  "SA11n1098:760": "divasārdhayāpanāt praharadvayopastambhanāt |",
  "SA11n1098:761": "madhyānhe bhuktvā sāyaṃ punarāhārānveṣaṇāt ||",
  "SA11n1098:762": "bodhisattvasya punaretadviparītaṃ dānamiti pratipādayannāha-",
  "SA11n1098:763": "kimu niravadhisattvasaṃkhyayā",
  "SA11n1098:764": "niravadhikālamanuprayacchataḥ |",
  "SA11n1098:765": "gaganajanaparikṣayākṣayaṃ",
  "SA11n1098:766": "sakalamanorathasaṃprapūraṇam ||33 ||",
  "SA11n1098:767": "na vidyate avadhiriyattā |",
  "SA11n1098:768": "iyadbhayaḥ śatasahasralakṣakoṭisaṃkhyebhyo dāsyāmi,",
  "SA11n1098:769": "tataḥ paraṃ neti na sattvānāṃ gaṇanayā dadāti,",
  "SA11n1098:770": "kiṃ tu niravadhisattvasaṃkhyayā |",
  "SA11n1098:771": "nāpi niyatakālam,",
  "SA11n1098:772": "api tu niravadhikālam |",
  "SA11n1098:773": "kalpaśatasahasralakṣakoṭiśataṃ yāvaddāsyāmi,",
  "SA11n1098:774": "tataḥ paraṃ neti sāvadhikaṃ na dadāti |",
  "SA11n1098:775": "gaganeti |",
  "SA11n1098:776": "gaganamiva janāḥ gaganajanāḥ |",
  "SA11n1098:777": "yathā ākāśamaparyantaṃ tathā jano'pītyarthaḥ |",
  "SA11n1098:778": "yadi vā |",
  "SA11n1098:779": "gaganaṃ ca janāśca te gaganajanāḥ |",
  "SA11n1098:780": "teṣāṃ parikṣayaḥ paryavadānam |",
  "SA11n1098:781": "yāvadākāśadhāturyāvacca sattvā na parinirvṛtāḥ tāvadavadhikam |",
  "SA11n1098:782": "yadvakṣyati-",
  "SA11n1098:783": "ākāśasya sthitiryāvadyāvacca jagataḥ sthitiḥ |",
  "SA11n1098:784": "tāvanmama sthitirbhūyāt iti |",
  "SA11n1098:785": "tasmādakṣayam,",
  "SA11n1098:786": "na vidyate kṣayaḥ paryanto'syeti kṛtvā |",
  "SA11n1098:787": "ayamabhiprāyaḥ-gaganajanaparikṣayāvadhi yaddānaṃ tadvastuto'kṣayameva,",
  "SA11n1098:788": "teṣāṃ parikṣayābhāvāt |",
  "SA11n1098:789": "nāpi pratiniyataṃ vastu,",
  "SA11n1098:790": "api tu sakalamanorathasaṃprapūraṇam |",
  "SA11n1098:791": "yadyasyābhimataṃ tat sarvamanavadyamabhiprāyālhādanakaraṃ paramapremagauravasatkārapriyavacanapuraḥsaraṃ pramuditamanasā anuprayacchato bodhisattvasya kiṃ punaḥ pūjā na yujyate ?",
  "SA11n1098:792": "tasya sutarāṃ yujyate iti yojyam |",
  "SA11n1098:793": "yaduktaṃ nārāyaṇaparipṛcchāyām-",
  "SA11n1098:794": "na tadvastu upādātavyaṃ yasmin vastuni nāsya tyāgacittamutpadyate |",
  "SA11n1098:795": "na tyāgabuddhiḥ krameta |",
  "SA11n1098:796": "yāvat ayaṃ mamātmabhāvaḥ sarvasattvebhya utsṛṣṭaḥ parityaktaḥ,",
  "SA11n1098:797": "prāgeva bāhyāni vastūni |",
  "SA11n1098:798": "yasya yasya sattvasya yena yena yadyat kāryaṃ bhaviṣyati,",
  "SA11n1098:799": "tasmai tasmai tattaddāsyāmi |",
  "SA11n1098:800": "tatsaṃvidyamānaṃ hastaṃ hastārthikebhyo dāsyāmi,",
  "SA11n1098:801": "yāvat śiraḥ śirorthikebhyaḥ parityakṣyāmi,",
  "SA11n1098:802": "kaḥ punarvādo bāhyeṣu vastuṣu |",
  "SA11n1098:803": "yaduta dhanadhānyajātaruparajataratnābharaṇahayarathagajavāhanagrāmanagaranigamajanapadarājyarāṣṭrarāja-dhānīpattanadāsīdāsakarmakarapauruṣeyaputraduhitṛparivāreṣu |",
  "SA11n1098:804": "iti vistaraḥ ||",
  "SA11n1098:805": "evaṃ ca guṇaratnasamuccayasthāne parahitasukhavidhānaikaparamamahāvrate bodhisattve svātmahitakāmaiḥ svacittaṃ rakṣitavyaṃ prayatnataḥ ityupadarśayannāha-",
  "SA11n1098:806": "iti sattrapatau jinasya putre",
  "SA11n1098:807": "kaluṣaṃ sve hṛdaye karoti yaśca |",
  "SA11n1098:808": "kaluṣodayasaṃkhyayā sa kalpān",
  "SA11n1098:809": "narakeṣvāvasatīti nātha āha ||34 ||",
  "SA11n1098:810": "ityevamuktakrameṇa sattrapattau sarvadā sukhadānapatau jinasya putre sugatasya sute |",
  "SA11n1098:811": "bodhisattve ityarthaḥ |",
  "SA11n1098:812": "kaluṣaṃ pāpacittaṃ sve hṛdaye ātmacittasaṃtāne karoti utpādayati durātmā yaḥ,",
  "SA11n1098:813": "sa narakeṣvāvasati iti nātho buddho bhagavānāha brūte |",
  "SA11n1098:814": "upānvadhyāḍvasaḥ iti karmatve prāpte adhikaraṇavivakṣā |",
  "SA11n1098:815": "kiyad yāvat kaluṣodayasaṃkhyayā kalpān |",
  "SA11n1098:816": "yāvataḥ kṣaṇāṃstatsaṃtāne kaluṣacittamutpadyate,",
  "SA11n1098:817": "tāvataḥ kalpān kaluṣacittakṣaṇasaṃkhyān narakeṣu tiṣṭhatīti bhāvaḥ |",
  "SA11n1098:818": "yaduktaṃ praśāntaviniścayaprātihāryasūtre-",
  "SA11n1098:819": "yāvanti mañjuśrīrbodhisattvo bodhisattvasyāntike pratighacittānyutpādayati avamanyanācittāni vā,",
  "SA11n1098:820": "tāvataḥ kalpāṃstena saṃnāhaḥ saṃnaddhavyaḥ-vastavyaṃ mayā mahānarakeṣu iti ||",
  "SA11n1098:821": "nanu tathāgatasya duṣṭacittena rudhiramutpādayato nāvīcau cittotpādanakṣaṇasaṃkhyayā kalpān avasthitiruktā |",
  "SA11n1098:822": "na tathāgatāt kaścidadhikataraḥ saṃbhavati trailokye |",
  "SA11n1098:823": "tat kathamidamatidurghaṭaṃ nīyate? satyam |",
  "SA11n1098:824": "na khalu yathābhūtamasmin naye vastutattvavyavasthā |",
  "SA11n1098:825": "sarvasya pravacanasya neyanītārthatayā vyavasthāpanāt |",
  "SA11n1098:826": "na hi kaścit tathāgate sadevako'pi loko duṣṭacittamutpādayituṃ kṣamate |",
  "SA11n1098:827": "analpakalpasaṃkhyayā abhyāsena sarvasattveṣu maitracittasya sātmībhāvāt,",
  "SA11n1098:828": "nāsya kāye śastraṃ kramatīti maitracittasyānuśaṃsakathanāt |",
  "SA11n1098:829": "na ca karmaplutiriha vastuto darśitā |",
  "SA11n1098:830": "karmāvaraṇasya buddhānāṃ prahīṇatvāt |",
  "SA11n1098:831": "tasmādvaineyajanābhisaṃdhinā tadupadarśitaṃ na paramārthataḥ |",
  "SA11n1098:832": "bodhisattvāpakāre tu buddhatvameva samūlopaghātamupahataṃ bhavet |",
  "SA11n1098:833": "tathā ca sadevakasya lokasya arthaḥ upahato bhavet |",
  "SA11n1098:834": "yathāgamamidamuktam |",
  "SA11n1098:835": "paramārthamiha bhagavāneva jānāti |",
  "SA11n1098:836": "idamuktaṃ ca śraddhābalādhānāvatāramudrāsūtre-",
  "SA11n1098:837": "yaḥ kaścinmañjuśrīḥ kulaputro vā kuladuhitā vā gaṅgānadīvālukāsamān stūpān vinipātayeddahedvā,",
  "SA11n1098:838": "yaścānyaḥ kulaputro vā kuladuhitā vā mahāyānādhimuktasya bodhisattvasya mahāsattvasya vyāpādakhilakrodhacittamutpādya ākrośayet paribhāṣayet,",
  "SA11n1098:839": "ayaṃ tato'saṃkhyeyataraṃ pāpaṃ praviśati |",
  "SA11n1098:840": "tat kasmāddhetoḥ ?",
  "SA11n1098:841": "bodhisattvanirjātā hi buddhā bhagavantaḥ,",
  "SA11n1098:842": "buddhanirjātāśca stūpāḥ sarvasukhopadhānāni ca sarvadevanikāyāśca |",
  "SA11n1098:843": "bodhisattvamasatkṛtya sarvabuddhā asatkṛtā bhavanti |",
  "SA11n1098:844": "bodhisattvaṃ satkṛtya sarvabuddhāḥ satkṛtā bhavanti | ityādi ||",
  "SA11n1098:845": "yasya punastatra prasannaṃ cittamutpadyate,",
  "SA11n1098:846": "tasya kiyat puṇyaphalamupajāyate, ityāha-",
  "SA11n1098:847": "atha yasya manaḥ prasādameti",
  "SA11n1098:848": "prasavettasya tato'dhikaṃ phalam |",
  "SA11n1098:849": "mahatā hi balena pāpakaṃ",
  "SA11n1098:850": "jinaputreṣu śubhaṃ tvayatnataḥ ||35 ||",
  "SA11n1098:851": "yasya punaḥ puṇyātmano manaḥ prasādamupayāti bodhisattve,",
  "SA11n1098:852": "prasavettasya tato'dhikaṃ phalam,",
  "SA11n1098:853": "tasya prasannacittasya prasavedupajāyeta tato'dhikaṃ phalaṃ tasmātpūrvakapāpaphalād bahutaraṃ puṇyakarmaphalaṃ vipākaviśeṣāt prasavedutpadyeta |",
  "SA11n1098:854": "yadi vā |",
  "SA11n1098:855": "tatsamadhikavipākaphalādhāyakaṃ karmaiva phalamucyate |",
  "SA11n1098:856": "adhikataraphalajanakaṃ karma upajāyate iti yāvat |",
  "SA11n1098:857": "uktaṃ ca niyatāniyatāvatāramudrāsūtre-",
  "SA11n1098:858": "sacenmañjuśrīḥ daśasu dikṣu sarvalokadhātuṣu sarvasattvā utpāṭitākṣā bhaveyuḥ parikalpamupādāya |",
  "SA11n1098:859": "atha kaścideva kulaputro vā kuladuhitā vā teṣāṃ sarvasattvānāṃ maitracittastānyakṣīṇi janayet parikalpamupādāya |",
  "SA11n1098:860": "yo'nyo vā mañjuśrīḥ kulaputro vā kuladuhitā vā mahāyānādhimuktaṃ bodhisattvaṃ prasannacittaḥ paśyet,",
  "SA11n1098:861": "ayaṃ tato'saṃkhyeyataraṃ puṇyaṃ prasavati | iti ||",
  "SA11n1098:862": "tasmādasmin mahati puṇyakṣetre śubhacittameva karaṇīyamātmajñaiḥ ||",
  "SA11n1098:863": "api ca | ito'pi śubhacittameva kartumucitam |",
  "SA11n1098:864": "yasmānmahatā balena paramakṛcchreṇa pāpakaṃ pāpameva pāpakaṃ kutsitatvādvā duṣkṛtaṃ karma bodhisattveṣu kriyate,",
  "SA11n1098:865": "teṣāṃ sakalakāyavāṅyanaḥpracārasya prasādajanakatvāt |",
  "SA11n1098:866": "bodhicittaprabhāvācca na bodhisattveṣu kasyacidapakāracittamutpadyate |",
  "SA11n1098:867": "etaduktamāryamañjuśrīvimokṣe-",
  "SA11n1098:868": "tadyathā kulaputra cintāmaṇiratnarājamukuṭāvabaddhānāṃ mahānāgarājñāṃ nāsti paropakramabhayam,",
  "SA11n1098:869": "evameva bodhicittamahākaruṇācintāmaṇiratnarājamukuṭāvabaddhānāṃ bodhisattvānāṃ nāsti durgatyapāyaparopakramabhayam | iti ||",
  "SA11n1098:870": "ataḥ kimarthamanarthopārjanaṃ kaṭukaphalaṃ teṣu prayatnataḥ prārabhyate ?",
  "SA11n1098:871": "ata eva śubhaṃ tvayatnataḥ,",
  "SA11n1098:872": "saṃgrahavastvādibhiḥ sarvasattvahitasukhakarmakāritvāt pariśuddhakarmakāritayā,",
  "SA11n1098:873": "kvacidapi skhalitābhāvācca |",
  "SA11n1098:874": "aprayatnata eva prītiprasādaprāmodyamupajāyate teṣu |",
  "SA11n1098:875": "ataḥ kuśalaṃ punarayatnata eva prasūyate ||",
  "SA11n1098:876": "sāṃpratamutpāditabodhicitteṣu atiśayavatā ātmanā manaḥprasādamāviṣkurvan śāstrakārastān namasyannāha-",
  "SA11n1098:877": "teṣāṃ śarīrāṇi namaskaromi",
  "SA11n1098:878": "yatroditaṃ tadvaracittaratnam |",
  "SA11n1098:879": "yatrāpakāro'pi sukhānubandhī",
  "SA11n1098:880": "sukhākarāṃstān śaraṇaṃ prayāmi ||36 ||",
  "SA11n1098:881": "teṣāṃ puruṣakuñjarāṇāṃ śarīrāṇi ātmabhāvān namaskaromi praṇipatya vande |",
  "SA11n1098:882": "yatra yeṣu (yeṣāṃ ?)",
  "SA11n1098:883": "saṃtāneṣu uditamutpannaṃ taduktānuśaṃsaṃ varacittaratnam |",
  "SA11n1098:884": "cittameva ratnaṃ cintāmaṇisadṛśam |",
  "SA11n1098:885": "varaṃ śreṣṭhaṃ sarvadāridyaduḥkhāpahāritvāt |",
  "SA11n1098:886": "tacca tadvaracittaratnaṃ ceti vigrahaḥ |",
  "SA11n1098:887": "taditi bhinnaṃ vā |",
  "SA11n1098:888": "iyaṃ ca adhikaguṇādhārasya satkṛtiḥ |",
  "SA11n1098:889": "aparamapi tadviśeṣaṇamāha-yatrāpakāro'pīti |",
  "SA11n1098:890": "yeṣu paramakalyāṇahṛdayeṣu bodhisattveṣu apakāro'pi parābhavo'pi kṛtaḥ tatkartuḥ sukhānubandhī paraṃparayā sukhamāvahatīti |",
  "SA11n1098:891": "ayamabhiprāyaḥ-tatrāpakāraḥ kartumaśakyaḥ |",
  "SA11n1098:892": "saṃbhave vā kathaṃcit tadapakārameva nimittaṃ kṛtvā pravṛttānāṃ duṣṭābhiprāyāṇāṃ punaḥ kenacinnimittena tatprasādasamutpādanāt |",
  "SA11n1098:893": "tatra apakāro nirvāṇe sukhamanubandhāti |",
  "SA11n1098:894": "tadyathā maitrībalajātake [jātakamālā-8] pañcakānadhikṛtyoktam |",
  "SA11n1098:895": "bodhisattvapraṇidhānādvā apakāro'pi sukhānubandhītyucyate |",
  "SA11n1098:896": "yadvakṣyati-",
  "SA11n1098:897": "abhyākhyāsyanti māṃ ye ca ye cānye'pyapakāriṇaḥ |",
  "SA11n1098:898": "utprāsakāstathānye'pi sarve syurbodhibhāginaḥ ||iti ||",
  "SA11n1098:899": "athavā | yatrāpakāro'pi yeṣāmapakāro'pi mahākaruṇādhyāśayāt priyaputreṇa kṛta iva duḥkhaheturapi sukhameva janayati,",
  "SA11n1098:900": "yathā kṣāntiparicchede kathayiṣyāmaḥ |",
  "SA11n1098:901": "evaṃ sarvathā sukhahetutvāt sukhārthināṃ ratnākara iva ratnārthināmāśryaṇīyā bodhisattvā ityupadarśayati |",
  "SA11n1098:902": "sukhākarāṃstān śaraṇaṃ prayāmi |",
  "SA11n1098:903": "sukhasya ākarāḥ sarvasukhaikaprabhavatvāt |",
  "SA11n1098:904": "tān uktakrameṇa apakāre'pi sukhahetūn |",
  "SA11n1098:905": "śaraṇaṃ prayāmi |",
  "SA11n1098:906": "te mama trāṇaṃ bhavantu iti bhāvaḥ ||",
  "SA11n1098:907": "iti prajñākaramativiracitāyāṃ bodhicaryāvatārapañjikāyāṃ",
  "SA11n1098:908": "bodhicittānuśaṃsāvivaraṇaṃ nāma prathamaḥ paricchedaḥ ||"
}