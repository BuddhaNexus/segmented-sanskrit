{
  "S08n659:0": "atha pañcaviṃśatitamaḥ paṭalavisaraḥ |",
  "S08n659:1": "atha bhagavān śākyamuniḥ punarapi grahanakṣatratārakajyotiṣagaṇānāmantrayate sma |",
  "S08n659:2": "+ + + + śṛṇvantu bhavantaḥ sarve |",
  "S08n659:3": "anatikramaṇīyo'yaṃ kalparājā mañjuśriyaḥ kumārabhūtasya mantratantrābhiṣekamaṇḍalavidhāna nica japahomaniyamavidyāsādhanapravṛttānāmasmiṃ kalpavare vidyādharāṇāṃ tithinakṣatracaritagaṇitāmabhijñānāṃ nakṣatra bhavadbhiḥ vighnaṃ kartavyam |",
  "S08n659:4": "pravṛttānāṃ śāsane'smin sarvaiśca devasaṅghaiḥ tatra rakṣā kāryā |",
  "S08n659:5": "sarve ca duṣṭasattvāni niṣeddhavyāni,",
  "S08n659:6": "roddhavyāni,",
  "S08n659:7": "śāsayitavyāni,",
  "S08n659:8": "sarve sarvaṃ na ghātayitavyāni,",
  "S08n659:9": "vyavasthāsu ca sthāpayitavyāni śāsane'smin daśabalānām ||",
  "S08n659:10": "atha bhagavāṃ śākyamuniḥ sarvatathāgatoṣṇīṣābhyunnataṃ nāma samādhiṃ samāpadyate sma sarvaduṣṭanivāraṇārtthaṃ sarvasattvānām |",
  "S08n659:11": "samanantarasamāpannasya bhagavataḥ śākyamuneḥ sarve ca te tathāgatāḥ daśadiglokadhātuvyavasthitā bhagavantaṃ śākyamuniḥ tathāgataṃ śuddhāvāsabhavanasyaṃ vyalokyopasaṅkramante |",
  "S08n659:12": "upasaṅkramya acintyabuddhasvakādhiṣṭhānena bhagavantaṃ śākyamuniṃ tathāgatamāmantrayate sma ||",
  "S08n659:13": "bhāṣa bhāṣa bho mahāvīra ! lokānāṃ ca hitodayam |",
  "S08n659:14": "pravṛtte sarvamantrāṇāṃ samantratantra yathāvidhi ||",
  "S08n659:15": "bhāṣitaḥ sarvabuddhaistu vidyārājā maharddhikaḥ |",
  "S08n659:16": "ekākṣaraḥ pravaro hyagro naṣṭe kāle kalau yuge ||",
  "S08n659:17": "pravaraḥ sarvamantrāṇāṃ sarvabuddhaistu bhāṣitam |",
  "S08n659:18": "uṣṇīṣarājā mahāvīryaḥ sarvabhūtanivāraṇam ||",
  "S08n659:19": "niṣeddhā grahanakṣatrāṃ mātarāṃ duṣṭacetasām |",
  "S08n659:20": "vighnāḥ sarve tathā loke ye cānye duṣṭacetasā ||",
  "S08n659:21": "anugrahārtthaṃ tu sattvānāṃ jāpināṃ ca sukhodayām |",
  "S08n659:22": "sakale'smin śāsane hyagraḥ cakravartirmaharddhikaḥ ||",
  "S08n659:23": "uṣṇīṣarājā mahāvīryaḥ sarvasmiṃ parameśvaraḥ |",
  "S08n659:24": "bhāṣa tvaṃ kālametasya yasyedānīṃ tathāgataḥ ! ||",
  "S08n659:25": "evamuktāstu te buddhāstūṣṇīmbhāvā hyavasthitā |",
  "S08n659:26": "atha teṣāṃ buddhānāṃ sannipātā sarvaṃ trisāhasramahāsāhasro lokadhātavaḥ sarvasattvānāṃ ca lokabhājanāni ekajvālībhūtāni,",
  "S08n659:27": "na ca ekasattvānāṃ pīḍā abhūt |",
  "S08n659:28": "buddhādhiṣṭhānena mahāntaścāvabhāsāḥ sandṛśyante sma ||",
  "S08n659:29": "atha bhagavāṃ śākyamuniḥ sarvaṃ taṃ śuddhāvāsabhavanamavalokya,",
  "S08n659:30": "tāṃśca bodhisattvānmahāsattvān tatrasthitāni ca devaputrāṃ sarvaśrāvakapratyekabuddhāṃśca bhagavataḥ mahāparṣatsannipātānāmantrayate sma ||",
  "S08n659:31": "samanvāharantu buddhā ! bhagavantaḥ ! sarvapratyekabuddhāryaśrāvakāḥ kalpamekākṣarasya vidyācakravartinaḥ sarvatathāgatoṣṇīṣāṇāṃ uparyuparivartamānasyāpratihataśāsanasyāparimitabalaparākramasya bhagavataḥ uṣṇīṣarājacakravartinaḥ punarapi kalpaṃ bhāṣe'ham asmiṃ kāle kalau yuge ||",
  "S08n659:32": "atha bhagavato duratikramaśāsanasya trailokyaguroḥ sarvadevanāgayakṣagandharvāsuragaruḍakinnaramahoragasatkṛtasya sarvakarmārthasādhakasya mantre vakṣye punarapi kalau yuge kāle śāsanāntarddhānakāle samaye śāsanārakṣako bhagavāṃ uṣṇīṣacakravartī bhaviṣyati |",
  "S08n659:33": "siddhiṃ ca yāsyate |",
  "S08n659:34": "sarvakālaṃ sarvabuddhānāṃ ca śāsanāntarddhānakālasamaye buddho'yaṃ bhagavāṃ sattvārthaṃ kariṣyati |",
  "S08n659:35": "ārakṣako'yaṃ bhagavāṃ sarvatathāgatadharmakośasaṃsṛṣṭaḥ |",
  "S08n659:36": "śṛṇvantu bhavanto devagaṇāḥ! sarvasattvāśca | bhrūm ||",
  "S08n659:37": "eṣa bhagavāṃ sarvajñaḥ buddhairmantrarūpeṇa vyavasthitaḥ |",
  "S08n659:38": "mahākāruṇikaḥ śāstā viceruḥ sarvadehinām ||",
  "S08n659:39": "mantrāṇāmadhipatiḥ śrīmāṃ khyātā uṣṇīṣasammataḥ |",
  "S08n659:40": "karuṇādha samāgamya sthito'yameṣamakṣaraḥ ||",
  "S08n659:41": "sa dharmadhātuṃ niḥsṛtya sthito'yaṃ viśvarūpiṇaḥ |",
  "S08n659:42": "yathā hi buddhānāṃ śarīrā pravṛttā dhātavo jane ||",
  "S08n659:43": "sāmiṣā lokapūjyāste nirāmiṣāḥ ṣu viśeṣataḥ |",
  "S08n659:44": "saddharmadhātavaḥ proktā nirāmiṣā lokahetavaḥ ||",
  "S08n659:45": "sāmiṣā kalevare proktā jinendrāṇāṃ maharddhikā |",
  "S08n659:46": "vividhā dhātavaḥ proktāḥ municandrā nirāśravāḥ ||",
  "S08n659:47": "sāmiṣā nirāmiṣāścaiva prasṛtā lokahetavaḥ |",
  "S08n659:48": "dharmadhātuṃ sanmiśraṃ sattvānāṃ karuṇāvaśāt ||",
  "S08n659:49": "tiṣṭhate mantrarupeṇa lokanāthaṃ prabhaṅkara |",
  "S08n659:50": "sa viśvarūpī sarvajñaḥ dṛśyate ha mahītale ||",
  "S08n659:51": "sarvārthasādhako mantraḥ sarvabuddhaistu bhāṣitaḥ |",
  "S08n659:52": "eṣa saṃkṣepato mantraḥ japto'yaṃ vidhinā svayam ||",
  "S08n659:53": "karoti sarvakarmaṃ vai īpsitāṃ saphalāṃ sadā |",
  "S08n659:54": "asya kalpaṃ samāsena punaḥ kāle pracakṣyate ||",
  "S08n659:55": "yugānte munivare loke astaṃ yāte tathāgate |",
  "S08n659:56": "kalpasiddhistadā kāle mantrasiddhirudāhṛtā ||",
  "S08n659:57": "atha bhagavataścakravartinastathāgatoṣṇīṣasya parakarmaprayogavidhvaṃsanakarasyājitaṃjayasya sarvamantrādhipateḥ sarvabuddhabodhisattvānunītasyoṣṇīṣacakravartinaḥ saṃkṣepataḥ kalpamekākṣarasya pravartitapūrvaṃ vistarataḥ ||",
  "S08n659:58": "ādau tāvat yasmiṃ sthāne'yaṃ japyate,",
  "S08n659:59": "tasmiṃ sthāne pathe yojanābhyantareṇa sarvaduṣṭagrahāḥ prapalāyanti,",
  "S08n659:60": "sarvamantrāḥ siddhā api na prabhavanti,",
  "S08n659:61": "sarvadevāḥ sānnidhyaṃ tyajanti,",
  "S08n659:62": "anyatra sādhakasyecchayānyeṣāṃ laukikalokottarāṇāṃ sādhakānāṃ siddhimapaharati,",
  "S08n659:63": "paraprayogamantrāṃ chinnabhinnautkīlanatāṃ mocayati ||",
  "S08n659:64": "svayaṃ vidyācchedaṃ karttukāmaḥ kuśānāṃ haritānāṃ muṣṭiṃ gṛhītvā,",
  "S08n659:65": "aṣṭaśatābhimantritaṃ kṛtvā,",
  "S08n659:66": "śastreṇacchindyāt tā vidyāmuddiśya,",
  "S08n659:67": "sā chinnā bhavati |",
  "S08n659:68": "anena pratikṛtiṃ kṛtvā,",
  "S08n659:69": "hṛdaye kīlakena tāḍayet |",
  "S08n659:70": "kīlitā bhavate |",
  "S08n659:71": "saptajaptena sūtreṇa kusumbharaktena granthiṃ kuryāt |",
  "S08n659:72": "baddhā bhavati |",
  "S08n659:73": "śarāveṇāṣṭaśatajaptena pithayed,",
  "S08n659:74": "ruddhā bhavati |",
  "S08n659:75": "śastreṇa hṛdayaṃ dvidhā kuryād,",
  "S08n659:76": "bhinnā bhavati |",
  "S08n659:77": "rājikābhirviṣarudhiraraktābhiḥ rañjayecchiṣṭitā bhavati |",
  "S08n659:78": "karavīralatayā āhanet,",
  "S08n659:79": "pīḍitā bhavati |",
  "S08n659:80": "sarvavidyābhicārukamicchayā karoti |",
  "S08n659:81": "sarvatra pūrtikaṃ karma muktākṣīreṇa snāpayitvā,",
  "S08n659:82": "homaṃ kuryācchāntiḥ |",
  "S08n659:83": "ghṛtahomena sarveṣāṃ śāntirāpyāyanaṃ kṛtaṃ bhavati |",
  "S08n659:84": "muṣṭibandhena sarvamantrāṃ stambhayati,",
  "S08n659:85": "manasā mokṣayati,",
  "S08n659:86": "mantra sādhayitukāmastamanenaivoparuddhya sādhayedanyakalpaṃ sādhayitumicchati,",
  "S08n659:87": "tamanenaiva sādhayet |",
  "S08n659:88": "siddhyati |",
  "S08n659:89": "anenaiva mantreṇāvāhanaṃ bhavati |",
  "S08n659:90": "punaranenaiva visarjanaṃ bhavati |",
  "S08n659:91": "anenaiva yasya rakṣā kriyate,",
  "S08n659:92": "so'pyadṛśyo bhavati |",
  "S08n659:93": "yo mantro na siddhyati,",
  "S08n659:94": "pratyādeśaṃ vā na dadāti,",
  "S08n659:95": "anenaiva saha japet |",
  "S08n659:96": "śīghraṃ siddhyati,",
  "S08n659:97": "pratyādeśaṃ vā dadāti |",
  "S08n659:98": "yadi na siddhyati,",
  "S08n659:99": "pratyādeśaṃ prayacchati | so mṛyate ||",
  "S08n659:100": "dadhimadhughṛtāktānāṃ tilānāmaṣṭaśataṃ juhuyāt trisandhyaṃ saptāhaṃ yaṃ mantramuddiśya,",
  "S08n659:101": "so'sya vaśo bhavati |",
  "S08n659:102": "yaducyate tat karmaṃ karoti |",
  "S08n659:103": "pratyādeśaṃ vā prayacchāmi devā vaśīkarttukāmaḥ devadārusamidhānāmaṣṭasahasraṃ juhuyāt,",
  "S08n659:104": "saptarātreṇa vaśyo bhavati |",
  "S08n659:105": "nāgāṃ vaśikarttukāmaḥ trimadhuraṃ juhuyāt |",
  "S08n659:106": "vaśyā bhavanti |",
  "S08n659:107": "yakṣāṃ vaśīkarttukāmo dadhibhaktaṃ juhuyād vaśyā bhavanti |",
  "S08n659:108": "yakṣiṇī vaśīkarttukāmena dadhibhaktaṃ juhuyāt |",
  "S08n659:109": "sarvagandhairgandharvaṃ vaśīkaroti |",
  "S08n659:110": "aśokapriyaṅgusamidbhiḥ kusumairvā yakṣiṇīnāgināgagrahāṇāṃ rājikābhiḥ rājānasiddhārthakaiḥ brahmāṇaṃ puṣpahomena,",
  "S08n659:111": "veśyaṃ dadhikṣīraghṛtena,",
  "S08n659:112": "śūdraṃ tuṣapāṃsubhiḥ,",
  "S08n659:113": "striyāṃ lavaṇahomena,",
  "S08n659:114": "raṇḍāṃ māṣajambūlikāhomena,",
  "S08n659:115": "kanyāṃ lājāhomena,",
  "S08n659:116": "sarvān ghṛītatailahomena vaśyāṃ karoti sarvatra trisandhyaṃ saptarātram |",
  "S08n659:117": "ityuktvā tūṣṇīmbhūto jinottamaḥ |",
  "S08n659:118": "devasaṅghāṃ tadā mantre saptamo munipuṅgavaḥ |",
  "S08n659:119": "prahasya lokadharmajñaḥ mukto'sau gatadhīstadā ||",
  "S08n659:120": "muniḥ śreṣṭhastadā jyeṣṭhaṃ tadālapet |",
  "S08n659:121": "mañjughoṣaṃ tadā vavre bodhisattvaṃ maharddhikam ||",
  "S08n659:122": "eṣa kalpo mayā proktaḥ ekadeśo hi cakriṇe |",
  "S08n659:123": "vistīrṇa yasya nāthasya devadevasya dhīmataḥ ||",
  "S08n659:124": "kalpairyasya pramāṇaṃ tu na śakyaṃ bhāṣituṃ jinaiḥ |",
  "S08n659:125": "saṃkṣepeṇa pravakṣye te māṇuṣāṇāṃ hitodayā ||",
  "S08n659:126": "evamukte tadā śrīmāṃ mañjughoṣo maharddhikaḥ |",
  "S08n659:127": "addhyeṣayati taṃ buddhaṃ śuddhāvāsopari sthitam ||",
  "S08n659:128": "bhāṣa bhāṣa mahāvīra ! sambuddha ! dvipadottama ! |",
  "S08n659:129": "naṣṭe kāle yugānte vai mānuṣāṇāṃ sukhodayam ||",
  "S08n659:130": "kathamasya mahātejā mahāvīrasya mantrarāṭ |",
  "S08n659:131": "paṭasiddhiḥ pradṛśyete kṣipraṃ paṭavidhiḥ kathamiti ||",
  "S08n659:132": "āryamañjuśriyamūlakalpād bodhisattvapiṭakāvataṃsakā-",
  "S08n659:133": "nmahāyānavaipulyasūtrāt tryaviṃśatitamaḥ",
  "S08n659:134": "ekākṣaracakravarttyudbhavapaṭalavisaraḥ",
  "S08n659:135": "parisamāpta iti ||"
}