{
  "S04n497:0": "samādhyanuśikṣaṇāparivartaḥ |",
  "S04n497:1": "tatra kumāra yo bodhisattvo mahāsattvaḥ sarvadhamāṇāṃ svabhāvaṃ prajānāti,",
  "S04n497:2": "tasyeme evaṃrūpā guṇānuśaṃsā bhavanti-sa tathāgatānāṃ bhūtaṃ guṇavarṇaṃ bhāṣate |",
  "S04n497:3": "na ca tathāgatān vyākhyāti asatā abhūtena |",
  "S04n497:4": "tat kasya hetoḥ ?",
  "S04n497:5": "yayā dharmatayā tathāgataḥ prabhāvyate,",
  "S04n497:6": "tāṃ dharmatāṃ yathābhūtaṃ prajānāti |",
  "S04n497:7": "anantāt buddhaguṇān prajānāti |",
  "S04n497:8": "tat kasya hetoḥ ?",
  "S04n497:9": "anantā hi kumāra buddhaguṇā acintyāścintāpagatāḥ |",
  "S04n497:10": "tenāśakyaṃ cintayituṃ vā pramātuṃ vā |",
  "S04n497:11": "tat kasya hetoḥ ?",
  "S04n497:12": "cittaṃ hi kumāra niḥsvabhāvamarūpyanidarśanam |",
  "S04n497:13": "iti hi kumāra yatsvabhāvaṃ cittaṃ tatsvabhāvā buddhaguṇāḥ,",
  "S04n497:14": "yatsvabhāvā buddhaguṇāstatsvabhāvāstathāgatāḥ,",
  "S04n497:15": "tatsvabhāvāḥ sarvadharmāḥ |",
  "S04n497:16": "yaḥ kumāra bodhisattvo mahāsattva evaṃ sarvaguṇasvabhāvanirdeśaṃ yathābhūtaṃ prajānāti,",
  "S04n497:17": "ayaṃ kumāra ucyate bodhisattvo mahāsattvo nidhyāptimānasaḥ |",
  "S04n497:18": "niḥsaraṇakuśalaḥ |",
  "S04n497:19": "traidhātukaniḥsaraṇaṃ yathābhūtaṃ prajānāti |",
  "S04n497:20": "yathāvadarśī avitathavādī ananyathābhāṣī,",
  "S04n497:21": "yathāvādī tathākārī,",
  "S04n497:22": "anabhiniviṣṭastraidhātuke traidhātukasamatikrāntaḥ |",
  "S04n497:23": "samatikrāntaḥ kāmabhūmiṃ rūpabhūmiṃ ārūpyabhūmiṃ kleśabhūmiṃ nāmabhūmiṃ ghoṣabhūmim |",
  "S04n497:24": "akṣarapadanayakuśalaḥ |",
  "S04n497:25": "akṣaravibhāvitajñānaḥ |",
  "S04n497:26": "anabhilapyadharmakovidaḥ |",
  "S04n497:27": "akṣarajñaḥ |",
  "S04n497:28": "akṣarakuśalaḥ |",
  "S04n497:29": "akṣarapadaprabhedajñānakuśalaḥ |",
  "S04n497:30": "akṣarapadaprabhedavistārajñānakuśalaḥ |",
  "S04n497:31": "sarvadharmapadaprabhedakuśalaḥ |",
  "S04n497:32": "sarvadharmapadaprabhedavistārakuśalaḥ |",
  "S04n497:33": "sarvadharmavyavasthānajñānakuśalaḥ |",
  "S04n497:34": "niścitayā buddhyā samanvāgato'nabhibhūtaḥ sarvamāraiḥ pāpīyobhirmārakāyikābhiśca devatābhiḥ ||",
  "S04n497:35": "asmin khalu punardharmaparyāye bhāṣyamāṇe aṣṭānavaterniyutānāṃ devamānuṣikāyāḥ prajāyāḥ pūrvaparikarmakṛtāyāḥ koṭīśatasahasrāvartāyā dhāraṇyā anāvaraṇāyāśca dharmavipaśyanāyāḥ kṣānteḥ pratilambho'bhūt |",
  "S04n497:36": "te ca sarve bhagavatā vyākṛutā aṣṭācatvāriṃśatā kalpairasaṃkhyeyaśatasahasrairanuttarāṃ samyaksaṃbodhimabhisaṃbhotsyante |",
  "S04n497:37": "sarve ca anyānyanāmāna ekāyuṣpramāṇā anyānyeṣu buddhakṣetreṣu anuttarāṃ samyaksaṃbodhimabhisaṃbhotsyante |",
  "S04n497:38": "tatredamucyate -",
  "S04n497:39": "yo bodhisattva matimān prāpnoti anuttarāṃ varāṃ bodhim |",
  "S04n497:40": "arthe ca dharmi kuśalo carati sa dharmasvabhāvasmi || 1 ||",
  "S04n497:41": "nābhūt bhaṇati vācaṃ buddhānāṃ yādṛśā guṇaviśeṣāḥ |",
  "S04n497:42": "sa hi dharmu taṃ jinānāṃ jānati śūro vigatakaṅkṣāḥ || 2 ||",
  "S04n497:43": "ekārtha sarvadharmān prajānati ca śūnyatāṃ sa ekāṃśam |",
  "S04n497:44": "nānārthu nāsti teṣāṃ ekārthe śikṣito bhavati || 3 ||",
  "S04n497:45": "niṣkalpānavikalpān anopalambhāṃśca jānāti matimān |",
  "S04n497:46": "kṣati akṣaye'sya saṃjñā prahīṇa sarvā niravaśeṣā || 4 ||",
  "S04n497:47": "na hi rūpato daśabalān paśyati so dharmakāya narasiṃhān |",
  "S04n497:48": "nāpi lakṣaṇehi tasya prahīṇa sarve viparyāsāḥ || 5 ||",
  "S04n497:49": "dharmā acintya ete cintāpagatā svabhāva upaśāntāḥ |",
  "S04n497:50": "evaṃ prajānamānaḥ paśyati buddhān dvipadaśreṣṭhān || 6 ||",
  "S04n497:51": "yatha jñātvātmasaṃjñāstathaiva sarvatra preṣitā buddhiḥ |",
  "S04n497:52": "sarve ca tatsvabhāvā dharma viśuddhā gaganakalpāḥ || 7 ||",
  "S04n497:53": "na hi jāta mānase'sya niḥsaraṇaṃ jñātva sarvadharmāṇām |",
  "S04n497:54": "traidhātuke vimuktipraṇidhānu na vidyate tasya || 8 ||",
  "S04n497:55": "yathāvadarśi bhoti avitathavacano'nanyathābhāṣī |",
  "S04n497:56": "sarvaṃ ca tasya vacanaṃ niścarati jinānubhāvena || 9 ||",
  "S04n497:57": "atikrāntu kāmabhūmiṃ kileśabhūmiṃ ca rūpa ārūpyān |",
  "S04n497:58": "dharmeṣvasaktamanasaḥ pramudita carate jagahitāya || 10 ||",
  "S04n497:59": "atikrāntu nāmabhūmiṃ ghoṣo jñāna svabhāvena cayikaḥ |",
  "S04n497:60": "yāvacciraṃ pi bhaṇato na vidyate niśrayastasya || 11 ||",
  "S04n497:61": "saṃjñāpracāru nāsti dṛṣṭiviparyāsu sarvaśaḥ kṣīṇaḥ |",
  "S04n497:62": "suniścitā buddhiśca te gaganopamadhīrāḥ || 12 ||",
  "S04n497:63": "vihāra koṭīniyutā bhaveyu vikṣepaṇārtha cittasya |",
  "S04n497:64": "abhibhavati sarvamārān na cāpi teṣāṃ vaśamupaiti || 13 ||",
  "S04n497:65": "sarvi jahyu mārajālaṃ pariśuddhaḥ śīlavānaparidāhaḥ |",
  "S04n497:66": "dhyānasukhasmi nirataḥ prajānati ca śūnyakaṃ lokam || 14 ||",
  "S04n497:67": "lokāśca skandha uktāstāṃścāpi sa śūnyakān prajānati |",
  "S04n497:68": "anutpādānanirodhān sarvān gaganopamān dharmān || 15 ||",
  "S04n497:69": "ātmānaṃ sa tyajate na caiva śikṣāṃ śrutāṃ daśabalasya |",
  "S04n497:70": "so śīlapāramiṃ gata upapadyati yatra praṇidheti || 16 ||",
  "S04n497:71": "vicarantu buddhakṣetrān paśyati buddhakoṭīniyutāni |",
  "S04n497:72": "na svargaṃ prārthayate na cāpi praṇidhānato muktaḥ || 17 ||",
  "S04n497:73": "na bhraṃśayati sa vīryaṃ muhūrtamātramapi dharma caramāṇaḥ |",
  "S04n497:74": "praśaṃsitaśca bhoti buddhabhirdaśadiśe loke || 18 ||",
  "S04n497:75": "tasmāttarhi kumāra śrutvā dharmānimān samādhismin |",
  "S04n497:76": "jahiyāna jñātralābhaṃ prakāśaya mahājane dharmam || 19 ||",
  "S04n497:77": "ya icchati svayaṃbhūrbhaveya buddho mahāguṇasamaṅgī |",
  "S04n497:78": "iha śikṣitvā kuśalo daśabaladhārī bhavati buddhaḥ || 20 ||",
  "S04n497:79": "iti śrīsamādhirāje samādhyanuśikṣaṇāparivarto nāma dvādaśaḥ || 12 ||"
}