{
  "S08n649:0": "atha pañcadaśaḥ paṭalavisaraḥ |",
  "S08n649:1": "atha khalu vajrapāṇirbodhisattvo mahāsattvastatraiva parṣanmadhye sannipatito'bhūt |",
  "S08n649:2": "sanniṣaṇṇaḥ sa utthāyāasanād bhagavantaṃ triḥ pradakṣiṇīkṛtya,",
  "S08n649:3": "bhagavataścaraṇayornipatya,",
  "S08n649:4": "bhagavantametadavocat – sādhu sādhu bhagavan ! sudeśitaṃ,",
  "S08n649:5": "suprakāśitaṃ paramasubhāṣitaṃ vidyāmantraprayogamahādharmameghavinisṛtaṃ sarvatathāgatahṛdayaṃ mahāvidyārājacakravartinamahākalpavistarasarvathāpāripūrakaṃ saphalaṃ sampādakabodhimārganiruttaraṃ kriyābhedasaṃdhyajapahomavidyacaryānuvarttināṃ mārgaṃ dṛṣṭaphalakarmapratyayajanitahetunimittamahādbhutadaśabalākramaṇakuśalabodhimaṇḍamākramaṇaniyataparāyaṇam |",
  "S08n649:6": "tat sādhu bhagavāṃ vadatu śāstā mantrasādhanānukūlāni svapnasandarśanakālanimittam;",
  "S08n649:7": "yena vidyāsādhakānuvarttinaḥ sattvāḥ siddhinimittaṃ karma ārabheyuḥ,",
  "S08n649:8": "saphalāśca sarvavidyāḥ karmanimittāni bhavanti riti ||",
  "S08n649:9": "evamukte bhagavāṃ śākyamuniḥ vajrapāṇiṃ bodhisattvametadavocat – sādhu sādhustvaṃ yakṣeśa ! bahujanahitāya tva pratipannaḥ bahujanasukhāya lokānukampāyai mahato janakāyasyārthāya hitāya sukhāya sarvavidyāsādhakānāmarthāya |",
  "S08n649:10": "taṃ śṛṇu, sādhu ca suṣṭhu ca manasi kuru,",
  "S08n649:11": "bhāṣiṣye'haṃ te ||",
  "S08n649:12": "ādau tāvat pūrvakarmārambhaṃ sarvakarmeṣu niḥsaṅgaṃ sthāna gatvā,",
  "S08n649:13": "parvatāgre nadīkūle vā guhācatvarakeṣu vā,",
  "S08n649:14": "śucau deśe uḍayaṃ kṛtvā,",
  "S08n649:15": "paṭe pratiṣṭhāpya mahatī pūjāṃ kṛtvā,",
  "S08n649:16": "tenaiva vidhinā pūrvavat sarvakarmeṣu śuklapakṣe prātihārapakṣe vā avaśyaṃ śubhe'hani rātrau prathame yāme śvetacandanakarpūrakuṅkumaṃ cekīkṛtya,",
  "S08n649:17": "khadirakāṣṭhairagniṃ prajvālya,",
  "S08n649:18": "paṭasyāgrataścaturhastapramāṇamāgrathitaḥ āhutiṃ sahasrāṣṭaṃ juhuyānnirdhūme vigatajvāle cāṅgāre tada homānte padmapuṣpāṣṭasahasraṃ juhuyāt |",
  "S08n649:19": "śvetacandanābhyaktām |",
  "S08n649:20": "homānte ca bhadrapīṭhaṃ mudrāṃ badhvā āsanaṃ dadyāt svamantrasya svamantreṇaiva |",
  "S08n649:21": "anena mantreṇa tu homaṃ kuryāt – namaḥ samantabuddhānāmapratihataśāsanānām |",
  "S08n649:22": "tadyathā - om kumārarūpiṇa darśaya darśayamātmano bhūti samudbhāvaya svapnaṃ me niveda yathābhūtam |",
  "S08n649:23": "hū hū phaṭ phaṭ svāhā |",
  "S08n649:24": "anena mantreṇa kṛtarakṣo homakarmaṇi sarvānyasmiṃ karma kuryāt |",
  "S08n649:25": "tato bhayāgrāṃ kuśāṃ saṃstīrya kuśaviṇḍakaśiropadhānapūrvaśiraḥ paṭasyāgrato nātidūre nātyāsanne svapet prathamaṃ yāmaṃ jāgarikāyogamanuyuktaḥ sarvabuddhabodhisattvānāṃ praṇamya pāpaṃ ca pratideśya ātmānaṃ niryātayet sarvabuddhānām |",
  "S08n649:26": "tato nidrāṃ vaśamāgacchet yathā sukhamiti ||",
  "S08n649:27": "prathame yāme tu ye svapnā tāṃ viduḥ śleṣmasambhavām |",
  "S08n649:28": "dvitīye piattamutthānād garhitā lokasambhavā ||",
  "S08n649:29": "tṛtīye vātikaṃ vindyāccaturthe satyasambhavām |",
  "S08n649:30": "śleṣmike svapnamukhye tu īdṛśāṃ paśya ve sadā ||",
  "S08n649:31": "maṇikūṭāṃ muktāhārāṃśca samantataḥ prabhūtām |",
  "S08n649:32": "ambharāśiṃ tṛplutaṃ cātmānaṃ sa paśyati ||",
  "S08n649:33": "samantāt saritā kīrṇaṃ mahodadhisamaplutam |",
  "S08n649:34": "tatrastho mātmadehastho paśye caiva yatra vai ||",
  "S08n649:35": "tatra taṃ deśamākīrṇaṃ puṣkariṇyo samantataḥ |",
  "S08n649:36": "plavaṃ codpānaṃ ca pānāgāraṃ ca veśmanam ||",
  "S08n649:37": "udakoghairuhyamānaṃ tu paśyaiccaiva samantataḥ |",
  "S08n649:38": "himālayaṃ tathādriṃ vā sphaṭikasthaṃ mahānadam ||",
  "S08n649:39": "nagaṃ śailaṃ ca rājaṃ ca sphaṭīkābhiḥ samaṃ citam |",
  "S08n649:40": "muktājālasaṃchannaṃ muktārāśiṃ ca paśyati ||",
  "S08n649:41": "mahāvarṣaṃ jalaughaṃ ca paśyate'sau kahāvahaḥ |",
  "S08n649:42": "śvetaṃ sitaṃ chatraṃ pāṇḍaraṃ vāpi bhūṣaṇam ||",
  "S08n649:43": "kuñjaraṃ śuklarūpaṃ vā kaphine svapnamucyate |",
  "S08n649:44": "sitaṃ cāmarapuruṣaṃ vā ambaraṃ vāpi darśanam ||",
  "S08n649:45": "sparśanaṃ saindhavādīnāṃ lavaṇānāṃ ca sarvataḥ |",
  "S08n649:46": "karpāsaṃ kṣaumapaṭṭaṃ vā loharūpyaṃ tathāgurum ||",
  "S08n649:47": "sparśane grasane caiva śleṣmike svapnamiṣyate |",
  "S08n649:48": "māṣādhmātakāścaiva tilapiṣṭā guḍodanā ||",
  "S08n649:49": "vividhā māṣabhakṣāstu kaphine svapnamiṣyate |",
  "S08n649:50": "svastikāpūpikā cānye kṛsarā pāyasā pare ||",
  "S08n649:51": "teṣāṃ bhakṣaṇā svapne śleṣmikasya vidhīyate |",
  "S08n649:52": "śaṅkulyā parpaṭā khādyā vividhā sūpajātayaḥ ||",
  "S08n649:53": "sparśanād bhakṣaṇāścaiva svapne śleṣmāghabṛṃhaṇam |",
  "S08n649:54": "anekaprakārapūrvāstu khādyabhojyānusammatā ||",
  "S08n649:55": "bhakṣaṇāsparśanātteṣāṃ kaphine svapnaceṣṭitam |",
  "S08n649:56": "āśanaṃ sayanaṃ yānaṃ vāhanaṃ sattvasambhavam ||",
  "S08n649:57": "sparśanārohaṇācaiva prathame yāme tu darśanam |",
  "S08n649:58": "svapnā yadi dṛśyeraṃ kaphine sarvamucyate ||",
  "S08n649:59": "evaṃprakārā ye svapnā jalasambhavaceṣṭitā |",
  "S08n649:60": "vividhā vā khādyabhojyānāṃ śleṣmikānāṃ ca darśanam ||",
  "S08n649:61": "teṣāṃ svapne dṛṣṭvā vai śleṣmikānāṃ tu ceṣṭitam |",
  "S08n649:62": "acintyo hyanyekā kathitā svapnā lokanāyakaiḥ ||",
  "S08n649:63": "paittikasya tu svapnāni dvitīyayāme hi dehinām |",
  "S08n649:64": "jvalantamagnirūpaṃ vā nānāratnasamudbhavām ||",
  "S08n649:65": "agnidāhaṃ maholkaṃ vā jvalantaṃ sarvato diśaḥ |",
  "S08n649:66": "svapne paśyate jantuḥ pittasammūrcchito hyasau ||",
  "S08n649:67": "padmarāga tathā ratnaṃ anyaṃ vā ratnasambhavam |",
  "S08n649:68": "svapne darśanaṃ vindyā paittikasya tu dehinaḥ ||",
  "S08n649:69": "agnisaṃsevanādāghā sparśanād bhakṣaṇādapi |",
  "S08n649:70": "vividhāṃ pītavarṇānāṃ svapne pittamūrcchitaiḥ ||",
  "S08n649:71": "tapantaṃ nityamādityaṃ ātapaṃ kaṭukaṃ sadā |",
  "S08n649:72": "svapne yāni paśyeta pittāntadehamūrcchitaḥ ||",
  "S08n649:73": "hemavarṇaṃ tadākāśaṃ pītavarṇaṃ mahītalam |",
  "S08n649:74": "svapne yo'bhipaśyeta pittaglānyasambhavā ||",
  "S08n649:75": "samantājjvalitaṃ bahniṃ dyotamānaṃ nabhastalam |",
  "S08n649:76": "paśyate svapnakāle'smiṃ pittākrānto hi dehinaḥ ||",
  "S08n649:77": "hemavarṇaṃ tadā bhūmiṃ parvataṃ vā śiloccayam |",
  "S08n649:78": "mahānāgaṃ tathā yānaṃ sarvaṃ hemamayaṃ sadā ||",
  "S08n649:79": "paśyate nityasvapnastho pittaceṣṭābhimūrcchitaḥ |",
  "S08n649:80": "sarvaṃ hemamayaṃ bhāṇḍaṃ yānaṃ bhūṣaṇavāhanam ||",
  "S08n649:81": "āsanaṃ śayanaṃ cāpi jātarūpasamudbhavam |",
  "S08n649:82": "sparśanārohaṇāccaiva paittikaṃ svapnadarśanam ||",
  "S08n649:83": "pītamālyāmbarasaṃvītaḥ pītavastropaśobhitaḥ |",
  "S08n649:84": "pītanirbhāsagandhāḍhyo pītayajñopavītinaḥ ||",
  "S08n649:85": "pītākāraṃ ca ātmānaṃ svapne yo'bhipaśyati |",
  "S08n649:86": "pittamūrcchāsamutthānād dvitīye yāme tu darśanāt ||",
  "S08n649:87": "evaṃprakārā vividhā vā yebhyaḥ svapnānuvarṇitāḥ |",
  "S08n649:88": "vividhā pītanirbhāsā svapnā pittasamudbhavā ||",
  "S08n649:89": "madhyame yāmanirdiṣṭā pittakāntānu dehinām |",
  "S08n649:90": "anekākārarūpāstu pītābhāsasamudbhavāḥ ||",
  "S08n649:91": "kathitā lokamagraistu svapnāḥ pittasamudbhavāḥ |",
  "S08n649:92": "vātikā ye tu svapnā vai tṛtīye yāme nu kathyate |",
  "S08n649:93": "prabhāsvarā samantādvai diśaḥ sarvā nu dṛśyate |",
  "S08n649:94": "ākāśagamanaṃ cāpi tiryaṃ cāpi nabhastale ||",
  "S08n649:95": "samantā hyaṭate nityaṃ ākāśe ca nabhastalam |",
  "S08n649:96": "vātikaṃ svapnamityuktaṃ īdṛśaṃ tu vidhīyate ||",
  "S08n649:97": "plavanaṃ laṅghanaṃ caiva tarūṇāṃ cābhirohaṇam |",
  "S08n649:98": "paṭhanaṃ sarvaśāstrāṇāṃ mantrāṇāṃ ca viśeṣataḥ ||",
  "S08n649:99": "bhāṣaṇaṃ jalpanaṃ cāpi prabhūtaṃ cāpi vātike |",
  "S08n649:100": "rohaṇaṃ kaṇṭakavṛkṣāṇāṃ bhakṣaṇaṃ vātitiktakam ||",
  "S08n649:101": "kaṭvamlaṃ sarvakhādyānāṃ bhakṣaṇaṃ cāpi vātike |",
  "S08n649:102": "vātasaṅkadhamukhyānāṃ phalānāṃ vātikopitām ||",
  "S08n649:103": "teṣāṃ tu bhakṣaṇe svapne nirdiṣṭā vātasambhavā |",
  "S08n649:104": "bhakṣāhāraviśeṣāṇāṃ dravyāṇāṃ ca vātalam ||",
  "S08n649:105": "kṣiptacittā tathā jantu sparśanād bhakṣaṇādapi |",
  "S08n649:106": "bhṛtyatā sarvabhūtānāṃ darśanāccāpi ātmanām ||",
  "S08n649:107": "svapne yo hi paśyet tādṛśaṃ vātikaṃ viduḥ |",
  "S08n649:108": "vividhākāraceṣṭāṃ tu vividhaliṅganabhāṣitā ||",
  "S08n649:109": "vividhāghorabhāṣāstu vātike svapnadarśane |",
  "S08n649:110": "evamādīni svapnāni kathitā lokapuṅgavaiḥ ||",
  "S08n649:111": "tridhā prayogādyu yuktāni rāgadveṣamohinām |",
  "S08n649:112": "rāgiṇāṃ vindyācchaleṣmajaṃ paittikaṃ dveṣamudbhavam ||",
  "S08n649:113": "mohajaṃ vātikaṃ cāpi vyatimiśraṃ vimiśritaḥ |",
  "S08n649:114": "svapnopaghātaṃ rāgākhyaṃ grāmyadharmaṃ tu darśanam ||",
  "S08n649:115": "strīṣu saṅkhyā bhavet tatra svapne śleṣmasamudbhave |",
  "S08n649:116": "dveṣiṇāṃ kalahaśīlākhyaṃ svapne pittasamudbhave ||",
  "S08n649:117": "mohajaṃ stimitākāraṃ smṛtinaṣṭopadarśane |",
  "S08n649:118": "vyatimiśreṇa saṃyuktostu svapnā dṛśyanti vai sadā ||",
  "S08n649:119": "tasmāt sarvaprakāreṇa svapnākhyaṃ sattvavarjitam |",
  "S08n649:120": "kriyākālasamaścaiva nirdiṣṭastattvadarśibhiḥ ||",
  "S08n649:121": "śleṣmikāṇāṃ kathitā sattvā varṇavantaḥ priyaṃvadā |",
  "S08n649:122": "dīrghāyuṣo'tha durmedhā snigdhavarṇā viśāradā ||",
  "S08n649:123": "gaurāḥ prāṃśuvṛttāśca strīṣu saṅge sadā ratāḥ |",
  "S08n649:124": "dharmiṣṭhā nityaśūrāśca bahumānābhiratāḥ sadāḥ ||",
  "S08n649:125": "nakṣatre jātinirdiṣṭaḥ matsarāsyādacihnite |",
  "S08n649:126": "mahīpālā tathā cānye senāpatyārthasaṃsthite ||",
  "S08n649:127": "jāyate bhogavatyāśca yathākarmopajīvinaḥ |",
  "S08n649:128": "svakarmaphalanirdiṣṭaṃ na mantraṃ karmavarjitam ||",
  "S08n649:129": "na karmaṃ mantramukhyaṃ tu kathitaṃ lokanāyakaiḥ |",
  "S08n649:130": "tasmāt śleṣmike sattve siddhiruktā mahītale ||",
  "S08n649:131": "bhūmyādhipatyaṃ mahābhoge siddhimāyātu tasya tu |",
  "S08n649:132": "āhārāṃ śleṣmikāṃ sarvāṃ nātisevī bhavejjapī ||",
  "S08n649:133": "atyarthaṃ sevitā hyete svapnā śuddhyārthasambhavā |",
  "S08n649:134": "tā na seve tadā mantrī bhidyarthā tu varṇitaḥ ||",
  "S08n649:135": "nāpi svape tadā kāle yuktimanto vicakṣaṇaḥ |",
  "S08n649:136": "paittikasyā tu sattvasya kathyate caritaṃ sadā ||",
  "S08n649:137": "dveṣākārakruddhaṃ tu kṛṣṇavarṇo'tha durbalaḥ |",
  "S08n649:138": "krūraḥ krūrakarmā tu sadā vakro vidhīyate ||",
  "S08n649:139": "śūraḥ sāhasiko nityaṃ balabuddhisamanvitaḥ |",
  "S08n649:140": "vahvabhāṣye bahumitrā bahuśāstrasamādhigaḥ ||",
  "S08n649:141": "dhārmikaḥ sthirakarmāntaḥ dveṣamutthānavarṇitaḥ |",
  "S08n649:142": "manasvī bahuśakraśca jāyate dveṣalakṣitaḥ ||",
  "S08n649:143": "śūra dveṣī ca bahvārtho lokajño priyadarśanaḥ |",
  "S08n649:144": "nirmukto niḥspṛhaścāpi dhīro duḥsahaḥ sadā ||",
  "S08n649:145": "mānī matsaraḥ kruddhaḥ strīṣu kānto sadā bhavet |",
  "S08n649:146": "mahotsāhī dṛḍhamantrī ca mahābhogo'tha jāyate ||",
  "S08n649:147": "ākramya carate sattvāṃ yathākarmānulabdhinām |",
  "S08n649:148": "nityaṃ tasya siddhyante mantrāḥ prāṇoparodhinaḥ ||",
  "S08n649:149": "kṣipraṃ sādhayate hyarthāṃ dāruṇāṃ munirūrjitām |",
  "S08n649:150": "sattvopaghātāḥ yaḥ karmāḥ siddhyante tasya dehinaḥ ||",
  "S08n649:151": "vividhaprayogāstu ye karmāḥ prayuktā sarvamantriṇām |",
  "S08n649:152": "ādarā te tu siddhyante nānyasattveṣu karmasu ||",
  "S08n649:153": "dveṣikā ye tu mantrā vai parasattvānupīḍinaḥ |",
  "S08n649:154": "paramantrā tathā cchinde krodhasattvasya siddhyati ||",
  "S08n649:155": "paradravyāpahārārthaṃ paraprāṇoparodhinaḥ |",
  "S08n649:156": "siddhyante krodhamantrāstu nānyamantreṣu yojayet ||",
  "S08n649:157": "kurute cādhipatyaṃ vai eṣa sattvo'tha dveṣajaḥ |",
  "S08n649:158": "kṛṣṇavarṇo'tha śyāmo vā gauro vātha miśritaḥ ||",
  "S08n649:159": "jāyate krodhano martyo hemavarṇavivarjitaḥ |",
  "S08n649:160": "rūkṣavarṇo'tha dhūmro vā kapilo vā jāyate naraḥ ||",
  "S08n649:161": "śūraḥ krūraḥ tathā lubdhaḥ vṛścikārāśimudbhavaḥ |",
  "S08n649:162": "aṅgāragrahakṣetrasthaḥ śleṣmaṇāya bṛhaspateḥ ||",
  "S08n649:163": "jāyate hyalpabhojī syāt kaṭvaṃmlarasasevinaḥ |",
  "S08n649:164": "āyuṣyaṃ tasya dīrghaṃ tu smṛtimantro'tha jāyate ||",
  "S08n649:165": "vātikasya tu vakṣye'haṃ caritaṃ sattvaceṣṭitam |",
  "S08n649:166": "vivarṇo rūkṣavarṇastu pramāṇo nātidurvalaḥ ||",
  "S08n649:167": "naṣṭabuddhiḥ sadā prājño hṛtsthiro hyanavasthitaḥ |",
  "S08n649:168": "gātrakampaṃ bhramiścāpi chardi praśravanaṃ bahuḥ ||",
  "S08n649:169": "bahvāsī nityabhojī ca bahvāvāco bhave hi saḥ |",
  "S08n649:170": "viruddhaḥ sarvalokānāṃ bahvamitro'tha jāyate ||",
  "S08n649:171": "duḥśīlo duḥkhitaścāpi jāyato'sau mahītale |",
  "S08n649:172": "antarddhānikamantrā vai tasya siddhimudāhṛtam ||",
  "S08n649:173": "vātaprakopanā ye bhakṣāste tasyānuvartinaḥ |",
  "S08n649:174": "taṃ na sevet sadā jāpī karmasiddhimakāṃkṣayam ||",
  "S08n649:175": "mohāmudbhavameṣāṃ tu sattvānāṃ vātakopinām |",
  "S08n649:176": "mohajā kathitā hyete mūḍhamantraprasādhitā ||",
  "S08n649:177": "nityaṃ teṣu mūḍhānāṃ mohānāṃ siddhiriṣyate |",
  "S08n649:178": "nakṣatre jalajārāśau grahasatyārthamīkṣite ||",
  "S08n649:179": "nācarecchubhakarmāṇi vātike sattvamurcchite |",
  "S08n649:180": "vaśyākarṣaṇabhūtānāṃ mohanaṃ jambhanaṃ tathā ||",
  "S08n649:181": "vātikeṣvapi sattveṣu mohajaiḥ pāpamudbhavaiḥ |",
  "S08n649:182": "kathitā lakṣaṇā hyete svapnānāṃ satyadarśanā ||",
  "S08n649:183": "munibhirvarṇitā hyete purā sarvārthasādhakā |",
  "S08n649:184": "meṣo vṛṣo mithunaśca karkaṭaḥ siṃha eva tu ||",
  "S08n649:185": "tulā kanyā tathā vṛścīśca dhanurmakara eva tu |",
  "S08n649:186": "kumbhamīnā gajaḥ divyaṃ vānaramasura eva tu ||",
  "S08n649:187": "siddhagandharvayakṣādyā manujānāṃ ye prakīrtitā |",
  "S08n649:188": "rāśayo bahusattvānāṃ kathitā hyagrapuṅgavaiḥ ||",
  "S08n649:189": "bahuprakārā vicitrārthā vividhā karmavarṇitā |",
  "S08n649:190": "teṣu sarveṣu karme ca phalanti guṇavistarāḥ ||",
  "S08n649:191": "na karmaguṇanirmuktaṃ paṭhyate khalu dehinām |",
  "S08n649:192": "guṇe ca karmasaṃyuktaḥ karoti punarudbhavam ||",
  "S08n649:193": "guṇaṃ dhamārthasaṃyuktaṃ siddhimantreṣu jāyate |",
  "S08n649:194": "jāpī guṇatattvajñaḥ karmabandhaguṇāguṇam ||",
  "S08n649:195": "na hitāṃ kurute karma yad guṇeṣvapi satkriyām |",
  "S08n649:196": "kriyā hi kurute karma na kriyā guṇavarjitā ||",
  "S08n649:197": "kriyākarmaguṇāṃ caiva saṃyuktaḥ sādhayiṣyati |",
  "S08n649:198": "vidhipūrvaṃ kriyā karma uktaṃ daśabalaiḥ purā ||",
  "S08n649:199": "kriyā karmaguṇā hyete draṣṭā sattvopaceṣṭitā |",
  "S08n649:200": "vividhā svapnarūpāstu dṛśyante karmamudbhavāḥ ||",
  "S08n649:201": "tasmāt svapnanimittena prayojyāḥ karmavistarāḥ |",
  "S08n649:202": "vidhākāracitrāśca manojñāḥ priyadarśanāḥ ||",
  "S08n649:203": "vighnarūpāḥ arūpāśca dṛśyante svapnahetavaḥ |",
  "S08n649:204": "mahotsāhā mahāvīryā siddhimākāṃkṣiṇo narāḥ ||",
  "S08n649:205": "uttamādhamamadhyeṣu siddhisteṣu prakalpyate |",
  "S08n649:206": "raudrāḥ krūrakarmāstu svapnā sadyaphalā sadā ||",
  "S08n649:207": "uttamā dhruvakarmāsu cirakāleṣu siddhaye |",
  "S08n649:208": "laukikā lokamukhyānāṃ guṇotpādanasambhavāḥ ||",
  "S08n649:209": "dṛśyante vividhāḥ svapnā jāpināṃ mantrasiddhaye |",
  "S08n649:210": "asiddhyarthaṃ tu mantrāṇāṃ nidrā tandrī prakalpyate ||",
  "S08n649:211": "vighnaghātanamantraṃ tu tasmiṃ kāle prakalpyate |",
  "S08n649:212": "yuktirūpā tadā mantrā jāpināṃ taṃ prayojayet ||",
  "S08n649:213": "ṣaḍbhujo'tha mahākrodhaḥ ṣaṇmukhaścaiva prakalpite |",
  "S08n649:214": "caturakṣaro mahāmantraḥ kumāre mūrttinisṛtaḥ ||",
  "S08n649:215": "ghorarūpo mahāghoro varāhākārasambhavaḥ |",
  "S08n649:216": "sarvavighnavināśārthaṃ kālarātraṃ tadeva rāṭ ||",
  "S08n649:217": "vyāghracarmanivastastu sarpābhogavilambitaḥ |",
  "S08n649:218": "asihasto mahāsattvaḥ kṛtāntarūpī mahaujasaḥ ||",
  "S08n649:219": "nirghṛṇaḥ sarvavighneṣu vināyakānāṃ prāṇahantakṛt |",
  "S08n649:220": "śṛṇvantu sarvabhūtā vai mantraṃ tantre sudāruṇam ||",
  "S08n649:221": "nāśako dṛṣṭasattvānāṃ sarvavighnopahārikaḥ |",
  "S08n649:222": "sādhakaḥ sarvamantrāṇāṃ devasaṅghā śṛṇotha me ||",
  "S08n649:223": "namaḥ samantabuddhānāmapratihataśāsanānām |",
  "S08n649:224": "tadyathā - he he mahākrodha ! ṣaṇmukha ! ṣaṭcaraṇa ! sarvavighnaghātaka ! hū hū |",
  "S08n649:225": "kiṃ cirāyasi vināyaka ! jīvitāntakara ! duḥsvapnaṃ me nāśaya |",
  "S08n649:226": "laṅgha laṅgha |",
  "S08n649:227": "samayamanusmara phaṭ phaṭ svāhā ||",
  "S08n649:228": "samanantarabhāṣito'yaṃ mahākrodharājā sarvavighnavināyakāḥ ārtāḥ bhītāḥ bhinnahṛdayāḥ trastamanaso bhagavantaṃ śākyamuniṃ,",
  "S08n649:229": "mañjuśriyaṃ kumārabhūtaṃ namaskāraṃ kurvate sma |",
  "S08n649:230": "samaye ca tasthuḥ ||",
  "S08n649:231": "atha bhagavān śākyamuniḥ sarvaṃ taṃ śuddhāvāsabhavanamavalokya,",
  "S08n649:232": "ta ca mahāparṣanmaṇḍalaṃ,",
  "S08n649:233": "evamāha - bho bho devasaṅghāḥ ! ayaṃ krodharājā sarvalaukikalokottarāṇāṃ mantrāṇāṃ sādhyamānānāṃ yo hi duṣṭasattvaḥ jāpinaṃ viheṭhayet,",
  "S08n649:234": "tasyāyaṃ krodharājā sakulaṃ damayiṣyati |",
  "S08n649:235": "śoṣayiṣyati |",
  "S08n649:236": "na ca prāṇoparodhaṃ kariṣyati |",
  "S08n649:237": "paritāpya pariśoṣya vyavasthāyāṃ sthāpayiṣyati |",
  "S08n649:238": "jāpinasya rakṣādharaṇaguptaye sthāsyati |",
  "S08n649:239": "anubṛṃhayiṣyati |",
  "S08n649:240": "yo hyevaṃ samayamatikramet krodharājena kṛtarakṣaṃ sādhakaṃ viheṭhayet ||",
  "S08n649:241": "saptadhāsya sphuṭenmūrdhā arjakasyeva mañjarī |",
  "S08n649:242": "ityevamuktvā muniśreṣṭho mañjughoṣaṃ tadābravīt ||",
  "S08n649:243": "kumāra ! tvadīyamantrāṇāṃ sakalārthārthavistarām |",
  "S08n649:244": "mantratantrārthamuktānāṃ sādhakānāṃ viśeṣataḥ ||",
  "S08n649:245": "krodharāṭ kathitaṃ tantre sarvavighnapranāśanam |",
  "S08n649:246": "lokanāthai purā hyetat tathaiva sanniyojitam ||",
  "S08n649:247": "duṣṭavighnavināśāya arīṇāṃ krodhanāśanam |",
  "S08n649:248": "jāpināṃ satataṃ hyetanniśāsu paṭhayetsadā ||",
  "S08n649:249": "eṣa rakṣārthasattvānāṃ duḥsvapnānāṃ ca nāśanam |",
  "S08n649:250": "kathitaṃ lokamukhyaistu sarvamantrārthasādhane ||",
  "S08n649:251": "ataḥ paraṃ pravakṣyāmi puruṣāṇāṃ lakṣaṇaṃ śubham |",
  "S08n649:252": "yeṣu mantrāṇi siddhyante uttamādhamamadhyamā ||",
  "S08n649:253": "tejasvī ca manasvī ca kanakābho mahodaraḥ |",
  "S08n649:254": "viśālākṣo'tha susnigdho mandarāgī krodhavarjitaḥ ||",
  "S08n649:255": "raktāntanayana priyābhāṣī uttamaṃ tasya siddhyati |",
  "S08n649:256": "tanutvaco'tha śyāmābho tanvaṅgo nātidīrghakaḥ ||",
  "S08n649:257": "mahotsāhī mahojaskaḥ santuṣṭo sarvataḥ śubhaḥ |",
  "S08n649:258": "utkṛṣṭo yonitaḥ śuddhaḥ alpecchetha durbalaḥ ||",
  "S08n649:259": "tasya siddhirdhruvā śreṣṭhā dṛśyate sarvakarmasu |",
  "S08n649:260": "ahīnāṅgo'tha sarvatra pūrvaśyāmo mahaujasaḥ ||",
  "S08n649:261": "akliṣṭacitto manasvī ca brahmacārī sadā śuci |",
  "S08n649:262": "+ vāsābhirato nityaṃ lokajño dharmaśīlī ca ||",
  "S08n649:263": "bahumitro sadā tyāgī mātrā ca carato sadā |",
  "S08n649:264": "śucinaḥ dakṣaśīlaśca śaucācārarataḥ sadā ||",
  "S08n649:265": "satyavādī ghṛṇī caiva uttamā tasya sidhyati |",
  "S08n649:266": "avyaṅgaguṇavistāraḥ kulīno dhārmikaḥ sadā ||",
  "S08n649:267": "mātṛpitṛbhaktaśca brāhmaṇātithipūjakaḥ |",
  "S08n649:268": "atikāruṇiko dhīrastasyāpi siddhiruttamā ||",
  "S08n649:269": "śyāmāvadātaḥ snigdhaśca alpabhāṣī sadā śuciḥ |",
  "S08n649:270": "mṛṣṭānnabhojanākāṃkṣī śucidārābhigāminaḥ ||",
  "S08n649:271": "lokajño bahumataḥ sattvastasyāpi siddhiruttamā |",
  "S08n649:272": "nātihasvo na cotkṛṣṭaḥ bhinnāñjanamūrdhajaḥ ||",
  "S08n649:273": "snigdhalocanavarṇaśca śuciḥ snānābhirataḥ sadā |",
  "S08n649:274": "ratnatraye ca prasanno'bhūt tasyāpi siddhiruttamā ||",
  "S08n649:275": "utkṛṣṭakarmaprayuktā ca sattvānāmāśayatadvidaḥ |",
  "S08n649:276": "sahiṣṇuḥ priyavākyaśca prasanno jinasūnunā ||",
  "S08n649:277": "lokottarī tadā siddhiḥ saphalā tasya śiṣyate |",
  "S08n649:278": "mahāsattvo mahāvīryaḥ mahaujasko mahāvratī ||",
  "S08n649:279": "mahābhogī ca mantrajñaḥ sarvatantreṣu tattvavit |",
  "S08n649:280": "varṇataḥ kṣatriyo hyagro brāhmaṇo vā manasvinaḥ ||",
  "S08n649:281": "strīṣu sevī sadā rāgī kanakābho'tha varṇataḥ |",
  "S08n649:282": "dṛśyate prāṃśugauraśca tuṅganāso mahābhuja ||",
  "S08n649:283": "pralambabāhu śūraśca mahārājyābhikāṃkṣiṇaḥ |",
  "S08n649:284": "prasanno jinaputrāṇāṃ stryākhyādevipūjakaḥ ||",
  "S08n649:285": "ratnatraye ca bhaktaśca bodhicittavibhūṣitaḥ |",
  "S08n649:286": "atikāruṇiko dhīraḥ kvacid roṣo mahojaḥ kvacit ||",
  "S08n649:287": "mahābhogī mahātyāgī mahojasko durāsadaḥ |",
  "S08n649:288": "strīṣu vallabhaśūraśca tasyāpiṃ siddhirutamā ||",
  "S08n649:289": "atimānarataḥ śūraḥ strīṣu saṅgī sadā punaḥ |",
  "S08n649:290": "kanakābhaḥ svalpabhojaśca vistīrṇaḥ kaṭhinaḥ śuciḥ ||",
  "S08n649:291": "ghṛṇī kāruṇikaḥ dakṣo lokajñaḥ bahumato guṇaiḥ |",
  "S08n649:292": "mantrajāpī sadā bhaktaḥ jinendrāṇāṃ prabhaṅkaram ||",
  "S08n649:293": "teṣu śrāvakaputrāṇāṃ khaḍgināṃ ca sadā punaḥ |",
  "S08n649:294": "prabhaviṣṇulokamukhyaśca varṇataḥ dvitīye śubhe ||",
  "S08n649:295": "avyaṅgaḥ sarvataḥ aṅgaiḥ krūraḥ sāhasikaḥ sadā |",
  "S08n649:296": "tyāgaśīlī jitāmitro dharmādharmavicārakaḥ ||",
  "S08n649:297": "nātisthūlo nātikṛśo nātidīrgho na hrasvakaḥ |",
  "S08n649:298": "madhyamo manujaḥ śreṣṭhaḥ siddhistasyāpi uttamā ||",
  "S08n649:299": "ātāmranakhasusnigdhaḥ raktapāṇitalaḥ śuciḥ |",
  "S08n649:300": "caraṇāntaṃ raktataḥ snigdhaścakrasvastikabhūṣitaḥ ||",
  "S08n649:301": "dhvajatoraṇamatsyāśca patākā padmamutpalāḥ |",
  "S08n649:302": "dṛśyante pāṇicaraṇayoḥ manujo lakṣalakṣaṇai ||",
  "S08n649:303": "tādṛśaḥ puruṣaḥ śreṣṭhaḥ agrasiddhistu kalpyate |",
  "S08n649:304": "śukladaṃṣṭro asuṣirastuṅgaḥ sikhariṇaḥ samāḥ ||",
  "S08n649:305": "tuṅganāso viśālākhyaḥ saṃhatabhrūcibuke śubhāḥ |",
  "S08n649:306": "gopakṣmalokacihnastu kṛṣṇadṛk tārakāñcitaḥ ||",
  "S08n649:307": "lalāṭaṃ yasya vistīrṇaṃ chatrākāraśiraḥ śubhaḥ |",
  "S08n649:308": "uṣṇīṣākāraśiraścaiva karṇau śobhanataḥ śubhau ||",
  "S08n649:309": "siṃhākārahanuḥ sadā agharau pakvabimbhasamaprabhau |",
  "S08n649:310": "padmapatraraktābhā jihvā yasya dṛśyate tālukācābhiraktikā ||",
  "S08n649:311": "grīvā kambusadṛśā pīnaskandhā samudbhavā |",
  "S08n649:312": "kakṣavakṣaḥ śubhaḥ śreṣṭhaḥ vistīrṇorastathaiva ca ||",
  "S08n649:313": "svalpato nābhideśaśca vistīrṇakaṭhinaḥ śubhaḥ |",
  "S08n649:314": "gambhīrapradakṣiṇā nābhī sirājāle akurvatā ||",
  "S08n649:315": "pralambabāhurmahābhujaḥ kaṭisiṃhoracihnitaḥ |",
  "S08n649:316": "ūrū cāsya vartulakau kaurparau khartavarjitau ||",
  "S08n649:317": "eṇeyajaṅghaḥ susampannavartulāśca prakīrtitāḥ |",
  "S08n649:318": "caraṇau māṃsalaupetau aṅgulībhiḥ samunnatau ||",
  "S08n649:319": "raktau raktanakhau snigdhau unnatau māṃsaśobhitau |",
  "S08n649:320": "atha śiro mahītalāvarṇau śobhanau priyadarśanau |",
  "S08n649:321": "aśliṣṭau varṇataḥ śuddhau praśastau lokacihnitau ||",
  "S08n649:322": "upariṣṭāttu teṣāṃ vai śirājāla anunnatau ||",
  "S08n649:323": "purīṣaprasravaṇau mārgau gambhīrāvartadakṣiṇau |",
  "S08n649:324": "praśastau svalpatarau nityaṃ vṛṣaṇau vartulau śubhau ||",
  "S08n649:325": "avadhau akhaṇḍau ca anekaścaiva kīrtyate |",
  "S08n649:326": "aṅgajāte yadā śuddhyā rāgānte ca samāśritaḥ ||",
  "S08n649:327": "svapnakāle cāhāre vṛṣyāṇāṃ khādyabhojanaiḥ |",
  "S08n649:328": "praśruto varṇato nīlo rakto vā yadi dṛśyate ||",
  "S08n649:329": "prabhūtasrāvī snigdhaśca śubhalakṣaṇalakṣitaiḥ |",
  "S08n649:330": "tathāvidheye sattvākhye uttamā siddhiriṣyate ||",
  "S08n649:331": "tṛpurīpī puṇmūtrī ca śaucācārarataḥ śuciḥ |",
  "S08n649:332": "śayate yo hi yāmānte prātarutthāti jantavaḥ ||",
  "S08n649:333": "tasya śuddhi sadā śreṣṭhā dṛśyate sarvakarmikā |",
  "S08n649:334": "phalāṃ vividhākārāṃ sampadā bahu vā punaḥ ||",
  "S08n649:335": "anubhoktā bhavenmadhyairlakṣaṇairabhilakṣitaḥ |",
  "S08n649:336": "nakṣatraiśca tathā jātaḥ puṣyai revatiphalgunaiḥ ||",
  "S08n649:337": "maghāsu anurādhāyāṃ citrārohiṇikṛttikaiḥ |",
  "S08n649:338": "janakaḥ tepu dṛśyasthaḥ samartho grahacihnitaḥ ||",
  "S08n649:339": "prabhātakāle yo jātaḥ siddhisteṣu pradṛśyate |",
  "S08n649:340": "madhyāhne prātaraścāpi atrānte ca śucigrahāḥ ||",
  "S08n649:341": "śuklā somaśuklāśca pītako budhaḥ bṛhaspati |",
  "S08n649:342": "sāmarthyakāryasiddhyarthaṃ nirīkṣyante sarvajantūnām ||",
  "S08n649:343": "atrāntare ca ye jātā manujaḥ śubhakarmiṇaḥ |",
  "S08n649:344": "teṣāṃ siddhyantyayatnena mantrāḥ sarvārthasādhane ||",
  "S08n649:345": "madhyāhnāparatenaiva ravāvāstamane sadā |",
  "S08n649:346": "atrāntare sadā krūrāḥ grahāḥ paśyanti dehinām ||",
  "S08n649:347": "ādityāṅgārakaḥ krūrāḥ keturāhuśaniścaraḥ |",
  "S08n649:348": "ye ca grahamukhyāstu kampanirghātaulkinaḥ ||",
  "S08n649:349": "tārā ghoratamaścaiva kṛṣṇāriṣṭasamastathā |",
  "S08n649:350": "kālamārakuruḥ raudro dṛśyate tasmi kālataḥ ||",
  "S08n649:351": "ādityodayakāle ca budhaḥ paśyati medinīm |",
  "S08n649:352": "yugamātre rathatyucce paśyate'sau bṛhaspatiḥ ||",
  "S08n649:353": "śukraḥ pareṇa dhanādhyakṣo paśyate'sau yuge ravau |",
  "S08n649:354": "madhyāhnādāpūryate candraḥ darśanaṃ candradehinām ||",
  "S08n649:355": "budhakāle bhaved rājyaṃ bṛhaspato arthabhogakṛt |",
  "S08n649:356": "śukre dhananiṣpattiḥ mahārājyaṃ bhogasampadam ||",
  "S08n649:357": "dīrghāyuṣmaṃ tathā candre aiśvaryaṃ cāpi sāphalam |",
  "S08n649:358": "madhyaṃdine tathā bhāno madhyadṛṣṭisamoditā ||",
  "S08n649:359": "madhyāhne vigate nityaṃ ādityo diśamīkṣate |",
  "S08n649:360": "yugamātre hnāsitā nocce keturevamudāhṛtāḥ ||",
  "S08n649:361": "rāhuḥ śanaiścaraścaiva tamakālayugāntakaḥ |",
  "S08n649:362": "tataḥ pareṇā hrasyāyāṃ niṣṭariṣṭolkakampakaḥ ||",
  "S08n649:363": "ātāmre'staṃ gate bhānau sindūrapuñjavarṇite |",
  "S08n649:364": "yo'sau grahamukhyastu bāladārakavarṇinaḥ rūpiṇaḥ ||",
  "S08n649:365": "śaktihasto mahākrūraḥ aṅgārasyeva darśane |",
  "S08n649:366": "tato yugāntārpite bhāno śubhānāṃ grahayonayaḥ ||",
  "S08n649:367": "ādityadarśanājjātaḥ krūraḥ sāhasiko bhavet |",
  "S08n649:368": "satyakāṅgārake jātaḥ kruddhalubdho'bhimāninaḥ ||",
  "S08n649:369": "keturiṣṭātidhūmrāṇāṃ janayante vyādhisambhavā |",
  "S08n649:370": "daridrā vyādhino lubdhā mūrdhvāścaiva janā sadā ||",
  "S08n649:371": "kālastamakampānāṃ ulkikāṃ grahakutsitām |",
  "S08n649:372": "kampanirghātatārāṇāmaśaniścaiva pratāpina ||",
  "S08n649:373": "vajroriṣṭatathācānyāṃ ṛkṣādīnāṃ prakalpate |",
  "S08n649:374": "rāhudarśanaghorastu dṛśyate sarvajantunām ||",
  "S08n649:375": "daridrānāthaduḥśīlā pāpacauranarā sadā |",
  "S08n649:376": "jāyante duḥkhitā martyā janā vyādhimāṇayā |",
  "S08n649:377": "kuṣṭhino bahurogāśca kāṇakhañjasadajulā ||",
  "S08n649:378": "ṣaṇḍapaṇḍe'napatyāśca durbhagāḥ strīṣu kutsitā |",
  "S08n649:379": "narā nāryastathā cānye darśanāgrahakutsitām ||",
  "S08n649:380": "jāyante bahudhā lokāṃ jātakeṣveva jātakā |",
  "S08n649:381": "śuklapītagrahāḥ śreṣṭhā teṣu jātiśubhodayāḥ ||",
  "S08n649:382": "varṇataḥ śuklapītābhāḥ praśastā jinavarṇitāḥ |",
  "S08n649:383": "catvāro grahamukhyāstu śukracandragururbudhaḥ ||",
  "S08n649:384": "teṣāṃ daerśanasiddhyarthaṃ jāpinā sarvakarmasu |",
  "S08n649:385": "bāliśānāṃ ca sattvānāṃ jātireva sadā śubhā ||",
  "S08n649:386": "sarvasampatsadā miṣṭāḥ kathitā lokapuṅgavaiḥ |",
  "S08n649:387": "kṣaṇamātraṃ tathonmeṣanimeṣaṃ cāpi acchaṭam ||",
  "S08n649:388": "eṣāṃ saṃkṣepate jāti kathitā lokapuṅgavaiḥ |",
  "S08n649:389": "etanmātraṃ pramāṇaṃ tu grahāṇāṃ lokacintinām ||",
  "S08n649:390": "udayante tathā nityaṃ etatkālaṃ tu tattvataḥ |",
  "S08n649:391": "śreyasā pāpakā hyete bhramante cakravat sadā ||",
  "S08n649:392": "śubhāśubhakarā te'tra mantraṃ ekavat sadā |",
  "S08n649:393": "te devalokasamāsṛtā nu + + + + + + + + + + ||",
  "S08n649:394": "eteṣāṃ kvacit kiñcit pāpabuddhistu jāyate |",
  "S08n649:395": "śubhāśubhaphalāsattvājjāyante bahudhā punaḥ ||",
  "S08n649:396": "sa eṣāṃ darśanamityāhurgrahāṇāṃ karmabhojinām |",
  "S08n649:397": "sattvānāṃ sattvaramāyānti śīghragāmitvasatvarāḥ ||",
  "S08n649:398": "dṛśyādṛśyaṃ kṣaṇānmeṣamacchaṭāṃ tvaritā gatiḥ |",
  "S08n649:399": "tataḥ kālaṃ prakalpyete + + + + + + + + + + + ||",
  "S08n649:400": "etatkālapramāṇaṃ tu darśitamagrabuddhibhiḥ |",
  "S08n649:401": "ataḥ paraṃ pravakṣyāmi niyate jātake sadā ||",
  "S08n649:402": "muhūrttā dvādaśāścaiva kālaṃ kālaṃ yānuhetavaḥ |",
  "S08n649:403": "apātraṃ caiva vakṣyante siddhiheturna vā punaḥ ||",
  "S08n649:404": "śakunaṃ caiva lokānāṃ dṛṣṭyādṛṣṭya punaḥ punaḥ |",
  "S08n649:405": "rāṣṭrabhaṅgaṃ ca durbhikṣaṃ + + + nṛpateḥ śubham ||",
  "S08n649:406": "kālākālaṃ tadā māryaḥ śivaṃ cakre sadā jana |",
  "S08n649:407": "ketukampo'tha nirghātamulkaṃ caiva sadhūbhinam ||",
  "S08n649:408": "nakṣatravāratārāṇāṃ caritaṃ ca śubhāśubham |",
  "S08n649:409": "caritaṃ sarvabhūtānāṃ śivaśivaviceṣṭitam ||",
  "S08n649:410": "kravyādāṃ mātarāṃścaiva raudrasattvopaghātinām |",
  "S08n649:411": "duṣṭasattvāṃ tathā vakṣye caritaṃ piśitāśinām ||",
  "S08n649:412": "prasannānā devatā yatra ratnadharmāgrabuddhinām |",
  "S08n649:413": "śubhakarmasadāyuktāṃ maitracittadayālavām ||",
  "S08n649:414": "sādhuceṣṭārthabuddhīnāṃ parapūrttisamāśritām |",
  "S08n649:415": "ākṛṣṭā mantramuktībhiḥ opadhyāhārahetunām ||",
  "S08n649:416": "vistaraṃ caritaṃ vakṣye lakṣaṇaṃ yatra āśritāḥ |",
  "S08n649:417": "paradeha samāśritya tiṣṭhante mānuṣā sṛtā ||",
  "S08n649:418": "devā punastamityāhurasurā mānahetunā |",
  "S08n649:419": "dvividhā te'pi tatrasthā pārṣadyā surāsurā ||",
  "S08n649:420": "te'pi tatra dvidhā yānti krūra sādhāraṇā punaḥ |",
  "S08n649:421": "te'pi tatra dvidhā yānti śubhāśubhagatipañcakam ||",
  "S08n649:422": "tatrasthā trividhā yānti viṃśatriṃśadasaṅkhyakam |",
  "S08n649:423": "akaniṣṭhā yāvadevendrā yāmāsaṅkhyamabhūpakāḥ ||",
  "S08n649:424": "aparyantaṃ yāva dhātūnāṃ lokānāṃ ca śubhāśubham |",
  "S08n649:425": "yā vāṃ saṃsārikā sattvā yāvāṃ cāryaśrāvakāḥ ||",
  "S08n649:426": "buddhapratyekabuddhānāṃ tadaurasāṃ ca sūnunām |",
  "S08n649:427": "bodhisattvāṃ mahāsattvāṃ daśabhūmipratiṣṭhitām ||",
  "S08n649:428": "sarvasattvā tathā nityaṃ sattvayonisamāśritām |",
  "S08n649:429": "sarvabālisajantūnāṃ gatiyonisamāśritām ||",
  "S08n649:430": "vinirmuktānāṃ saṃsārāhe buddhānāṃ sarvāryām |",
  "S08n649:431": "sarvato nityaṃ lakṣaṇaṃ caritaṃ sadā ||",
  "S08n649:432": "vācāmiṅgitatatvaṃ tu teṣāṃ vakṣye savistaram |",
  "S08n649:433": "ākṛṣṭā sarvabhūtāstu mantratantrasayuktibhiḥ ||",
  "S08n649:434": "āviṣṭākṛṣṭamantrajño paradehasamāśritām |",
  "S08n649:435": "kuśalaiḥ kuśalakarmajñairapramattaiḥ sajāpibhiḥ ||",
  "S08n649:436": "amūḍhacaritaiḥ sarvairnigrahānugrahakṣamaiḥ |",
  "S08n649:437": "ākṛṣṭā bhūtalā le ke mānuṣye mantrajāpibhiḥ ||",
  "S08n649:438": "teṣāṃ siddhinimittaṃ tu sarvaṃ vakṣye tu tattvataḥ |",
  "S08n649:439": "teṣāṃ dehānurodhārthaṃ mānuṣāṇāṃ sadārujām ||",
  "S08n649:440": "nityamatyantadharmārthaṃ mokṣārthaṃ tu prakalpyate |",
  "S08n649:441": "nigrahaṃ teṣu duṣṭānāṃ viśuddhānāṃ tu pūjanā ||",
  "S08n649:442": "nigrahānugrahaṃ caivaṃ mantratantraṃ prakalpyate |",
  "S08n649:443": "vātaḥ śleṣmapittānāṃ trividhātra tridhā kriyā ||",
  "S08n649:444": "teṣāṃ tu prakalpayecchānti trividhaiva kramo mataḥ |",
  "S08n649:445": "tatra mantraiḥ sadā kuryānmānuṣāṇāṃ cikitsitam ||",
  "S08n649:446": "mahābhūtavikalpastu bhūto bhūtādhikaḥ smṛtaḥ |",
  "S08n649:447": "abhibhūtaṃ tathābhūtairadhibhūtaḥ sa ucyate ||",
  "S08n649:448": "adhibhūto yadā janturasvāsthyaṃ janayet tadā |",
  "S08n649:449": "bhūtaṃ bhūtaprakāraṃ tu dvividhaṃ tu prakalpyate ||",
  "S08n649:450": "sattvabhūtastathā nityamasattvaścaiva prakalpyate |",
  "S08n649:451": "pittaśleṣma tathā cāyurye cānye + + + + + + + ||",
  "S08n649:452": "catvāraśca mahābhūtāḥ pañcamamākāśamiṣyate |",
  "S08n649:453": "āpastejo samāyuktaṃ pṛthivī vāyusamāyutā ||",
  "S08n649:454": "asattvasaṅkhyamityāhurbuddhimantaḥ sadā punaḥ |",
  "S08n649:455": "lokāgrādhipati hyagraḥ ityuvāca mahādyutiḥ ||",
  "S08n649:456": "asattvasaṅkhyaṃ hyamānuṣyaṃ + + + + + + + + |",
  "S08n649:457": "mānuṣaṃ sattvamityāhuragradhīrvadatāṃ varaḥ ||",
  "S08n649:458": "amānuṣaṃ mānuṣaṃ vāpi sattvasaṅkhyaṃ sadaivatam |",
  "S08n649:459": "sattvānāṃ śreyasārthaṃ tu sārvajñaṃ vacanaṃ punaḥ ||",
  "S08n649:460": "atītānāgatairbuddhaiḥ pratyutpannaistathaiva ca |",
  "S08n649:461": "bhāṣitaṃ karmamevaṃ tu śubhāśubhaphalodayam |",
  "S08n649:462": "kevalaṃ vacanaṃ buddhānāmavaśyaṃ karma karoti |",
  "S08n649:463": "tannimittaṃ gotrasāmānyāt siddhireva pradṛśyate ||",
  "S08n649:464": "sarvajñaṃ jñānamityāhuḥ kṣemaṃ śāntaṃ sadā śucim |",
  "S08n649:465": "niṣṭhaṃ śuddhanairātmyaṃ paramārthaṃ mokṣamiṣyate ||",
  "S08n649:466": "tadeva vartma sattveṣu idaṃ sūtramudāhṛtam |",
  "S08n649:467": "tatra mantrasadoṣadhyā aśeṣaṃ vacanaṃ jage ||",
  "S08n649:468": "bhūtaṃ bhaviṣyamatyantaṃ sarvaśāstrasupūjitam |",
  "S08n649:469": "lokāgryaṃ dharmanairātmyaṃ sadāśāntaśivaṃ padam ||",
  "S08n649:470": "etat sārvajñavacanaṃ niṣṭhaṃ tasya paraṃ padam |",
  "S08n649:471": "kevalaṃ tu prakalpyete sarvajñajñānamudbhavam ||",
  "S08n649:472": "prabhāvaṃ sarvabuddhānāṃ bodhisattvānāṃ ca dhīmatām |",
  "S08n649:473": "mantrāṇāṃ sarvakarmeṣu siddhiḥ sarvatra darśitā ||",
  "S08n649:474": "ata eva munīndreṇa kalparājaḥ prabhāṣitaḥ |",
  "S08n649:475": "anena vartmanā gacchanmantrarūpeṇa dehinām ||",
  "S08n649:476": "nirvāṇapuramāpnoti śāntanirjarasampadam |",
  "S08n649:477": "aśokaṃ virajaṃ kṣemaṃ bodhiniṣṭhaṃ sadāśivam ||",
  "S08n649:478": "ya eṣa sarvabuddhānāṃ śāsanaṃ mantrajāpinām |",
  "S08n649:479": "kathite bhūtale tantramaśeṣaṃ mantrajāpinām ||",
  "S08n649:480": "sarvaṃ jñānajñeyaṃ ca karmahetunibandhanam |",
  "S08n649:481": "sarvametaṃ tu mantrārthaṃ trividhā bodhinimnagā ||",
  "S08n649:482": "aśeṣajñānaṃ tu buddhānāmiha kalpe pradarśitam |",
  "S08n649:483": "sattvānāṃ ca hitārthāya sarvalokeṣu pravartitam ||",
  "S08n649:484": "ye hāsti kalparāje'sminnānyakalpeṣu dṛśyate |",
  "S08n649:485": "yo'nyakalpeṣu kathitaṃ muniputraistu munivaraiḥ ||",
  "S08n649:486": "te hāsti sarvamantrāṇāṃ kalpaṃ vistarameva tu |",
  "S08n649:487": "ata eva jinendreṇa kathitaṃ sarvadehinām ||",
  "S08n649:488": "mahītale ca triloke'smiṃ na sau vi + + + + |",
  "S08n649:489": "yo'smin kalparājendre nānīto na vaśīkṛtaḥ ||",
  "S08n649:490": "astaṃgate municandre śūnye bhūtalamaṇḍale |",
  "S08n649:491": "iha kalpe sthite loke śāsanārthaṃ kariṣyati ||",
  "S08n649:492": "kumāraḥ sarvabhūtānāṃ mañjughoṣaḥ sadā śubhaḥ |",
  "S08n649:493": "buddhakṛtyaṃ tathā loke śāsane'smin kariṣyati ||",
  "S08n649:494": "prabhāvaṃ kalparājasya cirakālābhilāṣiṇām |",
  "S08n649:495": "śrutvā sakṛdadhimucyante teṣu siddhiḥ sadā bhavet ||",
  "S08n649:496": "avandhyaṃ sarvabhūtānāṃ vacanedaṃ sadā śubham |",
  "S08n649:497": "mantriṇāṃ sarvabhūteṣu jāpahoma sadā ratām ||",
  "S08n649:498": "tryadvikeṣu jñāneṣu jñānaṃ yatra pravartate |",
  "S08n649:499": "sa eva pravartate asmiṃ kalparāje varottame ||",
  "S08n649:500": "mantrapratiṣṭhā buddhānāṃ śāsanaṃ sa ihoditam |",
  "S08n649:501": "nirvikalpastu taṃ mantraṃ vikalpe'smiṃ tadihocyate ||",
  "S08n649:502": "karoti sarvasattvānāmarthānarthaṃ śubhāśubham |",
  "S08n649:503": "gatibuddhistathā sattvaṃ lokānāṃ ca śivāśivam ||",
  "S08n649:504": "sa eṣa prapañcyate kalpe niḥprapañcāstathāgatā |",
  "S08n649:505": "lokātītā svasambuddhā lokahetorihocyate ||",
  "S08n649:506": "adhikaṃ sarvadharmāṇāṃ lokadharmā hyatikramā |",
  "S08n649:507": "karoti vividhāṃ karmī vicitrāṃ lokapūjitām ||",
  "S08n649:508": "mantrarāṭ karmasūdyuktaḥ sattvarāśestathā hitaḥ |",
  "S08n649:509": "kumāro mañjughoṣastu buddhakṛtyaṃ karoti saḥ ||",
  "S08n649:510": "tasyārthaṃ guṇaniṣpattilokādhānaṃ śubhāśubham |",
  "S08n649:511": "adhyeṣṭāhaṃ pravaktā vai nādhyeṣṭā dharmamucyate ||",
  "S08n649:512": "kevalaṃ sarvasattvānāṃ hitārthaṃ buddhabhāṣitam |",
  "S08n649:513": "atītaiḥ sarvabuddhaistu bhāṣitaṃ tuṃ pravakṣyate ||",
  "S08n649:514": "buddhavaṃśamavicchinnaṃ bhaviṣyatyadhimucyate |",
  "S08n649:515": "te sarvajñajñānamudbhavamantriṇāṃ sarvakarmasu ||",
  "S08n649:516": "sarvajñajñānapravṛttaṃ tu karmamekaṃ praśasyate |",
  "S08n649:517": "pūrvakarma svakaṃ loke tadadhunā paribhujyate ||",
  "S08n649:518": "tasmāt karma prakurvīta iha janmasu duṣkaram |",
  "S08n649:519": "mantrāḥ siddhyantyayatnena karmabandha ihāpi tam ||",
  "S08n649:520": "janme siddhiḥ syādiha karme'pi dṛśyate |",
  "S08n649:521": "tasmāt sarvabuddhaistu karmamekaṃ praśaṃsitam ||",
  "S08n649:522": "vidhiyuktaṃ tu tat karma kṣipraṃ siddhi ihāpi tat |",
  "S08n649:523": "bhramanti sattvā vidhihīnā bāliśāstu pramohittāḥ ||",
  "S08n649:524": "tasmāt sarvaprakāreṇa karma ekaṃ praśaṃsitam |",
  "S08n649:525": "vidhiṃ karmasamāyuktaṃ saṃyuktaḥ sādhayiṣyati ||",
  "S08n649:526": "vidhihīnaṃ tathā karma sucireṇāpi na siddhyati |",
  "S08n649:527": "na hi dhyānairvinā mokṣaṃ na mokṣaṃ dhyānavarjitam ||",
  "S08n649:528": "tasmāddhyānaṃ ca mokṣaṃ ca saṃyukte bodhimucyate || iti ||",
  "S08n649:529": "āryamañjuśriyamūlakalpād bodhisattvapiṭakāvataṃsakānmahāyānavaipulyasūtrāt trayodaśamaḥ sarvakarmakriyārthaḥ paṭalavisaraḥ parisamāpta iti |"
}