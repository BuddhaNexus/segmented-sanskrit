{
  "S04n485:0": "śālistambasūtram |",
  "S04n485:1": "evaṃ mayā śrutam |",
  "S04n485:2": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhamardhatrayodaśabhirbhikṣusahasraiḥ saṃbahulaiśca bodhisattvamahāsattvaiḥ |",
  "S04n485:3": "athāyuṣmān śāriputro yena maitreyasya bodhisattvasya mahāsattvasya caṃkramaḥ,",
  "S04n485:4": "tenopasamakramīt |",
  "S04n485:5": "upasaṃkramya anyonyaṃ saṃmodanīyāṃ kathāṃ bahuvidhāṃ vyatisārayitvā ubhau śilātale upāviśatām ||",
  "S04n485:6": "athāyuṣmān śāriputro maitreyaṃ bodhisattvaṃ mahāsattvametadavocat-adyātra śālistambamavalokya maitreya bhagavatā bhikṣubhyaḥ sūtramidamuktam-yo bhikṣavaḥ pratītyasamutpādaṃ paśyati,",
  "S04n485:7": "sa dharmaṃ paśyati |",
  "S04n485:8": "yo dharmaṃ paśyati,",
  "S04n485:9": "sa buddhaṃ paśyati |",
  "S04n485:10": "ityuktvā bhagavāṃstūṣṇīṃ babhūvaṃ |",
  "S04n485:11": "atha maitreya sugatoktasūtrāntasya arthaḥ katamaḥ ?",
  "S04n485:12": "pratītyasamutpādaḥ katamaḥ ?",
  "S04n485:13": "dharma katamaḥ ?",
  "S04n485:14": "buddhaḥ katamaḥ ?",
  "S04n485:15": "kathaṃ pratītyasamutpādaṃ paśyan dharmaṃ paśyati ?",
  "S04n485:16": "kathaṃ dharmaṃ paśyan buddhaṃ paśyati ?",
  "S04n485:17": "evamukte maitreyo bodhisattvo mahāsattvaḥ āyuṣmantaṃ śāradvatīputrametadavocat-atra yaduktaṃ bhadanta śāriputra bhagavatā dharmasvāminā sarvajñena-yo bhikṣavaḥ pratītyasamutpādaṃ paśyati,",
  "S04n485:18": "sa dharmaṃ paśyati |",
  "S04n485:19": "yo dharmaṃ paśyati,",
  "S04n485:20": "sa buddhaṃ paśyati iti,",
  "S04n485:21": "tatra katamaḥ pratītyasamutpādo nāma ?",
  "S04n485:22": "pratītyasamutpādo nāma yadidam-asmin sati idaṃ bhavati,",
  "S04n485:23": "asyotpādādidamutpadyate |",
  "S04n485:24": "yaduta avidyāpratyayāḥ saṃskārāḥ |",
  "S04n485:25": "saṃskārapratyayaṃ vijñānam |",
  "S04n485:26": "vijñānapratyayaṃ nāmarūpam |",
  "S04n485:27": "nāmarūpapratyayaṃ ṣaḍāyatanam |",
  "S04n485:28": "ṣaḍāyatanapratyayaḥ sparśaḥ |",
  "S04n485:29": "sparśapratyayā vedanā |",
  "S04n485:30": "vedanāpratyayā tṛṣṇā |",
  "S04n485:31": "tṛṣṇāpratyayamupādānam |",
  "S04n485:32": "upādānapratyayo bhavaḥ |",
  "S04n485:33": "bhavapratyayā jāti |",
  "S04n485:34": "jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti |",
  "S04n485:35": "evamasya kevalasya mahato duḥkhaskandhasya samudayo bhavati |",
  "S04n485:36": "tatra avidyānirodhāt saṃskāranirodhaḥ |",
  "S04n485:37": "saṃskāranirodhādvijñānanirodhaḥ |",
  "S04n485:38": "vijñānanirodhānnāmarūpanirodhaḥ |",
  "S04n485:39": "nāmarūpanirodhāt ṣaḍāyatananirodhaḥ |",
  "S04n485:40": "ṣaḍāyatananirodhāt sparśanirodhaḥ |",
  "S04n485:41": "sparśanirodhāt vedanānirodhaḥ |",
  "S04n485:42": "vedanānirodhāt tṛṣṇānirodhaḥ |",
  "S04n485:43": "tṛṣṇānirodhādupādānanirodhaḥ |",
  "S04n485:44": "upādānanirodhādbhavanirodhaḥ |",
  "S04n485:45": "bhavanirodhājjātinirodhaḥ |",
  "S04n485:46": "jātinirodhājjarāmaraṇaśokaparidevaduḥkhadaurmanasyopāyāsā nirudhyante |",
  "S04n485:47": "evamasya kevalasya mahato duḥkhaskandhasya nirodho bhavati |",
  "S04n485:48": "ayamucyate pratītyasamutpādo bhagavatā ||",
  "S04n485:49": "katamo dharmaḥ ?",
  "S04n485:50": "āryāṣṭāṅgiko mārgaḥ |",
  "S04n485:51": "tadyathā-samyagdṛṣṭiḥ samyaksaṃkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ |",
  "S04n485:52": "ayamukto bhagavatā āryāṣṭāṅgiko mārgaḥ phalalābhanirvāṇaikasaṃgṛhīto dharmaḥ ||",
  "S04n485:53": "tatra katamo buddho bhagavān ?",
  "S04n485:54": "yaḥ sarvadharmāvabodhādbuddha ucyate,",
  "S04n485:55": "sa āryaprajñānetraḥ dharmakāyasamanvitaḥ śaikṣāśaikṣadharmānimān paśyati ||",
  "S04n485:56": "tatra kathaṃ pratītyasamutpādaṃ paśyati ?",
  "S04n485:57": "ihoktaṃ bhagavatā-ya imaṃ pratītyasamutpādaṃ satatasamitam,",
  "S04n485:58": "ajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamabhayamanāhāryamavyayamavyupaśamasvabhāvaṃ paśyati,",
  "S04n485:59": "(sa dharmaṃ paśyati) |",
  "S04n485:60": "yastu evaṃ dharmaṃ satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamanāhāryamavyayamavyupaśamasvabhāvaṃ paśyati,",
  "S04n485:61": "so'nuttaradharmaśarīraṃ buddhaṃ paśyati |",
  "S04n485:62": "āryadharmābhisamaye samyagjñānopanayenaiva ||",
  "S04n485:63": "pratītyasamutpāda iti kasmāducyate ?",
  "S04n485:64": "sahetukaḥ sapratyayo nāhetuko nāpratyayaḥ,",
  "S04n485:65": "tasmāt pratītyasamutpāda ityucyate |",
  "S04n485:66": "tatra bhagavatā pratītyasamutpādalakṣaṇaṃ saṃkṣepeṇoktamidaṃpratyayatāphalam |",
  "S04n485:67": "utpādādvā tathāgatānāmanutpādādvā sthitaiveṣā dharmāṇāṃ dharmatā yāvadyaiṣā dharmatā dharmasthititā dharmaniyāmatā pratītyasamutpādasamatā tathatā aviparītatathatā ananyatathatā bhūtatā satyatā aviparītatā aviparyayatā iti ||",
  "S04n485:68": "atha ca punarayaṃ pratītyasamutpādo dvābhyāṃ kāraṇābhyāmutpadyate |",
  "S04n485:69": "katamābhyāṃ dvābhyām ?",
  "S04n485:70": "yadidaṃ hetūpanibandhataḥ pratyayopanibandhataśca |",
  "S04n485:71": "so'pi dvividho draṣṭavyaḥ-bāhyaśca ādhyātmikaśca |",
  "S04n485:72": "tatra bāhyasya pratītyasamutpādasya hetūpanibandhaḥ katamāḥ ?",
  "S04n485:73": "yadidaṃ bījādaṅkuraḥ |",
  "S04n485:74": "aṅkurātpatram |",
  "S04n485:75": "patrātkāṇḍam |",
  "S04n485:76": "kāṇḍānnālam |",
  "S04n485:77": "nālādgaṇḍaḥ |",
  "S04n485:78": "gaṇḍādgarbham |",
  "S04n485:79": "garbhācchūkaḥ |",
  "S04n485:80": "śūkātpuṣpam |",
  "S04n485:81": "puṣpāt phalam |",
  "S04n485:82": "asati bīje aṅkuro na bhavati,",
  "S04n485:83": "yāvadasati puṣpe phalaṃ na bhavati |",
  "S04n485:84": "sati tu bīje aṅkurasyābhinirvṛttirbhavati,",
  "S04n485:85": "evaṃ yāvat sati puṣpe phalasyābhinirvṛttirbhavati |",
  "S04n485:86": "tatra bījasya naivaṃ bhavati-ahamaṅkuramabhinirvartayāmīti |",
  "S04n485:87": "aṅkurasyāpi naivaṃ bhavati-ahaṃ bījenābhinirvartita iti |",
  "S04n485:88": "evaṃ yāvat puṣpasya naivaṃ bhavati-ahaṃ phalamabhinirvartayāmīti |",
  "S04n485:89": "phalasyāpi naivaṃ bhavati-ahaṃ puṣpeṇābhinirvartitamiti |",
  "S04n485:90": "atha punaḥ bīje sati aṅkurasyābhinirvṛttirbhavati prādurbhāvaḥ |",
  "S04n485:91": "evaṃ yāvat puṣpe sati phalasyābhinirvṛttirbhavati prādurbhāvaḥ |",
  "S04n485:92": "evaṃ bāhyasya pratītyasamutpādasya hetūpanibandho draṣṭavyaḥ ||",
  "S04n485:93": "kathaṃ bāhyasya pratītyasamutpādasya pratyayopanibandho draṣṭavyaḥ ?",
  "S04n485:94": "ṣaṇṇāṃ dhātūnā samudāyāt |",
  "S04n485:95": "katameṣāṃ ṣaṇṇāṃ samavāyāt ?",
  "S04n485:96": "yadidaṃ pṛthivyaptejovāyvākāśaṛtudhātusamavāyādbāhyasya pratītyasamutpādasya pratyayopanibandho draṣṭavyaḥ |",
  "S04n485:97": "tatra pṛthivīdhāturbījasya saṃdhāraṇakṛtyaṃ karoti |",
  "S04n485:98": "abdhāturbījaṃ snehayati |",
  "S04n485:99": "tejodhāturbījaṃ paripācayati |",
  "S04n485:100": "vāyudhāturbījamabhinirharati |",
  "S04n485:101": "ākāśadhāturbījasyānāvaraṇakṛtyaṃ karotīti |",
  "S04n485:102": "ṛturapi bījasya pariṇāmanākṛtyaṃ karoti |",
  "S04n485:103": "asatsu eṣu pratyayeṣu bījādaṅkurasyābhinirvṛttirna bhavati |",
  "S04n485:104": "yadā bāhyaśca pṛthivīdhāturavikalo bhavati,",
  "S04n485:105": "evamaptejovāyvākāśaṛtudhātavaścāvikalā bhavanti,",
  "S04n485:106": "tataḥ savaṣāṃ samavāyādbīje nirudhyamāne aṅkurasyābhinirvṛttirbhavati |",
  "S04n485:107": "tatra pṛthivīdhātornaivaṃ bhavati-ahaṃ bījasya saṃdhāraṇakṛtyaṃ karomīti |",
  "S04n485:108": "evamabdhātorapi naivaṃ bhavati-ahaṃ bījaṃ snehayāmīti |",
  "S04n485:109": "tejodhātorapi naivaṃ bhavati-ahaṃ bījaṃ paripācayāmīti |",
  "S04n485:110": "vāyudhātorapi naivaṃ bhavati-ahaṃ bījamabhinirharāmīti |",
  "S04n485:111": "ākāśadhātorapi naivaṃ bhavati-ahaṃ bījasyānāvaraṇakṛtyaṃ karomīti |",
  "S04n485:112": "ṛtorapi naivaṃ bhavati-ahaṃ bījasya pariṇāmanākṛtyaṃ karomīti |",
  "S04n485:113": "bījasyāpi naivaṃ bhavati-ahaṃ bījaṃ (aṅkuraṃ?)",
  "S04n485:114": "abhinirvartayāmīti |",
  "S04n485:115": "aṅkurasyāpi naivaṃ bhavati-ahamebhiḥ pratyayairabhinirvartita iti |",
  "S04n485:116": "atha punaḥ satsu eteṣu pratyayeṣu bīje nirudhyamāne aṅkurasyābhinirvṛttiebhavati |",
  "S04n485:117": "evaṃ yāvat puṣpe sati phalasyābhinirvṛttirbhavati |",
  "S04n485:118": "sa ca aṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto ( na caikakāraṇādhīno)",
  "S04n485:119": "nāpyahetusamutpannaḥ |",
  "S04n485:120": "atha punaḥ pṛthivyaptejovāyvākāśaṛtudhātusamavāyād bīje nirudhyamāne aṅkurasyābhinirvṛttirbhavati |",
  "S04n485:121": "evaṃ bāhyasya pratītyasamutpādasya pratyayopanibandho draṣṭavyaḥ ||",
  "S04n485:122": "tatra bāhyaḥ pratītyasamutpādaḥ pañcabhirākārairdraṣṭavyaḥ |",
  "S04n485:123": "katamaiḥ pañcabhiḥ ?",
  "S04n485:124": "na śāśvatataḥ,",
  "S04n485:125": "nocchedataḥ,",
  "S04n485:126": "na saṃkrāntitaḥ,",
  "S04n485:127": "parīttahetuto vipulaphalābhinirvṛttitaḥ,",
  "S04n485:128": "tatsadṛśānuprabandhataśca |",
  "S04n485:129": "kathaṃ na śāśvatata iti ?",
  "S04n485:130": "yasmādanyo'ṅkuraḥ anyadbījam |",
  "S04n485:131": "na ca ya evāṅkuraḥ tadeva bījam |",
  "S04n485:132": "na ca niruddhādbījādaṅkura utpadyate nāpyaniruddhāt |",
  "S04n485:133": "bījaṃ punarnirudhyate,",
  "S04n485:134": "tadaivāṅkuraścotpadyate |",
  "S04n485:135": "tasmānna śāśvatataḥ |",
  "S04n485:136": "kathaṃ nocchedataḥ ?",
  "S04n485:137": "na ca pūrvaniruddhād bījādaṅkuro niṣpadyate |",
  "S04n485:138": "nāpyaniruddhāt |",
  "S04n485:139": "api ca bījaṃ ca nirudhyate,",
  "S04n485:140": "tasminneva samaye aṅkura utpadyate tulādaṇḍonnāmāvanāmavat |",
  "S04n485:141": "ato nocchedataḥ ||",
  "S04n485:142": "kathaṃ na saṃkrāntitaḥ ?",
  "S04n485:143": "visadṛśo bījādaṅkura iti |",
  "S04n485:144": "ato na saṃkrāntitaḥ ||",
  "S04n485:145": "kathaṃ parīttahetuto vipulaphalābhinirvṛttitaḥ ?",
  "S04n485:146": "parīttaṃ bījamupyate,",
  "S04n485:147": "vipulaphalamabhinirvartayatīti |",
  "S04n485:148": "ataḥ parīttahetuto vipulaphalābhinirvṛttitaḥ ||",
  "S04n485:149": "kathaṃ tatsadṛśānuprabandhataḥ ?",
  "S04n485:150": "yādṛśaṃ bījamupyate,",
  "S04n485:151": "tādṛśaṃ phalamabhinirvartayatīti |",
  "S04n485:152": "atastatsadṛśānuprabandhataśceti ||",
  "S04n485:153": "evaṃ bāhyaḥ pratītyasamutpādaḥ pañcabhirākārairdraṣṭavyaḥ ||",
  "S04n485:154": "evamādhyātmiko'pi pratītyasamutpādo dvābhyāṃ kāraṇābhyāmutpadyate |",
  "S04n485:155": "katamābhyāṃ dvābhyām ?",
  "S04n485:156": "yadidaṃ hetūpanibandhataḥ pratyayopanibandhataśca |",
  "S04n485:157": "tatrādhyātmikasya pratītyasamutpādasya hetūpanibandhaḥ katamaḥ ?",
  "S04n485:158": "yadidamavidyāpratyayāḥ saṃskārāḥ,",
  "S04n485:159": "yāvajjātipratyayaṃ jarāmaraṇamiti |",
  "S04n485:160": "avidyā cennābhaviṣyat,",
  "S04n485:161": "naiva saṃskārāḥ prajñāsyante |",
  "S04n485:162": "evaṃ yāvajjātiścennābhaviṣyat,",
  "S04n485:163": "jarāmaraṇaṃ na prajñāsyate |",
  "S04n485:164": "atha satyāmavidyāyāṃ saṃskārāṇāmabhinirvṛttirbhavati |",
  "S04n485:165": "evaṃ yāvajjātyāṃ sattyāṃ jarāmaraṇasyābhinirvṛttirbhavati |",
  "S04n485:166": "tatra avidyāyā naivaṃ bhavati-ahaṃ saṃskārānabhinirvartayāmīti |",
  "S04n485:167": "saṃskārāṇāmapi naivaṃ bhavati-vayamavidyayā abhinirvatitā iti |",
  "S04n485:168": "evaṃ yāvajjāterapi naivaṃ bhavati-ahaṃ jarāmaraṇamabhinirvartayāmīti |",
  "S04n485:169": "jarāmaraṇasyāpi naivaṃ bhavati-ahaṃ jātyābhinirvartitamiti |",
  "S04n485:170": "atha ca satyāmavidyāyāṃ saṃskārāṇāmabhinirvṛttirbhavati prādurbhāvaḥ |",
  "S04n485:171": "evaṃ yāvajjātyāṃ satyāṃ jarāmaraṇasyābhinirvṛttirbhavati prādurbhāvaḥ |",
  "S04n485:172": "evamādhyātmikasya pratītyasamutpādasya hetūpanibandho draṣṭavyaḥ ||",
  "S04n485:173": "kathamādhyātmikasya pratītyasamutpādasya pratyayopanibandho draṣṭavyaḥ ?",
  "S04n485:174": "ṣaṇṇāṃ dhātūnāṃ samavāyāt |",
  "S04n485:175": "katameṣāṃ ṣaṇṇāṃ dhātūnāṃ samavāyāt ?",
  "S04n485:176": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ |",
  "S04n485:177": "tatra ādhyātmikasya pratītyasamutpādasya pṛthivīdhātuḥ katamaḥ ?",
  "S04n485:178": "yo'yaṃ kāyasya saṃśleṣataḥ kaṭhinabhāvamabhinirvartayati,",
  "S04n485:179": "ayamucyate pṛthivīdhātuḥ |",
  "S04n485:180": "yaḥ kāyasya anuparigrahakṛtyaṃ karoti,",
  "S04n485:181": "ayamucyate'bdhātuḥ |",
  "S04n485:182": "yaṃ kāyasya aśitapītabhakṣitaṃ paripācayati,",
  "S04n485:183": "ayamucyate tejodhātuḥ |",
  "S04n485:184": "yaṃ kāyasya āśvāsapraśvāsakṛtyaṃ karoti,",
  "S04n485:185": "ayamucyate vāyudhātuḥ |",
  "S04n485:186": "yaṃ kāyasyāntaḥśauṣiryamabhinirvartayati,",
  "S04n485:187": "ayamucyate ākāśadhātuḥ |",
  "S04n485:188": "ya kāyasya nāmarūpāṅkuramabhinirvartayati,",
  "S04n485:189": "naḍakalāpayogena,",
  "S04n485:190": "pañcavijñānakāyasaṃyuktaṃ sāsravaṃ ca manovijñānam,",
  "S04n485:191": "ayamucyate vijñānadhātuḥ |",
  "S04n485:192": "tatra asatāmeṣāṃ pratyayānāṃ kāyasyotpattirnaṃ bhavati |",
  "S04n485:193": "yadā ādhyātmikaḥ pṛthivīdhāturavikalo bhavati,",
  "S04n485:194": "evamaptejovāyvākāśavijñānadhātavaśca avikalā bhavanti,",
  "S04n485:195": "tataḥ sarveṣāṃ samavāyāt kāyasyābhinirvṛttirbhavati |",
  "S04n485:196": "tatra pṛthivīdhātornaivaṃ bhavati-ahaṃ kāyasya saṃśleṣataḥ kaṭhinabhāvamabhinirvartayāmīti |",
  "S04n485:197": "abdhātornaivaṃ bhavati-ahaṃ kāyasya anuparigrahakṛtyaṃ karomīti |",
  "S04n485:198": "tejodhātorapi naivaṃ bhavati-ahaṃ kāyasya aśitapītabhakṣitaṃ paripācayāmīti |",
  "S04n485:199": "vāyudhātornaivaṃ bhavati-ahaṃ kāyasya āśvāsapraśvāsakṛtyaṃ karomīti |",
  "S04n485:200": "ākāśadhātornaivaṃ bhavati-ahaṃ kāyasyāntaḥśauṣiryamabhinirvartayāmīti |",
  "S04n485:201": "vijñānadhātornaivaṃ bhavati-ahaṃ kāyasya nāmarūpamabhinirvartayāmīti |",
  "S04n485:202": "kāyasyāpi naivaṃ bhavati-ahamebhiḥ pratyayairjanita iti |",
  "S04n485:203": "atha ca satsu eṣu pratyayeṣu kāyasyotpattirbhavati ||",
  "S04n485:204": "tatra pṛthivīdhāturnātmā na sattvo na jīvo na jantuḥ na manajo na mānavo na strī na pumān na napuṃsakaṃ na cāhaṃ na mama na cānyasya kasyacit |",
  "S04n485:205": "evamabdhātustejodhāturvāyudhāturākāśadhāturvijñānadhātuḥ nātmā na sattvo na jīvo na jantuḥ na manujo na mānavo na strī na pumān na napuṃsakaṃ na cāhaṃ na mama na cānyasya kasyacit ||",
  "S04n485:206": "tatra avidyā katamā ?",
  "S04n485:207": "yā eṣāmeva ṣaṇṇāṃ dhātūnāmekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā ātmasaṃjñā sattvajīvajantupoṣapuruṣapudgalasaṃjñā manujamānavasaṃjñā ahaṃkāramamakārasaṃjñā,",
  "S04n485:208": "evamādi vividhamajñānam |",
  "S04n485:209": "iyamucyate avidyeti |",
  "S04n485:210": "evamavidyāyāṃ satyāṃ viṣayeṣu rāgadveṣamohāḥ pravartante |",
  "S04n485:211": "tatra ye rāgadveṣamohā viṣayeṣu,",
  "S04n485:212": "amī (avidyāpratyayāḥ)",
  "S04n485:213": "saṃskārā ityucyante |",
  "S04n485:214": "vastuprativijñaptirvijñānam |",
  "S04n485:215": "vijñānasahabhuvaścatvāraḥ skandhā arūpiṇaḥ upādānākhyāḥ tannāma |",
  "S04n485:216": "rūpaṃ catvāri mahābhūtāni tāni copādāya rūpam |",
  "S04n485:217": "tacca nāma tacca rūpamaikadhyamabhisaṃkṣipya tannāmarūpam |",
  "S04n485:218": "nāmarūpasaṃniśritāni indriyāṇi ṣaḍāyatanam |",
  "S04n485:219": "trayāṇāṃ dharmāṇāṃ saṃnipātaḥ sparśaḥ |",
  "S04n485:220": "sparśānubhavo vedanā |",
  "S04n485:221": "vedanādhyavasānaṃ tṛṣṇā |",
  "S04n485:222": "tṛṣṇāvaipulyamupādānam |",
  "S04n485:223": "upādānanirjātaṃ punarbhavajanakaṃ karma bhavaḥ |",
  "S04n485:224": "bhavahetukaḥ skandhaprādurbhāvo jātiḥ |",
  "S04n485:225": "jātasya skandhaparipāko jarā |",
  "S04n485:226": "jīrṇasya skandhasya vināśo maraṇam |",
  "S04n485:227": "mriyamāṇasya saṃmūḍhasya sābhiṣvaṅgasya antaḥparidāhaḥ śokaḥ |",
  "S04n485:228": "śokotthamālapanaṃ paridevaḥ |",
  "S04n485:229": "pañcavijñānakāyasaṃyuktamasātamanubhavanaṃ duḥkham |",
  "S04n485:230": "manasikārasaṃyuktaṃ mānasaṃ duḥkhaṃ daurmanasyam |",
  "S04n485:231": "ye cāpi anye evamādayaḥ kleśāḥ,",
  "S04n485:232": "te upāyāsā iti ||",
  "S04n485:233": "tatra mahāndhakārārthena avidyā |",
  "S04n485:234": "abhisaṃskārārthena saṃskārāḥ |",
  "S04n485:235": "vijñāpanārthena vijñānam |",
  "S04n485:236": "anyonyopastambhanārthena nāmarūpam |",
  "S04n485:237": "āyadvārārthena ṣaḍāyatanam |",
  "S04n485:238": "sparśanārthena sparśaḥ |",
  "S04n485:239": "anubhavanārthena vedanā |",
  "S04n485:240": "paritarṣaṇārthena tṛṣṇā |",
  "S04n485:241": "upādānarthena upādānam |",
  "S04n485:242": "punarbhavajananārthena bhavaḥ |",
  "S04n485:243": "skandhaprādurbhāvārthena jātiḥ |",
  "S04n485:244": "skandhaparipākārthena jarā |",
  "S04n485:245": "vināśārthena maraṇam |",
  "S04n485:246": "śocanārthena śokaḥ |",
  "S04n485:247": "vacanaparidevanārthena paridevaḥ |",
  "S04n485:248": "kāyasaṃpīḍanārthena duḥkham |",
  "S04n485:249": "cittasaṃpīḍanārthena daurmanasyam |",
  "S04n485:250": "upakleśārthena upāyāsāḥ ||",
  "S04n485:251": "punaraparam-tattve'pratipattirmithyāpratipattirajñānamavidyā |",
  "S04n485:252": "evamavidyāyāṃ satyāṃ trividhāḥ saṃskārā abhinirvartante-puṇyopagā apuṇyopagā āneñjyopagāḥ |",
  "S04n485:253": "tatra puṇyopagānāṃ saṃskārāṇāṃ puṇyopagameva vijñānaṃ bhavati |",
  "S04n485:254": "apuṇyopagānāṃ saṃskārāṇāmapuṇyopagameva vijñānaṃ bhavati |",
  "S04n485:255": "āneñjyopagānāṃ saṃskārāṇāmāneñjyopagameva vijñānaṃ bhavati |",
  "S04n485:256": "idamucyate saṃskārapratyayaṃ vijñānamiti |",
  "S04n485:257": "vijñānasahabhuvaścatvāro'rūpiṇaḥ skandhā nāmarūpam |",
  "S04n485:258": "tadvijñānapratyayaṃ nāmarūpamucyate |",
  "S04n485:259": "nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante |",
  "S04n485:260": "tannāmarūpapratyayaṃ ṣaḍāyatanamityucyate |",
  "S04n485:261": "ṣaḍbhyaścāyatanebhyaḥ ṣaṭ sparśakāyāḥ pravartante |",
  "S04n485:262": "ayaṃ ṣaḍāyatanapratyayaḥ sparśa ityucyate |",
  "S04n485:263": "yajjātīyaḥ sparśo bhavati,",
  "S04n485:264": "tajjātīyā vedanā pravartate |",
  "S04n485:265": "iyamucyate sparśapratyayā vedaneti |",
  "S04n485:266": "yastāṃ vedanāṃ viśeṣeṇāsvādayati abhinandati adhyavasyati adhyavasāya tiṣṭhati,",
  "S04n485:267": "sā vedanāpratyayā tṛṣṇetyucyate |",
  "S04n485:268": "āsvādanābhinandanādhyavasānādhyavasāyasthānādātmapriyarūpasātarūpairviyogo mā bhūditi nityamaparityāgāya yaivaṃ prārthanā,",
  "S04n485:269": "idamucyate tṛṣṇāpratyayamupādānam |",
  "S04n485:270": "evaṃ prārthayamānaḥ punarbhavajanakaṃ karma samutthāpayati kāyena vācā manasā ca,",
  "S04n485:271": "sa upādānapratyayo bhava ityucyate |",
  "S04n485:272": "tatkarmanirjātānāṃ pañcaskandhānāmabhinirvṛttiryā,",
  "S04n485:273": "sā bhavapratyayā jātirityucyate |",
  "S04n485:274": "jātyābhinirvṛttānāṃ skandhānāmupacayanaparipākādvināśo bhavati,",
  "S04n485:275": "tadidaṃ jātipratyayaṃ jarāmaraṇamityucyate ||",
  "S04n485:276": "evamayaṃ dvādaśāṅgaḥ pratītyasamutpādaḥ anyonyahetukaḥ anyonyapratyayaḥ |",
  "S04n485:277": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo'nādikālapravṛtto'nucchinno'pravartate nadīsrotavat ||",
  "S04n485:278": "yadyayaṃ dvādaśāṅgaḥ pratītyasamutpādo'nyonyahetuko'nyonyapratyayaḥ,",
  "S04n485:279": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo'nādikālapravṛtto'nucchinno'nupravartate nadīsrotavat,",
  "S04n485:280": "atha ca imānyasya dvādaśāṅgasya pratītyasamutpādasya catvāri aṅgāni saṃghātakriyāyai hetutvena pravartante |",
  "S04n485:281": "katamāni catvāri ?",
  "S04n485:282": "yaduta avidyā tṛṣṇā karma vijñānaṃ ca |",
  "S04n485:283": "tatra vijñānaṃ bījasvabhāvatvena hetuḥ |",
  "S04n485:284": "karma kṣetrasvabhāvena hetuḥ |",
  "S04n485:285": "avidyā tṛṣṇā ca kleśasvabhāvatvena hetuḥ |",
  "S04n485:286": "tatra karmakleśā vijñānabījaṃ janayanti |",
  "S04n485:287": "tatra karma vijñānabījasya kṣetrakāryaṃ karoti |",
  "S04n485:288": "tṛṣṇā vijñānabījaṃ snehayati |",
  "S04n485:289": "avidyā vijñānabījamavakirati |",
  "S04n485:290": "asatāmeṣāṃ pratyayānāṃ vijñānabījasyābhinirvṛttirna bhavati |",
  "S04n485:291": "tatra karmaṇo naivaṃ bhavati-ahaṃ vijñānabījasya kṣetrakāryaṃ karomīti |",
  "S04n485:292": "tṛṣṇāyā api naivaṃ bhavati-ahaṃ vijñānabījaṃ snehayāmīti |",
  "S04n485:293": "avidyāyā api naivaṃ bhavati-ahaṃ vijñānabījamavakirāmīti |",
  "S04n485:294": "vijñānabījasyāpi naivaṃ bhavati-ahamebhiḥ pratyayairjanitamiti |",
  "S04n485:295": "atha ca vijñānabījaṃ karmakṣetrapratiṣṭhitaṃ tṛṣṇāsnehābhiṣyanditamavidyayā svavakīrṇaṃ virohati |",
  "S04n485:296": "tatratatra upapattyāyatanapratisaṃdhau mātuḥkukṣau nāmarūpāṅkuramabhinirvartayati |",
  "S04n485:297": "sa ca nāmarūpāṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto na caikakāraṇādhīno nāpyahetusamutpannaḥ |",
  "S04n485:298": "atha ca mātāpitṛsaṃyogadṛtusamavāyādanyeṣāṃ ca pratyayānāṃ samavāyāt tatra tatra āsvādaviddhaṃ vijñānabījamupapattyāyatanapratisaṃghau mātuḥ kukṣau nāmarūpāṅkuramabhinirvartayati,",
  "S04n485:299": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt |",
  "S04n485:300": "tadyathā-pañcabhiḥ kāraṇaiḥ cakṣurvijñānamutpadyate |",
  "S04n485:301": "katamaiḥ pañcabhiḥ ?",
  "S04n485:302": "yaduta cakṣuḥ pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam |",
  "S04n485:303": "tatra cakṣurvijñānasya cakṣurāśrayakṛtyaṃ karoti |",
  "S04n485:304": "rūpaṃ cakṣurvijñānasya ālambanakṛtyaṃ karoti |",
  "S04n485:305": "ālokaḥ avabhāsakṛtyaṃ karoti |",
  "S04n485:306": "ākāśamanāvaraṇakṛtyaṃ karoti |",
  "S04n485:307": "tajjamanasikāraḥ samanvāhārakṛtyaṃ karoti |",
  "S04n485:308": "asatāmeṣāṃ pratyayānāṃ cakṣurvijñānaṃ notpadyate |",
  "S04n485:309": "yadā tu cakṣurādhyātmikamāyatanamavikalaṃ bhavati,",
  "S04n485:310": "evaṃ rūpālokākāśatajjamanasikārāśca avikalā bhavanti,",
  "S04n485:311": "tataḥ sarveṣāṃ samavāyāccakṣurvijñānamutpadyate |",
  "S04n485:312": "tatra cakṣuṣo naivaṃ bhavati-ahaṃ cakṣurvijñānasyāśrayakṛtyaṃ karomīti |",
  "S04n485:313": "rūpasyāpi naivaṃ bhavati-ahaṃ cakṣurvijñānasya ālambanakṛtyaṃ karomīti |",
  "S04n485:314": "ālokasyāpi naivaṃ bhavati-ahaṃ cakṣurvijñānasya avabhāsakṛtyaṃ karomīti |",
  "S04n485:315": "ākāśasyāpi naivaṃ bhavati-ahaṃ cakṣurvijñānasya anāvaraṇakṛtyaṃ karomīti |",
  "S04n485:316": "tajjamanasikārasyāpi naivaṃ bhavati-ahaṃ cakṣurvijñānasya samanvāhārakṛtyaṃ karomīti |",
  "S04n485:317": "cakṣurvijñānasyāpi naivaṃ bhavati-ahamebhiḥ pratyayairjanitamiti |",
  "S04n485:318": "atha ca punaḥ satsu eṣu pratyayeṣu cakṣurvijñānasyotpattirbhavati |",
  "S04n485:319": "evaṃ śeṣāṇāmindriyāṇāṃ yathāyogaṃ yojyam ||",
  "S04n485:320": "tatra na kaściddharmo'smāllokāt paralokaṃ saṃkrāmati |",
  "S04n485:321": "asti ca karmaphalaprativijñaptiḥ,",
  "S04n485:322": "hetupratyayānāmavaikalyāt |",
  "S04n485:323": "tadyathā supariśuddhe ādarśamaṇḍale mukhapratibimbakaṃ dṛśyate |",
  "S04n485:324": "na ca tatra ādarśamaṇḍale mukhaṃ saṃkrāmati |",
  "S04n485:325": "asti ca mukhaprativijñaptiḥ,",
  "S04n485:326": "hetupratyayānāmavaikalyāt |",
  "S04n485:327": "evamasmāllokāt na kaścit cyutaḥ,",
  "S04n485:328": "nāpyanyatropapannaḥ |",
  "S04n485:329": "asti ca karmaphalaprativijñaptiḥ,",
  "S04n485:330": "hetupratyayānāmavaikalyāt |",
  "S04n485:331": "tadyathā candramaṇḍalaṃ catvāriṃśadyojanaśatamūrdhvaṃ vrajati |",
  "S04n485:332": "atha ca punaḥ parītte'bhyudakabhājane candrasya pratibimbaṃ dṛśyate |",
  "S04n485:333": "na ca candramaṇḍalaṃ tasmātsthānāccyutam,",
  "S04n485:334": "parītte udakasya bhājane saṃkrāntaṃ bhavati |",
  "S04n485:335": "asti ca candramaṇḍalaprativijñaptiḥ,",
  "S04n485:336": "hetupratyayānāmavaikalyāt |",
  "S04n485:337": "evamasmāllokānna kaścit cyutaḥ,",
  "S04n485:338": "nāpyanyatropapannaḥ |",
  "S04n485:339": "asti ca karmaphalaprativijñaptiḥ,",
  "S04n485:340": "hetupratyayānāmavaikalyāt ||",
  "S04n485:341": "tadyathā agnirupādānapratyaye sati jvalati,",
  "S04n485:342": "upādānavaikalyānna jvalati,",
  "S04n485:343": "evameva karmakleśajanitaṃ vijñānabījaṃ tatra tatra upapattyāyatanapratisaṃghau mātuḥ kukṣau nāmarūpāṅkuramabhinirvartayati,",
  "S04n485:344": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt |",
  "S04n485:345": "evaṃ ādhyātmikasya pratītyasamutpādasya pratyayopanibandho draṣṭavyaḥ ||",
  "S04n485:346": "tatra ādhyātmikaḥ pratītyasamutpādaḥ pañcabhirākārairdraṣṭavyaḥ |",
  "S04n485:347": "katamaiḥ pañcabhiḥ ?",
  "S04n485:348": "na śāśvatataḥ,",
  "S04n485:349": "nocchedataḥ,",
  "S04n485:350": "na saṃkrāntitaḥ,",
  "S04n485:351": "parīttahetuto vipulaphalābhinirvṛttataḥ,",
  "S04n485:352": "tatsadṛśānuprabandhataśceti |",
  "S04n485:353": "kathaṃ na śāśvatataḥ ?",
  "S04n485:354": "yasmādanye māraṇāntikāḥ skandhāḥ,",
  "S04n485:355": "anye aupapattyaṃśikāḥ skandhāḥ,",
  "S04n485:356": "na tu ya evaṃ māraṇāntikāḥ skandhāḥ,",
  "S04n485:357": "ta eva aupapattyaṃśikāḥ |",
  "S04n485:358": "api tu māraṇāntikāḥ skandhā nirudhyante,",
  "S04n485:359": "tasminneva ca samaye aupapattyaṃśikāḥ skandhāḥ prādurbhavanti |",
  "S04n485:360": "ato na śāśvatataḥ ||",
  "S04n485:361": "kathaṃ nocchedataḥ?",
  "S04n485:362": "na ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti,",
  "S04n485:363": "nāpyaniruddheṣu |",
  "S04n485:364": "api tu māraṇāntikāḥ skandhā nirudhyante,",
  "S04n485:365": "tasminneva ca samaye aupapattyaṃśikāḥ skandhāḥ prādurbhavanti tulādaṇḍonnāmāvanāmavat |",
  "S04n485:366": "ato nocchedataḥ ||",
  "S04n485:367": "kathaṃ na saṃkrāntitaḥ ?",
  "S04n485:368": "visadṛśāḥ sattvanikāyāḥ sabhāgāyāṃ jātyāṃ jātimabhinirvartayanti |",
  "S04n485:369": "ato na saṃkrāntitaḥ |",
  "S04n485:370": "kathaṃ parīttahetuto vipulaphalābhinirvṛttitaḥ ?",
  "S04n485:371": "parīttaṃ karma kriyate,",
  "S04n485:372": "vipulaḥ phalavipāko'nubhūyate |",
  "S04n485:373": "ataḥ parīttahetuto vipulaphalābhinirvṛttitaḥ ||",
  "S04n485:374": "kathaṃ tatsadṛśānuprabandhataḥ ?",
  "S04n485:375": "yathāvedanīyaṃ karma kriyate,",
  "S04n485:376": "tathāvedanīyo vipāko'nubhūyate |",
  "S04n485:377": "atastatsadṛśānuprabandhataśca ||",
  "S04n485:378": "evamādhyātmikaḥ pratītyasamutpādaḥ pañcabhirākārairdraṣṭavyaḥ ||",
  "S04n485:379": "yaḥ kaścid bhadanta śāriputra imaṃ pratītyasamutpādaṃ bhagavatā samyakpraṇītamevaṃ yathābhūtaṃ samyakprajñayā satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambaṃ śivamabhayamanāhāryamavyayamavyupaśamasvabhāvaṃ paśyati,",
  "S04n485:380": "asataḥ tucchataḥ riktataḥ asārataḥ rogataḥ gaṇḍataḥ śalyataḥ aghataḥ anityataḥ duḥkhataḥ śūnyataḥ anātmataḥ samanupaśyati,",
  "S04n485:381": "na sa pūrvāntaṃ pratisarati-kiṃ nvahamabhūvamatīte'dhvani,",
  "S04n485:382": "kathaṃ nvahamabhūvamatīte'dhvani iti |",
  "S04n485:383": "aparāntaṃ vā na punaḥ pratisarati-kiṃ nvahaṃ bhaviṣyāmyanāgate'dhvani,",
  "S04n485:384": "āhosvinna bhaviṣyāmyanāgate'dhvani,",
  "S04n485:385": "ko nu bhaviṣyāmyanāgate'dhvani,",
  "S04n485:386": "kathaṃ nu bhaviṣyāmyanāgate'dhvani iti |",
  "S04n485:387": "pratyutpannaṃ vā punarnaṃ pratisarati-kiṃ nvidam,",
  "S04n485:388": "kathaṃ nvidam,",
  "S04n485:389": "ke santaḥ ke bhaviṣyāmaḥ,",
  "S04n485:390": "ime sattvāḥ kuta āgatāḥ,",
  "S04n485:391": "itaścyutāḥ kutra gamiṣyantīti |",
  "S04n485:392": "yāni ekeṣāṃ śramaṇabrāhmaṇānāṃ pṛthag loke dṛṣṭigatāni bhaviṣyanti,",
  "S04n485:393": "tadyathā-ātmavādapratisaṃyuktāni sattvavādapratisaṃyuktāni jīvavādapratisaṃyuktāni pudgalavādapratisaṃyuktāni kautukamaṅgalavādapratisaṃyuktāni unmiñjitāni nimiñjitāni ca,",
  "S04n485:394": "tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi ||",
  "S04n485:395": "yo bhadanta śāriputra evaṃvidhadharmakṣāntisamanvitaḥ pratītyasamutpādaṃ samyagavagacchati,",
  "S04n485:396": "tasya tathāgato'rhan samyaksaṃbuddho vidyācaraṇasaṃpannaḥ sugato lokavit puruṣadamyasārathiranattaraḥ śāstā devamanuṣyāṇāṃ buddho bhagavān samyaksaṃbodhiṃ vyākaroti-samyaksaṃbuddho buddho bhaviṣyasīti |",
  "S04n485:397": "maitreyeṇa bodhisattvena mahāsattvena evamuktam ||",
  "S04n485:398": "atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ |",
  "S04n485:399": "prakrāntāste ca bhikṣavaḥ ||",
  "S04n485:400": "āryaśālistambaṃ nāma mahāyānasūtraṃ saṃpūrṇam ||"
}