{
  "S03n233:0": "10. yajña-jātakam",
  "S03n233:1": "na kalyāṇāśayāḥ pāpapratāraṇāmanuvidhīyanta ityāśayaśuddhau prayatitavyam |",
  "S03n233:2": "tadyathānuśrūyate-",
  "S03n233:3": "bodhisattvaḥ kila svapuṇyaprabhāvopanatāmānatasarvasāmantāṃ praśāntasvaparacakrādyupadravatvādakaṇṭakāmasapatnāmekātapatrāṃ dāyādyakramāgatāṃ pṛthivīṃ pālayāmāsa |",
  "S03n233:4": "nāthaḥ pṛthivyāḥ sa jitendriyārirbhuṃktāvagīteṣu phaleṣvasaktaḥ |",
  "S03n233:5": "prajāhiteṣvāhitasarvabhāvo gharmaikakāryo munivad babhūva ||1 ||",
  "S03n233:6": "viveda lokasya hi sa svabhāvaṃ pradhānacaryānukṛtipradhānam |",
  "S03n233:7": "śreyaḥ samādhitsurataḥ prajāsu viśeṣato dharmavidhau sasañje ||2 ||",
  "S03n233:8": "dadau dhanaṃ śīlavidhiṃ samādade kṣamāṃ niṣeve jagadarthamaihata |",
  "S03n233:9": "prajāhitādhyāśayasaumyadarśanaḥ sa mūrtimāndharma iva vyarocata ||3 ||",
  "S03n233:10": "atha kadācittadbhujābhiguptamapi taṃ viṣayaṃ sattvānāṃ karmavaiguṇyātpramādavaśagatvācca varṣakarmādhikṛtānāṃ devaputrāṇāṃ durvṛṣṭiparyākulatā kvacitkvacidabhidudrāva |",
  "S03n233:11": "atha sa rājā vyaktamayaṃ mama prajānāṃ vā dharmāpacārātsamupanato'nartha iti niścitamatiḥ saṃrūḍhahitādhyāśayatvātprajāsu tadduḥkhamamṛṣyamāṇo dharmatattvajñasaṃmatānpurohitapramukhānbrāhmavṛddhānmatisacivāṃśca taduddharaṇopāyaṃ papraccha |",
  "S03n233:12": "atha te vedavihitamanekaprāṇiśatavadhārambhabhīṣaṇaṃ yajñavidhiṃ suvṛṣṭihetuṃ manyamānāstasmai saṃvarṇayāmāsuḥ |",
  "S03n233:13": "viditavṛttāntastu sa rājā yajñavihitānāṃ prāṇivaiśasānāṃ karuṇātmakatvānna teṣāṃ tadvacanaṃ bhāvenābhyanandat |",
  "S03n233:14": "vinayānuvṛttyā cainānpratyākhyānarūkṣākṣaramanuktvā prastāvāntareṇaiṣāṃ tāṃ kathāṃ tiraścakāra |",
  "S03n233:15": "te punarapi taṃ rājānaṃ dharmasaṃkathāprastāvalabdhāvasarā gāmbhīryāvagūḍhaṃ tasya bhāvamajānānā yajñapravṛttaye samanuśaśāsuḥ-",
  "S03n233:16": "kāryāṇi rājñāṃ niyatāni yāni lābhe pṛthivyāḥ paripālane ca |",
  "S03n233:17": "nātyeti kālastava tāni nityaṃ teṣāṃ kramo dharmasukhāni yadvat ||4 ||",
  "S03n233:18": "trivargasevānipuṇasya tasya prajāhitārthaṃ dhṛtakārmukasya |",
  "S03n233:19": "yajñābhidhāne suralokasetau pramādatandreva kathaṃ matiste ||5 ||",
  "S03n233:20": "bhṛtyairivājñā bahu manyate te sākṣādiyaṃ siddhiriti kṣitīśaiḥ |",
  "S03n233:21": "śreyāṃsi kīrtijvalitāni cetuṃ yajñairayaṃ te ripukāla kālaḥ ||6 ||",
  "S03n233:22": "kāmaṃ sadā dīkṣita eva ca tvaṃ dānaprasaṅgānniyamādarācca |",
  "S03n233:23": "vedaprasiddhaiḥ kratubhistathāpi yuktaṃ bhavenmoktumṛṇaṃ surāṇām ||7 ||",
  "S03n233:24": "sviṣṭyābhituṣṭāni hi daivatāni bhūtāni vṛṣṭyā pratimānayanti |",
  "S03n233:25": "iti prajānāṃ hitamātmanaśca yaśaskaraṃ yajñavidhiṃ juṣasva ||8 ||",
  "S03n233:26": "tasya cintā prādurabhavat-atidurnyasto batāyaṃ parapratyayahāryapelavamatiramīmāṃsako dharmapriyaḥ śraddadhāno jano yatra hi nāma-",
  "S03n233:27": "ya eva lokeṣu śaraṇyasammatāsta eva hiṃsāmapi dharmato gatāḥ |",
  "S03n233:28": "vivartate kaṣṭamapāyasaṅkaṭe janastadādeśitakāpathānugaḥ ||9 ||",
  "S03n233:29": "ko hi nāmābhisambandho dharmasya paśuhiṃsayā |",
  "S03n233:30": "suralokādhivāsasya daivataprīṇanasya vā ||10 ||",
  "S03n233:31": "viśasyamānaḥ kila mantraśaktibhiḥ paśurdivaṃ gacchati tena tadvadhaḥ |",
  "S03n233:32": "upaiti dharmatvamitīdamapyasatparaiḥ kṛtaṃ ko hi paratra lapsyate ||11 ||",
  "S03n233:33": "asatpravṛtteranivṛttamānasaḥ śubheṣu karmasvavirūḍhaniścayaḥ |",
  "S03n233:34": "paśurdivaṃ yāsyati kena hetunā hato'pi yajñe svakṛtāśrayādvinā ||12 ||",
  "S03n233:35": "hataśca yajñe tridivaṃ yadi vrajennanu vrajeyuḥ paśutāṃ svayaṃ dvijāḥ |",
  "S03n233:36": "yatastu nāyaṃ vidhirīkṣyate kvacidvacastadeṣāṃ ka iva grahīṣyati ||13 ||",
  "S03n233:37": "atulyagandharddhirasaujasaṃ śubhāṃ sudhāṃ kilotsṛjya varāpsarodhṛtām |",
  "S03n233:38": "mudaṃ prayāsyanti vapādikāraṇādvadhena śocyasya paśordivaukasaḥ ||14 ||",
  "S03n233:39": "tadidamatra prāptakālamiti viniścitya sa rājā yajñārambhasamutsuka iva nāma tatteṣāṃ vacanaṃ pratigṛhyāvocadenan-sanāthaḥ khalvahamanugrahavāṃśca yadevaṃ me hitāvahitamanaso'trabhavantaḥ |",
  "S03n233:40": "tadicchāmi puruṣamedhasahasreṇa yaṣṭum |",
  "S03n233:41": "anviṣyatāṃ tadupayogyasambhārasamudānayanārthaṃ yathādhikāramamātyaiḥ |",
  "S03n233:42": "parīkṣyatāṃ satrāgāraniveśanayogyo bhūmipradeśastadanuguṇaśca tithi-karaṇa-muhūrta-nakṣatra-yoga iti |",
  "S03n233:43": "athainaṃ purohita uvāca-īpsitārthasiddhaye snātu tāvanmahārāja ekasya yajñasya samāptāvavabhṛthe |",
  "S03n233:44": "athottareṣāmārambhaḥ kariṣyate krameṇa |",
  "S03n233:45": "yugapatpuruṣapaśavaḥ sahasraśo hi parigṛhyamāṇā vyaktamudvegadoṣāya prajānāṃ te syuriti |",
  "S03n233:46": "astyetaditi brāhmaṇairuktaḥ sa rājā tānuvāca-alamatrabhavatāṃ prakṛtikopāśaṅkayā |",
  "S03n233:47": "tathā hi saṃvidhāsye yathodvegaṃ me prajā na yāsyantīti |",
  "S03n233:48": "atha sa rājā paurajānapadānsaṃnipātyāvravīt-icchāmi puruṣamedhasahasreṇa yaṣṭum |",
  "S03n233:49": "na ca mayārhaḥ kaścidakāmaḥ puruṣaḥ paśutve niyoktumaduṣṭaḥ |",
  "S03n233:50": "tadyaṃ yamataḥ prabhṛti vo drakṣyāmi vyavadhūtapramādanidreṇa vimalena cāracakṣuṣā śīlamaryādātivartinamasmadājñāṃ paribhavantaṃ taṃ taṃ svakulapāṃsanaṃ deśakaṇṭakamahaṃ yajñapaśunimittamādāsya ityetadvo viditamastviti |",
  "S03n233:51": "atha teṣāṃ mukhyatamāḥ prāñjalayo bhūtvainamūcuḥ-",
  "S03n233:52": "sarvāḥ kriyāstava hitapravaṇāḥ prajānāṃ",
  "S03n233:53": "tatrāvamānanavidhernaradeva ko'rthaḥ |",
  "S03n233:54": "brahmāpi te caritamabhyanumantumarhaḥ",
  "S03n233:55": "sādhupramāṇa paramatra bhavānpramāṇam ||15 ||",
  "S03n233:56": "priyaṃ yadeva devasya tadasmākamapi priyam |",
  "S03n233:57": "asmatpriyahitādanyad dṛśyate na hi te priyam ||16 ||",
  "S03n233:58": "iti pratigṛhītavacanaḥ paurajanāpadaiḥ sa rājā janaprakāśenāḍambareṇa pratyayitānamātyānpāpajanopagrahaṇārthaṃ janapadaṃ nagarāṇi ca preṣayāmāsa samantataśca pratyahamiti ghoṣaṇāḥ kārayāmāsa |",
  "S03n233:59": "abhayamabhayado dadāti rājā sthiraśuciśīladhanāya sajjanāya |",
  "S03n233:60": "avinayanirataiḥ prajāhitārthaṃ narapaśubhistu sahasraśo yiyakṣuḥ ||17 ||",
  "S03n233:61": "tadyaḥ kaścidataḥ prabhṛtyavinayaślāghānuvṛttyudbhavāt",
  "S03n233:62": "sāmantakṣitipārcitāmapi nṛpasyājñāmavajñāsyati |",
  "S03n233:63": "sa svaireva viṣahya yajñapaśutāmāpāditaḥ karmabhi-",
  "S03n233:64": "ryūpābaddhatanurviṣādakṛpaṇaḥ śuṣyañjanairdrakṣyate ||18 ||",
  "S03n233:65": "atha tadviṣayanivāsinaḥ puruṣā yajñapaśunimittaṃ duḥśīlapuruṣānveṣaṇādaraṃ tamanvavekṣya rājñastāṃ ca ghoṣaṇāmatibhīṣaṇāṃ pratyahamupaśrṛṇvantaḥ pāpajanopagrahāvahitāṃśca rājapuruṣānsamantataḥ samāpatato'bhivīkṣya tyaktadauḥśīlyānurāgāḥ śīlasaṃvarasamādānaparā vairaprasaṅgaparāṅmukhāḥ parasparapremagauravasumukhāḥ praśāntavigrahavivādā gurujanavacanānuvartinaḥ saṃvibhāgaviśāradāḥ priyātithayo vinayanaibhṛtyaślāghinaḥ kṛta iva yuge babhūvuḥ |",
  "S03n233:66": "bhayena mṛtyoḥ paralokacintayā kulābhimānena yaśo'nurakṣayā |",
  "S03n233:67": "suśuklabhāvācca viruḍhayā hriyā janaḥ saḥ śīlāmalabhūṣaṇo'bhavat ||19 ||",
  "S03n233:68": "yathā yathā dharmaparo'bhavajjanastathā tathā rakṣijano viśeṣataḥ |",
  "S03n233:69": "cakāra duḥśīlajanābhimārgaṇāmataśca dharmānna cacāla kaścana ||20 ||",
  "S03n233:70": "svadeśavṛttāntamathopaśuśruvānimaṃ nṛpaḥ prītiviśeṣabhūṣaṇaḥ |",
  "S03n233:71": "carānpriyākhyānakadānavistaraiḥ santarpayitvā sacivānsamanvaśāt ||21 ||",
  "S03n233:72": "parā manīṣā mama rakṣituṃ prajā gatāśca tāḥ samprati dakṣiṇīyatām |",
  "S03n233:73": "idaṃ ca yajñāya dhanaṃ pratarkitaṃ yiyakṣurasmīti yathāpratarkitam ||22 ||",
  "S03n233:74": "yadīpsitaṃ yasya sukhendhanaṃ dhanaṃ prakāmamāpnotu sa tanmadantikāt |",
  "S03n233:75": "itīyamasmadviṣayopatāpinī daridratā nirviṣayā yathā bhavet ||23 ||",
  "S03n233:76": "mayi prajārakṣaṇaniścayasthite sahāyasampatparivṛddhasādhane |",
  "S03n233:77": "iyaṃ janārtirmadamarṣadīpanī muhurmuṃhurme jvalatīva cetasi ||24 ||",
  "S03n233:78": "atha te tasya rājñaḥ sacivāḥ paramamiti pratigṛhya tadvacanaṃ sarveṣu grāmanagaranigameṣu mārgaviśrāmapradeśeṣu ca dānaśālāḥ kārayitvā yathāsandiṣṭaṃ rājñā pratyahamarthijanamabhilaṣitairarthavisargaiḥ santarpayāmāsuḥ |",
  "S03n233:79": "atha vihāya janaḥ sa daridratāṃ samamavāptavasurvasudhādhipāt |",
  "S03n233:80": "vividhacitraparicchadabhūṣaṇaḥ pravitatotsavaśobha ivābhavat ||25 ||",
  "S03n233:81": "pramuditārthijanastutisañcitaṃ pravitatāna nṛpasya diśo yaśaḥ |",
  "S03n233:82": "tanutaraṅgavivardhitavistaraṃ sara ivāmbujakesarajaṃ rajaḥ ||26 ||",
  "S03n233:83": "iti nṛpasya sunītiguṇāśrayātsucaritābhimukhe nikhile jane |",
  "S03n233:84": "samabhibhūtabalāḥ kuśalocchrayairvilayamīyurasaṅgamupadravāḥ ||27 ||",
  "S03n233:85": "aviṣamatvasukhā ṛtavo'bhavannavanṛpā iva dharmaparāyaṇāḥ |",
  "S03n233:86": "vividhasasyadharā ca vasundharā sakamalāmalanīlajalāśayā ||28 ||",
  "S03n233:87": "na janamabhyarujanprabalā rujaḥ paṭutaraṃ guṇamoṣadhayo dadhuḥ |",
  "S03n233:88": "ṛtuvaśena vavau niyato'nilaḥ pariyayuśca śubhena pathā grahāḥ ||29 ||",
  "S03n233:89": "na paracakrakṛtaṃ samabhūdbhayaṃ na ca parasparajaṃ na ca daivikam |",
  "S03n233:90": "niyamadharmapare nibhṛte jane kṛtamivātra yugaṃ samapadyata ||30 ||",
  "S03n233:91": "athaivaṃ pravṛttena dharmayajñena rājñā praśamiteṣvarthijanaduḥkheṣu sārdhamupadravaiḥ pramuditajanasambādhāyāmabhyudayaramyadarśanāyāṃ vasundharāyāṃ nṛpaterāśīrvacanādhyayanasavyāpāre loke vitanyamāne samantato rājayaśasi prasādāvarjitamatiḥ kaścidamātyamukhyo rājānamityuvāca-suṣṭhu khalvidamucyate-",
  "S03n233:92": "uttamādhamamadhyānāṃ kāryāṇāṃ nityadarśanāt |",
  "S03n233:93": "uparyupari buddhīnāṃ carantīśvarabuddhayaḥ ||31 ||",
  "S03n233:94": "iti | devena hi paśuvaiśasavācyadoṣavirahitena dharmayajñena prajānāmubhayalokahitaṃ sampāditamupadravāśca praśamaṃ nītā dāridryaduḥkhāni ca śīle pratiṣṭhāpitānām |",
  "S03n233:95": "kiṃ bahunā? sabhāgyāstāḥ prajāḥ |",
  "S03n233:96": "lakṣmeva kṣaṇadākarasya vitataṃ gātre na kṛṣṇājinaṃ",
  "S03n233:97": "dīkṣāyantraṇayā nisargalalitā ceṣṭā na mandodyamaḥ |",
  "S03n233:98": "mūrdhnaśchatranibhasya keśaracanā śobhā tathaivātha ca",
  "S03n233:99": "tyāgaiste śatayajvano'pyapahṛtaḥ kīrtyāśrayo vismayaḥ ||32 ||",
  "S03n233:100": "hiṃsāviṣaktaḥ kṛpaṇaḥ phalepsoḥ prāyeṇa lokasya nayajña yajñaḥ |",
  "S03n233:101": "yajñastu kīrtyābharaṇaḥ samaste śīlasya nirdoṣamanoharasya ||33 ||",
  "S03n233:102": "aho prajānāṃ bhāgyāni yāsāṃ gopāyitā bhavān |",
  "S03n233:103": "prajānāmapi hi vyaktaṃ naivaṃ syād gopitā pitā ||34 ||",
  "S03n233:104": "apara uvāca-",
  "S03n233:105": "dānaṃ nāma dhanodaye sati jano datte tadāśāvaśaḥ",
  "S03n233:106": "syācchīle'pi ca lokapaṃktyabhimukhaḥ svarge ca jātaspṛhaḥ |",
  "S03n233:107": "yā tveṣā parakāryadakṣiṇatayā tadvatpravṛttistayo-",
  "S03n233:108": "rnāvidvatsu na sattvayogavidhureṣveṣā samālakṣyate ||35 ||",
  "S03n233:109": "tadevaṃ kalyāṇāśayā na pāpapratāraṇāmanuvidhīyanta ityāśayaśuddhau prayatitavyam |",
  "S03n233:110": "iti prajāhitodyogaḥ śreyaḥkīrtisukhāvahaḥ |",
  "S03n233:111": "yannṛpāṇāmato nālaṃ tamanādṛtya vartitum ||36 ||",
  "S03n233:112": "evaṃ rājāpavāde'pi vācyam |",
  "S03n233:113": "dharmābhyāsaḥ prajānāṃ bhūtimāvahatīti bhūtikāmena dharmānuvartinā bhavitavyamityevamapyunneyam |",
  "S03n233:114": "na paśuhiṃsā kadācidabhyudayāya dānadamasaṃyamādayastvabhyudayāyeti tadarthinā dānādipareṇa bhavitavyamityevamapi vācyam |",
  "S03n233:115": "lokārthacaryāpravaṇamatirevaṃ pūrvajanmasvapi bhagavāniti tathāgatavarṇe'pi vācyam |",
  "S03n233:116": "iti yajña-jātakaṃ daśamam |"
}