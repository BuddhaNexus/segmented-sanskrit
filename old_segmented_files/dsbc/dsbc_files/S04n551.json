{
  "S04n551:0": "vinayaviniścaya upāliparipṛcchā",
  "S04n551:1": "namo buddhāya ||",
  "S04n551:2": "tena khalu punaḥ samayenāyuṣmānupaliḥ pratisaṃlayanāta vyutthāya yena bhagavāṃstenopasaṃkrāmat |",
  "S04n551:3": "upasaṃkramya bhagavataḥ pādau śirasābhivandya triḥ pradakṣiṇīkṛtyaikāntaṃ nyasīdat |",
  "S04n551:4": "ekānta niṣaṇnaścāyuṣmānupāliḥ bhagavantametadavocat |",
  "S04n551:5": "iha bhagavanmamaikākino rahogatasya pratisaṃlīna cittasyāyamevaṃrupaścetasi cetaḥparivitarka udapādi |",
  "S04n551:6": "prātimokṣasaṃvaro bhagavatā prajñaptaścādhiśīlaśikṣā pariśuddhiḥ śrāvakayānikānāṃ pratyekabuddhayānikānām ca |",
  "S04n551:7": "bodhisatvāyānikānāṃ tu bhagavatā jīvitaparityāge'pi śikṣāpyatra parideśitā nirdiṣṭā |",
  "S04n551:8": "tat kathaṃ bhagavataḥ parinirvṛtasya tiṣṭhato vā śrāvakayānikānāṃ prātimokṣasaṃvaro vaktavyaḥ |",
  "S04n551:9": "kathaṃ pratyekabuddhayānikānām |",
  "S04n551:10": "kathaṃ mahāyānasaṃprasthitānāṃ bodhisattvānāṃ prātimokṣasaṃvaro vaktavyaḥ |",
  "S04n551:11": "ahaṃ bhagavatā vinayaparāṇāmagro nirddiṣṭaḥ |",
  "S04n551:12": "tasya me bhagavan vijñāpayatūpāyakauśalyaṃ samprakāśayatu bhagavan yathā bhagavataḥ sakāśāt sammukhaṃ śrutvā sammukhaṃ pratigṛhya vaiśāradyaprāptaḥ parṣatsu vistareṇa saṃprakāśayeyam |",
  "S04n551:13": "ayaṃ me bhagavannekākino rahogatasya pratisaṃlīnasyaivaṃrupaścetasi cetaḥ parivitarka udapādi yattvahaṃ bhagavantamusaṃkramya vinayaviniścayaṃ paripṛccheyamiti |",
  "S04n551:14": "tat sādhu bhagavan vyākarotu tathāgato vinayaviniścayaṃ vistareṇa mahatī bhikṣuparṣata sannipatitā bodhisattvaparṣacca |",
  "S04n551:15": "evamukte bhagavānāyuṣmantamupālimetadavocat |",
  "S04n551:16": "tasmāttarhitvamupāle anyena prayogeṇānyenādhyāśayena śrāvakayānikānāṃ śikṣāpariśuddhiṃ vada |",
  "S04n551:17": "anyena prayogeṇānyenādhyāśayena mahāyānasampratiṣṭhitānāṃ śikṣāpariśuddhiṃ vada |",
  "S04n551:18": "tat kasmāddhetoḥ |",
  "S04n551:19": "anyo hyupāle śrāvakayānikānāṃ prayogo'nyo'dhyāśayaḥ |",
  "S04n551:20": "anyo mahāyānasaṃprasthitānāṃ prayogo'nyo'dhyāśayaḥ |",
  "S04n551:21": "tatropāleyā śrāvakayānikasya pariśuddhaśīlatā sā mahāyānikasya bodhisattvasyāpariśuddhaśīlatā paramadauḥśīlyañca |",
  "S04n551:22": "yā mahāyānasamprasthitasya bodhisattvasya pariśuddhaśīlatā sā śrāvakayānikasyāpariśuddhaśīlatā paramadauḥśīlyañca |",
  "S04n551:23": "tat kasmāddhetoḥ |",
  "S04n551:24": "ihopāle śrāvakayānikastatkṣaṇikacitte'pi bhavopapattiṃ na parigṛṇhāti |",
  "S04n551:25": "iyaṃ śrāvakayānikasya pariśuddhaśīlatā sā mahāyānikasya bodhisatvasyā pariśuddhaśīlata paramadauḥ śīlyañca |",
  "S04n551:26": "katamopāle mahāyānasamprasthitasya bodhisattvasya pariśuddhaśīlatā yā śrāvakayānikasyāpariśuddhaśīlatā paramadauḥśilyañca |",
  "S04n551:27": "ihopāle mahāyāne samprasthito bodhisattvo'prameyāsaṃkhyeyān kalpān bhavopapattiṃ parigṛṇhāti aparikhinnacitto'parikhinnamānasaḥ |",
  "S04n551:28": "iyaṃ mahāyānasamprasthitasya bodhisattvasya pariśuddhaśīlatā sā śrāvakayānikasyāpariśuddhaśīlatā paramadauḥśīlyañca |",
  "S04n551:29": "tasmāttarhi tvamupāle sānurakṣāṃ śikṣāṃ mahāyānasaṃprasthitānāṃ bodhisattvānāṃ vada |",
  "S04n551:30": "niranurakṣāṃ śikṣāṃ śrāvakayānikānāṃ vada |",
  "S04n551:31": "saparihārāṃ śikṣāṃ mahāyānasamprasthitānāṃ bodhisattvānāṃ vada |",
  "S04n551:32": "niḥparihārāṃ śikṣāṃ śrāvakayānikānāṃ vada |",
  "S04n551:33": "dūrānupraviṣṭāṃ śikṣāṃ mahāyānasamprasthitānāṃ bodhisattvānāṃ vada |",
  "S04n551:34": "sāvadānāṃ śikṣāṃ śrāvakayānikānāṃ vada |",
  "S04n551:35": "kathaṃ copāle sānurakṣā śikṣā mahāyānasaṃprasthitānāṃ bodhisattvānāṃ niranurakṣā śikṣā śrāvaka yānikānām |",
  "S04n551:36": "ihopāle mahāyāna saṃprasthitena bodhisattvena parasattvānāṃ parapudgalānāṃ hitamanuvartitavyaṃ na punaḥ śrāvakayānikena |",
  "S04n551:37": "anenopāle paryyāyeṇa sānurakṣā śikṣā mahāyānikānām bodhisattvānāṃ niranurakṣā śikṣā śrāvakayānikānām |",
  "S04n551:38": "kathaṃ copāle saparihārā śikṣā mahāyānasamprasthitānāṃ bodhisattvānāṃ niḥ parihārāśikṣā śrāvakayānikānām |",
  "S04n551:39": "ihopāle mahānasaṃprasthitobodhisattvo'pi saceta pūrvvāṇhasamaye āpattimāpadyeta madhyānhakāle sarvvajñatācittenāvirahito viharedaparyyantaḥ |",
  "S04n551:40": "evaṃ mahāyānasamprasthitasya bodhisattvasya śīlaskandha |",
  "S04n551:41": "sacenmadhyānhasamaye āpattimāpadyate sāyānhakāle sarvvajñatācittenāvirahito viharedaparyyantaḥ |",
  "S04n551:42": "evaṃ mahāyānasaṃprasthitasya bodhisattvasya śīlaskandhaḥ |",
  "S04n551:43": "sacet sāyānhasamaey āpattimāpadyeta rātryāḥ purimayāme sarvvajñatācittenāvirahito viharedaparyyantaḥ |",
  "S04n551:44": "evaṃ mahāyānasaṃpratisthatasya bodhisattvasyaśīlaskandhaḥ |",
  "S04n551:45": "sacet rātryāḥ purimayāme āpattimāpadyeta rātryāśca madhyamayāme sarvvajñatācittenāvirahito viharedaparyyantaḥ |",
  "S04n551:46": "evaṃ mahāyānasaṃprasthitasya bodhisattvasya śīlaskandhaḥ |",
  "S04n551:47": "sacet rātryā madhyamayāme āpattimāpadyeta rātryāśca paścimayāme sarvvajñatācittenāvirahito viharedaparyyantaḥ |",
  "S04n551:48": "evaṃ mahāyānasaṃprasthitasya bodhisattvasya śīlaskandho veditavyaḥ |",
  "S04n551:49": "evaṃ hyupāle saparihārā śikṣā mahāyānasaṃprasthitānāṃ bodhisattvānāṃ |",
  "S04n551:50": "tatra bodhisattvena nātra kaukṛtyaparyyutthānamutpādyaṃ nātivipratisāriṇā bhavitavyaṃ |",
  "S04n551:51": "tatropāle sacecchrāvakayānikaḥ punaḥ punarāpattimāpadyeta naṣṭaḥ śrāvakayānikasya śīlaskandho veditavyaḥ |",
  "S04n551:52": "tat kasmāddhetoḥ |",
  "S04n551:53": "ādīpta śiraścailopamena hi śrāvakayānikena bhavitavyaṃ sarvakleśaprahāṇāya |",
  "S04n551:54": "evaṃ niḥparihārā śikṣā śrāvakayānikasya hyupāle parinirvvāṇakāmasya |",
  "S04n551:55": "katham copāle dūrānupraviṣṭā śikṣā mahāyānasaṃprasthitānāṃ bodhisattvnāṃ sāvadānā śikṣā śrāvakayānikānāṃ |",
  "S04n551:56": "ihopāle mahāyānasaṃprasthito bodhisattvo gaṅgānadīvālikāsamān kalpān pañcabhiḥ kāmaguṇaiḥ krīḍitvā ramitvā paricārayitvā bodhicittaṃ notsṛjati |",
  "S04n551:57": "ayamupāle mahāyānasaṃprasthitasya bodhisattvasya śikṣā veditavyā |",
  "S04n551:58": "tat kasmāddhetoḥ |",
  "S04n551:59": "bhaviṣyatyupāle sa kālaḥ sa samayo yanmahāyānasaṃprasthito bodhisattvastenaiva bodhicittena suparigṛhītena svapnāntaragato'pi sarvvakleśairnna saṃhariṣyate |",
  "S04n551:60": "api ca mahāyānasaṃprasthitena bodhisattvena naikasminneva bhave sarvvakleśāḥ kṣapayitavyāḥ |",
  "S04n551:61": "anupūrvveṇa bodhisattvnāṃ kleśāḥ kṣayaṃ gacchantiḥ |",
  "S04n551:62": "paripakvakuśalamūlena ca śrāvakayānikenādīptaśi śacailopamena hi tatkṣaṇikokapi bhavopapattirnnotpāditavyā |",
  "S04n551:63": "evamupāle dūrānupraviṣṭā śikṣā mahāyānasaṃprasthitānāṃ bodhisattvānāṃ sāvadānāṃ śikṣā śrāvakayānikānām ||",
  "S04n551:64": "tasmāttarhi tvamupāle sānurakṣāṃ saparihārāṃ dūrānupraviṣṭāṃ śikṣāṃ mahāyānasamprasthitānāṃ bodhisattvānāṃ vada |",
  "S04n551:65": "niranurakṣāṃ niḥparihārām sāvadānāṃ śikṣāṃ śrāvakayānikānāṃ vada |",
  "S04n551:66": "tat kasmāddhetoḥ |",
  "S04n551:67": "mahāsaṃbhārā hyupāle'nuttarā samyaksaṃbodhirna sukarā ekāntaniviṣṭena mahāyānasaṃprasthitena bodhisattvenā prameyāsaṃkhyeyān kalpān saṃdhārayituṃ saṃsarituma |",
  "S04n551:68": "idaṃ copāle'rthavaśaṃ sampaśyan tathāgataḥ samyaksambuddho mahāyānāsaṃprasthitānāṃ bodhisattvnāṃ naikāntanirvvedakathāṃ kathayati naikāntavirāgakathāṃ kathayati naikāntavirāgakathāṃ kathayati naikāntasaṃvegakathāṃkathaṃyati |",
  "S04n551:69": "api tu khalu punaḥ prītikathāṃ prāmodyakathām pratityasamutpādasamprayuktakathāṃ kathayati |",
  "S04n551:70": "gambhīrāmasaṃkliṣṭāṃ sūkṣmāṃ niḥkaukṛtyakathāṃ kathayati |",
  "S04n551:71": "niḥparyyutthānakathāṃ kathayati |",
  "S04n551:72": "asaṅgāmanāvaraṇāṃ śūnyatākathāṃ kathayati |",
  "S04n551:73": "ta imāṃ kathāṃ śrutvā'bhiratāḥ saṃprāptā na parikhidyante bodhisambhārañca paripūrayanti |",
  "S04n551:74": "atha hyāyuṣmānupāliḥ bhagavantametadavocat |",
  "S04n551:75": "yā imā bhagavannāpattayaḥ kāścidrāgasaṃyuktāḥ kāścit dveṣāsaṃyuktāḥ kāścinmohasaṃyuktāḥ |",
  "S04n551:76": "tatra katamā bhagavan mahāyānasaṃprasthitasya bodhisattvasya gurutarā āpattayaḥ |",
  "S04n551:77": "kiṃ rāgasaṃprayuktā utāho dveṣasaṃprayuktāḥ utāho mohasaṃprayuktāḥ |",
  "S04n551:78": "evamukte bhagavānāyuṣmantamupālimetadavocat |",
  "S04n551:79": "sacedupāle mahāyānasaṃprasthito bodhisattvo gaṅgānadīvālikāsamā rāgasaṃprayuktā āpattīrāpadyeta yāñcaikāṃ dveṣasaṃprayuktāmāpattimāpadyeta bodhisattvayānaṃ pramāṇīkṛtyeya tābhyo gurutarā āpattiryeyam dveṣaprayuktā |",
  "S04n551:80": "tat kasmāddhetordveṣa upāle sattvaparityāgāya saṃvarttate rāgaḥ sattvasaṃgrahāya saṃvarttate iti |",
  "S04n551:81": "tatropāle yaḥ kleśaḥ sattvasaṃgrahāya saṃvarttate tatra bodhisattvasya na chalaṃ na bhayam |",
  "S04n551:82": "yaḥ kleśaḥ sattvaparityāgāya saṃvarttate tatra bodhisattvasya chalañca bhayañca |",
  "S04n551:83": "api tūpāle uktam pūrvvameva rāgo bandhavirāgo'lpasāvadyo dveṣah kṣipravirāgo mahāsāvadyaḥ |",
  "S04n551:84": "tatropāle yo bandhavirāgokalpasāvadyaḥ saṃkleśaḥ............... bodhisattvasya |",
  "S04n551:85": "yaḥ kṣipravirāgo mahāsāvadyaḥ kleśaḥ sa bodhisattvasya svapnāntaragatasyāpi naiva yuktaḥ |",
  "S04n551:86": "tasmāttarhi tvamupāle bodhisattvānaṃ yāḥ kāścid rāgasaṃprayuktā āpattayaḥ sarvvāstā anāpattaya iti dhāraya |",
  "S04n551:87": "tatropāle ye'nupāyakuśalā bodhisattvāste rāgasaṃprayuktābhya āpatibhyo vibhyati na dveṣasamprayuktābhyaḥ |",
  "S04n551:88": "ye punarupāyakuśalā bodhisattvāste dveṣasaṃprayuktābhya āpattibhyo vibhyati na rāgasamprayuktābhyaḥ |",
  "S04n551:89": "atha khalu te tasyāmeva parṣadi mañjuśrīkumarabhūtaḥ sannipatito'bhūt |",
  "S04n551:90": "sa niṣaṇṇaḥ bhagavantametadavocat |",
  "S04n551:91": "atyantavinītānāṃ bhagavan sarvvadharmāṇāṃbodhāya vinayaḥ |",
  "S04n551:92": "evamukte bhagavān mañjuśriyaṃ kumārabhūtametadavocat |",
  "S04n551:93": "sacenmañjuśrīrbbāla pṛthagjanā |",
  "S04n551:94": "ātyantavinītān sarvvadharmān jānīyustadapi na bhūyastathāgato vinayaḥ prajñāpyeta |",
  "S04n551:95": "sattvā na prīṇanti tasmāt tathāgato'tyantavinītānāṃ sarvvadharmmānāṃ bodhāya vinayaṃ prajñāpayatyanupūrveṇeti yoniśamupādāya ||",
  "S04n551:96": "iti bodhisattvaprātimokṣāḥ ||0 ||0 ||"
}