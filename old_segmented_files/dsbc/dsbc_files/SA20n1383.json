{
  "SA20n1383:0": "tṛtīyaḥ paricchedaḥ",
  "SA20n1383:1": "uktā nirmalā tathatā |",
  "SA20n1383:2": "ye tadāśritā maṇiprabhāvarṇasaṃsthānavadabhinnaprakṛtayo'śāntarnimalā guṇāsta idānīṃ vaktavyā iti |",
  "SA20n1383:3": "anantaraṃ buddhaguṇavibhāgamārabhya ślokaḥ |",
  "SA20n1383:4": "svārthaḥ parārthaḥ paramārthakāya-",
  "SA20n1383:5": "stadāśritā saṃvṛtikāyatā ca |",
  "SA20n1383:6": "phalaṃ visaṃyogavipākabhāvā-",
  "SA20n1383:7": "detaccatuḥ ṣaṣṭiguṇaprabhedam ||1 ||",
  "SA20n1383:8": "kimuktaṃ bhavati |",
  "SA20n1383:9": "ātmasaṃpattyadhiṣṭhānaṃ śarīraṃ pāramārthikam |",
  "SA20n1383:10": "parasaṃpattyadhiṣṭhānamṛṣeḥ sāṃketikaṃ vapuḥ ||2 ||",
  "SA20n1383:11": "visaṃyogaguṇaryuktaṃ vapurādyaṃ balādibhiḥ |",
  "SA20n1383:12": "vaipākikairdvitīyaṃ tu mahāpuruṣalakṣaṇaiḥ ||3 ||",
  "SA20n1383:13": "ataḥ paraṃ ye ca balādayo yathā cānugantavyāstathatāmadhikṛtya granthaḥ |",
  "SA20n1383:14": "balatvamajñānavṛteṣu vajrava-",
  "SA20n1383:15": "dviśāradatvaṃ pariṣatsu siṃhavat |",
  "SA20n1383:16": "tathāgatāveṇikatāntarīkṣavan",
  "SA20n1383:17": "munerdvidhādarśanamambucandravat ||4 ||",
  "SA20n1383:18": "balānvita iti |",
  "SA20n1383:19": "sthānāsthāne vipāke ca karmaṇāmindriyeṣu ca |",
  "SA20n1383:20": "dhātuṣvapyadhimuktau ca mārge sarvatragāmini ||5 ||",
  "SA20n1383:21": "dhyānādikleśavaimalye nivāsānusmṛtāvapi |",
  "SA20n1383:22": "divye cakṣuṣi śāntau ca jñānaṃ daśavidhaṃ balam ||6 ||",
  "SA20n1383:23": "vajravaditi |",
  "SA20n1383:24": "sthānāsthānavipākadhātuṣu jagannānādhumuktau naye",
  "SA20n1383:25": "saṃkleśavyavadāna indriyagaṇe pūrve nivāsasmṛtau |",
  "SA20n1383:26": "divye cakṣuṣi cāsravakṣayavidhāvajñānavarmācala-",
  "SA20n1383:27": "prākāradrumabhedanaprakiraṇacchedādvalaṃ vajravat ||7 ||",
  "SA20n1383:28": "caturveśāradyaprāpta iti |",
  "SA20n1383:29": "sarvadharmābhisaṃbodhe vivandhapratiṣedhane |",
  "SA20n1383:30": "mārgākhyāne nirodhāptau vaiśāradyaṃ caturvidham ||8 ||",
  "SA20n1383:31": "jñeye vastuni sarvathātmaparayorjñānāt svayaṃjñāpanā-",
  "SA20n1383:32": "ddheye vastuni hānikāraṇakṛteḥ sevye vidhau sevanāt |",
  "SA20n1383:33": "prāptavye ca niruttare'tivimale prāpteḥ paraprāpaṇā-",
  "SA20n1383:34": "dāryāṇāṃ svaparārthasatyakathanādastambhitatvaṃ kvacit ||9 ||",
  "SA20n1383:35": "siṃhavaditi |",
  "SA20n1383:36": "nityaṃ vanānteṣu yathā mṛgendro",
  "SA20n1383:37": "nirbhīranuttastagatirmṛgebhyaḥ |",
  "SA20n1383:38": "munīndrasiṃho'pi tathā gaṇeṣu",
  "SA20n1383:39": "svastho nirāsthaḥ sthiravikramasthaḥ ||10 ||",
  "SA20n1383:40": "aṣṭadaśāveṇikabuddhadharmasamanvāgata iti |",
  "SA20n1383:41": "skhalitaṃ ravitaṃ nāsti śāsturna muṣitā smṛtiḥ |",
  "SA20n1383:42": "na cāsamāhitaṃ cittaṃ nāpi nānatvasaṃjñitā ||11 ||",
  "SA20n1383:43": "nopekṣāpratisaṃkhyāya hānirna cchandavīryataḥ |",
  "SA20n1383:44": "smṛtiprajñāvimuktibhyo vimuktijñānadarśanāt ||12 ||",
  "SA20n1383:45": "jñānapūrvaṃgamaṃ karma tryadhvajñānamanāvṛtam |",
  "SA20n1383:46": "ityete'ṣṭādaśānye ca gurorāveṇikā guṇāḥ ||13 ||",
  "SA20n1383:47": "nāsti praskhalitaṃ ravo muṣitatā citte na saṃbhedataḥ",
  "SA20n1383:48": "saṃjñā na svarasādhyupekṣaṇamṛṣerhānirna ca cchandataḥ |",
  "SA20n1383:49": "vīryācca smṛtito viśuddhavimalaprajñāvimukteḥ sadā",
  "SA20n1383:50": "mukti jñānanirdaśanācca nikhilajñeyārthasaṃdarśanāt ||14 ||",
  "SA20n1383:51": "sarvajñānupurojavānuparivartyartheṣu karmatrayaṃ",
  "SA20n1383:52": "triṣvadhvasvaparāhata suvipulajñānapravṛttirdhruvam |",
  "SA20n1383:53": "ityeṣā jinatā mahākaruṇayā yuktāvabuddhā jinai-",
  "SA20n1383:54": "ryadbodhājjagati pravṛttamabhayadaṃ saddharmacakraṃ mahat ||15 ||",
  "SA20n1383:55": "ākāśavaditi |",
  "SA20n1383:56": "yā kṣityādiṣu dharmatā na nabhasaḥ sā dharmatā vidyate",
  "SA20n1383:57": "ye cānāvaraṇādilakṣaṇaguṇā vyomno na te rūpiṣu |",
  "SA20n1383:58": "kṣityambujvalanānilāmbarasamā lokeṣu sādhāraṇā",
  "SA20n1383:59": "buddhāveṇikatā na cāśvapi punarlokeṣu sādhāraṇā ||16 ||",
  "SA20n1383:60": "dvātriṃśanmahāpuruṣalakṣaṇarūpadhārīti |",
  "SA20n1383:61": "supratiṣṭhitacakrāṅkavyāyatotsaṅgapādatā |",
  "SA20n1383:62": "dīrghāṅgulikatā jālapāṇipādāvanaddhatā ||17 ||",
  "SA20n1383:63": "tvaṅ mṛduśrītaruṇatā saptotsadaśarīratā |",
  "SA20n1383:64": "eṇeyajaṅghatā nāgakośavadvastiguhyata ||18 ||",
  "SA20n1383:65": "siṃhapūrvārdhakāyatvaṃ nirantaracitāṃśatā |",
  "SA20n1383:66": "saṃvṛttaskandhatā vṛttaślakṣṇānunnāmabāhutā ||19 ||",
  "SA20n1383:67": "pralambabāhutā śuddhaprabhāmaṇḍalagātratā |",
  "SA20n1383:68": "kambugrīvatvamamalaṃ mṛgendrahanutā samā ||20 ||",
  "SA20n1383:69": "catvāriṃśaddaśanatā svacchāviraladantatā |",
  "SA20n1383:70": "viśuddhasamadantatvaṃ śuklapravaradaṃṣṭratā ||21 ||",
  "SA20n1383:71": "prabhūtajivhatānantācintyarasarasāgratā |",
  "SA20n1383:72": "kalaviṅkarutaṃ brahmasvaratā ca svayaṃbhuvaḥ ||22 ||",
  "SA20n1383:73": "nīlotpalaśrīvṛṣapakṣmanetra-",
  "SA20n1383:74": "sitāmalorṇoditacāruvaktraḥ |",
  "SA20n1383:75": "uṣṇīṣaśīrṣavyavadātasūkṣma-",
  "SA20n1383:76": "suvarṇavarṇacchaviragrasattvaḥ ||23 ||",
  "SA20n1383:77": "ekaikaviśliṣṭamṛdūrdhvadeha-",
  "SA20n1383:78": "pradakṣiṇāvartasusūkṣmaromā |",
  "SA20n1383:79": "mahendranīlāmalaratnakeśo",
  "SA20n1383:80": "nyagrodhapūrṇadrumamaṇḍalābhaḥ ||24 ||",
  "SA20n1383:81": "nārāyaṇasthāmadṛḍhātmabhāvaḥ",
  "SA20n1383:82": "samantabhadro'pratimo maharṣiḥ |",
  "SA20n1383:83": "dvātriṃśadetānyamitadyutīni",
  "SA20n1383:84": "narendracinhāni vadanti śāstuḥ ||25 ||",
  "SA20n1383:85": "dakacandravaditi |",
  "SA20n1383:86": "vyabhre yathā nabhasi candramaso vibhūtiṃ",
  "SA20n1383:87": "paśyanti nīlaśaradambumahāhrade ca |",
  "SA20n1383:88": "saṃbuddhamaṇḍalataleṣu vibhorvibhūtiṃ",
  "SA20n1383:89": "tadvijjinātmajagaṇā vyavalokayanti ||26 ||",
  "SA20n1383:90": "itīmāni daśa tathāgatabalāni catvāri vaiśāradyānyaṣṭādaśāveṇikā buddhadharmā dvātriṃśacca mahāpuruṣalakṣaṇānyakenābhisaṃkṣipya catuḥṣaṣṭirbhavanti |",
  "SA20n1383:91": "guṇāścaite catuḥṣaṣṭiḥ sanidānāḥ pṛthak pṛthak |",
  "SA20n1383:92": "veditavyā yathāsaṃkhyaṃ ratnasūtrānusārataḥ ||27 ||",
  "SA20n1383:93": "eṣāṃ khalu yathoddiṣṭānāmeva catuḥṣaṣṭestathāgataguṇānāmapi yathānupūrvyā vistaravibhāge nirdeśo ratnadārikāsūtrānusāreṇa veditavyaḥ |",
  "SA20n1383:94": "yatpunareṣu sthāneṣu caturvidhameva yathākramaṃ vajrasiṃhāmvaradakacandrodāharaṇamudāhṛtamasyāpi piṇḍārtho dvādaśabhiḥ ślokairveditavyaḥ |",
  "SA20n1383:95": "nirvedhikatvanirdainyaniṣkaivalyanirīhataḥ |",
  "SA20n1383:96": "vajrasiṃhāmbarasvacchadakacandranidarśanam ||28 ||",
  "SA20n1383:97": "balādiṣu balaiḥ ṣaḍbhistribhirekena ca kramāt |",
  "SA20n1383:98": "sarvajñeyasamāpattisavāsanamaloddhṛteḥ ||29 ||",
  "SA20n1383:99": "bhedādvikaraṇācchedādvarmaprākāravṛkṣavat |",
  "SA20n1383:100": "gurusāradṛḍhābhedyaṃ vajraprakhyamṛṣerbalam ||30 ||",
  "SA20n1383:101": "guru kasmādyataḥ sāraṃ sāraṃ kasmādyato dṛḍham |",
  "SA20n1383:102": "dṛḍhaṃ kasmādyato'bhedyamabhedyatvācca vajravat ||31 ||",
  "SA20n1383:103": "nirbhayatvānnirāsthatvātsthairyādvikramasaṃpadaḥ |",
  "SA20n1383:104": "parṣadgaṇeṣvaśāradyaṃ munisiṃhasya siṃhavat ||32 ||",
  "SA20n1383:105": "sarvābhijñatayā svastho viharatyakutobhayaḥ |",
  "SA20n1383:106": "nirāsthaḥ śuddhasattvebhyo'pyātmano'samadarśanāt ||33 ||",
  "SA20n1383:107": "sthiro nityasamādhānāt sarvadharmeṣu cetasaḥ |",
  "SA20n1383:108": "vikrāntaḥ paramāvidyāvāsabhūmivyatikramāt ||34 ||",
  "SA20n1383:109": "laukikaśrāvakaikāntacāridhīmatsvayaṃbhuvām |",
  "SA20n1383:110": "uttarottaradhīsaukṣmyāt pañcadhā tu nidarśanam ||35 ||",
  "SA20n1383:111": "sarvalokopajīvyatvādbhūmyambvagnyanilopamāḥ |",
  "SA20n1383:112": "laukyalokottarātītalakṣaṇatvānnabhonibhāḥ ||36 ||",
  "SA20n1383:113": "guṇā dvātriṃśadityete dharmakāyaprabhāvitāḥ |",
  "SA20n1383:114": "maṇiratnaprabhāvarṇasaṃsthānavadabhedataḥ ||37 ||",
  "SA20n1383:115": "dvātriṃśallakṣaṇāḥ kāye darśanāhlādakā guṇāḥ |",
  "SA20n1383:116": "nirmāṇadharmasaṃbhogarūpakāyadvayāśritāḥ ||38 ||",
  "SA20n1383:117": "śuddherdurāntikasthānāṃ loke'tha jinamaṇḍale |",
  "SA20n1383:118": "dvidhā taddarśanaṃ śuddhaṃ vārivyomendubimbavat ||39 ||",
  "SA20n1383:119": "iti ratnagotravibhāge mahāyānottaratnatraśāstre guṇādhikāro nāma tritīyaḥ paricchedaḥ ||3 ||"
}