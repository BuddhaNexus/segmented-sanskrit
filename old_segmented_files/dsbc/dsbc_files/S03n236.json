{
  "S03n236:0": "13. unmādayantī-jātakam",
  "S03n236:1": "tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt |",
  "S03n236:2": "tadyathānuśrūyate-",
  "S03n236:3": "satyatyāgopaśamaprajñādibhirguṃṇātiśayairlokahitārthamudyacchamānaḥ kila bodhisattvaḥ kadācicchibīnāṃ rājā babhūva sākṣāddharma iva vinaya iva piteva prajānāmupakārapravṛttaḥ |",
  "S03n236:4": "doṣapravṛtterviniyamyamāno niveśyamānaśca guṇābhijātye |",
  "S03n236:5": "pitreva putraḥ kṣitipena tena nananda lokadvitaye'pi lokaḥ ||1 ||",
  "S03n236:6": "samaprabhāvā svajane jane ca dharmānugā tasya hi daṇḍanītiḥ |",
  "S03n236:7": "adharmyamāvṛtya janasya mārgaṃ sopānamāleva divo babhūva ||2 ||",
  "S03n236:8": "dharmānvayaṃ lokahitaṃ sa paśyaṃstadekakāryoṃ naralokapālaḥ |",
  "S03n236:9": "sarvātmanā dharmapathe'bhireme tasyopamardaṃ ca parairna sehe ||3 ||",
  "S03n236:10": "atha tasya rājñaḥ pauramukhyasya duhitā śrīriva vigrahavatī sākṣādratirivāpsarasāmanyatameva parayā rūpalāvaṇyasaṃpadopetā paramadarśanīyā strīratnasaṃmatā babhūva |",
  "S03n236:11": "avītarāgasya janasya yāvatsā locanaprāpyavapurbabhūva |",
  "S03n236:12": "tāvatsa tadrūpaguṇāvabaddhāṃ na dṛṣṭimutkampayituṃ śaśāka ||4 ||",
  "S03n236:13": "ataśca tasyā unmādayantītyeva bāndhavā nāma cakruḥ |",
  "S03n236:14": "atha tasyāḥ pitā rājñaḥ saṃviditaṃ kārayāmāsa-strīratnaṃ te deva viṣaye prādurbhūtam |",
  "S03n236:15": "yatastatpratigrahaṃ visarjanaṃ vā prati devaḥ pramāṇamiti |",
  "S03n236:16": "atha sa rājā strīlakṣaṇavido brāhmaṇān samādideśa-paśyantvenāṃ tatrabhavantaḥ kimasāvasmadyogyā na veti |",
  "S03n236:17": "atha tasyāḥ pitā tānbrāhmaṇān svabhavanamabhinīyonmādayantīmuvāca-bhadre svayameva brāhmaṇān pariveṣayeti |",
  "S03n236:18": "sā tatheti pratiśrutya yathākramaṃ brāhmaṇān pariveṣayitumupacakrame |",
  "S03n236:19": "atha te brāhmaṇāḥ",
  "S03n236:20": "tadānanodvīkṣaṇaniścalākṣā manobhuvā saṃhriyamāṇadhairyāḥ |",
  "S03n236:21": "anīśvarā locanamānasānāmāsurmadeneva viluptasaṃjñāḥ ||5 ||",
  "S03n236:22": "yadā ca naiva śaknuvanti sma pratisaṃkhyānadhīranibhṛtamavasthātuṃ,",
  "S03n236:23": "kuta eva bhoktum |",
  "S03n236:24": "athaiṣāṃ cakṣuṣpathādutsārya svāṃ duhitaraṃ sa gṛhapatiḥ svayameva brāhmaṇān pariveṣya visarjayāmāsa |",
  "S03n236:25": "atha teṣāṃ buddhirabhavat-kṛtyārūpamiva khalvidamatimanoharamasyā dārikāyā rūpacāturyam |",
  "S03n236:26": "yato naināṃ rājā draṣṭumapyarhati kutaḥ punaḥ patnītvaṃ gamayitum |",
  "S03n236:27": "anayā hi rūpaśobhayā niyatamasyonmāditahṛdayasya dharmārthakāryapravṛttervisrasyamānotsāhasya rājakāryakālātikramāḥ prajānāṃ hitasukhodayapathamupapīḍayantaḥ parābhavāya syuḥ |",
  "S03n236:28": "iyaṃ hi saṃdarśanamātrakeṇa kuryānmunīnāmapi siddhivighnam |",
  "S03n236:29": "prāgeva bhāvārpitadṛṣṭivṛṣṭeryūnaḥ kṣitīśasya sukhe sthitasya ||6 ||",
  "S03n236:30": "tasmādidamatra prāptakālamiti yathāprastāvamupetya rājñe nivedayāmāsuḥ-dṛṣṭāsmābhirmahārāja sā kanyakā |",
  "S03n236:31": "asti tasyā rūpacāturyamātrakamapalakṣaṇopaghātaniḥśrīkaṃ tu |",
  "S03n236:32": "yato naināṃ draṣṭumapyarhati devaḥ,",
  "S03n236:33": "kiṃ punaḥ patnītvaṃ gamayitum |",
  "S03n236:34": "kuladvayasyāpi hi ninditā strī yaśo vibhūtiṃ ca tiraskaroti |",
  "S03n236:35": "nimagnacandreva niśā sameghā śobhāṃ vibhāgaṃ ca divaspṛthivyoḥ ||7 ||",
  "S03n236:36": "iti śrutārthaḥ sa rājā-apalakṣaṇā kilāsau,",
  "S03n236:37": "na ca me kulānurūpeti tasyāṃ vinivṛttābhilāṣo babhūva |",
  "S03n236:38": "anarthitāṃ tu vijñāya rājñaḥ sa gṛhapatistāṃ dārikāṃ tasyaiva rājño'mātyāyābhipāragāya prāyacchat |",
  "S03n236:39": "atha kadācitsa rājā kramāgatāṃ kaumudīṃ svasminpuravare niṣaktaśobhāṃ draṣṭumutsukamanā rathavaragataḥ siktasaṃmṛṣṭarathyāntarāpaṇamucchritavicitradhvajapatākaṃ samantataḥ puṣpopahāraśabalabhūmibhāgadhavalaṃ pravṛttanṛttagītahāsyalāsyavāditraṃ puṣpadhūpacūrṇavāsamālyāsavasnānānulepanāmodaprasṛtasurabhigandhi prasāritavividharucirapaṇyaṃ tuṣṭapuṣṭojjvalataraveṣapaurajānapadasaṃbādharājamārgaṃ puravaramanuvicaraṃstasyāmātyasya bhavanasamīpamupajagāma |",
  "S03n236:40": "athonmādayantyapalakṣaṇā kilāhamityanena rājñāvadhūteti samutpannāmarṣā rājadarśanakutūhalena nāma saṃdṛśyamānarūpaśobhā vidyudiva ghanaśikharaṃ harmyatalamavabhāsayantī vyatiṣṭhata |",
  "S03n236:41": "śaktirasyedānīmastvapalakṣaṇādarśanādavicalitadhṛtismṛtimātmānaṃ dhārayitumiti |",
  "S03n236:42": "atha tasya rājñaḥ puravaravibhūtidarśanakutūhalaprasṛtā dṛṣṭirabhimukhasthitāyāṃ sahasaiva tasyāmapatat |",
  "S03n236:43": "atha sa rājā-",
  "S03n236:44": "prakāmamantaḥpurasundarīṇāṃ vapurvilāsaiḥ kalitekṣaṇo'pi |",
  "S03n236:45": "anuddhato dharmapathānurāgādudyogavānindriyanirjaye'pi | 8 ||",
  "S03n236:46": "vipuladhṛtiguṇo'pyapatrapiṣṇuḥ parayuvatīkṣaṇaviklavekṣaṇo'pi |",
  "S03n236:47": "uditamadanavismayaḥ striyaṃ tāṃ ciramanimeṣavilocano dadarśa ||9 ||",
  "S03n236:48": "kaumudī kiṃ nviyaṃ sākṣādbhavanasyāsya devatā |",
  "S03n236:49": "svargastrī daityayoṣidvā na hyetanmānuṣaṃ vapuḥ ||10 ||",
  "S03n236:50": "iti vicārayata eva tasya rājñastaddarśanāvitṛptanayanasya sa rathastaṃ deśamativartamāno na manorathānukūlo babhūva |",
  "S03n236:51": "atha sa rājā śūnyahṛdaya iva tadgataikāgramanāḥ svabhavanamupetya manmathākṣiptadhṛtiḥ sunandaṃ sārathiṃ rahasi paryapṛcchat-",
  "S03n236:52": "sitaprākārasaṃvītaṃ vetsi kasya nu tadgṛham |",
  "S03n236:53": "kā sā tatra vyarociṣṭa vidyutsita ivāmbude ||11 ||",
  "S03n236:54": "sārathiruvāca-asti devasyābhipārago nāmāmātyamukhyaḥ |",
  "S03n236:55": "tasya tadgṛhaṃ tasyaiva ca sā bhāryā kirīṭavatsasya duhitā unmādayantī nāmeti |",
  "S03n236:56": "tadupaśrutya sa rājā parabhāryeti vitānībhūtahṛdayaścintāstimitanayano dīrghamuṣṇamabhiniśvasya tadarpitamanāḥ śanairātmagatamuvāca-",
  "S03n236:57": "anvartharamyākṣarasaukumāryamaho kṛtaṃ nāma yathedamasyāḥ |",
  "S03n236:58": "unmādayantīti śucismitāyāstathā hi sonmādamivākaronmām ||12 ||",
  "S03n236:59": "vismartuṃmenāmicchāmi paśyāmīva ca cetasā |",
  "S03n236:60": "sthitaṃ tasyāṃ hi me cetaḥ sā prabhutvena tatra vā ||13 ||",
  "S03n236:61": "parasya nāma bhāryāyāṃ mamāpyevamadhīratā |",
  "S03n236:62": "tadunmatto'smi saṃtyakto lajjayevādya nidrayā ||14 ||",
  "S03n236:63": "tasyā vapurvilasitasmitavīkṣiteṣu",
  "S03n236:64": "saṃrāganiścalamateḥ sahasā svanantī |",
  "S03n236:65": "kāryāntarakramanivedanadhṛṣṭaśabdā",
  "S03n236:66": "vidveṣamuttudati cetasi nālikā me ||15 ||",
  "S03n236:67": "iti sa rājā madabalavicalitadhṛtirvyavasthāpayannapyātmānamāpāṇḍukṛśatanuḥ pradhyānaviniśvasitavijṛmbhaṇaparaḥ pravyaktamadanākāro babhūva |",
  "S03n236:68": "dhṛtyā mahatyāpi niguhyamānaḥ sa bhūpatestasya manovikāraḥ |",
  "S03n236:69": "mukhena cintāstimitekṣaṇena kārśyena ca vyaktimupājagāma ||16 ||",
  "S03n236:70": "atheṅgitākāragrahaṇanipuṇamatirabhipārago'mātyastaṃ rājño vṛttāntaṃ sakāraṇamupalabhya snehāttadatyayāśaṅko jānānaścātibalatāṃ madanasya rahasi rājānaṃ saṃviditaṃ samupetya kṛtābhyanujño vijñāpayāmāsa-",
  "S03n236:71": "adyārcayantaṃ naradeva devānsākṣādupetyāmburuhākṣa yakṣaḥ |",
  "S03n236:72": "māmāha nāvaiṣi nṛpasya kasmādunmādayantyāṃ hṛdayaṃ niviṣṭam ||17 ||",
  "S03n236:73": "ityevamuktvā sahasā tiro'bhūdvimarśavānityahamabhyupetaḥ |",
  "S03n236:74": "taccettathā deva kimetadevamasmāsu te niṣpraṇayatvamaunam ||18 ||",
  "S03n236:75": "tatpratigrahītumenāmarhati madanugrahārthaṃ deva iti |",
  "S03n236:76": "atha rājā pratyādeśāllajjāvanatavadano madanavaśagato'pi svabhyastadharmasaṃjñatvādaviklavībhūtadhairyaḥ pratyākhyānaviśadākṣaramenamuvāca-naitadasti | kutaḥ ?",
  "S03n236:77": "puṇyāccyutaḥ syāmamaro na cāsmi vidyācca naḥ pāpamidaṃ jano'pi |",
  "S03n236:78": "tadviprayogācca mano jvalaṃtsvāṃ vahniḥ purā kakṣamiva kṣiṇoti ||19 ||",
  "S03n236:79": "yaccobhayorityahitāvahaṃ syālloke parasminniha caiva karma |",
  "S03n236:80": "tadyasya hetorabudhā bhajante tasyaiva hetorna budhā bhajante ||20 ||",
  "S03n236:81": "abhipāraga uvāca-alamatra devasya dharmātikramāśaṅkayā |",
  "S03n236:82": "dāne sāhāyyadānena dharma eva bhavettava |",
  "S03n236:83": "dānavighnāttvadharmaḥ syāttāṃ matto'pratigṛhṇataḥ ||21 ||",
  "S03n236:84": "kīrtyuparodhāvakāśamapi cātra devasya na paśyāmi | kutaḥ ?",
  "S03n236:85": "āvābhyāmidamanyaśca ka eva jñātumarhati |",
  "S03n236:86": "janāpavādādāśaṅkāmato manasi mā kṛthāḥ ||22 ||",
  "S03n236:87": "anugrahaścaiṣa mama syānna pīḍā | kutaḥ ?",
  "S03n236:88": "svāmyarthacaryārjitayā hi tuṣṭyā nirantare cetasi ko vighātaḥ |",
  "S03n236:89": "yataḥ sukāmaṃ kuru deva kāmamalaṃ madutpīḍanaśaṅkayā te ||23 ||",
  "S03n236:90": "rājovāca-śāntaṃ pāpam |",
  "S03n236:91": "vyaktamasmadatisnehānna tvayaitadapekṣitam |",
  "S03n236:92": "yathā dāne na sarvasminsācivyaṃ dharmasādhanam ||24 ||",
  "S03n236:93": "yo madarthamatisnehātsvān prāṇānapi nekṣate |",
  "S03n236:94": "tasya bandhuviśiṣṭasya sakhyurbhāryā sakhī mama ||25 ||",
  "S03n236:95": "tadayuktaṃ māmatīrthe pratārayitum |",
  "S03n236:96": "yadapi ceṣṭaṃ naitadanyaḥ kaścijjñāsyatīti,",
  "S03n236:97": "kimevamidamapāpaṃ syāt?",
  "S03n236:98": "adṛśyamāno'pi hi pāpamācaranviṣaṃ niṣevyeva kathaṃ samṛdhnuyāt |",
  "S03n236:99": "na taṃ na paśyanti viśuddhacakṣuṣo divaukasaścaiva narāśca yoginaḥ ||26 ||",
  "S03n236:100": "kiṃ ca bhūyaḥ,",
  "S03n236:101": "śraddadhīta ka etacca yathāsau tava na priyā |",
  "S03n236:102": "tāṃ parityajya sadyo vā vighātaṃ na samāpnuyāḥ ||27 ||",
  "S03n236:103": "abhipāraga uvāca-",
  "S03n236:104": "saputradāro dāso'haṃ svāmī tvaṃ daivataṃ ca me |",
  "S03n236:105": "dāsyāmasyāṃ yato deva kaste dharmavyatikramaḥ ||28 ||",
  "S03n236:106": "yadapi ceṣṭaṃ priyā mameyamiti kim ?",
  "S03n236:107": "mama priyā kāmada kāmameṣā tenaiva ditsāmi ca tubhyamenām |",
  "S03n236:108": "priyaṃ hi dattvā labhate paratra prakarṣaramyāṇi janaḥ priyāṇi ||29 ||",
  "S03n236:109": "yataḥ pratigṛhṇātvevaināṃ deva iti |",
  "S03n236:110": "rājovāca-mā maivam |",
  "S03n236:111": "akrama eṣaḥ | kutaḥ ?",
  "S03n236:112": "ahaṃ hi śastraṃ niśitaṃ viśeyaṃ hutāśanaṃ visphuradarciṣaṃ vā |",
  "S03n236:113": "na tveva dharmādadhigamya lakṣmīṃ śakṣyāmi tatraiva punaḥ prahartuṃm ||30 ||",
  "S03n236:114": "abhipāraga uvāca-yadyenāṃ madbhāryeti devo na pratigrahītumicchatyayamahamasyāḥ sarvajanaprārthanāviruddhaveśyāvratamādiśāmi |",
  "S03n236:115": "tata enāṃ devaḥ pratigṛhṇīyāditi |",
  "S03n236:116": "rājovāca-kimunmatto'si?",
  "S03n236:117": "aduṣṭāṃ saṃtyajanbhāryāṃ matto daṇḍamavāpnuyāḥ |",
  "S03n236:118": "sa dhigvādāspadībhūtaḥ paratreha ca dhakṣyase ||31 ||",
  "S03n236:119": "tadalamakāryanirbandhitayā |",
  "S03n236:120": "nyāyābhiniveśī bhaveti |",
  "S03n236:121": "abhiupāraga uvāca-",
  "S03n236:122": "dharmātyayo me yadi kaścidevaṃ janāpavādaḥ sukhaviplavo vā |",
  "S03n236:123": "pratyudgamiṣyāmyurasā tu tattattvatsaukhyalabdhena manaḥsukhena ||32 ||",
  "S03n236:124": "tvattaḥ paraṃ cāhavanīyamanyaṃ loke na paśyāmi mahīmahendra |",
  "S03n236:125": "unmādayantī mama puṇyavṛddhyai tāṃ dakṣiṇāmṛtvigiva pratīccha ||33 ||",
  "S03n236:126": "rājovāca-kāmamasmadatisnehādanavekṣitātmahitāhitakramo madarthacaryāsamudyogastavāyam |",
  "S03n236:127": "ata eva tu tvāṃ viśeṣato nopekṣitumarhāmi |",
  "S03n236:128": "naiva khalu lokāpavādaniḥśaṅkena bhavitavyam | paśya,",
  "S03n236:129": "lokasya yo nādriyate'pavādaṃ dharmānapekṣaḥ parataḥ phalaṃ vā |",
  "S03n236:130": "jano na viśvāsamupaiti tasmindhruvaṃ ca lakṣmyāpi vivarjyate saḥ ||34 ||",
  "S03n236:131": "yatastvāṃ bravīmi",
  "S03n236:132": "mā te rociṣṭa dharmasya jīvitārthe vyatikramaḥ |",
  "S03n236:133": "niḥsaṃdigdhamahādoṣaḥ sasandehakṛśodayaḥ ||35 ||",
  "S03n236:134": "kiṃ ca bhūyaḥ,",
  "S03n236:135": "nindādiduḥkheṣu parānnipātya neṣṭā satāmātmasukhapravṛttiḥ |",
  "S03n236:136": "eko'pyanutpīḍya parānato'haṃ dharme sthitaḥ svārthadhuraṃ prapatsye ||36 ||",
  "S03n236:137": "abhipāraga uvāca-svāmyarthaṃ bhaktivaśena carato mama tāvadatra ka evādharmāvakāśaḥ syāddevasya vā dīyamānāmenāṃ pratigṛhṇataḥ |",
  "S03n236:138": "yataḥ sanaigamajānapadāḥ śibayaḥ kimatrādharma iti brūyuḥ |",
  "S03n236:139": "tat pratigṛhṇātvevaināṃ deva iti |",
  "S03n236:140": "rājovāca-addhā madarthacaryāpraṇayimatirbhavān |",
  "S03n236:141": "idaṃ tvatra cintayitavyam-sanaigamajānapadānāṃ vā śibīnāṃ tava mama vā ko'smākaṃ dharmavittama iti |",
  "S03n236:142": "athābhipāragaḥ sasaṃbhramo rājānamuvāca-",
  "S03n236:143": "bṛddhopasevāsu kṛtaśramatvācchrutādhikārānmatipāṭavācca |",
  "S03n236:144": "trivargavidyātiśayārthatattvaṃ tvayi sthitaṃ deva bṛhaspatau ca | 37 ||",
  "S03n236:145": "rājovāca-tena hi na māmatra pratārayitumarhasi | kutaḥ?",
  "S03n236:146": "narādhipānāṃ cariteṣvadhīnaṃ lokasya yasmādahitaṃ hitaṃ ca |",
  "S03n236:147": "bhaktiṃ prajānāmanucintya tasmātkīrtikṣame satpatha eva raṃsye ||38 ||",
  "S03n236:148": "jihmaṃ śubhaṃ vā vṛṣabhapracāraṃ gāvo'nugā yadvadanuprayānti |",
  "S03n236:149": "utkṣiptaśaṅkāṅkaśanirvighaṭṭaṃ prajāstathaiva kṣitipasya vṛttim ||39 ||",
  "S03n236:150": "api paśyatu tāvadbhavān |",
  "S03n236:151": "ātmānamapi cecchaktirna syātpālayituṃ mama |",
  "S03n236:152": "kā nvavasthā janasyāsya matto rakṣābhikāṅkṣiṇaḥ ||40 ||",
  "S03n236:153": "iti prajānāṃ hitamīkṣamāṇaḥ svaṃ caiva dharmaṃ vimalaṃ yaśaśca |",
  "S03n236:154": "necchāmi cittasya vaśena gantumahaṃ hi netā vṛṣavatprajānām ||41 ||",
  "S03n236:155": "athābhipārago'mātyastena rājño'vasthānena prasāditamanāḥ praṇamya rājānaṃ prāñjalirityuvāca-",
  "S03n236:156": "aho prajānāmatibhāgyasampadyāsāṃ tvamevaṃ naradeva goptā |",
  "S03n236:157": "dharmānurāgo hi sukhānapekṣastapovanastheṣvapi mṛgya eva ||42 ||",
  "S03n236:158": "mahacchabdo mahārāja tvayyevāyaṃ virājate",
  "S03n236:159": "viguṇeṣu guṇoktirhi kṣeparūkṣatarākṣarā ||43 ||",
  "S03n236:160": "vismayo'nibhṛtatvaṃ vā kiṃ mamaitāvatā tvayi |",
  "S03n236:161": "samudra iva ratnānāṃ guṇānāṃ yastvamākaraḥ ||44 ||",
  "S03n236:162": "tadevaṃ tīvraduḥkhāturāṇāmapi satāṃ nīcamārganiṣpraṇayatā bhavati svadhairyāvaṣṭambhāt svabhyastadharmasaṃjñatvācceti dhairyadharmābhyāse ca yogaḥ kārya iti |",
  "S03n236:163": "ityunmādayantī-jātakaṃ trayodaśam |"
}