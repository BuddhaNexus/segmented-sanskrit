{
  "S08n658:0": "atha caturviṃśatitamaḥ paṭalavisaraḥ |",
  "S08n658:1": "atha bhagavāṃ śākyamuniḥ sarvanakṣatragrahatārakajyotiṣāṃ sarvalokadhātuparyāpannānāṃ sarvadigvyavasthitāṃ sarvamaharddhikotkṛṣṭatarāṃ grahaṇāmantrayate sma |",
  "S08n658:2": "śṛṇvantu bhavantaḥ mārṣāḥ ! sarvagrahanakṣatraprabhāvasvavākyaṃ prabhāvaṃ nirdeśayituṃ bhavantaḥ sarvamantrakriyārthāṃ sādhayantu bhavantaḥ |",
  "S08n658:3": "iha kalparāje mañjughoṣasya śāsane siddhiṃ parataścānyāṃ kalparājāṃsi autsukyamānā bhavantu bhavanta iti 'tha bhagavāṃ śākyamuniḥ -",
  "S08n658:4": "grahāṇāṃ caritaṃ sarvaṃ sattvārthaṃ vahekārtham |",
  "S08n658:5": "sarvajāpināṃ mantrārthaṃ ca prasādhitam ||",
  "S08n658:6": "+ + + + + + + + vakṣye sarvaṃ sa sarvavit |",
  "S08n658:7": "aśvinyā bharaṇyā kṛttikā ||",
  "S08n658:8": "nakṣatrā trividhā hyete aṅgāragrahacihnitā |",
  "S08n658:9": "meṣarāśiprakathyete teṣu siddhirna jāyate ||",
  "S08n658:10": "uttamā madhyamāścaiva kanyasā siddhi dṛśyate |",
  "S08n658:11": "na gacchet sarvapatthānāṃ krūragrahanivāritaḥ ||",
  "S08n658:12": "rohiṇī mṛgaśiraścaiva ārdraṃ nakṣatramucyate |",
  "S08n658:13": "punarvasupuṣyanakṣatrau aśleṣaśca prakīrtitaḥ ||",
  "S08n658:14": "maghāphalgunyau ubhau cāpi hastacitrau tathaiva ca |",
  "S08n658:15": "svātyaviśākhamanurādhajyeṣṭhamūlastathaiva ca ||",
  "S08n658:16": "āṣāḍhau tau śubhapraśastau jāpināṃ hitau |",
  "S08n658:17": "śravaṇadhaniṣṭhanakṣatrau krūrakarmaṇi ||",
  "S08n658:18": "śatabhiṣabhadrapadau ubhau nakṣatrau siddhihetavaḥ |",
  "S08n658:19": "revatyā jāyate śrīmān yuddhaśauṇḍo viśāradaḥ ||",
  "S08n658:20": "śeṣā nakṣatramukhyāstu na jāyante yugādhame |",
  "S08n658:21": "abhijit sucaritaścaiva siddhipuṇyā prakīrtitā ||",
  "S08n658:22": "tiṣya upapadaścaiva kaniṣṭho niṣṭha eva tu |",
  "S08n658:23": "bhūtaḥ satyastathā loka ālokaśca prakīrtyate ||",
  "S08n658:24": "bhogadaḥ śubhadaścaiva aniruddho ruddha eva tu |",
  "S08n658:25": "yaśodastejarāḍ rājā lokastathaiva ca ||",
  "S08n658:26": "nakṣatrā bahudhā proktā catuḥṣaṣṭisahasrakāḥ |",
  "S08n658:27": "na eteṣāṃ prabhāvo'yamasmin kāle yugādhame ||",
  "S08n658:28": "kathitā kevalaṃ jñāne kalparāje sukhodaye |",
  "S08n658:29": "svayambhuprabhāvāstu sattvā vai tasmin kāle kṛtau yuge ||",
  "S08n658:30": "ākāśagāminaḥ sarve jarāmṛtyuvivarjitā |",
  "S08n658:31": "asmin kāle na nakṣatrā nārkacandrā na tārakā ||",
  "S08n658:32": "na devatā nāsurā loke ādau kāle yugottame |",
  "S08n658:33": "na saṃjñā nāpi gotraṃ vai na tithirna ca jātakam ||",
  "S08n658:34": "nopavāso na mantrā vai na ca karma śubhāśubham |",
  "S08n658:35": "svacchandā vicarantyete na bhojyaṃ nāpi bhojanam ||",
  "S08n658:36": "śuddhā nirāmayā hyete sattvā bahudhā samā |",
  "S08n658:37": "lokabhājanasaṃjñā vai grasyāyāṃ pravartate ||",
  "S08n658:38": "tataste pūrveṇa karmeṇa ākṛṣṭā yānti bhūtalam |",
  "S08n658:39": "bhūmau vimānadivyasaṃsthāṃ sasurāsuraḥ |",
  "S08n658:40": "sambhavaṃ tato madhyame |",
  "S08n658:41": "madhyame tu yuge prāpte mānuṣyaṃ tanumāśritāḥ ||",
  "S08n658:42": "āhārapānalubdhānāṃ sā prabhā praṇāśitā |",
  "S08n658:43": "gātre khakhaṭatvaṃ vai śubhāśubhaviceṣṭitam ||",
  "S08n658:44": "tato divasamāsā vai saṃvṛtā vai grahajyotsnayā |",
  "S08n658:45": "tataḥ prabhṛti yat kiñcit jyotiṣāṃ jñānameva vā ||",
  "S08n658:46": "mayā hi tat kṛtaṃ sarvaṃ satvānāmanugrahakṣamā |",
  "S08n658:47": "ṛṣibhirveṣaḥ purā hyāsīt brahmaveṣo'tha dhīmataḥ ||",
  "S08n658:48": "maheśvaraṃ tanumāśritya viṣṇuveṣo'thavā punaḥ |",
  "S08n658:49": "gāruḍīṃ tanumābhujya yakṣarākṣasavāriṇām ||",
  "S08n658:50": "paiśācīṃ tanu eva syājjāto jāto vadāmyaham |",
  "S08n658:51": "kuśalā bodhisattvāstu tāsu tāsu ca jātiṣu ||",
  "S08n658:52": "upapattivaśānnityaṃ bodhicaryārthakāraṇāt |",
  "S08n658:53": "bodhisattvaḥ purāsīdahameva tadā yuge ||",
  "S08n658:54": "ajñānatamasā vṛto bāliśo'haṃ purā hyasau |",
  "S08n658:55": "yāvanti kecilloke'smin vijñānā śilpaceṣṭitā ||",
  "S08n658:56": "śāstre nītipurāṇāṃ ca bedavyākaraṇaṃ tathā |",
  "S08n658:57": "chandaṃ ca jyotiṣaścaiva gaṇitaṃ kalpasammatam ||",
  "S08n658:58": "mithyājñānaṃ tathā jñānaṃ mithyācāraṃ tathaiva ca |",
  "S08n658:59": "sarvaśāstraṃ tathā loke purā gītaṃ mayā cirā ||",
  "S08n658:60": "na ca jñānaṃ mayā labdhaṃ yathā śānto munī hyayam |",
  "S08n658:61": "bodhikāraṇamuktyarthaṃ mokṣahetostathaiva ca ||",
  "S08n658:62": "saṃsāracārake ruddho na ca mukto'smi karmabhiḥ |",
  "S08n658:63": "buddhatvaṃ virajaṃ śāntaṃ nirvāṇaṃ yacyutaṃ padam ||",
  "S08n658:64": "samyakṣa labdho me cirākālābhilāṣitam |",
  "S08n658:65": "prāpto'smi vidhinā karmaiḥ yuktimanto'dhunā svayam ||",
  "S08n658:66": "prāptaḥ svāyambhuvaṃ jñānaṃ jinaiḥ pūrvadarśitam |",
  "S08n658:67": "na taṃ paśyāmi taṃ sthānaṃ bahirmārgeṇa labhyate ||",
  "S08n658:68": "bhrāntaḥ saṃsārakāntāre bodhikāraṇadurlabhām |",
  "S08n658:69": "na ca prāpto mayā jñānaṃ yādṛśo'yaṃ svayambhuvaḥ ||",
  "S08n658:70": "adhunā prāpto'smi nirvāṇaṃ karmayuktā śubhe rataḥ |",
  "S08n658:71": "kevalaṃ tu mayā hyetad vakṣyate śāstrasaṅgrahaḥ ||",
  "S08n658:72": "na ca karmavinirmuktaṃ labhyate siddhihetavaḥ |",
  "S08n658:73": "dīrghaḥ saṃsārasūtro'yaṃ karmabaddho nibandhanaḥ ||",
  "S08n658:74": "tasyaitad bhūtimāhātmyaṃ pacyate ca śubhāśubham |",
  "S08n658:75": "kevalaṃ sūcayantyete nakṣatragrahajyotiṣām ||",
  "S08n658:76": "nānyeṣāṃ dṛśyate cihnamadharmiṣṭhā manujāṃ tathā |",
  "S08n658:77": "ata eva grahādyuktā sānugrāhyā śubhāśubhe ||",
  "S08n658:78": "catvāro lokapālāstu āpo bhumyanilajyotiṣakhadyotibhūtāḥ prakīrttitāḥ |",
  "S08n658:79": "ityete ca mahābhūtā bhūtasaṅgrahakāraṇā ||",
  "S08n658:80": "pracoditāstu mantre vai sattvasaṅgrahakāraṇāt |",
  "S08n658:81": "teṣāṃ kālaniyamācca mantrasiddhirajāyate ||",
  "S08n658:82": "teṣu jāpiṣu yatne vai rakṣaṇīyā śubhāśubhaiḥ |",
  "S08n658:83": "prakṛṣṭo lokamukhyaistu śakrādyāśca sureśvarāḥ ||",
  "S08n658:84": "te'pi tasmin tadā kāle yugānte parikalpitā |",
  "S08n658:85": "mantrā siddhiṃ prayatnena siddhyante ca yugādhame ||",
  "S08n658:86": "ata eva hi jinendraistu kumāraparikalpitaḥ |",
  "S08n658:87": "mañjughoṣo mahāprājñaḥ bāladārakarūpiṇaḥ ||",
  "S08n658:88": "bhramate sarvaloke'smin sattvānugrahatatkṣamaḥ |",
  "S08n658:89": "tasmin kāle tadā siddhirmañjughoṣasya dṛśyate ||",
  "S08n658:90": "nakṣatraṃ jyotiṣajñānaṃ tasmin kāle bhaviṣyati |",
  "S08n658:91": "saptāviṃśatinakṣatrā muhūrtāśca prakīrtitā ||",
  "S08n658:92": "rāśayo dvādaśaścaiva tasmin kāle yugādhame |",
  "S08n658:93": "te grahā saṃvibhājyaṃ vai nakṣatrāṇāṃ rāśimāśritā ||",
  "S08n658:94": "pṛthubhūtāni sarvāṇi saṃśrayanti pṛthak pṛthak |",
  "S08n658:95": "jātakaṃ caritaṃ caiva sattvā rāśe pratiṣṭhitā ||",
  "S08n658:96": "mohajā viparītāstu śubhāśubhaphalodayā |",
  "S08n658:97": "ata eva karmavādinyo rāśayaste muhurmuhuḥ ||",
  "S08n658:98": "sattvānāṃ siddhiyātraṃ tu kalpayanti śubhāśubham |",
  "S08n658:99": "jātakeṣu tu nakṣatro rohiṇyāṃ parikalpitaḥ ||",
  "S08n658:100": "śrīmāṃ kṣāntisampannaḥ bahuputraḥ cirāyuṣaḥ |",
  "S08n658:101": "arthabhāgī tathā nityaṃ senāpatyaṃ karoti saḥ ||",
  "S08n658:102": "vṛṣarāśirbhavedeṣa vṛṣe ca parimardate |",
  "S08n658:103": "mṛgaśire caiva lokajñaḥ dhārmikaḥ priyadarśanaḥ ||",
  "S08n658:104": "kṛttikāṃśe tathā nityaṃ rājā dṛśyati medinīm |",
  "S08n658:105": "trisamudrādhipatirnityaṃ vyaktajātakamāśṛte ||",
  "S08n658:106": "prādeśike'tha durge vā ekadeśe nṛpo bhavet |",
  "S08n658:107": "yadi jātakasampannaḥ grahe ca gurucihnite ||",
  "S08n658:108": "samantād vasudhāṃ kṛtsnāṃ anubhoktā bhaviṣyati |",
  "S08n658:109": "daśa varṣāṇi pañca vai tasya tasya rājyaṃ vidhīyate ||",
  "S08n658:110": "aśvinyā bharaṇī caiva kṛttikāṃśaṃ vidhīyate |",
  "S08n658:111": "eṣa rāśisamartho vai vaṇijyārthārthasammadā ||",
  "S08n658:112": "yadi jātakasampannaḥ aiśvaryabhogasampadam |",
  "S08n658:113": "jātakaṃ asya nakṣatre rakte bhāskaramaṇḍale ||",
  "S08n658:114": "astaṃ gate yathānityaṃ vikṛtistasya jāyate |",
  "S08n658:115": "krūraḥ sāhasikaścaivāsatyalāpī ca jāyate ||",
  "S08n658:116": "tanutvaco'tha raktābho dṛśyate'sau mahītale |",
  "S08n658:117": "asya jātikṣaṇānmeṣanimiṣaṃ ca prakīrttitam ||",
  "S08n658:118": "atrāntare ca yo jātastasyaite guṇavistarāḥ |",
  "S08n658:119": "acchaṭāpadamātraṃ tu jātireṣāṃ prakīrttitā ||",
  "S08n658:120": "ato jātito bhraṣṭā grahāṇāṃ dṛṣṭivarjitā |",
  "S08n658:121": "jāyante vividhā sattvā vyatimiśre prajātake ||",
  "S08n658:122": "vyatimiśrā gatiniṣpattirvyatimiśrā bhogasampadā |",
  "S08n658:123": "ata eva na jāyante jātikeṣveva varṇitaiḥ ||",
  "S08n658:124": "jātakā kathitā triṃśat śubhāśubhaphalodayā |",
  "S08n658:125": "krūrajātirbhave hyeṣāṃ aṅgāragrahacihnitā ||",
  "S08n658:126": "mahodaro'tha snigdhābho viśālākṣaḥ priyaṃvadaḥ |",
  "S08n658:127": "jāyate nityaṃ dhṛtimāṃ bṛhaspategrahamīkṣite ||",
  "S08n658:128": "yugamātre tathā bhānau uditau candrārkadevatau |",
  "S08n658:129": "ahorātre tathā nityaṃ samyag jātakamiṣyate ||",
  "S08n658:130": "viparītairjātakairanyairviparītāstu prakalpitā |",
  "S08n658:131": "grahadarśanasiddhyantu mithyājātiśubhāśubhe ||",
  "S08n658:132": "mithyāphalaniḥṣpattiḥ samyag jñānaśubhodayaḥ |",
  "S08n658:133": "gatiyoni samāśṛtya kṣetre jātipratiṣṭhitāḥ ||",
  "S08n658:134": "avadāto mahāsattvo bhārgavairgrahacihnite |",
  "S08n658:135": "ārdraḥ punarvasuścaiva āśleṣasyāṃśa ucyate ||",
  "S08n658:136": "eṣa jāto mahātyāgī śaṭhaḥ sāhasiko naraḥ |",
  "S08n658:137": "strīṣu saṅgī sadā lubdho arthānarthasavidviṣaḥ ||",
  "S08n658:138": "paradārābhigāmī syāt kṛṣṇābhaḥ śyāma eva vā |",
  "S08n658:139": "varṇato jāyate dhūmro ugro vai maithunapriyaḥ ||",
  "S08n658:140": "maithunaṃ rāśimāśritya jāyate'sau śanīśvarī |",
  "S08n658:141": "śaniścarati tatrasthā divā rātrau muhurmahuḥ ||",
  "S08n658:142": "eṣa jātakamadhyāhne prabhāvodbhavamānasaḥ |",
  "S08n658:143": "tasmin kāleti yo jāyastatpramāṇamudāhṛtam ||",
  "S08n658:144": "sa bhave dhananiṣpattiḥ aiśvarya bhuvi cihnitam |",
  "S08n658:145": "puṣye tathaiva nakṣatre āśleṣe ca vidhīyate ||",
  "S08n658:146": "etat kaṭako rāśiḥ guruyukto maharddhikaḥ |",
  "S08n658:147": "pītako varṇato hyagro jātakaḥ samprakīrtitaḥ ||",
  "S08n658:148": "arddharātre tathā nityaṃ jātako'yamudāhṛtaḥ |",
  "S08n658:149": "tatkālaṃ tu pramāṇena yadi jātaḥ sattvamiṣyate ||",
  "S08n658:150": "sarvārthasādhako hyeṣa vidhidṛṣṭena hetunā |",
  "S08n658:151": "rājyadhananiṣpattiḥ ābālyāddhi karoti saḥ ||",
  "S08n658:152": "pītābhāso'tha śyāmo vā dṛśyate varṇapuṣkalaḥ |",
  "S08n658:153": "śaucācārarataḥ śrīmāṃ jāyate'sau viśāradaḥ ||",
  "S08n658:154": "maghaḥ phalgunīścaiva sāṃśamuttaraphalgunī |",
  "S08n658:155": "bhāskaraḥ sa bhavet kṣetraḥ siṃho rāśirvidhīyate ||",
  "S08n658:156": "tatra jātā mahāśūrā māṃsatatparabhojanā |",
  "S08n658:157": "giridurga samāśritya rājyaiśvaryaṃ karoti vai ||",
  "S08n658:158": "yadi jātakasampannaḥ kṣetrasthā niyatāśritā |",
  "S08n658:159": "udyante tathā bhānau jātaka eṣu kīrtyate ||",
  "S08n658:160": "uttarā phalgunī saṃśā hastacitrā tathaiva ca |",
  "S08n658:161": "nakṣatreṣu ca jātastho śūraścauro bhavennaraḥ ||",
  "S08n658:162": "asaṃyamī paradāreṣu senāpatyaṃ karoti saḥ |",
  "S08n658:163": "yadi jātakasampannaḥ niyataṃ rājyakāraṇam ||",
  "S08n658:164": "kanyārāśirbhave hyeṣā yatraite tārakā sṛtā |",
  "S08n658:165": "ubhau bhavedeṣāṃ svāmī syādanyo vātra kkacit punaḥ ||",
  "S08n658:166": "eteṣāṃ tārakā śreṣṭhā graho rakṣati dāruṇaḥ |",
  "S08n658:167": "saumyo vā punarbhadraśca pramudraḥ sadā pati |",
  "S08n658:168": "madhyāhnāpūraṇājjātiḥ jātakaṃ eṣu dṛśyate |",
  "S08n658:169": "citrāṃśaṃ svātinaścaiva viśākhāsyārddhasādhikam ||",
  "S08n658:170": "tulārāśiḥ prakṛṣṭārthasomaścarati dehinām |",
  "S08n658:171": "etadāruṇaṃ kṣetraṃ śanirbhārgavanālayam ||",
  "S08n658:172": "jātakaṃ hyeṣu jātasthaḥ praharānte niśāsu vai |",
  "S08n658:173": "eṣu jātā bhavenmartyā bahupānaratāḥ sadā ||",
  "S08n658:174": "apragalbhā tathā hrīśā mahāsammatapūjitā |",
  "S08n658:175": "kvacid rājyaṃ kvacid bhogāṃ prāpnuvanti kvacid dhruva ||",
  "S08n658:176": "aniyatā jātake dṛṣṭā mātrā bālyavivarjitā |",
  "S08n658:177": "yadi jātakasampannā bahvapatyā sukhodayāḥ ||",
  "S08n658:178": "anurādha dṛṣṭanakṣatre prakṛṣṭaḥ karmasādhanam |",
  "S08n658:179": "maitrātmako bahumitraḥ śūraḥ sāhasikaḥ sadā ||",
  "S08n658:180": "jyeṣṭhā kathitaṃ loke jātaḥ pracaṇḍo hi mānavaḥ |",
  "S08n658:181": "bahuduḥkho sahiṣṇuśca krūro jāyati mānavaḥ ||",
  "S08n658:182": "vṛścikāṃ rāśimityāhuḥ tīkṣṇaḥ sāhasikaḥ sadā ||",
  "S08n658:183": "eteṣveva sadā jāti jātakaṃ ca udāhṛtam ||",
  "S08n658:184": "madhyandine tathāditye yadi jantuḥ prajāyate ||",
  "S08n658:185": "tīvro vijitasaṅgrāmaḥ rājāsau bhavate dhruvam ||",
  "S08n658:186": "bāladārakarūpāstu grahomīkṣati tatkṣaṇam |",
  "S08n658:187": "yo'sāvaṅgārakaḥ proktaḥ pṛthivīdevatāśubhaḥ ||",
  "S08n658:188": "ata eva pṛthivīṃ bhuṅkte svasutaścaiva pālitā |",
  "S08n658:189": "tato'nyo viparītāstu jāti eva śubhāśubhā ||",
  "S08n658:190": "dīrghāyuṣo'tha tejasvī manasvī caiva jāyate |",
  "S08n658:191": "jāyato hyanurādhāyāṃ mahāprājño mitravatsalaḥ ||",
  "S08n658:192": "etadaṅgārakakṣetraṃ vyatimiśraiḥ grahaiḥ sadā |",
  "S08n658:193": "mūlanakṣatrasañjātaḥ pūrvāṣāḍhāstathaiva ca ||",
  "S08n658:194": "āṣāḍhe uttare aṃśe dhanūrāśiḥ prakīrtitā |",
  "S08n658:195": "etad bṛhaspateḥ kṣetraṃ jātakaṃ tasya jāyate ||",
  "S08n658:196": "aparāhne tathā sūrye śaśine vāpi niśāsu vai |",
  "S08n658:197": "tasya jātakamityāhuḥ yo jāto rājyahetavaḥ ||",
  "S08n658:198": "svakulaṃ nāśayenmūle yatne śobhanamucyate |",
  "S08n658:199": "madhyajanmasthito bhogān prāpnuyāt sa na saṃśayaḥ |",
  "S08n658:200": "atikrānte tu tāruṇye yathā bhāskaramaṇḍale |",
  "S08n658:201": "vārddhikye bhavate rājā mahābhogo mahādhanaḥ ||",
  "S08n658:202": "nimnadeśe sasāmarthyo nānyadeśeṣu kīrtyate |",
  "S08n658:203": "tato'nye viparītāstu dṛśyante vividhā jinā ||",
  "S08n658:204": "uttarāṣāḍhamevaṃ syā śravaścaiva prakīrtyate |",
  "S08n658:205": "dhaniṣṭhaḥ śreṣṭhanakṣatraḥ rāśireṣā makaro bhavet ||",
  "S08n658:206": "etat śāniścarakṣetraṃ tadanyairvā grahacihnitam |",
  "S08n658:207": "jātakarmeṣu nityastho dṛśyate ca mahītale ||",
  "S08n658:208": "nirgate rajanībhāge prathamānte ca madhyame |",
  "S08n658:209": "eṣu jātā mahābhogā dṛśyate ca samantataḥ ||",
  "S08n658:210": "nīcā nīcakulāvasthā mahīpālā bhavanti te |",
  "S08n658:211": "pracaṇḍā kṛṣṇavarṇābhāḥ śyāmavarṇā bhavanti te ||",
  "S08n658:212": "raktāntalocanā mṛdavaḥ śūrāḥ sāhasikāḥ sadā |",
  "S08n658:213": "jalākīrṇe tathā deśe nṛpatitvaṃ karoti vai ||",
  "S08n658:214": "dīrghāyuṣo hyanapatyā bahuduḥkhā sahiṣṇavaḥ |",
  "S08n658:215": "tato'nye viparītāstu daridravyādhito janā ||",
  "S08n658:216": "dhaniṣṭhā śatabhiṣaścaiva pūrvabhadrapadaṃ tathā |",
  "S08n658:217": "aṃśametad bhaved rāśiḥ kumbhasaṃjñeti ucyate ||",
  "S08n658:218": "etad grahamukhyena kṣetramadhyupitaṃ sadā |",
  "S08n658:219": "vyatimiśraistathā candraiḥ śukrainaiva tu dhīmatā ||",
  "S08n658:220": "eṣu jātirbhavedrātrau pratyūṣe ca pradṛśyate |",
  "S08n658:221": "prakṛṣṭo'yaṃ jātako nityo loke ceṣṭitaśuddhitaḥ ||",
  "S08n658:222": "krūrakarme bhavenmṛtyo buddhimantyo udāhṛtaḥ |",
  "S08n658:223": "vicitrāṃ bhogasampattimanubhoktā mahītale ||",
  "S08n658:224": "tadanye viparītāstu daridravyādhito janā |",
  "S08n658:225": "bhadrapadaścaiva nakṣatraḥ revatī ca prakīrtitā ||",
  "S08n658:226": "pūrvabhadrapade aṃśe mīnarāśiprakalpitā |",
  "S08n658:227": "jātakarmeṣu nityasthā dṛśyate ca samantataḥ ||",
  "S08n658:228": "rātryā madhyame yāme divā vā savitā sthite |",
  "S08n658:229": "arddhayāmagate bhānau madhyāhne īṣadutthitam ||",
  "S08n658:230": "stokamātravinirgataṃ |",
  "S08n658:231": "hastamātrāvaśeṣe tu ekakālaṃ tu jātakam ||",
  "S08n658:232": "śuddhaḥ śuklataraścaiva śuklataiva suyojitaḥ ||",
  "S08n658:233": "śukrakṣetramiti devā taṃ vidurbrahmācāriṇaḥ |",
  "S08n658:234": "pītakaiḥ śuklanirbhāsairgrahaiścāpi radhiṣṭhitaḥ ||",
  "S08n658:235": "tat kṣetraṃ śreyaso nityaṃ dhārmikaṃ paramaṃ śubham |",
  "S08n658:236": "eṣu jātā bhavenmartyā sarvāṅgāśca suśobhanā ||",
  "S08n658:237": "rājyakāmā mahāvīryā dṛḍhasauhṛdabāndhavā |",
  "S08n658:238": "dīrghāyuṣo mahābhogā nimnadeśe samāśritā ||",
  "S08n658:239": "prāciṃ diśa samāśritya vṛddhiṃ yāsyanti te sadā |",
  "S08n658:240": "na teṣāṃ jaṅgale deśe vṛddhi jāyati vā na vā ||",
  "S08n658:241": "na matsyā mūlacāriṇyā dṛśyante ha kathañcana |",
  "S08n658:242": "jalaugha cābhivarddhante ṛṣīṇāmālayo'mbhasi ||",
  "S08n658:243": "teṣu jāti prakīrtyete rāśireva prakīrtitā |",
  "S08n658:244": "teṣu jātā hi martyā vai nimnadeśe'tivarddhakā ||",
  "S08n658:245": "mahīpālā mahābhogā prācyāvasthitā sadā |",
  "S08n658:246": "grahāḥ śreṣṭhābhivīkṣyante bṛhaspatyādyāḥ śanaiścarāḥ ||",
  "S08n658:247": "prācyādhipatyaṃ tu kurvanti eṣu jātaṃ na saṃśayaḥ |",
  "S08n658:248": "rāśayo bahudhā proktā nakṣatrāśca anekadhāḥ ||",
  "S08n658:249": "tṛvidhā grahamukhyāstu cirakāle tu nādhunā |",
  "S08n658:250": "mānuṣāṇāmato jñānaṃ tithayaḥ pañcadaśastathā ||",
  "S08n658:251": "triṃśatiścaiva divasāni ato māsaḥ prakīrtitaḥ |",
  "S08n658:252": "pakṣaḥ pañcadaśāhorātrāḥ dvipakṣo māsa ucyate ||",
  "S08n658:253": "tato dvādaśame māse varṣamekaṃ prakīrtitam |",
  "S08n658:254": "etat kālapramāṇaṃ tu yugānte parikalpitam ||",
  "S08n658:255": "prāpte kaliyuge kāle eṣā saṅkhyā prakīrtitā |",
  "S08n658:256": "mānuṣāṇāṃ tathāyuṣyaṃ śatavarṣāṇi kīrtitā ||",
  "S08n658:257": "teṣāṃ saṃvatsare prokto ṛtavaḥ samprakīrtitāḥ |",
  "S08n658:258": "ādimante tathā madhye trividhā te parikīrtitāḥ ||",
  "S08n658:259": "antarā uccanīcaṃ syādāyuṣaṃ mānuṣeṣviha |",
  "S08n658:260": "teṣā manuṣyaloke'smiṃ utpātāśca prakīrtitāḥ ||",
  "S08n658:261": "mānuṣāṇāṃ tathāyuṣyaṃ śatavarṣāṇi kīrtitam |",
  "S08n658:262": "amānuṣyā jivaloke'smin vidravanti itastataḥ ||",
  "S08n658:263": "vitrastā te'pi bhītā vai vicaranti itastataḥ |",
  "S08n658:264": "devāsuramukhyānāṃ yadā yuddhaṃ pravartate ||",
  "S08n658:265": "tadā te manuṣyaloke'smiṃ kurvante vyādhisambhavam |",
  "S08n658:266": "ketukampāstatholkāśca aśanirvajra eva tu ||",
  "S08n658:267": "dhūmrā diśaḥ samantād vai dhūmaketu pradṛśyate |",
  "S08n658:268": "śaśimaṇḍala bhāno vai kabandhākārakīlakā ||",
  "S08n658:269": "chidraṃ ca dṛśyate bhānau candrai caiva maharddhike |",
  "S08n658:270": "evaṃ hi vividhākārā dṛśyante bahudhā punaḥ ||",
  "S08n658:271": "durbhikṣaṃ ca anāyuṣyaṃ rāṣṭrabhaṅgaṃ tathaiva ca |",
  "S08n658:272": "nṛpatermaraṇa caiva yatīnāṃ ca mahad bhayam |",
  "S08n658:273": "lokānāṃ caiva sarveṣāṃ tatra deśe bhayānakam |",
  "S08n658:274": "maghāsu calitā bhūmiraśvinyāṃ ca punarvasū ||",
  "S08n658:275": "madhyadeśāśca pīḍyante caurāḥ sāhasikāstadā |",
  "S08n658:276": "mahārājyaṃ vilumpete dakṣiṇāpathasaṃśṛtaiḥ ||",
  "S08n658:277": "bharaṇiḥ kṛttikāścaiva rohiṇyā mṛgaśirāstathā |",
  "S08n658:278": "yadā kampo mahābhayo loko tatra śaṅkā prajāyate |",
  "S08n658:279": "paścimāṃ diśimāśṛtya rājāno mriyate tadā |",
  "S08n658:280": "ye'pi pratyantavāsinyo mlecchataskarajīvinaḥ ||",
  "S08n658:281": "vindhyapṛṣṭhe tathā kukṣau anuklino janeśvaraḥ |",
  "S08n658:282": "te'pi tasmiṃ tadā kāle pīḍyante vyādhimūrchitāḥ ||",
  "S08n658:283": "arīṇāṃ sambhavasteṣāmanyonyātiśayā janāḥ |",
  "S08n658:284": "ārdraḥ puṣyanakṣatraḥ āśleṣāścaiva phalgunī ||",
  "S08n658:285": "+ + + + + ubhāvuttarapūrvakau |",
  "S08n658:286": "eteṣu calitā bhūminakṣatreṣu narādhipām ||",
  "S08n658:287": "sarvāṃ ca kurute vyagrāṃ anyo ātapasarundhanā |",
  "S08n658:288": "vadhabandhaprapīḍāśca durbhikṣaśca prajāyate ||",
  "S08n658:289": "hastacitra tathā svātyā anurādhā jeṣṭhaṃ eva tu |",
  "S08n658:290": "eṣu kampo yadā jātaḥ bhūri smiṃ lokabhājane ||",
  "S08n658:291": "himavantagatā mlecchā taskarāśca samantataḥ |",
  "S08n658:292": "nepālādhipateścaiva khaśadroṇisamāśritāḥ ||",
  "S08n658:293": "sarve nṛpatayastatra parasparavirodhinaḥ |",
  "S08n658:294": "saṅgrāmaśīlinaḥ sarve bhavante nātra saṃśayaḥ ||",
  "S08n658:295": "mūlanakṣatrakampo'yaṃ āṣāḍhau tau pūrvamuttarau |",
  "S08n658:296": "nakṣatreṣveva dṛśyante calanaṃ vasudhātale ||",
  "S08n658:297": "pūrvaṃ deśā manuṣyāśca pauṇḍrodrāḥ kāmarūpiṇaḥ |",
  "S08n658:298": "vaṅgālādhipatī rājā mṛyate nātra saṃśayaḥ ||",
  "S08n658:299": "gauḍānāmadhipatiḥ śrīmān rudhyate pararāṣṭrakaiḥ |",
  "S08n658:300": "glāno vā bhavate sadyaṃ mṛtyurvā jāyate kvacit ||",
  "S08n658:301": "samudrānto tathā lokā gaṅgātīre samāśritā |",
  "S08n658:302": "plāvyante udake sarvaṃ bahuvyādhiprapīḍitā ||",
  "S08n658:303": "śravaṇe yadi dhaniṣṭhāyāṃ śatabhiṣā bhadrapadau tathā |",
  "S08n658:304": "pūrvamuttarameva syād revatyāṃ yadi jāyate ||",
  "S08n658:305": "mahāprakampo madhyāhne lokabhājanasañcalam |",
  "S08n658:306": "prakampate vasumatī sarvā parvatāśca sakānanā ||",
  "S08n658:307": "sarve te vyastavinyastā dṛśyate gagane sadā |",
  "S08n658:308": "uttarāpathadeśāśca paścādeśasamāśritā ||",
  "S08n658:309": "dakṣiṇāpathe sarvatra sarvāṃ diśi samāśritā |",
  "S08n658:310": "nṛpavarā bhūtibhūyiṣṭhā anyonyāparundhinā ||",
  "S08n658:311": "mahāmāryo ca sattvānāṃ durbhikṣarāṣṭrabhedane |",
  "S08n658:312": "pratyūṣe ca śivā śāntirdehināṃ ca prakampane ||",
  "S08n658:313": "tatotkṛṣṭavelāyāṃ raudrakampaḥ prajāyate |",
  "S08n658:314": "tatotkṛṣṭataraścāpi māgadhānāṃ vadhātmakāḥ ||",
  "S08n658:315": "aṅgadeśāśca pīḍyante māgadho nṛpatistathā |",
  "S08n658:316": "tato hrāsi madhyāhne aparāhṇe divākare ||",
  "S08n658:317": "yadi kampaḥ pravṛtto'yaṃ kṛtsne caiva mahītale |",
  "S08n658:318": "sarvapravrajitā nityaṃ prāpnuyād vyādhisambhavam ||",
  "S08n658:319": "jvarārogaśūlaistu vyādhibhiḥ sphoṭakaiḥ sadā |",
  "S08n658:320": "kliśyante saptarājyaṃ tu śreyasteṣāṃ tataḥ pare ||",
  "S08n658:321": "tamo hrāsigate bhānoḥ kṣmākampo yadi jāyate |",
  "S08n658:322": "caturvarṇatarotkṛṣṭā brāhmaṇāḥ somapāyinaḥ ||",
  "S08n658:323": "kliśyante naśyate cāpi mantrī rājño na saṃśayaḥ |",
  "S08n658:324": "purohito dharmiṣṭho amātyo vā rājasevakaḥ ||",
  "S08n658:325": "anyo vā vratino mukhyo mantramantrārthakovidaḥ |",
  "S08n658:326": "brāhmaṇaḥ kṣatriyo vāpi vaiśya śūdrastathaiva ca ||",
  "S08n658:327": "nipuṇaḥ paṇḍitaścāpi śāstratatvārthanītimām |",
  "S08n658:328": "hanyate naśyate cāpi vyādhinā vā prapīḍyate ||",
  "S08n658:329": "smṛtimān śrutitattvajña itihāsapracintakaḥ |",
  "S08n658:330": "hanyate vyādhinā kṣipraṃ vajreṇeva sa pādapaḥ ||",
  "S08n658:331": "tato'staṃ gate bhānau tatotkṛṣṭatarātha pṛṣvate |",
  "S08n658:332": "aparāhṇe yugānte ca yadi kampaḥ prajāyate ||",
  "S08n658:333": "vyatimiśrāstathā sattvāstiryagyonisamāśritā |",
  "S08n658:334": "mānuṣā lokamukhyāstu tasmiṃ kampe'dhirīśvarāḥ |",
  "S08n658:335": "tato rātreḥ prathame yāme yadi kampaḥ prajāyate |",
  "S08n658:336": "mahāvṛṣṭiḥ pradṛśyate śilāpātanasambhavā ||",
  "S08n658:337": "tato hrāsi yāme vai calite vasumatī tadā |",
  "S08n658:338": "tasya cihnaṃ tadā dṛṣṭvā vātavarṣaṃ mahad bhavet ||",
  "S08n658:339": "tato hrāsi yāmānte dṛśyate karma dāruṇam |",
  "S08n658:340": "paracakrāgamanaṃ vindyā pāścātyaṃ tu narādhipam ||",
  "S08n658:341": "tato dvitīyo yadā kampaḥ prajāyate |",
  "S08n658:342": "mṛtyuvyādhiparacakrakukṣirogaṃ ca dāruṇam ||",
  "S08n658:343": "pittaśleṣmagatā vyādhiṃ sa kopayati jantunām |",
  "S08n658:344": "saṃvejayati bhūtāni deśād deśāgamaṃ tathā ||",
  "S08n658:345": "tato dvitīyamadhye tu yāme kampaḥ prajāyate |",
  "S08n658:346": "mahāvātaṃ tato vindyād vṛkṣadevakulāṃ bhide ||",
  "S08n658:347": "aṭṭaprākāraśṛṅgāśca parvatānāṃ na saṃśayaḥ |",
  "S08n658:348": "vihārāvasathān ramyān mandirāṃśca satoraṇām ||",
  "S08n658:349": "pātayatyāśu bhūtānāṃ āvāsāṃ tiryaggatāṃ tathā |",
  "S08n658:350": "arddharātrakāle tu yo kampa prajāyate ||",
  "S08n658:351": "hanyante nṛpavarā mukhyāḥ prācyānāmadhipatistadā |",
  "S08n658:352": "suto vā naśyate tasya durbhikṣaṃ vā samādiśet ||",
  "S08n658:353": "tato hrāsimadhye tu ante yāme prajāyate |",
  "S08n658:354": "kampo mahītale kṛtsnaḥ śāntimārogyaṃ nirdiśet ||",
  "S08n658:355": "tato'nte'rddharātre tu yadā kampaḥ prajāyate |",
  "S08n658:356": "anūpā madhyadeśāśca nṛpato vyādhipīḍitāḥ ||",
  "S08n658:357": "mriyante dāruṇaiḥ duḥkhaiḥ parasparavirodhinaḥ |",
  "S08n658:358": "tṛtīye māsa samprāpte bāliśānāṃ sukhodayam ||",
  "S08n658:359": "maśadaṃśapataṅgāśca sarve naśyanti taskarāḥ |",
  "S08n658:360": "āyurārogyasaubhikṣaṃ kuryāt pratyūṣakampane ||",
  "S08n658:361": "agnidāhaṃ vijānīyānnagarāṇāṃ tu sarvataḥ |",
  "S08n658:362": "udayantaṃ yadāditye bhūmikampa prajāyate ||",
  "S08n658:363": "madhyadeśe'tha sarvatra taskaraiśca utadrutaḥ |",
  "S08n658:364": "dṛśyate nṛpatermṛtyuḥ saptāhātparatastadā ||",
  "S08n658:365": "yasmiṃ sthāne yadā kampo dṛśyate prabalo kadā |",
  "S08n658:366": "tasmiṃ sthāne tadā dṛṣṭaḥ śubhāśubhaviceṣṭitam ||",
  "S08n658:367": "ulkānirghātabhūkampaṃ ekakāle samādiśet |",
  "S08n658:368": "jvalanaṃ sitamulkāyāḥ yadvakra nāśayettu tam ||",
  "S08n658:369": "sitavarṇāstathā nityaṃ praśastaḥ śubhadastadā |",
  "S08n658:370": "raktavarṇo mahāghoraḥ agnidāho'padiśyate ||",
  "S08n658:371": "dhūmravarṇo'tha kṛṣṇo vā rājño mṛtyu samādiśet |",
  "S08n658:372": "pītavarṇātha kapilā vā vyatimiśrā vātha varṇataḥ ||",
  "S08n658:373": "vyatimiśraṃ tadā kampaṃ utpātaṃ caiva nirdiśeta |",
  "S08n658:374": "nirghātaścaiva kīrtyate yasyāṃ diśi tasyāmādiśet ||",
  "S08n658:375": "yadi madhyaṃ tadā madhye deśeṣveva prakīrtitam |",
  "S08n658:376": "sasvaro madhuraścaiva kṣemamārogyamādiśet ||",
  "S08n658:377": "krūraghorataro loke śubhado dundubhisvanaḥ |",
  "S08n658:378": "bhīṣaṇo hyatibhīmaśca durbhikṣaṃ tatra nirdiśet ||",
  "S08n658:379": "evamādyāḥ prayogāstu grahāṇāṃ vai tadā sadā |",
  "S08n658:380": "siddhikarma tadā kuryānnakṣatreṣveṣu śobhane ||",
  "S08n658:381": "aśvinī bharaṇī caiva puṣyā bhadrapadā ubhe |",
  "S08n658:382": "revatyā cānurādhaśca jāpakāle praśasyate ||",
  "S08n658:383": "siddhyante eṣu mantrā vai siddhamartthaṃ dadanti te |",
  "S08n658:384": "maṇḍalaṃ caiva ālekhyameteṣveva tārakaiḥ ||",
  "S08n658:385": "vāragrahamukhyānāṃ pītaśuklāvabhāsinām |",
  "S08n658:386": "tithayaḥ śobhane hyete pūrṇamī pañcadaśī dathā ||",
  "S08n658:387": "pravāsaṃ naiva kurvīta maṇḍalaṃ tu samālikhet |",
  "S08n658:388": "prathamā tṛtīyapañcamyā daśamī caiva saptamī ||",
  "S08n658:389": "trayodaśyāṃ tathā yātrā kalpayantu narādhipāḥ |",
  "S08n658:390": "śubhadaḥ sarvajantūnāṃ yātrāyānaṃ praśasyate ||",
  "S08n658:391": "na likhet sarvamantrāṇāṃ maṇḍalaṃ tantramantrayoḥ |",
  "S08n658:392": "na siddhyante eṣu mantrā vai vighnahetumudāhṛtā ||",
  "S08n658:393": "yātrāṃ homataḥ siddhiḥ tithiḥ śliṣṭaiḥ grahottamaiḥ |",
  "S08n658:394": "bṛhaspatiḥ śukracandraścaḥ budhaḥ śreṣṭhaḥ sarvakarmasu ||",
  "S08n658:395": "eta grahā varā nityaṃ catvārastithimiśritā |",
  "S08n658:396": "siddhiyātrāṃ tathā loke kurvante'tha mahītale ||",
  "S08n658:397": "duṣṭāriṣṭavinirmuktā chedabhaṅgāyatattvaram |",
  "S08n658:398": "eteṣveva vinirmuktā divasāṃścaiva prakalpayet ||",
  "S08n658:399": "dvādaśaiva muhūrttāni tasmiṃ kāle prayojayet |",
  "S08n658:400": "śveto maitra evaṃ syāt raktākṣāḥ prakīrtitāḥ ||",
  "S08n658:401": "raudro mahendraḥ śuddhaśca abhijiścaiva suśobhanaḥ |",
  "S08n658:402": "bhramaṇo bhrāmaṇaścaiva kīrtyate ca śubhapradaḥ ||",
  "S08n658:403": "saumyo'tha varadaścaiva kīrtyate ca śubhapradaḥ |",
  "S08n658:404": "somo'pi varadaścaiva ityete dvādaśā kṣaṇāḥ ||",
  "S08n658:405": "bahudhā lakṣaṇā proktā muhūrtānāṃ tṛṃśatsaṃjñakā |",
  "S08n658:406": "daśamyā vṛṣṭirevaṃ syāt caturdaśyā rātrāveva ca ||",
  "S08n658:407": "aṣṭamī dvādaśī caiva + + + + + varjitāḥ |",
  "S08n658:408": "tvarādyā gaṇite yukto asite pakṣe tu rātritaḥ ||",
  "S08n658:409": "vighnakāraṇameṣāṃ tu vināyakoha caturthitaḥ |",
  "S08n658:410": "etadgaṇanayoryuktaṃ kālametat prakīrtitam ||",
  "S08n658:411": "eṣonmeṣanimeṣaśca acchaṭā tvaritā gatiḥ |",
  "S08n658:412": "etatkālapramāṇaṃ tu vistaraṃ vakṣyate punaḥ ||",
  "S08n658:413": "acchaṭāśatasaṅghātaṃ nāḍikāśca prakīrtitā |",
  "S08n658:414": "caturnāḍikayo ghaṭītyuktā caturghaṭyā praharaḥ smṛtaḥ ||",
  "S08n658:415": "catuḥpraharo divasastu rātryaḥ ebhiḥ prakīrtitāḥ |",
  "S08n658:416": "ebhiraṣṭaistathāyuktaḥ ahorātraṃ prakalpitam ||",
  "S08n658:417": "daśonmeṣanimeṣaṃ tu kṣaṇamātraṃ prakalpitam |",
  "S08n658:418": "daśatālapramāṇaṃ tu kṣaṇamātraṃ tu vakṣyate ||",
  "S08n658:419": "daśa kṣaṇā nimityāhurmuhūrttaṃ patikalpitam |",
  "S08n658:420": "caturmuhūrttaḥ praharastu mantrajñaiḥ parikalpitaḥ ||",
  "S08n658:421": "etatkālapramāṇaṃ tu trisandhye parikalpayet |",
  "S08n658:422": "homakāle tathā jāpe siddhikāle tu yojayet ||",
  "S08n658:423": "svapnakāle tathā jāgraṃ snānapāne'haniḥ sadā |",
  "S08n658:424": "ahorātraṃ tu divasaṃ vai saṃjñā eṣā prakīrttitā ||",
  "S08n658:425": "divasāni pañcadaśaścaiva pakṣamekaṃ prakīrttitam |",
  "S08n658:426": "dvipakṣaṃ māsamityāhurgaṇitajñā viśāradā ||",
  "S08n658:427": "ṣaḍbhirmāsaistathā candraḥ rāhuṇā grasyate punaḥ |",
  "S08n658:428": "tato dvādaśame māse varṣaśabdaḥ prakīrtitaḥ ||",
  "S08n658:429": "tato dvādaśa varṣāṇi mahāvarṣaṃ taducyate |",
  "S08n658:430": "viparītā grahanakṣatrā dānavendrāśca prakīrttitā ||",
  "S08n658:431": "tato dvādaśame abde kurvantīha śubhāśubham |",
  "S08n658:432": "ekapakṣe yadā rāhurasurendraḥ pradṛśyate ||",
  "S08n658:433": "samastaṃ vyastavinyastaṃ śaśibhāskaramaṇḍalau |",
  "S08n658:434": "mahāntaṃ śastrasampātaṃ dṛśyate vasidhātale ||",
  "S08n658:435": "evamādyāṃ sadā nityaṃ kālekāle prayojayet |",
  "S08n658:436": "aneke bahudhā caiva vighnā dṛśyanti dāruṇāḥ ||",
  "S08n658:437": "prāpte kāle yugānte vai adhārmiṣṭhe lokabhājane |",
  "S08n658:438": "samastaṃ candramasaṃ grastaṃ mūlanakṣatramāśritam ||",
  "S08n658:439": "rātrau saṅgrahaścaiva astameti sa candramā |",
  "S08n658:440": "divā vā yadi vā bhānorastameti sa pīḍitaḥ ||",
  "S08n658:441": "raviṇe candramasaścaiva arddharātre tu sagrahe |",
  "S08n658:442": "astamanti yadā bhītā dānavendrasya cchāyayā ||",
  "S08n658:443": "hanyate pūrvadeśastho rājā duṣṭo na saṃśayaḥ |",
  "S08n658:444": "svakaṃ vā mṛtyubhayaṃ tasya parairvā sa vilupyate ||",
  "S08n658:445": "mlecchānāmadhipatiścaiva pūrvadeśaṃ vilumpate |",
  "S08n658:446": "udrā janapadā sarve udrāṇāmadhipatistathā ||",
  "S08n658:447": "aśvinyā yadi dṛśyeraṃ rohiṇyāṃ bharaṇīstathā |",
  "S08n658:448": "kṛttikāso yadā dṛśyau grahau candradivākarau ||",
  "S08n658:449": "vividhāḥ śleṣmikā rogā paittikā vātamudbhavā |",
  "S08n658:450": "vyatimiśrāstathā cānye jāyante sarvadehinām ||",
  "S08n658:451": "vividhā rogamutthānā dṛśyate sarvabāliśām |",
  "S08n658:452": "maghāsu yadi phalgunyo uttarā pūrvamerva tau ||",
  "S08n658:453": "hastacitte tathā svātyāṃ viśākhāsu tathaiva ca |",
  "S08n658:454": "eṣu candro yadā gṛhye bhāskaro vā na saṃśayaḥ ||",
  "S08n658:455": "rāhuṇā grasyate pūrvaṃ śaśibhāskarameva tau |",
  "S08n658:456": "prācyo + + + + + + deśādhipatistathā ||",
  "S08n658:457": "vaṅgāṅgamāgadho rājā akṣiśūlena gṛhyate |",
  "S08n658:458": "putro vā mṛyate teṣāṃ mṛtyurvā patnito bhayam ||",
  "S08n658:459": "arīṇāṃ duṣṭacittānāṃ saṅghāto vā bhavet tadā |",
  "S08n658:460": "mṛgaśirārdrapunarvasvā puṣyāśleṣau tathaiva ca ||",
  "S08n658:461": "eṣu dṛśyati rāhurvai sūryaśaśine tathā |",
  "S08n658:462": "māgadho nṛpatiḥ pīḍyate māgadhā janapadā tadā ||",
  "S08n658:463": "amātyā vyādhibhayaṃ vindyād bandhakleśāṃ sapaurajām |",
  "S08n658:464": "anurādhājyeṣṭhayoḥ sarvaṃ dṛśyeraṃ dānaveśvaraḥ ||",
  "S08n658:465": "sarvān janapadān vyādhiṃ janayet sarvagataṃ tadā |",
  "S08n658:466": "vadhabandhaparikleśāṃ āyāsāṃ vividhāṃstathā ||",
  "S08n658:467": "bandharundha tatasteṣu janamukhyaistu varddhate |",
  "S08n658:468": "pūrvāṣāḍhe śravaṇe ca uttarāṣāḍhe tathaiva ca ||",
  "S08n658:469": "bhānormaṇḍalaṃ vyasto'sau śaśine raktabhāvatā |",
  "S08n658:470": "grahasyāgamaṃ nityaṃ durbhikṣaṃ copajāyate ||",
  "S08n658:471": "śravaṇadhaniṣṭhanakṣatrapūrvabhadrapadam |",
  "S08n658:472": "śatabhiṣeṣu yadā candra bhāno vā yadi gṛhyate ||",
  "S08n658:473": "kṛṣṇabhāvaṃ samāśritya grahasyāgamanaṃ viduḥ |",
  "S08n658:474": "mahāntaśokamāyāsaṃ durbhikṣaṃ ca samantataḥ ||",
  "S08n658:475": "sarvāṃ janapadāṃ vidyād rājacauramahad bhayam |",
  "S08n658:476": "revatyāmatha nakṣatre uttarābhadrapadā yadā ||",
  "S08n658:477": "rāhuṇā grasyate pūrvaṃ śaśinau bhāskaramaṇḍalau |",
  "S08n658:478": "paścād bhāno'tha vinyastaḥ pakṣenekena dṛśyate ||",
  "S08n658:479": "rājyād bhraśyate sarvaḥ māgadho nṛpatiḥ patiḥ |",
  "S08n658:480": "ete ca kathitā cihnā rāhorāgamanaṃ yadā ||",
  "S08n658:481": "diśāsu yāsu gṛhṇāti śaśino bhāskaramaṇḍalam |",
  "S08n658:482": "teṣu teṣu tadā deśe utpadyante śubhāśubham ||",
  "S08n658:483": "ya eva bhūtale kampā kathitā lokacihnitā |",
  "S08n658:484": "grahoparāge taṃ vindyāt tatra tatra śubhāśubham ||",
  "S08n658:485": "dhūmikā vṛṣṭihetuḥ syād divasātye'tha pañca vai |",
  "S08n658:486": "tato'rddhaṃ lokataḥ cintā tīrabhuktisamāśṛtā ||",
  "S08n658:487": "naśyante janapadāḥ sarvā vyādhisambhavamālayā |",
  "S08n658:488": "nṛpatiścāpi naśyeta gaṅgātīra uttare ||",
  "S08n658:489": "himavantastathā kukṣau durbhagajvaramāśṛtā |",
  "S08n658:490": "bhūpālā cāpi vinyastā kohu pālāḥ samantataḥ ||",
  "S08n658:491": "gaṅgāyā uttare tīre tīrabhuktipatistadā |",
  "S08n658:492": "vividhaiḥ śokasantāpaiḥ mṛyate'sau narādhipaḥ ||",
  "S08n658:493": "saputrabhāryayā sārddhaṃ naśyate'sau narādhipaḥ |",
  "S08n658:494": "nakṣatreṣu yeṣu kampo vai teṣu dhūmaṃ samādiśet ||",
  "S08n658:495": "diśaḥ sarvāsu dhūmāśca ghorā vardalavarjitā |",
  "S08n658:496": "pañcāhā samatikrāntā bahudevasike sadā ||",
  "S08n658:497": "naśyet parasparā martyā gocarā mānuṣodbhavā |",
  "S08n658:498": "na dṛṣṭistatra pravartante mānuṣāṇāṃ parasparam ||",
  "S08n658:499": "vindyānmahad bhayaṃ tatra sarāṣṭraṃ nṛpatiṃ hanet |",
  "S08n658:500": "yeṣu evaṃ bhavet kampaḥ ulkāpāta samantataḥ ||",
  "S08n658:501": "paryeṣāṃ cāpi vinyastaṃ dvitriścaiva dāruṇaḥ |",
  "S08n658:502": "rātrau indradhanuścaiva śvetapakṣaṃ yadi vāyasam ||",
  "S08n658:503": "śuklavarṇo'tha kṛṣṇo vai kṛṣṇo śuklo'tha dṛśyate |",
  "S08n658:504": "viparītā pakṣiṇo varṇā viparītā ṛtunisvanā ||",
  "S08n658:505": "viparītāḥ pakṣiṇaḥ santi yatra tatra mahad bhayam |",
  "S08n658:506": "dvipadāścatuṣpadāścaiva sarve bahupadāpadā ||",
  "S08n658:507": "pakṣiṇaḥ tiryak prāṇā viparītāstu mahābhayam |",
  "S08n658:508": "ūrdhvatuṇḍā tathā śvānā ravante ca muhurmuhuḥ ||",
  "S08n658:509": "divā vā yadi vā rātrau yatra tatra mahābhayam |",
  "S08n658:510": "evaṃprakārā anekāśca bahudhā yatra prakalpitā ||",
  "S08n658:511": "anāvṛṣṭirbhavet tatra rājñāścakraṃ vinaśyati |",
  "S08n658:512": "yathā hi jātakarmākhyātaṃ prāṇināṃ ca śubhāśubham ||",
  "S08n658:513": "tathotpātā tato jātā kurvantīha śubhāśubham |",
  "S08n658:514": "nānyathā dṛśyate kiñcinnimittaṃ pūrvahetunā ||",
  "S08n658:515": "nāhetukaṃ pravartante vighnā utpātasambhavā iti ||",
  "S08n658:516": "āryamañjuśriyamūlakalpād bodhisattvapiṭakāvataṃsakā-",
  "S08n658:517": "nmahāyānavaipulyasūtrāddvāviṃśatitama nimitta-",
  "S08n658:518": "jñānajyotiṣapaṭalavisaraḥ",
  "S08n658:519": "parisamāpta iti ||"
}