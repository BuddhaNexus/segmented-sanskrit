{
  "S04n451:0": "4 abhisamayaparivarto nāma caturthaḥ |",
  "S04n451:1": "atha khalu mahāmatirbodhisattvo mahāsattvaḥ punarapi bhagavantametadavocat-deśayatu me bhagavān sarvabodhisattvaśrāvakapratyekabuddhanirodhakramānusaṃdhilakṣaṇakauśalyaṃ yena kramānusaṃdhilakṣaṇakauśalyena ahaṃ ca anye ca bodhisattvā mahāsattvā nirodhasukhasamāpattimukhena na pratimuhyema,",
  "S04n451:2": "na ca śrāvakapratyekabuddhatīrthyakaravyāmohe prapatema |",
  "S04n451:3": "bhagavānāha-tena mahāmate śṛṇu,",
  "S04n451:4": "sādhu ca suṣṭhu ca manasikuru |",
  "S04n451:5": "bhāṣiṣye'haṃ te |",
  "S04n451:6": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||",
  "S04n451:7": "bhagavāṃstasyaitadavocat-ṣaṣṭhīṃ mahāmate bhūmimupādāya bodhisattvā mahāsattvāḥ sarvaśrāvakapratyekabuddhāśca nirodhaṃ samāpadyante |",
  "S04n451:8": "saptamyāṃ bhūmau punaścittakṣaṇe cittakṣaṇe bodhisattvā mahāsattvāḥ sarvabhāvasvabhāvalakṣaṇavyudāsātsamāpadyante,",
  "S04n451:9": "na tu śrāvakapratyekabuddhāḥ |",
  "S04n451:10": "teṣāṃ hi śrāvakapratyekabuddhānāmābhisaṃskārikī grāhyagrāhakalakṣaṇapatitā ca nirodhasamāpattiḥ |",
  "S04n451:11": "ataste saptamyāṃ bhūmau cittakṣaṇe cittakṣaṇe samāpadyante-mā sarvadharmāṇāmaviśeṣalakṣaṇaprāptiḥ syāditi |",
  "S04n451:12": "vicitralakṣaṇābhāvaśca |",
  "S04n451:13": "kuśalākuśalasvabhāvalakṣaṇānavabodhātsarvadharmāṇāṃ samāpattirbhavati |",
  "S04n451:14": "ataḥ saptamyāṃ bhūmau cittakṣaṇe cittakṣaṇe samāpattikauśalyaṃ nāsti yena samāpadyeran ||",
  "S04n451:15": "aṣṭamyāṃ mahāmate bhūmau bodhisattvānāṃ mahāsattvānāṃ śrāvakapratyekabuddhānāṃ ca cittamanomanovijñānavikalpasaṃjñāvyāvṛttirbhavati |",
  "S04n451:16": "prathamaṣaṣṭhyāṃ bhūmau cittamanomanovijñānamātraṃ traidhātukaṃ samanupaśyati ātmātmīyavigataṃ svacittavikalpodbhavam,",
  "S04n451:17": "na ca bāhyabhāvalakṣaṇavaicitryapatitamanyatra svacittameva |",
  "S04n451:18": "dvidhā bālānāṃ grāhyagrāhakabhāvena pariṇāmya svajñānaṃ na cāvabodhyante anādikāladauṣṭhulyavikalpaprapañcavāsanāvāsitāḥ ||",
  "S04n451:19": "aṣṭamyāṃ mahāmate nirvāṇaṃ śrāvakapratyekabuddhabodhisattvānām |",
  "S04n451:20": "bodhisattvāśca samādhibuddhairvidhāryante tasmātsamādhisukhād,",
  "S04n451:21": "yena na parinirvānti aparipūrṇatvāttathāgatabhūmeḥ |",
  "S04n451:22": "sarvakāryapratiprasrambhaṇaṃ ca syāt,",
  "S04n451:23": "yadi na saṃghārayet,",
  "S04n451:24": "tathāgatakulavaṃśocchedaśca syāt |",
  "S04n451:25": "acintyabuddhamāhātmyaṃ ca deśayanti te buddhā bhagavantaḥ |",
  "S04n451:26": "ato na parinirvānti |",
  "S04n451:27": "śrāvakapratyekabuddhāstu samādhisukhenāpahriyante |",
  "S04n451:28": "atasteṣāṃ tatra parinirvāṇabuddhirbhavati ||",
  "S04n451:29": "saptasu mahāmate bhūmiṣu cittamanomanovijñānalakṣaṇaparicayakauśalyātmātmīyagrāhyagrāhadharmapudgalanairātmyapravṛttinivṛttisvasāmānya-lakṣaṇaparicayacatuḥpratisaṃvidviniścayakauśalyavaśitāsvādasukhabhūmikramānupraveśabodhipākṣikadharmavibhāgaḥ kriyate mayā-mā bodhisattvā mahāsattvāḥ svasāmānyalakṣaṇānavabodhādbhūmikramānusaṃdhyakuśalāstīrthakarakudṛṣṭimārge prapateyuḥ,",
  "S04n451:30": "ityato bhūmikramavyavasthā kriyate |",
  "S04n451:31": "na tu mahāmate atra kaścitpravartate vā nivartate vā anyatra svacitadṛśyamātramidaṃ yaduta bhūmikramānusaṃdhistraidhātukavicitropacāraśca |",
  "S04n451:32": "na ca bālā avabudhyante |",
  "S04n451:33": "anavabodhādbālānāṃ bhūmikramānusaṃdhivyapadeśaṃ traidhātukavicitropacāraśca vyavasthāpyate buddhadharmālayā ca ||",
  "S04n451:34": "punaraparaṃ mahāmate śrāvakapratyekabuddhā aṣṭamyāṃ bodhisattvabhūmau nirodhasamāpattisukhamadamattāḥ svacittadṛśyamātrākuśalāḥ svasāmānyalakṣaṇāvaraṇavāsanāpudgaladharmanairātmyagrāhakadṛṣṭipatitā vikalpanirvāṇamatibuddhayo bhavanti,",
  "S04n451:35": "na viviktadharmamatibuddhayaḥ |",
  "S04n451:36": "bodhisattvāḥ punarmahāmate nirodhasamādhisukhamukhaṃ dṛṣṭvā pūrvapraṇidhānakṛpākaruṇopetā niṣṭhapadagativibhāgajñā na parinirvānti |",
  "S04n451:37": "parinirvṛtāśca te vikalpasyāpravṛttatvāt |",
  "S04n451:38": "grāhyagrāhakavikalpasteṣāṃ vinivṛttaḥ |",
  "S04n451:39": "svacittadṛśyamātrāvabodhāt sarvadharmāṇāṃ vikalpo na pravartate |",
  "S04n451:40": "cittamanomanovijñānabāhyabhāvasvabhāvalakṣaṇābhiniveśaṃ vikalpayati |",
  "S04n451:41": "tena punarbuddhadharmaheturna pravartate,",
  "S04n451:42": "jñānapūrvakaḥ pravartate tathāgatasvapratyātmabhūmyadhigamanatayā svapnapuruṣaughottaraṇavat ||",
  "S04n451:43": "tadyathā punarmahāmate kaścicchayitaḥ svapnāntare mahāvyāyāmautsukyena mahaughādātmānamuttārayet |",
  "S04n451:44": "sa cānuttīrṇa eva pratibudhyeta |",
  "S04n451:45": "pratibuddhaśca sannevamupaparīkṣeta-kimidaṃ satyamuta mithyeti |",
  "S04n451:46": "sa evaṃ samanupaśyet-nedaṃ satyaṃ na mithyā anyatra dṛṣṭaśrutamatavijñātānubhūtavikalpavāsanāvicitrarūpasaṃsthānānādikālavikalpapatitā nāstyastidṛṣṭivikalpaparivarjitā manovijñānānubhūtāḥ svapne dṛśyante |",
  "S04n451:47": "evameva mahāmate bodhisattvā mahāsattvā aṣṭamyāṃ bodhisattvabhūmau vikalpasyāpravṛttiṃ dṛṣṭvā prathamasaptamībhūmisaṃcārātsarvadharmābhisamayānmāyādidharmasamatayā sarvadharmautsukyagrāhyagrāhakavikalpoparataṃ cittacaitasikavikalpaprasaraṃ dṛṣṭvā buddhadharmeṣu prayujyante |",
  "S04n451:48": "anadhigatānāmadhigamāya prayoga eṣa mahāmate nirvāṇaṃ bodhisattvānāṃ na vināśaḥ cittamanomanovijñānavikalpasaṃjñāvigamācca anutpattikadharmakṣāntipratilambho bhavati |",
  "S04n451:49": "na cātra mahāmate paramārthe kramo na kramānusaṃdhirnirābhāsavikalpaviviktadharmopadeśāt ||",
  "S04n451:50": "tatredamucyate -",
  "S04n451:51": "cittamātre nirābhāse vihārā buddhabhūmi ca |",
  "S04n451:52": "etaddhi bhāṣitaṃ buddhairbhāṣante bhāṣayanti ca || 1 ||",
  "S04n451:53": "cittaṃ hi bhūmayaḥ sapta nirābhāsā tvihāṣṭamī |",
  "S04n451:54": "dve hi bhūmī vihāro'tra śeṣā bhūmirmamātmikā || 2 ||",
  "S04n451:55": "pratyātmavedyā śuddhā ca bhūmireṣā mamātmikā |",
  "S04n451:56": "māheśvaraṃ paraṃ sthānamakaniṣṭho virājate || 3 ||",
  "S04n451:57": "hutāśanasya hi yathā niścerustasya raśmayaḥ |",
  "S04n451:58": "citrā manoharāḥ saumyāstribhavaṃ nirmiṇanti te || 4 ||",
  "S04n451:59": "nirmāya tribhavaṃ kiṃcitkiṃcidvai pūrvanirmitam |",
  "S04n451:60": "tatra deśemi yānāni eṣā bhūmirmamātmikā || 5 ||",
  "S04n451:61": "daśamī tu bhavetprathamā prathamā cāṣṭamī bhavet |",
  "S04n451:62": "navamī saptamī cāpi saptamī cāṣṭamī bhavet || 6 ||",
  "S04n451:63": "dvitīyā ca tṛtīyā syāccaturthī pañcamī bhavet |",
  "S04n451:64": "tṛtīyā ca bhavetṣaṣṭhī nirābhāse kramaḥ kutaḥ || 7 ||",
  "S04n451:65": "iti laṅkāvatāre abhisamayaparivartaścaturthaḥ ||"
}