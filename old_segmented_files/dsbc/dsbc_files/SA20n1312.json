{
  "SA20n1312:0": "balagotrapaṭalam",
  "SA20n1312:1": "nirdiṣṭaṃ tāvadyatra bodhisattvena śikṣitavyam |",
  "SA20n1312:2": "yathā punaḥ śikṣitavyaṃ tadvakṣyāmi |",
  "SA20n1312:3": "uddānam |",
  "SA20n1312:4": "adhimukterbahulatā dharmaparyeṣṭideśanā |",
  "SA20n1312:5": "pratipattistathā samyagavavādānuśāsanam |",
  "SA20n1312:6": "upāyasahitaṃ kāyavāṅmanaḥkarma paścimam |",
  "SA20n1312:7": "ihādita eva bodhisattvena bodhisattvaśikṣāsu śikṣitukāmenādhimuktibahulena bhavitavyaṃ dharmeparyeṣakeṇa dharmadeśakena dharmānudharmapratipannena samyagavavādānuśāsakena samyagavavādānuśāsanyāñca sthitena upāyaparigṛhītakāyavāṅmanaḥkarmaṇā ca bhavitavyam |",
  "SA20n1312:8": "kathañca bodhisattvo'dhimuktibahulo bhavati |",
  "SA20n1312:9": "iha bodhisattvo'ṣṭavidhe'dhimuktyadhiṣṭhāne śraddhāprasādapūrvaṃkeṇa niścayena rucyā samanvāgato bhavati |",
  "SA20n1312:10": "triṣu ratneṣu buddhadharmaṃsaṃghaguṇeṣu buddhabodhisattvaprabhāve ca yathānirdiṣṭe tattvārthe ca yathānirdiṣṭe hetau ca phale ca vicitre yathāyogapatite aviparīte prāptavye cārthe samartho'haṃ prāptumiti |",
  "SA20n1312:11": "yathā prāptavye arthe evaṃ prāptyupāye astyayaṃ prāptyupāyaḥ prāptavyasyārthasyeti |",
  "SA20n1312:12": "tatra prāptavyo'yathā bodhiranuttarā |",
  "SA20n1312:13": "prāptyupāyaḥ punaḥ sarve bodhisattvaśikṣāmārgāḥ |",
  "SA20n1312:14": "tathā subhāṣite sulapite supravyāhṛte'dhimuktistadyathā sūtraṃ geyaṃ vyākaraṇādiṣu dharmeṣu |",
  "SA20n1312:15": "tatrāsminnaṣṭavidhe'dhimuktyādhiṣṭhāne bodhisattvasya dvābhyāṃ kāraṇābhyāmadhimuktibahulatā veditavyā |",
  "SA20n1312:16": "adhimuktyabhyāsabahulīkārataśca tīvrakṣāntisanniveśataśca |",
  "SA20n1312:17": "tatra dharmaṃ bodhisattvaḥ paryeṣamāṇaḥ kiṃ paryeṣate |",
  "SA20n1312:18": "kathaṃ paryeṣate |",
  "SA20n1312:19": "kimarthaṃ paryeṣate |",
  "SA20n1312:20": "samāsato bodhisattvo bodhisattvapiṭakañca paryeṣate śrāvakapiṭakañca |",
  "SA20n1312:21": "vāhyakāni ca śāstrāṇi laukikāni ca śilpakarmapasthānāni paryeṣate |",
  "SA20n1312:22": "tatra dvādaśāṅgādvacogatādyadvaipulyaṃ tadvodhisattvapiṭakam |",
  "SA20n1312:23": "avaśiṣṭaṃ śrāvakapiṭakaṃ veditavyam |",
  "SA20n1312:24": "bāhyakāni punaḥ śāstrāṇi samāsatastrīṇi |",
  "SA20n1312:25": "hetuśāstraṃ śabdaśāstraṃ cikitsaka śāstrañca |",
  "SA20n1312:26": "tatra laukikāni śilpakarmasthānānyanekavidhāni bahunānāprakārāṇi |",
  "SA20n1312:27": "suvarṇakārāyaskāramaṇikārakarmajñānaprabhṛtīni |",
  "SA20n1312:28": "tānyetāni sarvavidyāsthānaparigṛhītāni pañcavidyāsthānāni bhavanti |",
  "SA20n1312:29": "adhyātmavidyā hetuvidyā śabdavidyā vyādhicikitsāvidyā śilpakarmasthānavidyā ca |",
  "SA20n1312:30": "itīmāni pañca vidyāsthānāni yāni bodhisattvaḥ paryeṣate |",
  "SA20n1312:31": "evamanena sarvavidyāsthānāni paryeṣitāni bhavanti |",
  "SA20n1312:32": "tatra buddhavacanamadhyātmaśāstramityucyate |",
  "SA20n1312:33": "tatpunaḥ katyākāraṃ pravartate |",
  "SA20n1312:34": "evaṃ yāvallaukikāni śilpakarmasthānāni katyākārāṇi pravartante |",
  "SA20n1312:35": "buddhavacanaṃ samāsato dvyākāraṃ pravartate |",
  "SA20n1312:36": "samyaghetuphalaparidīpanākāraṃ kṛtāviprahāṇā kṛtānabhyāgamaparidīpanākārañca |",
  "SA20n1312:37": "hetuśāstramapi dvyākāram |",
  "SA20n1312:38": "paropāraṃbhakathānuśaṃsaparidīpanākāraṃ parataścetivādavipramokṣānuśaṃsaparidīpanākārañca |",
  "SA20n1312:39": "śabdaśāstramapi dvyā kāram |",
  "SA20n1312:40": "dhāturūpasādhanavyavasthānaparidīpanākāraṃ vāksaṃskārānuśaṃsaparidīpanākārañca |",
  "SA20n1312:41": "cikitsāśāstrañcaturākāraṃ pravartate |",
  "SA20n1312:42": "āvādhakośalaparidīpanākaram |",
  "SA20n1312:43": "āvādhasamutthānakauśalaparidīpanākāram |",
  "SA20n1312:44": "utpannasyāvādhasya prahāṇakauśalaparidīpanākāram |",
  "SA20n1312:45": "prahāṇasya cāvādhasyāyatyāmanutpādakauśalaparidīpanākāram |",
  "SA20n1312:46": "laukikāni śilpakarmasthānajñānāni svakasvakaśilpakarmasthānānuṣṭhānakāryapariniṣpattiparidīpanākārāṇi |",
  "SA20n1312:47": "kathañca buddhavacanamaviparītaṃ hetuphalaṃ paridīpayati |",
  "SA20n1312:48": "daśeme hetavaḥ aviparītaṃ hetuvyavasthānaṃ sarvahetusaṃgrahe veditavyāḥ saṃkleśāya vā vyavadānāya vā laukināmapi ca teṣāṃ sasyādīnāmavyākṛtānāṃ pravṛttaye |",
  "SA20n1312:49": "daśa hetavaḥ katame |",
  "SA20n1312:50": "anuvyavahārahetuḥ |",
  "SA20n1312:51": "apekṣāhetuḥ |",
  "SA20n1312:52": "ākṣepahetuḥ |",
  "SA20n1312:53": "parigrahahetuḥ |",
  "SA20n1312:54": "abhinirvṛttihetuḥ |",
  "SA20n1312:55": "āvāhakahetuḥ pratiniyamahetuḥ |",
  "SA20n1312:56": "sahakārihetuḥ virodhahetuḥ |",
  "SA20n1312:57": "avirodhahetuśca |",
  "SA20n1312:58": "tatra sarvadharmāṇāṃ yannāma nāmapūrvikā ca saṃjñā saṃjñāpūrvakaścābhilāpaḥ |",
  "SA20n1312:59": "ayamucyate teṣāṃ dharmāṇāmanuvyavahārahetuḥ |",
  "SA20n1312:60": "tatra yadapekṣaṃ yaddhetukaṃ yasmin vastunyarthitvamupādānañca bhavatyayamasyocyate'pekṣāhetuḥ |",
  "SA20n1312:61": "tadyathā hastāpekṣaṃ hastahetukamādānakarma |",
  "SA20n1312:62": "pādāpekṣaṃ pādahetukamabhikramapratikramakarma |",
  "SA20n1312:63": "parvāpekṣaṃ parvahetukaṃ samiñjitaprasāritakarma |",
  "SA20n1312:64": "jighatsāpipāsāpekṣaṃ jighatsāpipāsāhetukaṃ bhojanapānādānaṃ paryeṣaṇatā ca |",
  "SA20n1312:65": "ityevaṃbhāgīyo'pramāṇa-nayānugataḥ apekṣāheturveditavyaḥ |",
  "SA20n1312:66": "tatra bījamāvasānikasya svaphalasyākṣepahetuḥ |",
  "SA20n1312:67": "bījanirmuktaḥ tadanyaḥ pratyayaḥ parigrahahetuḥ |",
  "SA20n1312:68": "tadeva bījaṃ svaphalasya nirvṛttihetuḥ |",
  "SA20n1312:69": "tatpunarbījanirvṛttaṃ phalamuttarasya bījākṣiptasya phalasyāvāhakahetuḥ nānāvijātīya-vibhinnakāraṇatvaṃ pratiniyamahetuḥ |",
  "SA20n1312:70": "yaścāpekṣāhetuḥ yaścākṣepahetuḥ yaśca parigrahaheturyaśca nirvṛttiheturyaścāvāhakaheturyaśca pratiniyamaheturityetān sarvān hetūn ekadhyamabhisaṃkṣipya sahakāriheturityucyate |",
  "SA20n1312:71": "utpattāvāntarāyiko hetuvirodhahetuḥ |",
  "SA20n1312:72": "antarāyavaikalyamavirodhahetuḥ |",
  "SA20n1312:73": "tatra virodhaḥ samāsataḥ ṣaḍvidhaḥ |",
  "SA20n1312:74": "vāgvirodhaḥ |",
  "SA20n1312:75": "tadyathā śāsrāṇi pūrvāparaviruddhāni bhavanti tadekatyānāṃ śramaṇabrāhmaṇānām yuktivirodhaḥ |",
  "SA20n1312:76": "sādhyasya jñeyasyārthasya sādhanāyopapattisādhanayuktirayujyamānā bhavati |",
  "SA20n1312:77": "utpativirodhaḥ |",
  "SA20n1312:78": "tadyathā utpatti pratyayavaikalpādutpattyāntarāyikadharmasānnidhyāccopattirna bhavati |",
  "SA20n1312:79": "sahavasthāna virodhaḥ |",
  "SA20n1312:80": "tadyathā ālokatamaso rāgadveṣayoḥ sukhaduḥkhayoḥ |",
  "SA20n1312:81": "vipratyanīkavirodhaḥ |",
  "SA20n1312:82": "tadyathā ahinakulayormārjāramūṣikayoranyonyapratyarthikayośca pratyamitrayoḥ |",
  "SA20n1312:83": "vipakṣaprātipakṣikaśca virodhaḥ |",
  "SA20n1312:84": "tadyathā'śubhabhāvanā-kāmarāgayoḥ maitrībhāvanā-vyāpādayoḥ karuṇābhāvanāvihiṃsayoḥ bodhyaṅgāryāṣṭāṅgamārgabhāvanāyāḥ sarvakleśānāñca traidhātukāvacarāṇām asmiṃstvarthe utpattivirodha evābhipretaḥ |",
  "SA20n1312:85": "punaḥ sarveṣāmeṣāṃ hetūnāṃ dvābhyāṃ hetubhyāṃ saṃgrahaḥ |",
  "SA20n1312:86": "janakena ca hetunā upāyahetunā ca |",
  "SA20n1312:87": "yadākṣepakaṃ nirvartakañca bījaṃ tajjanako hetuḥ |",
  "SA20n1312:88": "avaśiṣṭā hetava upāyaheturveditavyaḥ |",
  "SA20n1312:89": "catvāraḥ pratyayāḥ hetupratyayaḥ samanantarapratyayaḥ ālambanapratyayaḥ adhipatipratyayaśca |",
  "SA20n1312:90": "tatra yo janako hetuḥ saḥ hetupratyayaḥ |",
  "SA20n1312:91": "yaḥ punarupāyahetuḥ so'dhipatipratyayo veditavyaḥ |",
  "SA20n1312:92": "samanantarapratyayaścālambanapratyayaśca cittacaitasikānāmeva dharmāṇām |",
  "SA20n1312:93": "tathā hi cittacaitasikā dharmāḥ prāgutpannāvakāśadānaparigṛhītā ālambanaparigṛhītāśca prādurbhavanti pravartante ca |",
  "SA20n1312:94": "tasmātsamanantarapratyaya ālambanapratyayaśca parigrahahetunā saṃgṛhītau veditavyau |",
  "SA20n1312:95": "tatra kathamebhirdaśabhirhetubhiḥ sarvalaukikā bhāvāḥpravartante |",
  "SA20n1312:96": "kathañca saṃkleśo bhavati |",
  "SA20n1312:97": "kathañca vyavadānam |",
  "SA20n1312:98": "yānīmāni vividhāni sasyāni dhānyasaṃkhyātāni loke yairayaṃ loko jīvikāṃ kalpayati teṣāṃ tāvadyadidaṃ nāma saṃjñā vyāgvyāhāro vividhastad yathā yavaśāligodhūmatilamudgamāṣakulatthādikaḥ |",
  "SA20n1312:99": "ayameṣāmanuvyavahārahetuḥ yavā ānīyantāṃ dīyantāṃ piṣyantāṃ sthāpyantāmityevamādikasya vyavahārasya yathā yavā evamavaśiṣṭheṣvapi veditavyam jighatsāpipāsādaurbalyaṃ kāyasthityapekṣaṃ kavaḍīkārāhārāsvādāpekṣañca |",
  "SA20n1312:100": "teṣvarthitvaṃ paryeṣaṇā upanādānamupabhogaśca bhavati |",
  "SA20n1312:101": "ayameṣāmapekṣāhetuḥ |",
  "SA20n1312:102": "yato yataḥ svabījād yasya [yasya] sasyasya prādurbhāvo bhavati tadbījaṃ tasyākṣepahetuḥ |",
  "SA20n1312:103": "pṛthivīvṛṣṭyādikaḥ pratyayo'ḍkuraprādurbhāvāya parigrahahetuḥ tadbījaṃ tasyāṅkurasyābhinirvṛttihetuḥ |",
  "SA20n1312:104": "sa khalvaṅkurakāṇḍa patraparaṃparāsantānastasyāḥ sasyaniṣpatteḥ sasyaparipākagyāvāhakahetuḥ |",
  "SA20n1312:105": "yavabījācca yavāṅkurasya yavasasyasya ca prādurbhāvo bhavati nānyasya |",
  "SA20n1312:106": "evaṃ pariśiṣṭebhyo veditavyam |",
  "SA20n1312:107": "ayameṣāṃ pratiniyamahetuḥ |",
  "SA20n1312:108": "sarve caite apekṣāhetumupādāya pratiniyamahetvantāheta vaḥ sasyasyābhiniṣpattaye sahakārihetuḥ |",
  "SA20n1312:109": "na hi taddhānyamanyatamahetuvaikalyānniṣpadyate |",
  "SA20n1312:110": "tasmātsarvā sā sāmagrī sahakāriheturityucyate |",
  "SA20n1312:111": "aśani-sasyaroganipātādayo'ntarāyā virodhahetuḥ |",
  "SA20n1312:112": "tadvaikalyaṃ nānantarāyaḥ avirodhahetuḥ |",
  "SA20n1312:113": "evamete daśa hetavastadanyeṣvapi laukikeṣu bhāveṣu yathāyogaṃ veditavyāḥ |",
  "SA20n1312:114": "tadyathā dhānyaparigrahe |",
  "SA20n1312:115": "tatra sarvasya pratītyasamutpādasya yadidaṃ nāmasaṃjñā-vāgvyāhāraḥ tadyathā avidyā saṃskārā vijñānaṃ nāmarūpaṃvistareṇa yāvajjarāmaraṇaśokaparidevaduḥkhadaurmanasyopāyāsāḥ |",
  "SA20n1312:116": "ityayantāvat saṃkleśasyānuvyavahārahetuḥ |",
  "SA20n1312:117": "avidyāpratyayāḥ saṃskārā yāvajjātipratyayaṃ jarāmaraṇamityevamādikasya anuvyavahārasya viṣayāsvādāpekṣā caiṣu bhavāṅgeṣu pravṛtiḥ |",
  "SA20n1312:118": "ayamasya saṃkleśasyāpekṣāhetuḥ |",
  "SA20n1312:119": "avidyādīnāṃ dharmāṇāṃ dṛṣṭe dharme yāni bījāni jātasya bhūtasyeha tānyanyajānmikasya jātijarāmaraṇasyākṣepahetuḥ |",
  "SA20n1312:120": "asatpuruṣasaṃsevā'saddharmaśravaṇamayoniśomanaskāraḥ pūrvābhyāsāvedhaścāvidyādīnāmutpattaye parigrahahetuḥ |",
  "SA20n1312:121": "svakasvakaṃ bījamavidyādīnāṃ nirvṛṃttihetuḥ |",
  "SA20n1312:122": "te punaravidyādayo bhavaparyavasānā uttarottarāvāhanapāraṃparyeṇa tasyānyajānmikasya jātijarāmaraṇasyāvāhakahetuḥ |",
  "SA20n1312:123": "anye saha svavīryairavidyādayo bhavaparyavasānā narakopapattaye saṃvartante |",
  "SA20n1312:124": "anye tiryakpretamanuṣyadevopapattaye |",
  "SA20n1312:125": "ityeyaṃ saṃkleśasya pratiniyamahetuḥ |",
  "SA20n1312:126": "apekṣāhetumādiṃ kṛtvā sarva ete hetavaḥ pratiniyamahetuparyavasānāḥ sahakāriheturityucyate |",
  "SA20n1312:127": "tasya punaḥ saṃkleśasya virodhahetuḥ gotrasaṃpad buddhānāmutpādaḥ saddharmasya deśanā satpuruṣasaṃsevā saddharmaśravaṇaṃ yoniśo manaskāro dharmānudharmapratipattiḥ sarve ca bodhipakṣyā dharmāḥ |",
  "SA20n1312:128": "avirodhahetureṣāmeva yathoddiṣṭānāṃ dharmāṇāṃ vaikalyaṃ virahitatvam |",
  "SA20n1312:129": "evamebhirdaśabhirhetubhiḥ sarvaḥ saṃkleśaḥ sarvasattvānāṃ veditavyaḥ |",
  "SA20n1312:130": "tatra yaḥ sarveṣu vyavadānapakṣyeṣu dharmeṃṣu nirodhe ca nirvāṇe nāmasaṃjñāvāgvyāhāraḥ |",
  "SA20n1312:131": "ayaṃ vyavadānasyānuvyavahārahetuḥ |",
  "SA20n1312:132": "itīmāni smṛtyupasthānāni samyak prahāṇāni yāvadāryāṣṭāṅgo mārgaṃḥ |",
  "SA20n1312:133": "avidyānirodhācca saṃskāranirodho vistareṇa yāvajjātinirodhājjarāmaraṇanirodha ityasyaivaṃbhāgīyasyānuvyavahārasya |",
  "SA20n1312:134": "tatra yā saṃskārādīnavāpekṣā vyavadānaparyeṣaṇā vyavadānaparigraho vyavadānapariniṣpattiḥ ayamasyāpekṣāhetuḥ |",
  "SA20n1312:135": "yā gotrasthasya pudgalasya gotrasaṃpat sopadhiśeṣa [nirūpadhiśeṣa] nirvāṇādhigamāya pūrvaṅgamāya |",
  "SA20n1312:136": "[ayaṃ] vyavadānasyākṣepahetuḥ |",
  "SA20n1312:137": "satpuruṣasaṃsevā saddharmaśravaṇaṃ yoniśomanaskāraḥ pūrvakṛtaścendriyaparipākaḥ parigrahahetuḥ |",
  "SA20n1312:138": "tāni gotrasaṃgṛhītānyanāsravabodhipakṣyadharmabījāni teṣāṃ bodhipakṣyāṇāṃ dharmāṇāmabhinirvṛttihetuḥ te punaḥ svabījānnirvṛttā bodhipakṣyā dharmāḥ sopadhiśeṣa-nirupadhiśeṣa nirvāṇadhātvoḥ krameṇāvāhakahetuḥ |",
  "SA20n1312:139": "tatra yacchrāvakagotraṃ śrāvakayānena parinirvāṇāya saṃvartate pratyekabuddhagotraṃ pratyekabuddhayānena parinirvāṇāya saṃvartate mahāyānagotraṃ mahāyānena parinirvāṇāya saṃvartate ayaṃ vyavadānasya pratiniyamahetuḥ |",
  "SA20n1312:140": "yaścāpekṣāheturvyavadānapakṣyo yaśca yāvat pratiniyamaheturayamasya sahakāriheturityucyate |",
  "SA20n1312:141": "gotrāsampannatā buddhānāmanutpādaḥ akṣaṇepapattirasatpuruṣasaṃsevā'saddharmaśravaṇamayoniśomanaskāro mithyāpratipattiḥ virodhahetuḥ |",
  "SA20n1312:142": "asyaiva virodhahetoryadvaikalyavirahitatvamayamucyate'virodhahetuḥ |",
  "SA20n1312:143": "tatra yaḥ saṃkleśapakṣyo virodhahetuḥ sa vyavadānaheturdraṣṭavyaḥ |",
  "SA20n1312:144": "yo vyavadānapakṣyo virodhahetuḥ sa saṃkleśaheturdraṣṭavyaḥ |",
  "SA20n1312:145": "evaṃ ebhirdaśabhirhetubhiḥ saṃkleśo daśabhireva vyavadānaṃ bhavatyatīte'pyadhvanyabhūdanāgate'pyadhvani bhaviṣyati saṃkleśāya vā vyavadānāya vā na ebhya uttari na ebhyo bhūyānanyo heturvidyate |",
  "SA20n1312:146": "tatra phalaṃ katamat |",
  "SA20n1312:147": "samāsataḥ pañca phalāni |",
  "SA20n1312:148": "vipākaphalaṃ niṣyandaphalaṃ visaṃyogaphalaṃ puruṣakāraphalamadhipatiphalañca |",
  "SA20n1312:149": "akuśalānāṃ dharmāṇāmapāyeṣu vipāko vipacyate |",
  "SA20n1312:150": "kuśalasāsravāṇāṃ sugatau |",
  "SA20n1312:151": "tadvipākaphalam |",
  "SA20n1312:152": "yatpunarakuśalābhyāsādakuśalārāmatā saṃtiṣṭhate akuśalabahulatā kuśalābhyāsātkuśalārāmatā kuśalabahulatā pūrvakarmasādṛśyena vā paścātphalānuvartanatā tanniṣyandaphalam |",
  "SA20n1312:153": "āryāṣṭāṅgasya mārgasya kleśanirodho visaṃyogaphalam |",
  "SA20n1312:154": "yaḥ punalaukikena mārgeṇa kleśanirodhaḥ sa nātyantamanuvartate pṛthagjanānām |",
  "SA20n1312:155": "tasmāttanna visaṃyogaphalam |",
  "SA20n1312:156": "yatpunarekatyadṛṣṭe dharme'nyatamānyatamena śilpakarmasthānasanniśritena puruṣakāreṇa yadi vā kṛṣyā yadi vā vaṇijyayā yadi vā rājapauruṣṭeṇa lipi-gaṇana-nyasana-saṃkhyā-mudrayā sasyādikaṃ lābhādikañca phalamabhinirvartayati idamucyate puruṣakāraphalam |",
  "SA20n1312:157": "cakṣuvijñānañcukṣurindriyasyādhipatiphalam |",
  "SA20n1312:158": "evaṃ yāvanmanovijñānaṃ manaindriyasya |",
  "SA20n1312:159": "tathā prāṇairaviyogo jīvitendriyasya |",
  "SA20n1312:160": "iti sarveṣāmindriyasya |",
  "SA20n1312:161": "iti sarveṣāmindriyāṇāṃ dvāviṃśatīnāṃ svena svenādhipatyena yatphalaṃ nirvartate tadadhipatiphalaṃ veditavyam |",
  "SA20n1312:162": "taccādhipatyaṃ dvāviṃśatīnāmindriyāṇāṃ veditavyam |",
  "SA20n1312:163": "tadyathā vastu saṃgrahaṇyām |",
  "SA20n1312:164": "evaṃ hi bodhisattvo buddhavacanaṃ samyaghetuphalaparidīpanākāraṃ viditvā sthānāsthānajñānabalagotramāsevanānvayāt krameṇa viśodhayati vivardhayati ca |",
  "SA20n1312:165": "na cākṛtamanyakṛtaṃ vā kasyacidvipacyate |",
  "SA20n1312:166": "na ca svayaṃ kṛtānāṃ karmaṇāṃ kalpaśatairapi praṇāśo bhavati phaladānaṃ prati |",
  "SA20n1312:167": "evamakṛtānabhyāgamakṛtāvipraṇāśaṃ buddhavacanaṃ paridīpitaṃ bodhisattvo yathābhūtaṃ jñātvā karma-svakatā-jñānabalagotraṃ krameṇa viśodhayati vivardhayati ca |",
  "SA20n1312:168": "tatra kathaṃ bodhisattvaḥ śrutaṃ paryeṣate |",
  "SA20n1312:169": "iha bodhisattvastīvraṃ gauravamupasthāpya subhāṣite sulapite dharma paryeṣate |",
  "SA20n1312:170": "evaṃrūpaścāsya samāsena subhāṣitagauravaṃ pratyupasthitaṃ bhavati |",
  "SA20n1312:171": "yadasau bodhisattva ekasubhāṣitaśravaṇahetorapi taptāṃ jvalitāmapyayomayīṃ bhūmiṃ pareṇa prāmodyenādareṇa praviśedyadyanyathā subhāṣitaśravaṇaṃ na labheta prāgeva prabhūtasya subhāṣitasyārthe |",
  "SA20n1312:172": "yacca bodhisattvasya sve ātmabhāve samucchraye premagauravaṃ prāgevānyeṣu sarvakāyapariṣkāreṣu bhojanapānādiṣu |",
  "SA20n1312:173": "yacca subhāṣitaśravaṇe pūrvakaṃ premagauravaṃ paścimaṃ premagauravamupanidhāya śatatamīmapi kalāṃ nopaiti sahasratamīmapi saṃkhyāmapi kalāmapi gaṇanāmapyupaniṣadamapi nopaiti sa tathā subhāṣite gauravajātaḥ subhāṣitaṃ śṛṇvannakhinnaśca bhavattyatṛptaśca |",
  "SA20n1312:174": "śrāddhaśca bhavati prasādabahalaścārdrasantāna ṛjukadṛṣṭiḥ |",
  "SA20n1312:175": "saguṇa kāmatayā dharmakāmatayā dharmabhāṇakamupasaṃkrāmati nopārambhābhiprāyeṇa sagauravatayā na mānastambhena kiṃkuśalagaveṣaṇatayā na ātmodbhāvanārtham ātmānañca parāṃśca kuśalamūle saṃniyojayiṣyāmīti na lābhasatkārahetoḥ |",
  "SA20n1312:176": "sa evamupasaṃkramaṇasaṃpannaḥ asaṃkliṣṭaśca dharma śṛṇotyavikṣiptaśca |",
  "SA20n1312:177": "kathamasaṃkliṣṭaḥ śṛṇoti |",
  "SA20n1312:178": "stambhasaṃkleśavigato'vamanyanāsaṃkleśavigataḥ laya-saṃkleśavigataśca |",
  "SA20n1312:179": "tatra ṣaḍbhirākāraiḥ stambhasaṃkleśavigato bhavati |",
  "SA20n1312:180": "caturbhirākārairavamanyāsaṃkleśavigato bhavati |",
  "SA20n1312:181": "ekenākāreṇa layasaṃkleśavigato bhavati |",
  "SA20n1312:182": "kālena śṛṇoti satkṛtya śuśrūṣamāṇo nāsūyannanuvidhīyamāno'nupārambhaprekṣī |",
  "SA20n1312:183": "ebhiḥ ṣaḍbhirākāraiḥ stambhasaṃkleśavigataḥ |",
  "SA20n1312:184": "dharme gauravamupasthāpya dharmabhāṇake pudgale gauravamupasthāpya dharmamaparibhavan dharmabhāṇakaṃ pudgalamaparibhavan ebhiścaturbhirākārairavamanyanāsaṃkleśavigataḥ śṛṇoti |",
  "SA20n1312:185": "ātmānamaparibhavan śṛṇoti |",
  "SA20n1312:186": "anenaikenākāreṇa layasaṃkleśavigataḥ śṛṇoti |",
  "SA20n1312:187": "evaṃ hi bodhisattvaḥ asaṃkliṣṭo dharma śṛṇoti |",
  "SA20n1312:188": "tatra kathaṃ bodhisattvaḥ avikṣipto dharmaṃ śṛṇoti |",
  "SA20n1312:189": "pañcabhirākāraiḥ |",
  "SA20n1312:190": "ājñācitta ekāgracittaḥ avihitaśrotraḥ samāvarjitamānasaḥ sarvacetasā samanvāhṛtya dharmaṃ śṛṇoti |",
  "SA20n1312:191": "evaṃ hi bodhisattvaḥ śrutaṃ paryeṣate |",
  "SA20n1312:192": "tatra kimarthaṃ bodhisattvaḥ śrutaṃ paryeṣate |",
  "SA20n1312:193": "buddhavacanaṃ tāvad bodhisattvaḥ paryeṣate |",
  "SA20n1312:194": "samyagdharmāpratipatti saṃpādanārthaṃ pareṣāñca vistareṇasaṃprakāśanārtham |",
  "SA20n1312:195": "hetuvidyāṃ bodhisattvaḥ paryeṣate tasyaiva śāstrasya durbhāṣitadurlapitatāyā yathābhūta parijñānārthaṃ paravādanigrahārthaṃ cāprasannānāmasmiṃcchāsane prasādāya prasannānāñca bhūyobhāvāya |",
  "SA20n1312:196": "śabdavidyāṃ bodhisattvaḥ paryeṣate |",
  "SA20n1312:197": "saṃskṛtalapitādhimuktānātmani saṃpratyayotpādanārthaṃ saniruktapadavyañjananirūpaṇatayā ekasya cārthasya nānāprakāraniruttyanuvyavahārānupraveśārtham |",
  "SA20n1312:198": "cikitsāśāstraṃ bodhisattvaḥ paryeṣate sattvānāṃ nānāprakāravyādhivyupaśamanārthaṃ mahājanakāyasyānugrahārtham |",
  "SA20n1312:199": "laukikāni śilpakarmasthānāni bodhisattvaḥ paryeṣate'lpakṛcchreṇa bhogasaṃharaṇārthaṃ sattvānāmarthāya sattvānāñca bahumānotpādanārthaṃ śilpajñānasaṃvibhāgena cānugrahasaṃgrahārtham |",
  "SA20n1312:200": "sarvāṇi ca etāni pañcavidyāsthānāni bodhisattvaḥ paryeṣate'nuttarāyāḥ samyaksaṃbodhermahājñānasambhāraparipūṇārtham |",
  "SA20n1312:201": "na hi sarvatraivamaśikṣamāṇaḥ krameṇa sarvajñajñānamanāvaraṇaṃ pratilabhate |",
  "SA20n1312:202": "yattāvadvodhisattvaḥ paryeṣate yathā ca paryeṣate yadarthañca paryeṣate tannirdiṣṭam |",
  "SA20n1312:203": "tatra kiṃ bodhisattvaḥ pareṣāṃ deśayati |",
  "SA20n1312:204": "kathañca deśayati |",
  "SA20n1312:205": "kimarthañca deśayati |",
  "SA20n1312:206": "tatra yadeva paryeṣate tadeva deśayati |",
  "SA20n1312:207": "yadarthañca paryeṣate tadarthameva pareṣāṃ deśayati |",
  "SA20n1312:208": "dvābhyāṃ punarākārābhyāṃ deśayati |",
  "SA20n1312:209": "anulomāṃ ca kathāṃ kathayati pariśuddhāṃ ca |",
  "SA20n1312:210": "tatra kathamanulomāṃ kathāṃ kathayati |",
  "SA20n1312:211": "anurūpeṇeryāpithena sthitāya deśayati nāpratirūpeṇa |",
  "SA20n1312:212": "na uccatarake āsane niṣaṇṇāyāglānāya nodgunṭhikākṛtāya na purato gacchate vistareṇa yathāsūtraṃ veditavyam |",
  "SA20n1312:213": "tatkasya hetoḥ |",
  "SA20n1312:214": "dharmaguravo hi buddhabodhisattvāḥ |",
  "SA20n1312:215": "dharme hi tatkriyamāṇe pareṣāmadhimātraṃ dharmagauravamutpadyate |",
  "SA20n1312:216": "śravaṇe cādarajātā bhavanti nāvajñājātāḥ |",
  "SA20n1312:217": "sarveṣāṃ ca deśayati |",
  "SA20n1312:218": "nirantaraṃ sarvaṃ ca deśayati |",
  "SA20n1312:219": "dharmamātsaryamakurvannācāryamuṣṭiṃ dharmeṣu karoti |",
  "SA20n1312:220": "yathākramaṃ padavyaṃjanamuddiśati |",
  "SA20n1312:221": "yathākramoddiṣṭaṃ ca padavyaṃjanaṃ yathākramamevārthato vibhajati |",
  "SA20n1312:222": "arthopasaṃhitaṃ ca dharmamarthaṃ coddiśati nānarthopasaṃhitam |",
  "SA20n1312:223": "saṃdarśayitavyāṃ saṃdarśayati samādāpayitavyāṃ samādāpayati samuttejayitavyāṃ samuttejayati saṃpraharṣayitavyāṃ saṃpraharṣayati |",
  "SA20n1312:224": "pratyakṣānumānāptāgamayuktāṃ ca kathāṃ karoti nāpramāṇayuktām |",
  "SA20n1312:225": "sugatigamanānukūlāmapi avyākulāmapi supraveśāṃna gahanāṃ caturāryasatyapratisaṃyuktāmapi sarvāsāñca pariṣadāṃ yā pariṣad yā kathā yathārhati tāṃ tathāsyai kathaṃ karoti |",
  "SA20n1312:226": "ebhistāvatpañcadaśabhirākārairbodhisattvānāṃ sattveṣvanulomā sarvaparārtheṣu kathā veditavyā |",
  "SA20n1312:227": "punaśca bodhisattvaḥ apakāriṣu [sattveṣu] maitracittatāmupasthāpya kathāṃ karoti |",
  "SA20n1312:228": "duścaritacāriṣu sattveṣu hitacittatāmupasthāpya kathāṃ kathayati |",
  "SA20n1312:229": "sukhitaduḥkhiteṣu sattveṣu pramatteṣu dīneṣu hitasukhānukampācittatāmupasthāpya kathāṃ karoti |",
  "SA20n1312:230": "na cerṣyāparyavasthānamadhipatiṃ kṛtvā ātmānamutkarṣayati |",
  "SA20n1312:231": "na parān paṃsayati |",
  "SA20n1312:232": "nirāmiṣeṇa ca cittenāpratikāṃkṣamāṇo lābhasatkāraślokaṃ pareṣāṃ dharmān deśayati |",
  "SA20n1312:233": "ebhiḥ pañcabhirākārairbodhisattvaḥ pariśuddhāṃ kathāṃ kathayati |",
  "SA20n1312:234": "ta ete samāsato viṃśatirākārā bhavanti |",
  "SA20n1312:235": "kālena satkṛtyānupūrvamanusandhyanusahitaṃ harṣayatā roca[yatā] toṣayatā utsāhayatā anavasādayatā yuktā sahitā'vyavakīrṇānudhārmikī yathā pariṣat maitracittena hitacittenānukampācittenāniśritena lābhasatkāraśloke ātmānamanutkarṣayatā parāṃścāpaṃsayatā |",
  "SA20n1312:236": "evaṃ bodhisattvaḥ pareṣāṃ dharmaṃ deśayati |",
  "SA20n1312:237": "[tatra] katamā bodhisattvasya dharmānudharmapratipattiḥ |",
  "SA20n1312:238": "samāsataḥ pañcavidhā veditavyā |",
  "SA20n1312:239": "teṣāmeva [yathā] paryeṣitānāṃ yathodgṛhītānāṃ dharmāṇāṃ kāyena vācā manasā cānuvartanā samyak cintanā bhāvanā ca |",
  "SA20n1312:240": "yeṣāṃ dharmāṇāṃ bhagavatā kāyena vācā manasā kriyā niṣiddhā yeṣāñcābhyanujñātā kāyena vācā manasā kriyā tasya kāyavāṅmanaskarmaṇastathaiva parivarjanaṃ pratiniṣevaṇā samudānayatā ca |",
  "SA20n1312:241": "kāyena vācā manasā cānuvartanā dharmānudharmapratipattirityucyate |",
  "SA20n1312:242": "tatra samyak cintanā bodhisattvasya katamā |",
  "SA20n1312:243": "iha bodhisattva ekākī rahogato yathāśrutāṃ dharmāṃścintayitukāmastulayitukāma upaparīkṣitukāma ādita evācintyāni sthānāni vivarjayitvā dharmāṃścintayitumārabhate pratatañca cintayati |",
  "SA20n1312:244": "sātasya satkṛtya prayogeṇa na ślatham |",
  "SA20n1312:245": "kiñcicca bodhisattvaścintāprayukto yuktyā vicārayatyanupraviśati |",
  "SA20n1312:246": "kiñcidadhimucyata eva |",
  "SA20n1312:247": "arthapratisaraṇaśca bhavati cintayanna vyañjanapratisaraṇaḥ |",
  "SA20n1312:248": "kālānadeśamahāpadeśāṃśca yathābhūtaṃ prajānāti |",
  "SA20n1312:249": "ādipraveśena na cintāṃ praviśati |",
  "SA20n1312:250": "praviṣṭaśca punaḥ punarmanasikārataḥ sāratāmupanayati |",
  "SA20n1312:251": "aciṃntyaṃ varjayan bodhisattvaḥ sammohaṃ ciṃttāvikṣepaṃ nādhigacchati |",
  "SA20n1312:252": "pratataṃ sātatya-satkṛtya-prayuktaścintayannavijñātapūrvañcārtha vijānāti labhate vijñātañca |",
  "SA20n1312:253": "pratilabdhamarthaṃ na vināśayati na saṃpramoṣayati |",
  "SA20n1312:254": "yuktyā punaḥ kiñcit pravi [cinvan] praviśayan vicārayan na parapratyayo bhavati |",
  "SA20n1312:255": "teṣu yuktiparīkṣiteṣu dharmeṣu kiñcitpunaradhimucyamāno ye'pyasya dharmeṣu gambhīreṣu buddhirnāvagāhate tathāgatagocarā ete dharmā nāsmadbuddhigocarā ityevamapratikṣipaṃstān dharmānātmānamakṣatañcānupahatañca pariharatyanavadyam |",
  "SA20n1312:256": "arthaṃ pratisaran bodhisattvo na vyañjanaṃ buddhānaṃ bhagavatāṃ sarvasandhyāya-vacanānyanupraviśati |",
  "SA20n1312:257": "kālāpadeśamahāpadeśakuśalo bodhisattvaḥ tattvārthānna vicalayituṃ na vikampayituṃ kenacit kathaṃcicchakyate |",
  "SA20n1312:258": "āditaścintāmanupraviśan bodhisattvaḥ apratilabdhapūrvāṃ kṣāntiṃ pratilabhate |",
  "SA20n1312:259": "tāmeva kṣānti sāratāmupanayan bodhisattvaḥ bhāvanāma nupraviśati |",
  "SA20n1312:260": "ebhiraṣṭābhirākārairbodhisattvaścintā-saṃgṛhītāṃ dharmānudharmapratipatti pratipanno bhavati |",
  "SA20n1312:261": "bhāvanā katamā |",
  "SA20n1312:262": "samāsataścaturvidhā veditavyā |",
  "SA20n1312:263": "śamatho vipaśyanā śamathavipaśyanābhyāsaḥ śamathavipaśyanābhiratiśca |",
  "SA20n1312:264": "tatra śamathaḥ katamaḥ |",
  "SA20n1312:265": "yathāpi tadvodhisattvaḥ aṣṭākārāyāśvintāyāḥ susamāptatvānnirabhilāpye vastumātre'rthamātre ālambane cittamupanibadhya sarvaprapañcāpagatena sarvacittapariplavāpagatena saṃjñā-manasikāreṇa sarvālambanānyadhimucyamānaḥ adhyātmasamādhinirmitteṣu cittaṃ saṃsthāpayati avasthāpayati vistareṇa yāvadekotīkaroti samādhatte |",
  "SA20n1312:266": "ayamucyate śamathaḥ |",
  "SA20n1312:267": "vipaśyanā katamā tenaiva punaḥ śamathaparibhāvitena manaskāreṇa yathā cintitānāṃ dharmāṇāṃ nimittamanasikriyā vicayaḥ pravicayo dharmapravicayaḥ vistareṇa yāvatpāṇḍityaṃ prajñācāraḥ |",
  "SA20n1312:268": "iyamucyate vipaśyanā |",
  "SA20n1312:269": "śamathavipaśyanābhyāsaḥ katamaḥ |",
  "SA20n1312:270": "yaḥ śamathavipaśyanāyāñca sātatyaprayogaḥ satkṛtyaprayogaśca |",
  "SA20n1312:271": "śamathavipaśyanābhiratiḥ katamā |",
  "SA20n1312:272": "teṣveva śamathavipaśyanā-nimitteṣu yaccittasyācalanaṃ svarasenaivābhisaṃskāravāhitāsthānaṃ saṃgraho'visaraṇā |",
  "SA20n1312:273": "iyamucyate śamathavipaśyanābhiratiḥ",
  "SA20n1312:274": "tatra bodhisattvo yathā yathā śamathavipaśyanābhyāsaṃ karoti tathā tathā śamathavipaśyanābhiratiḥ saṃtiṣṭhate |",
  "SA20n1312:275": "yathā yathā śamathavipaśyanābhiratiḥ saṃtiṣṭhate tathā tathā śamatho vipaśyanā ca pariśudhyataḥ |",
  "SA20n1312:276": "yathā yathā śamatho viśudhyati tathā tathā kāyaprasrabdhiścittaprasrabdhiḥ pṛthuvṛddhivaipulyatāṃ gacchati |",
  "SA20n1312:277": "yathā yathā vipaśyanā viśudhyati tathā tathā jñānadarśanaṃ pṛthuvṛddhivaipulyatāṃ gacchati |",
  "SA20n1312:278": "etāvacca bhāvanāyāḥ karaṇīyam |",
  "SA20n1312:279": "yadutāśrayagatañca dauṣṭhulyamanapanetavyaṃ sarvatra ca jñeye jñānadarśanaṃ viśodhayitavyaṃ ca |",
  "SA20n1312:280": "caitatsarvaṃ bhāvanākarmānayā caturākārayā bhāvanayā bodhisattvasya saṃpadyate |",
  "SA20n1312:281": "avavādaḥ katamaḥ |",
  "SA20n1312:282": "samāsato'ṣṭavidho veditavyaḥ |",
  "SA20n1312:283": "yathāpi tadvodhisattvaḥ samādhisanniśrayeṇa vā saṃvāsānvayādvā yeṣāmavavaditukāmo bhavati yo vā punaranyo bodhisattvo'smai avavadati tathāgato vā sa ādita eva cittaṃ paryeṣate jānāti |",
  "SA20n1312:284": "cittaṃ paryeṣya indriya paryeṣate jānāti |",
  "SA20n1312:285": "indriyaṃ paryeṣya āśrayaṃ paryeṣate jānāti |",
  "SA20n1312:286": "āśayaṃ paryeṣyānuśayaṃ paryeṣate jānāti |",
  "SA20n1312:287": "anuśayaṃ paryeṣya yathāyogaṃ yathārhameva vicitreṣvavatāramukheṣvavatārayati |",
  "SA20n1312:288": "yadi vā'śubhayā yadi vā maitryā yadi vā idaṃpratyayatā-pratītyasamutpādena yadi vā dhātubhedena yadi vā ānāpānasmṛtyā yathāyogaṃ yathārhamavaratāramukheṣvavatārya śāśvatāntāsadgrāha pratipakṣeṇa madhyamāṃ pratipadaṃ deśayati |",
  "SA20n1312:289": "ucchedāntāsadgrāha pratipakṣeṇa madhyamāṃ pratipadaṃ deśayati |",
  "SA20n1312:290": "akṛte ca kṛtābhimānaṃ tyājayati |",
  "SA20n1312:291": "aprāpte asparśite asākṣātkṛte sākṣātkṛtābhimānaṃ tyājayati |",
  "SA20n1312:292": "so'yamaṣṭavidho'vavādaḥ punaḥ samāsatastribhiḥ sthānaiḥ saṃgṛhīto veditavyaḥ |",
  "SA20n1312:293": "trīṇi sthānāni katamāni |",
  "SA20n1312:294": "asthitasya cittasyādito'vasthitaye samyagālambanopanibandhaḥ |",
  "SA20n1312:295": "sthitacittasya ca svārthaprāptaye samyagupāyamārgadeśanā |",
  "SA20n1312:296": "aniṣṭhitasvakāryasya cāntarādhiṣṭhānaparityāgaḥ |",
  "SA20n1312:297": "tatra cittendriyāśayānuśayajñānena yathāyogamavatāramukhāvatāraṇatayā ca cittasthitaye samyagālambanopanibandho veditavyaḥ |",
  "SA20n1312:298": "tatra śāśvatocchedāntāsadgrāhapratipakṣeṇa madhyamayā pratipadā sthitacittasya svārthaprāptaye samyagupāyamārgadeśanā veditavyā |",
  "SA20n1312:299": "tatrākṛte yāvadasākṣātkṛte sākṣātkṛtābhimānatyājanatayā aniṣṭhitasvakāryasyāntarādhiṣṭhānaparityāgo veditavyaḥ |",
  "SA20n1312:300": "evamebhistribhiḥ sthānairaṣṭavidho'vavādaḥ saṃgṛhīto veditavyaḥ |",
  "SA20n1312:301": "eva mevāvavādaṃ parato vā labhamāno bodhisattvaḥ pareṣāṃ vānuprayacchannaṣṭānāṃ balānāṃ gotraṃ krameṇa viśodhayati vivardhayati dhyānavimokṣasamādhisamāpattijñānabalasyendriyaparāparajñānabalasya nānādhimuktijñānabalasya nānādhātujñānabalasya sarvatra gāminī pratipaj jñānabalasya pūrvenivāsānusmṛtijñānabalasya cyutyupapattijñānabalasya ca |",
  "SA20n1312:302": "tatrānuśāsanaṃ katamat |",
  "SA20n1312:303": "tatpañcavidhaṃ veditavyam |",
  "SA20n1312:304": "sāvadyasamudācārapratiṣedhaḥ anavadyasamudācārābhyanujñā pratiṣiddhābhyanujñāteṣu dharmeṣu skhalitasamācāra-saṃcodanā punaḥ punaranādarajātasya skhalataḥ avasādanayā smṛtikaraṇānupradānamakaluṣeṇāvipariṇatena snigdhenāśayena |",
  "SA20n1312:305": "samyak pratipannasya ca pratiṣiddhābhyanujñāteṣu dharmeṣu bhūtaguṇapriyākhyānatayā saṃpraharṣaṇā |",
  "SA20n1312:306": "itīdaṃ samāsataḥ pañcākāraṃ bodhisattvānāmanuśāsanaṃ veditavyam |",
  "SA20n1312:307": "yaduta pratiṣedho'bhyanujñā codanā'vasādanā saṃpraharṣaṇā ca |",
  "SA20n1312:308": "tatropāyasaṃgṛhītaṃ bodhisattvānāṃ kāyavāṅmanaskarma katamat |",
  "SA20n1312:309": "samāsato bodhisattvānāṃ catvāri saṃgrahavastūnyupāya ityucyante |",
  "SA20n1312:310": "yathoktaṃ bhagavatā catuḥsaṃgrahavastusaṃgṛhītenopāyena samanvāgato bodhisattvo bodhisattva ityucyata iti |",
  "SA20n1312:311": "kena punaḥ kāraṇena catvāri saṃgrahavastūnyupāya ityucyante |",
  "SA20n1312:312": "samāsataścaturvidha upāyaḥ sattvānāṃ vinayāya saṃgrahāya |",
  "SA20n1312:313": "nāstyata ūttari nāstyato bhūyaḥ |",
  "SA20n1312:314": "tadyathā'nugrāhako grāhakaḥ avatārako'nuvartakaśca |",
  "SA20n1312:315": "tatra dānaṃ bodhisattvasyānugrāhakaṃ upāyaḥ |",
  "SA20n1312:316": "tathā hi vicitreṇāmiṣadānenānugṛhyamāṇāḥ sattvāḥ śrotavyaṃ kartavyaṃ vacanaṃ manyate |",
  "SA20n1312:317": "tadanantaraṃ bodhisattvaḥ priyavāditayā tatra tatra sammūḍhānāṃ tatsammohāśeṣāpanayāya yuktiṃ grāhayati sandarśayati |",
  "SA20n1312:318": "evamasya priyavāditā grāhaka upāyo bhavati |",
  "SA20n1312:319": "tathā ca yuktyā grāhitān sandarśitānsattvān akuśalātsthānād vyutthāpya kuśale sthāne samādāpayati vinayati niveśayati pratiṣṭhāpayati |",
  "SA20n1312:320": "sāsyārthacaryā bhavatyavatāraka upāyaḥ |",
  "SA20n1312:321": "evañca bodhisattvaḥ tānsarvānavatārya tatsabhāgavṛttasamācāreṇānuvartate yenāsya na bhavanti vineyā vaktāraḥ |",
  "SA20n1312:322": "tvaṃ tāvadātmanā na śraddhāsampannaḥ śīlasampannastyāgasampannaḥ prajñāsampannaḥ kasmādbhavān parānatra samādāpayati |",
  "SA20n1312:323": "tena ca codayati smārayatīti tasmātsamānarthatā bodhisattvasya caturtho'nuvartaka upāyo veditavyaḥ |",
  "SA20n1312:324": "ityebhiścaturbhirupāyaryatparigṛhītaṃ samastairvyastairvā bodhisattvasya kāyakarma vākkarma manaskarma |",
  "SA20n1312:325": "tadupāyaparigrahaṇāmityucyate sattvānāṃ samyaksaṃgrahāya vinayāya paripācanāya |",
  "SA20n1312:326": "iti bodhisattvabhūmāvādhāre yogasthāne aṣṭamaṃ balagotrapaṭalam |"
}