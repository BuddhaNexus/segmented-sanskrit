{
  "S06n557:0": " || aṣṭasāhasrikā prajñāpāramitā ||",
  "S06n557:1": "om namo bhagavatyai āryaprajñāpāramitāyai |",
  "S06n557:2": "1 sarvākārajñatācaryā prathamaḥ parivartaḥ |",
  "S06n557:3": "evaṃ mayā śrutam |",
  "S06n557:4": "ekasmin samaye bhagavān rājagṛhe viharati sma gṛdhakūṭe parvate mahatā bhikṣusaṃghena sārdhamardhatrayodaśabhirbhikṣuśataiḥ,",
  "S06n557:5": "sarvairarhadbhiḥ kṣīṇāsravairniḥkleśairvaśībhūtaiḥ suvimuktacittaiḥ suvimuktaprajñairājñairājāneyairmahānāgaiḥ kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ parikṣīṇabhavasaṃyojanaiḥ samyagājñāsuvimuktacittaiḥ sarvacetovaśiparamapāramiprāptairekaṃ pudgalaṃ sthāpayitvā yaduta āyuṣmantamānandam ||",
  "S06n557:6": "tatra khalu bhagavānāyuṣmantaṃ subhūtiṃ sthaviramāmantrayate sma-pratibhātu te subhūte bodhisattvānāṃ mahāsattvānāṃ prajñāpāramitāmārabhya yathā bodhisattvā mahāsattvāḥ prajñāpāramitā niryāyuriti ||",
  "S06n557:7": "atha khalvāyuṣmataḥ śāriputrasyaitadabhavat-kimayamāyuṣmān subhūtiḥ sthavira ātmīyena svakena prajñāpratibhānabalādhānena svakena prajñāpratibhānabalādhiṣṭhānena bodhisattvānāṃ mahāsattvānāṃ prajñāpāramitāmupadekṣyati utāho buddhānubhāveneti?",
  "S06n557:8": "atha khalvāyuṣmān subhūtirbuddhānubhāvena āyuṣmataḥ śāriputrasya imamevarūpaṃ cetasaiva cetaḥparivitarkamājñāya āyuṣmantaṃ śāriputrametadavocat-yatkiṃcidāyuṣman śāriputra bhagavataḥ śrāvakā bhāṣante deśayanti upadiśanti udīrayanti prakāśayanti saṃprakāśayanti,",
  "S06n557:9": "sa sarvastathāgatasya puruṣakāro veditavyaḥ |",
  "S06n557:10": "tatkasya hetoḥ?",
  "S06n557:11": "yo hi tathāgatena dharmo deśitaḥ,",
  "S06n557:12": "tatra dharmadeśanāyāṃ śikṣamāṇāste tāṃ dharmatāṃ sākṣātkurvanti dhārayanti,",
  "S06n557:13": "tāṃ dharmatāṃ sākṣātkṛtya dhārayitvā yadyadeva bhāṣante,",
  "S06n557:14": "yadyadeva deśayanti,",
  "S06n557:15": "yadyadeva upadiśanti,",
  "S06n557:16": "yadyadevodīrayanti,",
  "S06n557:17": "yadyadeva prakāśayanti,",
  "S06n557:18": "yadyadeva saṃprakāśayanti,",
  "S06n557:19": "sarvaṃ taddharmatayā aviruddham |",
  "S06n557:20": "tathāgatadharmadeśanāyā eva āyuṣman śāriputra eṣa niṣyandaḥ yatte kulaputrā upadiśantastāṃ dharmatāṃ dharmatayā na virodhayanti ||",
  "S06n557:21": "atha khalvāyuṣmān subhūtirbuddhānubhāvena bhagavantametadavocat-yadbhagavānevamāha-pratibhātu te subhūte bodhisattvānāṃ mahāsattvānāṃ prajñāpāramitāmārabhya yathā bodhisattvā mahāsattvāḥ prajñāpāramitāṃ niryāyuriti |",
  "S06n557:22": "bodhisattvo bodhisattva iti yadidaṃ bhagavannucyate,",
  "S06n557:23": "katamasyaitadbhagavan dharmasyādhivacanaṃ yaduta bodhisattva iti?",
  "S06n557:24": "nāhaṃ bhagavaṃstaṃ dharmaṃ samanupaśyāmi yaduta bodhisattva iti |",
  "S06n557:25": "tamapyahaṃ bhagavan dharmaṃ na samanupaśyāmi yaduta prajñāpāramitā nāma |",
  "S06n557:26": "so'haṃ bhagavan bodhisattvaṃ vā bodhisattvadharmaṃ vā avindan anupalabhamāno'samanupaśyan,",
  "S06n557:27": "prajñāpāramitāmapyavindan anupalabhamāno'samanupaśyan katamaṃ bodhisattvaṃ katamasyāṃ prajñāpāramitāyāmavavadiṣyāmi anuśāsiṣyāmi?",
  "S06n557:28": "api tu khalu punarbhagavan sacedevaṃ bhāṣyamāṇe deśyamāne upadiśyamāne bodhisattvasya cittaṃ nāvalīyate na saṃlīyate na viṣīdati na viṣādamāpadyate,",
  "S06n557:29": "nāsya vipṛṣṭhībhavati mānasam,",
  "S06n557:30": "na bhagnapṛṣṭhībhavati,",
  "S06n557:31": "notrasyati na saṃtrasyati na saṃtrāsamāpadyate,",
  "S06n557:32": "eṣa eva bodhisattvo mahāsattvaḥ prajñāpāramitāyāmanuśāsanīyaḥ |",
  "S06n557:33": "eṣaivāsya bodhisattvasya mahāsattvasya prajñāpāramitā veditavyā |",
  "S06n557:34": "eṣo'vavādaḥ prajñāpāramitāyām |",
  "S06n557:35": "sacedevaṃ tiṣṭhati,",
  "S06n557:36": "eṣaivāsyāvavādānuśāsanī ||",
  "S06n557:37": "punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāyāṃ bhāvayatā evaṃ śikṣitavyaṃ yathā asau śikṣyamāṇastenāpi bodhicittena na manyeta |",
  "S06n557:38": "tatkasya hetoḥ?",
  "S06n557:39": "tathā hi-taccittamacittam |",
  "S06n557:40": "prakṛtiścittasya prabhāsvarā ||",
  "S06n557:41": "atha khalvāyuṣmān śāriputra āyuṣmantaṃ subhūtimetadavocat-kiṃ punarāyuṣman subhūte asti taccittaṃ yaccittamacittam?",
  "S06n557:42": "evamukte āyuṣmān subhūtirāyuṣmantaṃ śāriputrametadavocat kiṃ punarāyuṣman śāriputra yā acittatā,",
  "S06n557:43": "tatra acittatāyāmastitā vā nāstitā vā vidyate vā upalabhyate vā?",
  "S06n557:44": "śāriputra āha-na hyetadāyuṣman subhūte |",
  "S06n557:45": "subhūtirāha-sacedāyuṣman śāriputra tatra acittatāyāmastitā vā nāstitā vā na vidyate vā nopalabhyate vā,",
  "S06n557:46": "api nu te yukta eṣa paryanuyogo bhavati yadāyuṣmān śāriputra evamāha-asti taccittaṃ yaccittamacittamiti?",
  "S06n557:47": "evamukte āyuṣmān śāriputra āyuṣmantaṃ subhūtimetadavocat-kā punareṣā āyuṣman subhūte acittatā ?",
  "S06n557:48": "subhūtirāha-avikārā āyuṣman śāriputra avikalpā acittatā ||",
  "S06n557:49": "atha khalvāyuṣmān śāriputra āyuṣmate subhūtaye sādhukāramadāt-sādhu sādhvāyuṣman subhūte |",
  "S06n557:50": "yathāpi nāma tvaṃ bhagavatā araṇāvihāriṇāmagratāyāṃ nirdiṣṭo nirdiśasi |",
  "S06n557:51": "ataśca bodhisattvo mahāsattvo'vinivartanīyo'nuttarāyāḥ samyaksaṃbodherupaparīkṣitavyaḥ,",
  "S06n557:52": "avirahitaśca bodhisattvo mahāsattvaḥ prajñāpāramitāyā veditavyaḥ |",
  "S06n557:53": "śrāvakabhūmāvapi śikṣitukāmena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā |",
  "S06n557:54": "ihaiva prajñāpāramitāyāṃ śikṣitavyaṃ yogamāpattavyam |",
  "S06n557:55": "pratyekabuddhabhūmāvapi śikṣitukāmena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā |",
  "S06n557:56": "ihaiva prajñāpāramitāyāṃ śikṣitavyaṃ yogamāpattavyam |",
  "S06n557:57": "bodhisattvabhūmāvapi śikṣitukāmena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā |",
  "S06n557:58": "ihaiva prajñāpāramitāyāmupāyakauśalyasamanvāgatena sarvabodhisattvadharmasamudāgamāya yogaḥ karaṇīyaḥ |",
  "S06n557:59": "tatkasya hetoḥ?",
  "S06n557:60": "ihaiva hi prajñāpāramitāyāṃ vistareṇa sarvabodhisattvadharmā upadiṣṭāḥ,",
  "S06n557:61": "yatra bodhisattvena mahāsattvena śikṣitavyaṃ yogamāpattavyam |",
  "S06n557:62": "anuttarāyāmapi samyaksaṃbodhau śikṣitukāmena iyameva prajñāpāramitā śrotavyā udgrahītavyā dhārayitavyā vācayitavyā paryavāptavyā pravartayitavyā |",
  "S06n557:63": "ihaiva prajñāpāramitāyāmupāyakauśalyasamanvāgatena sarvabuddhadharmasamudāgamāya yogaḥ karaṇīyaḥ |",
  "S06n557:64": "tatkasya hetoḥ?",
  "S06n557:65": "ihaiva hi prajñāpāramitāyāṃ vistareṇa sarvabuddha dharmā upadiṣṭāḥ,",
  "S06n557:66": "yatra bodhisattvena mahāsattvena śikṣitavyaṃ yogamāpattavyam ||",
  "S06n557:67": "atha khalvāyuṣmān subhūtirbhagavantametadavocat-yo'haṃ bhagavan etadeva bodhisattvanāmadheyaṃ na vedmi nopalabhe na samanupaśyāmi,",
  "S06n557:68": "prajñāpāramitāmapi na vedmi nopalabhe na samanupaśyāmi |",
  "S06n557:69": "so'haṃ bhagavan etadeva bodhisattvanāmadheyamavindan anupalabhamāno'samanupaśyan prajñāpāramitāmapi avindan anupalabhamāno'samanupaśyan katamaṃ bodhisattvaṃ katamasyāṃ prajñāpāramitāyāmavavadiṣyāmi anuśāsiṣyāmi?",
  "S06n557:70": "etadeva bhagavan kaukṛtyaṃ syāt,",
  "S06n557:71": "yo'haṃ vastvavindan anupalabhamāno'samanupaśyan nāmadheyamātreṇa āyavyayaṃ kuryāṃ yaduta bodhisattva iti |",
  "S06n557:72": "api tu khalu punarbhagavaṃstadapi nāmadheyaṃ na sthitaṃ nāsthitaṃ na viṣṭhitaṃ nāviṣṭhitam |",
  "S06n557:73": "tatkasya hetoḥ?",
  "S06n557:74": "avidyamānatvena tasya nāmadheyasya |",
  "S06n557:75": "evaṃ tannāmadheyaṃ na sthitaṃ nāsthitaṃ na viṣṭhitaṃ nāviṣṭhitam |",
  "S06n557:76": "sacedbodhisattvasya mahāsattvasya evaṃ gambhīrāyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāṃ cittaṃ nāvalīyate na saṃlīyate na viṣīdati na viṣādamāpadyate,",
  "S06n557:77": "nāsya vipṛṣṭhībhavati mānasam,",
  "S06n557:78": "na bhagnapṛṣṭhībhavati,",
  "S06n557:79": "notrasyati na saṃtrasyati na saṃtrāsamāpadyate |",
  "S06n557:80": "adhimucyate'dhyāśayena avirahito bodhisattvo mahāsattvaḥ prajñāpāramitāyā veditavyaḥ,",
  "S06n557:81": "sthito'vinivartanīyāyāṃ bodhisattvabhūmau,",
  "S06n557:82": "susthito'sthānayogena |",
  "S06n557:83": "punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāṃ bhāvayatā na rūpe sthātavyaṃ na vedanāyāṃ na saṃjñāyāṃ na saṃskāreṣu,",
  "S06n557:84": "na vijñāne sthātavyam |",
  "S06n557:85": "tatkasya hetoḥ?",
  "S06n557:86": "sacedrūpe tiṣṭhati,",
  "S06n557:87": "rūpābhisaṃskāre carati,",
  "S06n557:88": "na carati prajñāpāramitāyām |",
  "S06n557:89": "evaṃ sacedvedanāyāṃ saṃjñāyāṃ saṃskāreṣu |",
  "S06n557:90": "sacedvijñāne tiṣṭhati,",
  "S06n557:91": "vijñānābhisaṃskāre carati,",
  "S06n557:92": "na carati prajñāpāramitāyām |",
  "S06n557:93": "tatkasya hetoḥ?",
  "S06n557:94": "na hi abhisaṃskāre caran prajñāpāramitāṃ parigṛhṇāti,",
  "S06n557:95": "nāpi prajñāpāramitāyāṃ yogamāpadyate,",
  "S06n557:96": "nāpi prajñāpāramitāṃ paripūrayate |",
  "S06n557:97": "aparipūrayamāṇaḥ prajñāpāramitāṃ na niryāsyati sarvajñatāyāmaparigṛhītaṃ parigṛhṇan |",
  "S06n557:98": "tatkasya hetoḥ?",
  "S06n557:99": "rūpaṃ hi aparigṛhītaṃ prajñāpāramitāyām |",
  "S06n557:100": "evaṃ vedanā saṃjñā saṃskārāḥ |",
  "S06n557:101": "vijñānaṃ hi aparigṛhītaṃ prajñāpāramitāyām |",
  "S06n557:102": "yaśca rūpasyāparigrahaḥ,",
  "S06n557:103": "na tadrūpam |",
  "S06n557:104": "evaṃ yo vedanāyāḥ saṃjñāyāḥ saṃskārāṇām |",
  "S06n557:105": "yo vijñānasyāparigrahaḥ,",
  "S06n557:106": "na tadvijñānam |",
  "S06n557:107": "sāpi prajñāpāramitā aparigṛhītā |",
  "S06n557:108": "evaṃ hyatra bodhisattvena mahāsattvena prajñāpāramitāyāṃ caritavyam |",
  "S06n557:109": "ayaṃ ca bodhisattvasya mahāsattvasya sarvadharmāparigṛhīto nāma samādhirvipulaḥ puraskṛtaḥ apramāṇaniyato'sādhāraṇaḥ |",
  "S06n557:110": "sarvaśrāvakapratyekabuddhaiḥ sāpi sarvajñatā aparigṛhītā,",
  "S06n557:111": "na hi nimittato grahītavyā |",
  "S06n557:112": "sacennimittato grahītavyā abhaviṣyat,",
  "S06n557:113": "na ceha śreṇikaḥ parivrājakaḥ śraddhāmalapsyata |",
  "S06n557:114": "tatra hi śreṇikaḥ parivrājakaḥ sarvajñajñāne adhimucya śraddhānusārī prādeśikena jñānenāvatīrṇaḥ |",
  "S06n557:115": "so'vatīrya na rūpaṃ parigṛhṇīte |",
  "S06n557:116": "evaṃ na vedanāṃ na saṃjñāṃ na saṃskārān |",
  "S06n557:117": "na vijñānaṃ parigṛhṇīte |",
  "S06n557:118": "nāpi tatra prītisukhena tajjñānaṃ samanupaśyati |",
  "S06n557:119": "nādhyātmaṃ rūpasya tajjñānaṃ samanupaśyati |",
  "S06n557:120": "na vahirdhā rūpasya tajjñānaṃ samanupaśyati |",
  "S06n557:121": "nādhyātmabahirdhā rūpasya tajjñānaṃ samanupaśyati |",
  "S06n557:122": "nāpyanyatra rūpāttajjñānaṃ samanupaśyati |",
  "S06n557:123": "evaṃ nādhyātmaṃ vedanāyāḥ saṃjñāyāḥ saṃskārāṇām |",
  "S06n557:124": "nādhyātmaṃ vijñānasya tajjñānaṃ samanupaśyati |",
  "S06n557:125": "na vahirdhā vijñānasya tajjñānaṃ samanupaśyati |",
  "S06n557:126": "nādhyātmavahirdhā vijñānasya tajjñānaṃ samanupaśyati |",
  "S06n557:127": "nāpyanyatra vijñānāttajjñānaṃ samanupaśyati |",
  "S06n557:128": "atra padaparyāye śreṇikaḥ parivrājako'dhimuktaḥ |",
  "S06n557:129": "so'tra sarvatra śraddhānusārī sarvajñajñāne dharmatāṃ pramāṇīkṛtya evamadhimukta iti |",
  "S06n557:130": "tena na kaściddharmaḥ parigṛhītaḥ |",
  "S06n557:131": "nāpi sa kaściddharmo ya upalabdhaḥ,",
  "S06n557:132": "yaṃ gṛhṇīyānmuñcedvā |",
  "S06n557:133": "sa nirvāṇamapi na manyate |",
  "S06n557:134": "iyamapi bhagavan bodhisattvasya mahāsattvasya prajñāpāramitā veditavyā yadrūpaṃ na parigṛhṇīte |",
  "S06n557:135": "evaṃ yadvedanāṃ saṃjñāṃ saṃskārān |",
  "S06n557:136": "yadvijñānaṃ na parigṛhṇīte |",
  "S06n557:137": "na cāntarā parinirvāti,",
  "S06n557:138": "aparipūrṇairdaśabhistathāgatabalaiścaturbhistathāgatavaiśāradyairaṣṭādaśabhiśca āveṇikairbuddhadharmaiḥ |",
  "S06n557:139": "tasmādiyamapi bhagavan bodhisattvasya mahāsattvasya prajñāpāramitā veditavyā ||",
  "S06n557:140": "punaraparaṃ bhagavan bodhisattvena mahāsattvena prajñāpāramitāyāṃ caratā prajñāpāramitāṃ bhāvayatā evamupaparīkṣitavyamevamupanidhyātavyam-katamaiṣā prajñāpāramitā?",
  "S06n557:141": "kasya caiṣā prajñāpāramitā?",
  "S06n557:142": "kiṃ yo dharmo na vidyate nopalabhyate,",
  "S06n557:143": "sā prajñāpāramiteti?",
  "S06n557:144": "sacedevamupaparīkṣamāṇaḥ evamupanidhyāyan nāvalīyate na saṃlīyate na viṣīdati na viṣādamāpadyate,",
  "S06n557:145": "nāsya vipṛṣṭhībhavati mānasam,",
  "S06n557:146": "na bhagnapṛṣṭhībhavati,",
  "S06n557:147": "notrasyati na saṃtrasyati na saṃtrāsamāpadyate,",
  "S06n557:148": "avirahito bodhisattvo mahāsattvaḥ prajñāpāramitayā veditavyaḥ ||",
  "S06n557:149": "atha khalvāyuṣmān śāriputra āyuṣmantaṃ subhūtimetadavocat-kiṃ kāraṇamāyuṣman subhūte avirahito bodhisattvo mahāsattvaḥ prajñāpāramitayā veditavyaḥ?",
  "S06n557:150": "yadā rūpameva virahitaṃ rūpasvabhāvena,",
  "S06n557:151": "evaṃ yadā vedanaiva saṃjñaiva saṃskārā eva,",
  "S06n557:152": "yadā vijñānameva virahitaṃ vijñānasvabhāvena,",
  "S06n557:153": "yadā prajñāpāramitaiva virahitā prajñāpāramitāsvabhāvena,",
  "S06n557:154": "yadā sarvajñataiva virahitā sarvajñatāsvabhāvena ||",
  "S06n557:155": "evamukte āyuṣmān subhūtirāyuṣmantaṃ śāriputrametadavocat-etametadāyuṣman śāriputra evametat |",
  "S06n557:156": "rūpamevāyuṣman śāriputra virahitaṃ rūpasvabhāvena |",
  "S06n557:157": "evaṃ vedanaiva saṃjñaiva saṃskārā eva |",
  "S06n557:158": "vijñānamevāyuṣman śāriputra virahitaṃ vijñānasvabhāvena |",
  "S06n557:159": "prajñāpāramitaiva āyuṣman śāriputra virahitā prajñāpāramitāsvabhāvena |",
  "S06n557:160": "sarvajñataiva āyuṣman śāriputra virahitā sarvajñatāsvabhāvena |",
  "S06n557:161": "prajñāpāramitālakṣaṇenāpi prajñāpāramitā virahitā |",
  "S06n557:162": "lakṣaṇasvabhāvenāpi lakṣaṇaṃ virahitam |",
  "S06n557:163": "lakṣyasvabhāvenāpi lakṣyaṃ virahitam |",
  "S06n557:164": "svabhāvalakṣaṇenāpi svabhāvo virahitaḥ ||",
  "S06n557:165": "evamukte āyuṣmān śāriputra āyuṣmantaṃ subhūtimetadavocat-kiṃ punarāyuṣman subhūte yo bodhisattvo mahāsattvo'tra śikṣiṣyate,",
  "S06n557:166": "sa niryāsyati sarvajñatāyām?",
  "S06n557:167": "āyuṣmān subhūtirāha-evametadāyuṣman śāriputra, evametat |",
  "S06n557:168": "yo bodhisattvo mahāsattvo'tra śikṣiṣyate,",
  "S06n557:169": "sa niryāsyati sarvajñatāyām |",
  "S06n557:170": "tatkasya hetoḥ?",
  "S06n557:171": "ajātā hyanirjātā hyāyuṣman śāriputra sarvadharmāḥ |",
  "S06n557:172": "evaṃ carata āyuṣman śāriputra bodhisattvasya mahāsattvasya sarvajñatā āsannībhavati |",
  "S06n557:173": "yathā yathā sarvajñatā āsannībhavati,",
  "S06n557:174": "tathā tathā sattvaparipācanāya kāyacittapariśuddhirlakṣaṇapariśuddhiḥ buddhakṣetraśuddhiḥ |",
  "S06n557:175": "buddhaiśca samavadhānaṃ bhavati |",
  "S06n557:176": "evaṃ ca punarāyuṣman śāriputra bodhisattvo mahāsattvaḥ prajñāpāramitāyāṃ caran sarvajñatāyā āsannībhavati ||",
  "S06n557:177": "punaraparamāyuṣmān subhūtirbodhisattvaṃ mahāsattvamārabhyaivamāha-sacedrūpe carati,",
  "S06n557:178": "nimitte carati |",
  "S06n557:179": "sacedrūpanimitte carati,",
  "S06n557:180": "nimitte carati |",
  "S06n557:181": "sacedrūpaṃ nimittamiti carati,",
  "S06n557:182": "nimitte carati |",
  "S06n557:183": "sa cedrūpasyotpāde carati,",
  "S06n557:184": "nimitte carati |",
  "S06n557:185": "sacedrūpasya nirodhe carati,",
  "S06n557:186": "nimitte carati |",
  "S06n557:187": "sacedrūpasya vināśe carati,",
  "S06n557:188": "nimitte carati |",
  "S06n557:189": "sacedrūpaṃ śūnyamiti carati,",
  "S06n557:190": "nimitte carati |",
  "S06n557:191": "ahaṃ carāmīti carati,",
  "S06n557:192": "nimitte carati |",
  "S06n557:193": "ahaṃ bodhisattva iti carati,",
  "S06n557:194": "nimitte carati |",
  "S06n557:195": "ahaṃ bodhisattva iti hyupalambha eva sa carati |",
  "S06n557:196": "evaṃ sacedvidanāyāṃ saṃjñāyāṃ saṃskāreṣu |",
  "S06n557:197": "sacedvijñāne carati,",
  "S06n557:198": "nimitte carati |",
  "S06n557:199": "sacedvijñānanimitte carati,",
  "S06n557:200": "nimitte carati sacedvijñānaṃ nimittamiti carati,",
  "S06n557:201": "nimitte carati |",
  "S06n557:202": "sacedvijñānasyotpāde carati,",
  "S06n557:203": "nimitte carati |",
  "S06n557:204": "sacedvijñānasya nirodhe carati,",
  "S06n557:205": "nimitte carati |",
  "S06n557:206": "sacedvijñānasya vināśe carati,",
  "S06n557:207": "nimitte carati |",
  "S06n557:208": "sacedvijñānaṃ śūnyamiti carati,",
  "S06n557:209": "nimitte carati |",
  "S06n557:210": "ahaṃ carāmīti carati,",
  "S06n557:211": "nimitte carati |",
  "S06n557:212": "ahaṃ bodhisattva iti carati,",
  "S06n557:213": "nimitte carati |",
  "S06n557:214": "ahaṃ bodhisattva iti hyupalambha eva sa carati |",
  "S06n557:215": "sacetpunarasyaivaṃ bhavati-ya evaṃ carati,",
  "S06n557:216": "sa prajñāpāramitāyāṃ carati,",
  "S06n557:217": "sa prajñāpāramitāṃ bhāvayatīti,",
  "S06n557:218": "nimitta eva sa carati |",
  "S06n557:219": "ayaṃ bodhisattvo'nupāyakuśalo veditavyaḥ ||",
  "S06n557:220": "atha khalvāyuṣmān śāriputra āyuṣmantaṃ subhūtimetadavocat-kathaṃ punarāyuṣman subhūte caran bodhisattvo mahāsattvaścarati prajñāpāramitāyām?",
  "S06n557:221": "evamukte āyuṣmān subhūtirāyuṣmantaṃ śāriputrametadavocat-sacedāyuṣman śāriputra bodhisattvo mahāsattvo na rūpe carati,",
  "S06n557:222": "na rūpanimitte carati,",
  "S06n557:223": "na rūpaṃ nimittamiti carati,",
  "S06n557:224": "na rūpasyotpāde carati,",
  "S06n557:225": "na rūpasya nirodhe carati,",
  "S06n557:226": "na rūpasya vināśe carati,",
  "S06n557:227": "na rūpaṃ śūnyamiti carati,",
  "S06n557:228": "nāhaṃ carāmīti carati,",
  "S06n557:229": "nāhaṃ bodhisattva iti carati |",
  "S06n557:230": "evaṃ sacenna vedanāyāṃ na saṃjñāyāṃ na saṃskāreṣu |",
  "S06n557:231": "sacenna vijñāne carati,",
  "S06n557:232": "na vijñānanimitte carati,",
  "S06n557:233": "na vijñānaṃ nimittamiti carati,",
  "S06n557:234": "na vijñānasyotpāde carati,",
  "S06n557:235": "na vijñānasya nirodhe carati,",
  "S06n557:236": "na vijñānasya vināśe carati,",
  "S06n557:237": "na vijñānaṃ śūnyamiti carati,",
  "S06n557:238": "nāhaṃ carāmīti carati,",
  "S06n557:239": "nāhaṃ bodhisattva iti carati |",
  "S06n557:240": "sacetpunarnāsyaivaṃ bhavati-ya evaṃ carati,",
  "S06n557:241": "sa prajñāpāramitāyāṃ carati,",
  "S06n557:242": "sa prajñāpāramitāṃ bhāvayatīti |",
  "S06n557:243": "evaṃ caran bodhisattvo mahāsattvaścarati prajñāpāramitāyām |",
  "S06n557:244": "sa hi caraṃścarāmīti nopaiti,",
  "S06n557:245": "na carāmīti nopaiti,",
  "S06n557:246": "carāmi ca na carāmi ceti nopaiti,",
  "S06n557:247": "naiva carāmi na na carāmīti nopaiti,",
  "S06n557:248": "cariṣyāmīti nopaiti,",
  "S06n557:249": "na cariṣyāmīti nopaiti,",
  "S06n557:250": "cariṣyāmi ca na cariṣyāmi ceti nopaiti,",
  "S06n557:251": "naiva cariṣyāmi na cariṣyāmīti nopaiti |",
  "S06n557:252": "tatkasya hetornopaiti?",
  "S06n557:253": "sarvadharmā hyanupagatā anupāttāḥ |",
  "S06n557:254": "ayamucyate sarvadharmānupādāno nāma samādhirbodhisattvasya mahāsattvasya,",
  "S06n557:255": "vipulaḥ puraskṛto'pramāṇaniyato'sādhāraṇaḥ sarvaśrāvakapratyekabuddhaiḥ |",
  "S06n557:256": "anenaiva samādhinā viharan bodhisattvo mahāsattvaḥ kṣipramanuttarāṃ samyaksaṃbodhimabhisaṃbudhyate ||",
  "S06n557:257": "buddhānubhāvena āyuṣmān subhūtiḥ sthavira evamāha-vyākṛto'yaṃ bhagavan bodhisattvo mahāsattvaḥ pūrvakaistathāgatairarhadbhiḥ samyaksaṃbuddhairanuttarāyāṃ samyaksaṃbodhau,",
  "S06n557:258": "yo'nena samādhinā viharati |",
  "S06n557:259": "sa tamapi samādhiṃ na samanupaśyati,",
  "S06n557:260": "na ca tena samādhinā manyate-ahaṃ samāhitaḥ,",
  "S06n557:261": "ahaṃ samādhiṃ samāpatsye,",
  "S06n557:262": "ahaṃ samādhiṃ samāpadye,",
  "S06n557:263": "ahaṃ samādhisamāpannaḥ, iti,",
  "S06n557:265": "evaṃ tasya sarveṇa sarvaṃ sarvathā sarvaṃ na saṃvidyate ||",
  "S06n557:266": "evamukte āyuṣmān śāriputra āyuṣmantaṃ subhūtimetadavocat-katamenāyuṣman subhūte samādhinā viharan bodhisattvo mahāsattvastathāgatairarhadbhiḥ samyaksaṃbuddhairvyākriyate'nuttarāyāṃ samyaksaṃbodhau?",
  "S06n557:267": "śakyaḥ sa samādhirdarśayitum?",
  "S06n557:268": "subhūtirāha-no hīdamāyuṣman śāriputra |",
  "S06n557:269": "tatkasya hetoḥ?",
  "S06n557:270": "tamapi hi sa kulaputraḥ samādhiṃ na jānāti,",
  "S06n557:271": "na saṃjānīte |",
  "S06n557:272": "āyuṣmān śāriputra āha-na jānāti na saṃjānīte ityāyuṣman subhūte vadasi?",
  "S06n557:273": "āyuṣmān subhūtirāha-na jānāti na saṃjānīte ityāyuṣman śāriputra vadāmi |",
  "S06n557:274": "tatkasya hetorna jānāti na saṃjānīte?",
  "S06n557:275": "avidyamānatvena tasya samādhestaṃ samādhiṃ na jānāti na saṃjānīte |",
  "S06n557:276": "atha khalu bhagavān āyuṣmate subhūtaye sādhukāramadāt-sādhu sādhu subhūte |",
  "S06n557:277": "evametatsubhūte, evametat |",
  "S06n557:278": "yathāpi nāma tathāgatānubhāvena te pratibhāti,",
  "S06n557:279": "tathāgatādhiṣṭhānenopadiśasi |",
  "S06n557:280": "evaṃ cātra bodhisattvena mahāsattvena śikṣitavyam |",
  "S06n557:281": "tatkasya hetoḥ?",
  "S06n557:282": "evaṃ hi śikṣamāṇo bodhisattvo mahāsattvaḥ prajñāpāramitāyāṃ śikṣate ||",
  "S06n557:283": "atha khalvāyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ prajñāpāramitāyāṃ śikṣate?",
  "S06n557:284": "evamukte bhagavānāyuṣmantaṃ śāriputrametadavocat-evaṃ śikṣamāṇaḥ śāriputra bodhisattvo mahāsattvaḥ prajñāpāramitāyāṃ śikṣate ||",
  "S06n557:285": "evamukte āyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ katamasmin dharme śikṣate?",
  "S06n557:286": "evamukte bhagavānāyuṣmantaṃ śāriputrametadavocat evaṃ śikṣamāṇaḥ śāriputra bodhisattvo mahāsattvo na kasmiṃściddharme śikṣate |",
  "S06n557:287": "tatkasya hetoḥ?",
  "S06n557:288": "na hi te śāriputra dharmāstathā saṃvidyante yathā bālapṛthagjanā aśrutavanto'bhiniviṣṭāḥ |",
  "S06n557:289": "āyuṣmān śāriputra āha-kathaṃ tarhi te bhagavan saṃvidyante?",
  "S06n557:290": "bhagavānāha-yathā śāriputra na saṃvidyante,",
  "S06n557:291": "tathā saṃvidyante evamavidyamānāḥ |",
  "S06n557:292": "tenocyante avidyeti |",
  "S06n557:293": "tān bālapṛthagjanā aśrutavanto'bhiniviṣṭāḥ |",
  "S06n557:294": "tairasaṃvidyamānāḥ sarvadharmāḥ kalpitāḥ |",
  "S06n557:295": "te tān kalpayitvā dvayorantayoḥ saktāḥ tān dharmānna jānanti na paśyanti |",
  "S06n557:296": "tasmātte'saṃvidyamānān sarvadharmān kalpayanti |",
  "S06n557:297": "kalpayitvā dvāvantāvabhiniviśante abhiniviśya tannidānamupalambhaṃ niśritya atītān dharmān kalpayanti,",
  "S06n557:298": "anāgatān dharmān kalpayanti,",
  "S06n557:299": "pratyutpannān dharmān kalpayanti te kalpayitvā nāmarūpe'bhiniviṣṭāḥ |",
  "S06n557:300": "tairasaṃvidyamānāḥ sarvadharmāḥ kalpitāḥ |",
  "S06n557:301": "te tānasaṃvidyamānān sarvadharmān kalpayanto yathābhūtaṃ mārgaṃ na jānanti na paśyanti |",
  "S06n557:302": "yathābhūtaṃ mārgamajānanto'paśyanto na niryānti traidhātukāt,",
  "S06n557:303": "na budhyante bhūtakoṭim |",
  "S06n557:304": "tena te bālā iti saṃjñāṃ gacchanti |",
  "S06n557:305": "te satyaṃ dharmaṃ na śraddhadhati |",
  "S06n557:306": "na khalu punaḥ śāriputra bodhisattvā mahāsattvā kaṃciddharmamabhiniviśante ||",
  "S06n557:307": "evamukte āyuṣmān śāriputro bhagavantametadavocat-evaṃ śikṣamāṇo bhagavan bodhisattvo mahāsattvaḥ sarvajñatāyāṃ śikṣate?",
  "S06n557:308": "bhagavānāha-evaṃ śikṣamāṇaḥ śāriputra bodhisattvo mahāsattvaḥ sarvajñatāyāmapi na śikṣate |",
  "S06n557:309": "evaṃ śikṣamāṇaḥ śāriputra bodhisattvo mahāsattvaḥ sarvadharmeṣu śikṣate |",
  "S06n557:310": "evaṃ śikṣamāṇaḥ śāriputra bodhisattvo mahāsattvaḥ sarvajñatāyāṃ śikṣate,",
  "S06n557:311": "sarvajñatāyā āsannībhavati,",
  "S06n557:312": "sarvajñatāyāṃ niryāsyati ||",
  "S06n557:313": "atha khalvāyuṣmān subhūtirbhagavantametadavocat-yo bhagavan evaṃ paripṛcchet-kimayaṃ māyāpuruṣāḥ sarvajñatāyāṃ śikṣiṣyate,",
  "S06n557:314": "sarvajñatāyā āsannībhaviṣyati,",
  "S06n557:315": "sarvajñatāyāṃ niryāsyatīti?",
  "S06n557:316": "tasya bhagavan evaṃ paripṛcchataḥ kathaṃ nirdeṣṭavyaṃ syāt?",
  "S06n557:317": "evamukte bhagavānāyuṣmantaṃ subhūtimetadavocat-tena hi subhūte tvāmevātra pratiprakṣyāmi |",
  "S06n557:318": "yathā te kṣamate,",
  "S06n557:319": "tathā vyākuryāḥ |",
  "S06n557:320": "sādhu bhagavannityāyuṣmān subhūtirbhagavataḥ pratyaśrauṣīt |",
  "S06n557:321": "bhagavānetadavocat-tatkiṃ manyase subhūte anyā sā māyā,",
  "S06n557:322": "anyattadrūpam,",
  "S06n557:323": "anyā sā māyā,",
  "S06n557:324": "anyā sā vedanā |",
  "S06n557:325": "anyā sā saṃjñā,",
  "S06n557:326": "anye te saṃskārāḥ |",
  "S06n557:327": "anyā sā māyā,",
  "S06n557:328": "anyattadvijñānam?",
  "S06n557:329": "subhūtirāha-na hyetadbhagavan |",
  "S06n557:330": "na hi bhagavan anyā sā māyā anyattadrūpam |",
  "S06n557:331": "rūpameva bhagavan māyā,",
  "S06n557:332": "māyaiva rūpam |",
  "S06n557:333": "na hi bhagavan anyā sā māyā anyā sā vedanā,",
  "S06n557:334": "anyā sā saṃjñā anye te saṃskārāḥ |",
  "S06n557:335": "vedanā saṃjñā saṃskārā eva bhagavan māyā,",
  "S06n557:336": "māyaiva vedanāsaṃjñāsaṃskārāḥ |",
  "S06n557:337": "na bhagavan anyā sā māyā anyattadvijñānam |",
  "S06n557:338": "vijñānameva bhagavan māyā,",
  "S06n557:339": "māyaiva vijñānam ||",
  "S06n557:340": "bhagavānāha-tatkiṃ manyase subhūte atraiṣāṃ saṃjñā samajñā prajñaptirvyavahāraḥ pañcasūpādānaskandheṣu yaduta bodhisattva iti?",
  "S06n557:341": "evamukte āyuṣmān subhūtirbhagavantametadavocat-evametadbhagavan,",
  "S06n557:342": "evametatsugata |",
  "S06n557:343": "tena hi bhagavan bodhisattvena mahāsattvena prajñapāramitāyāṃ śikṣamāṇena māyāpuruṣeṇeva śikṣitavyaṃ bhavatyanuttarāyāṃ samyaksaṃbodhau |",
  "S06n557:344": "tatkasya hetoḥ?",
  "S06n557:345": "sa eva hi bhagavan māyāpuruṣo dhārayitavyo yaduta pañcopādānaskandhāḥ |",
  "S06n557:346": "tatkasya hetoḥ?",
  "S06n557:347": "tathā hi bhagavan māyopamaṃ rūpamuktaṃ bhagavatā |",
  "S06n557:348": "yacca rūpaṃ tatṣaḍindriyaṃ te pañca skandhāḥ |",
  "S06n557:349": "tathā hi bhagavan māyopamā vedanāsaṃjñāsaṃskārā uktāḥ |",
  "S06n557:350": "tathā hi bhagavan māyopamaṃ vijñānamuktaṃ bhagavatā |",
  "S06n557:351": "yacca vijñānaṃ tatṣaḍindriyaṃ te pañca skandhāḥ |",
  "S06n557:352": "mā bhagavan navayānasaṃprasthitā bodhisattvā mahāsattvā imaṃ nirdeśaṃ śrutvā utrasiṣuḥ saṃtrasiṣuḥ saṃtrāsamāpatsyante |",
  "S06n557:353": "bhagavānāha-yadi subhūte navayānasaṃprasthitā bodhisattvā mahāsattvāḥ pāpamitrahastagatā bhaviṣyanti,",
  "S06n557:354": "utrasiṣyanti saṃtrasiṣyanti saṃtrāsamāpatsyante |",
  "S06n557:355": "atha cetsubhūte navayānasaṃprasthitā bodhisattvā mahāsattvāḥ kalyāṇamitrahastagatā bhaviṣyanti,",
  "S06n557:356": "notrasiṣyanti na saṃtrasiṣyanti na saṃtrāsamāpatsyante ||",
  "S06n557:357": "evamukte āyuṣmān subhūtirbhagavantametadavocat-kāni punarbhagavan bodhisattvasya mahāsattvasya kalyāṇamitrāṇi veditavyāni?",
  "S06n557:358": "bhagavānāha-ya enaṃ pāramitāsu avavadanti anuśāsati |",
  "S06n557:359": "ye'smai mārakarmāṇyupadiśanti |",
  "S06n557:360": "evaṃ māradoṣā boddhavyāḥ-ime māradoṣāḥ |",
  "S06n557:361": "evaṃ mārakarmāṇi boddhavyāni-imāni mārakarmāṇi |",
  "S06n557:362": "tāni tvayā buddhvā vivarjayitavyānīti |",
  "S06n557:363": "imāni subhūte bodhisattvasya mahāsattvasya mahāsaṃnāhasaṃnaddhasya mahāyānasaṃprasthitasya mahāyānasamārūḍhasya kalyāṇamitrāṇi veditavyāni |",
  "S06n557:364": "evamukte āyuṣmān subhūtirbhagavantametadavocat-yadbhagavānevamāha-imāni subhūte bodhisattvasya mahāsattvasya mahāsaṃnāhasaṃnaddhasya mahāyānasaṃprasthitasya mahāyānasamārūḍhasya kalyāṇamitrāṇi veditavyānīti |",
  "S06n557:365": "yacca bodhisattvo mahāsattva iti bhagavannucyate,",
  "S06n557:366": "tatra bodhisattva iti bhagavan kaḥ padārtha?",
  "S06n557:367": "evamukte bhagavānāyuṣmantaṃ subhūtimetadavocat-apadārthaḥ subhūte bodhisattvapadārthaḥ |",
  "S06n557:368": "tatkasya hetoḥ?",
  "S06n557:369": "sarvadharmāṇāṃ hi subhūte bodhisattvo mahāsattvo'saktatāyāṃ śikṣate |",
  "S06n557:370": "sarvadharmāṇāṃ hi subhūte bodhisattvo mahāsattvo'nubodhanārthena asaktatāyāmanuttarāṃ samyaksaṃbodhimabhisaṃbudhyate |",
  "S06n557:371": "bodhyarthena tu subhūte bodhisattvo mahāsattva ityucyate |",
  "S06n557:372": "subhūtirāha-yatpunarbhagavānevamāha-bodhisattvo mahāsattva iti,",
  "S06n557:373": "kena kāraṇena bhagavan bodhisattvo mahāsattva ityucyate?",
  "S06n557:374": "bhagavānāha-mahataḥ sattvarāśermahataḥ sattvanikāyasya agratāṃ kārayiṣyati,",
  "S06n557:375": "tenārthena bodhisattvo mahāsattva ityucyate ||",
  "S06n557:376": "atha khalvāyuṣmān śāriputro bhagavantametadavocat-mamāpi bhagavan pratibhātiyenārthena bodhisattvo mahāsattva ityucyate |",
  "S06n557:377": "bhagavānāha-pratibhātu te śāriputra yasyedānīṃ kālaṃ manyase |",
  "S06n557:378": "āyuṣmān śāriputra āha-mahatyā ātmadṛṣṭyāḥ sattvadṛṣṭyāḥ jīvadṛṣṭyāḥ pudgala dṛṣṭyāḥ bhavadṛṣṭyāḥ vibhavadṛṣṭyāḥ ucchedadṛṣṭyāḥ śāśvatadṛṣṭyāḥ svakāyadṛṣṭyāḥ,",
  "S06n557:379": "etāsāmevamādyānāṃ dṛṣṭīnāṃ prahāṇāya dharmaṃ deśayiṣyatīti,",
  "S06n557:380": "tenārthena bodhisattvo mahāsattva ityucyate |",
  "S06n557:381": "atha khalvāyuṣmān subhūtirbhagavantametadavocat-mamāpi bhagavan pratibhāti yenārthena bodhisattvo mahāsattva ityucyate |",
  "S06n557:382": "bhagavānāha-pratibhātu te subhūte yasyedānīṃ kālaṃ manyase |",
  "S06n557:383": "subhūtirāha-bodhisattvo mahāsattva iti bhagavannucyate |",
  "S06n557:384": "yadapi tadbhagavan bodhicittaṃ sarvajñatācittamanāsravaṃ cittamasamaṃ cittaṃ asamasamaṃ cittamasādhāraṇaṃ sarvaśrāvakapratyekabuddhaiḥ,",
  "S06n557:385": "tatrāpi citte asakto'paryāpannaḥ |",
  "S06n557:386": "tatkasya hetoḥ?",
  "S06n557:387": "tathā hi tatsarvajñatācittamanāsravamaparyāpannaṃ tat,",
  "S06n557:388": "yadapi tatsarvajñatācittamanāsravamaparyāpannam |",
  "S06n557:389": "tatrāpi citte asakto'paryāpannaḥ |",
  "S06n557:390": "tenārthena bodhisattvo mahāsattva iti saṃkhyāṃ gacchati ||",
  "S06n557:391": "atha khalvāyuṣmān śāriputra āyuṣmantaṃ subhūtimetadavocat-kena kāraṇena āyuṣman subhūte tatrāpi citte asakto'paryāpannaḥ?",
  "S06n557:392": "subhūtirāha-acittatvādāyuṣman śāriputra tatrāpi citte asakto'paryāpannaḥ ||",
  "S06n557:393": "śāriputra āha-kiṃ punarāyuṣman subhūte asti taccittaṃ yaccittamacittam?",
  "S06n557:394": "subhūtirāha-kiṃ punarāyuṣman śāriputra tatra acittatāyāmastitā vā nāstitā vā vidyate vā upalabhyate vā?",
  "S06n557:395": "śāriputra āha-no hīdamāyuṣman subhūte |",
  "S06n557:396": "subhūtirāha-tadyadi āyuṣman śāriputra tatra acittatāyāmastitā vā nāstitā vā na vidyate vā nopalabhyate vā,",
  "S06n557:397": "tatkathamāyuṣmān śāriputra evamāha-asti taccittaṃ yaccittamacittamiti?",
  "S06n557:398": "śāriputra āha-sādhu sādhu āyuṣman subhūte |",
  "S06n557:399": "yathāpi nāma tvaṃ bhagavatā araṇāvihāriṇāmagratāyāṃ nirdiṣṭo nirdiśasi ||",
  "S06n557:400": "atha khalvāyuṣmān pūrṇo maitrāyaṇīputro bhagavantametadavocat-mahāsattvo mahāsattva iti yadidaṃ bhagavannucyate,",
  "S06n557:401": "mahāsaṃnāhasaṃnaddhaḥ sa sattvaḥ |",
  "S06n557:402": "mahāyānasaṃprasthito mahāyānasamārūḍhaśca sa sattvaḥ |",
  "S06n557:403": "tasmātsa mahāsattvo mahāsattva iti saṃkhyāṃ gacchati ||",
  "S06n557:404": "atha khalvāyuṣmān subhūtirbhagavantametadavocat-mahāsaṃnāhasaṃnaddho mahāyānasaṃnaddha iti yadidaṃ bhagavannucyate,",
  "S06n557:405": "kiyatā bhagavan bodhisattvo mahāsattvo mahāsaṃnāhasaṃnaddho bhavati ?",
  "S06n557:406": "bhagavānāha-iha subhūte bodhisattvasya mahāsattvasyaivaṃ bhavati-aprameyā mayā sattvāḥ parinirvāpayitavyā iti |",
  "S06n557:407": "asaṃkhyeyā mayā sattvāḥ parinirvāpayitavyā iti |",
  "S06n557:408": "na ca te santi yairye parinirvāpayitavyā iti |",
  "S06n557:409": "sa tāṃstāvataḥ sattvān parinirvāpayati |",
  "S06n557:410": "na ca sa kaścitsattvo yaḥ parinirvṛto yena ca parinirvāpito bhavati |",
  "S06n557:411": "tatkasya hetoḥ?",
  "S06n557:412": "dharmataiṣā subhūte dharmāṇāṃ māyādharmatāmupādāya syāt |",
  "S06n557:413": "yathāpi nāma subhūte dakṣo māyākaro vā māyākārāntevāsī vā caturmahāpathe mahāntaṃ janakāyamabhinirmimīte |",
  "S06n557:414": "abhinirmāya tasyaiva mahato janakāyasyāntardhānaṃ kuryāt |",
  "S06n557:415": "tatkiṃ manyase subhūte api nu tatra kenacitkaściddhato vā mṛto vā nāśito vā antarhito vā?",
  "S06n557:416": "subhūtirāha-no hīdaṃ bhagavan |",
  "S06n557:417": "bhagavānāha-evameva subhūte bodhisattvo mahāsattvo'prameyānasaṃkhyeyān sattvān parinirvāpayati |",
  "S06n557:418": "na ca sa kaścitsattvo yaḥ parinirvṛto yena ca parinirvāpito bhavati |",
  "S06n557:419": "sacedbodhisattvo mahāsattva imaṃ nirdeśamevaṃ nirdiśyamānaṃ śrutvā notrasyati na saṃtrasyati na saṃtrāsamāpadyate,",
  "S06n557:420": "iyatā ayaṃ subhūte bodhisattvo mahāsattvo mahāsaṃnāhasaṃnaddho veditavyaḥ ||",
  "S06n557:421": "atha khalvāyuṣmān subhūtirbhagavantametadavocat-yathāhaṃ bhagavan bhagavato bhāṣitasyārthamājānāmi,",
  "S06n557:422": "tathā asaṃnāhasaṃnaddho batāyaṃ bhagavan bodhisattvo mahāsattvo veditavyaḥ |",
  "S06n557:423": "bhagavānāha-evametatsubhūte, evametat |",
  "S06n557:424": "asaṃnāhasaṃnaddho batāyaṃ bodhisattvo mahāsattvo veditavyaḥ |",
  "S06n557:425": "tatkasya hetoḥ?",
  "S06n557:426": "akṛtā hi subhūte sarvajñatā avikṛtā anabhisaṃskṛtā |",
  "S06n557:427": "te'pi sattvā akṛtā avikṛtā anabhisaṃskṛtāḥ,",
  "S06n557:428": "yeṣāṃ sattvānāmarthāya ayaṃ saṃnāhasaṃnaddhaḥ ||",
  "S06n557:429": "evamukte āyuṣmān subhūtirbhagavantametadavocat-evametadbhagavan,",
  "S06n557:430": "evametatsugata |",
  "S06n557:431": "tatkasya hetoḥ?",
  "S06n557:432": "tathā hi bhagavan rūpamabaddhamamuktam |",
  "S06n557:433": "evaṃ vedanāsaṃjñāsaṃskārāḥ |",
  "S06n557:434": "tathā hi bhagavan vijñānamabaddhamamuktam |",
  "S06n557:435": "rūpatathatāpi bhagavan abaddhā amuktā |",
  "S06n557:436": "evaṃ vedanātathatāpi saṃjñātathatāpi saṃskāratathatāpi |",
  "S06n557:437": "vijñānatathatāpi bhagavan abaddhā amuktā ||",
  "S06n557:438": "atha khalvāyuṣmān pūrṇo maitrāyaṇīputra āyuṣmantaṃ subhūtimetadavocat-rūpamāyuṣman subhūte abaddhamamuktamiti vadasi |",
  "S06n557:439": "evaṃ vedanāsaṃjñāsaṃskārāḥ |",
  "S06n557:440": "vijñānamāyuṣman subhūte abaddhamamuktamiti vadasi |",
  "S06n557:441": "rūpatathatāpi āyuṣman subhūte abaddhā amukteti vadasi |",
  "S06n557:442": "evaṃ vedanātathatāpi saṃjñātathatāpi saṃskāratathatāpi |",
  "S06n557:443": "vijñānatathatāpyāyuṣman subhūte abaddhā amukteti vadasi |",
  "S06n557:444": "atha katamattadāyuṣman subhūte rūpaṃ yadrūpamabaddhamamuktamiti vadasi?",
  "S06n557:445": "evaṃ katamā sā vedanā,",
  "S06n557:446": "katamā sā saṃjñā,",
  "S06n557:447": "katame te saṃskārāḥ?",
  "S06n557:448": "katamattadāyuṣman subhūte vijñānaṃ yadvijñānamabaddhamamuktamiti vadasi?",
  "S06n557:449": "katamā sā āyuṣman subhūte rūpatathatā yā rūpatathatāpyabaddhā amukteti vadasi?",
  "S06n557:450": "evaṃ katamā sā vedanātathatā saṃjñātathatā saṃskāratathatā?",
  "S06n557:451": "katamā sā āyuṣman subhūte vijñānatathatā yā vijñānatathatāpyabaddhā amukteti vadasi?",
  "S06n557:452": "evamukte āyuṣmān subhūtirāyuṣmantaṃ pūrṇaṃ maitrāyaṇīputrametadavocat-yadāyuṣman pūrṇa māyāpuruṣasya rūpaṃ tadabaddhamamuktam |",
  "S06n557:453": "evaṃ yā māyāpuruṣasya vedanā,",
  "S06n557:454": "yā māyāpuruṣasya saṃjñā,",
  "S06n557:455": "ye māyāpuruṣasya saṃskārāḥ |",
  "S06n557:456": "yadāyuṣman pūrṇa māyāpuruṣasya vijñānaṃ tadabaddhamamuktam |",
  "S06n557:457": "yā āyuṣman pūrṇa māyāpuruṣasya rūpatathatā sā abaddhā amuktā |",
  "S06n557:458": "evaṃ yā māyāpuruṣasya vedanātathatā saṃjñātathatā saṃskāratathatā |",
  "S06n557:459": "yā āyuṣman pūrṇa māyāpuruṣasya vijñānatathatā sā abaddhā amuktā |",
  "S06n557:460": "tatkasya hetoḥ?",
  "S06n557:461": "asadbhūtatvādabaddhā amuktā,",
  "S06n557:462": "viviktatvādabaddhā amuktā,",
  "S06n557:463": "anutpannatvādabaddhā amuktā |",
  "S06n557:464": "ayaṃ sa bodhisattvasya mahāsattvasya mahāsaṃnāhasaṃnaddhasya mahāyānasaṃprasthitasya mahāyānasamārūḍhasya mahāsaṃnāho'saṃnāhaḥ |",
  "S06n557:465": "evamukte āyuṣmān pūrṇo maitrāyaṇīputrastūṣṇīmabhūt ||",
  "S06n557:466": "atha khalvāyuṣmān subhūtirbhagavantametadavocat-evaṃ bhagavan bodhisattvo mahāsattvo mahāsaṃnāhasaṃnaddhaḥ san mahāyānasaṃprasthito mahāyānasamārūḍho bhavati |",
  "S06n557:467": "katamacca tanmahāyānam?",
  "S06n557:468": "kathaṃ vā tatsaṃprasthito veditavyaḥ?",
  "S06n557:469": "kuto vā tanmahāyānaṃ niryāsyati?",
  "S06n557:470": "kena vā tanmahāyānaṃ saṃprasthitam?",
  "S06n557:471": "kva vā tanmahāyānaṃ sthāsyati?",
  "S06n557:472": "ko vā anena mahāyānena niryāsyati?",
  "S06n557:473": "evamukte bhagavānāyuṣmantaṃ subhūtimetadavocat-mahāyānamiti subhūte aprameyatāyā etadadhivacanam |",
  "S06n557:474": "aprameyamiti subhūte apramāṇatvena |",
  "S06n557:475": "yadapi subhūte evaṃ vadasi-kathaṃ vā tatsaṃprasthito veditavyaḥ?",
  "S06n557:476": "kuto vā tanmahāyānaṃ niryāsyati?",
  "S06n557:477": "kena vā tanmahāyānaṃ saṃprasthitam?",
  "S06n557:478": "kva vā tanmahāyānaṃ sthāsyati?",
  "S06n557:479": "ko vā anena mahāyānena niryāsyatīti?",
  "S06n557:480": "pāramitābhiḥ saṃprasthitaḥ |",
  "S06n557:481": "traidhātukānniryāsyati |",
  "S06n557:482": "yenārambaṇaṃ tena saṃprasthitam |",
  "S06n557:483": "sarvajñatāyāṃ sthāsyati |",
  "S06n557:484": "bodhisattvo mahāsattvo niryāsyati,",
  "S06n557:485": "api tu khalu punarna kutaścinniryāsyati |",
  "S06n557:486": "na kenāpi saṃprasthitam |",
  "S06n557:487": "na kvacitsthāsyati |",
  "S06n557:488": "api tu sthāsyati sarvajñatāyāmasthānayogena |",
  "S06n557:489": "nāpi kaścittena mahāyānena niryāto nāpi niryāsyati nāpi niryāti |",
  "S06n557:490": "tatkasya hetoḥ?",
  "S06n557:491": "yaśca niryāyāt,",
  "S06n557:492": "yena ca niryāyāt,",
  "S06n557:493": "ubhāvetau dharmau na vidyete nopalabhyete |",
  "S06n557:494": "evamavidyamāneṣu sarvadharmeṣu katamo dharmaḥ katamena dharmeṇa niryāsyati?",
  "S06n557:495": "evaṃ hi subhūte bodhisattvo mahāsattvo mahāyānasaṃnaddho mahāyānasaṃprasthito mahāyānasamārūḍho bhavati ||",
  "S06n557:496": "evamukte āyuṣmān subhūtirbhagavantametadavocat-mahāyānaṃ mahāyānamiti bhagavannucyate |",
  "S06n557:497": "sadevamānuṣāsuraṃ lokamabhibhavanniryāsyati ākāśasamatayā atimahattayā tanmahāyānam |",
  "S06n557:498": "yathā ākāśe aprameyāṇāmasaṃkhyeyānāṃ sattvānāmavakāśaḥ,",
  "S06n557:499": "evameva bhagavan asmin yāne aprameyāṇāmasaṃkhyeyānāṃ sattvānāmavakāśaḥ |",
  "S06n557:500": "anena bhagavan paryāyeṇa mahāyānamidaṃ bodhisattvānāṃ mahāsattvānām |",
  "S06n557:501": "naivāsyāgamo dṛśyate,",
  "S06n557:502": "naivāsya nirgamo dṛśyate,",
  "S06n557:503": "nāpyasya sthānaṃ saṃvidyate |",
  "S06n557:504": "evamasya bhagavan mahāyānasya naiva pūrvānta upalabhyate,",
  "S06n557:505": "nāpyaparānta upalabhyate,",
  "S06n557:506": "nāpi madhya upalabhyate |",
  "S06n557:507": "atha samaṃ bhagavaṃstadyānam |",
  "S06n557:508": "tasmānmahāyānaṃ mahāyānamityucyate |",
  "S06n557:509": "atha khalu bhagavānāyuṣmate subhūtaye sādhukāramadāt-sādhu sādhu subhūte |",
  "S06n557:510": "evametatsubhūte, evametat |",
  "S06n557:511": "evaṃ mahāyānamidaṃ bodhisattvānāṃ mahāsattvānām |",
  "S06n557:512": "atra śikṣitvā bodhisattvairmahāsattvaiḥ sarvajñatā anuprāptā,",
  "S06n557:513": "anuprāpsyate anuprāpyate ca ||",
  "S06n557:514": "atha khalvāyuṣmān pūrṇo maitrāyaṇīputro bhagavantametadavocat-ayaṃ bhagavan subhūtiḥ sthaviraḥ prajñāpāramitāyāḥ kṛtaśo'dhīṣṭo mahāyānamupadeṣṭavyaṃ manyate |",
  "S06n557:515": "atha khalvāyuṣmān subhūtirbhagavantametadavocat-nāhaṃ bhagavan prajñāpāramitāṃ vyatikramya mahāyānamavocam |",
  "S06n557:516": "bhagavānāha-no hīdaṃ subhūte |",
  "S06n557:517": "anulomatvaṃ subhūte prajñāpāramitāyā mahāyānamupadiśasi |",
  "S06n557:518": "evamukte āyuṣmān subhūtirbhagavantametadavocat-buddhānubhāvādbhagavan |",
  "S06n557:519": "api nu khalu punarbhagavan pūrvāntato bodhisattvo nopaiti,",
  "S06n557:520": "aparāntato bodhisattvo nopaiti,",
  "S06n557:521": "madhyato bodhisattvo nopaiti |",
  "S06n557:522": "tatkasya hetornopaiti?",
  "S06n557:523": "rūpāparyantatayā hi bodhisattvāparyantatā veditavyā,",
  "S06n557:524": "evaṃ vedanāsaṃjñā saṃskārāḥ |",
  "S06n557:525": "vijñānāparyantatayā hi bodhisattvāparyantatā veditavyā |",
  "S06n557:526": "rūpaṃ bodhisattva iti nopaiti |",
  "S06n557:527": "idamapi na vidyate nopalabhyate |",
  "S06n557:528": "evaṃ vedanāsaṃjñāsaṃskārāḥ |",
  "S06n557:529": "vijñānaṃ bodhisattva iti nopaiti,",
  "S06n557:530": "idamapi na vidyate nopalabhyate |",
  "S06n557:531": "evaṃ bhagavan sarveṇa sarvaṃ sarvathā sarvaṃ bodhisattvadharmamanupalabhamāno nāhaṃ bhagavan taṃ dharmaṃ samanupaśyāmi yasyaitannāmadheyaṃ yaduta bodhisattva iti |",
  "S06n557:532": "prajñāpāramitāmapi na samanupaśyāmi nopalabhe |",
  "S06n557:533": "sarvajñatāmapi na samanupaśyāmi nopalabhe |",
  "S06n557:534": "so'haṃ bhagavan sarveṇa sarvaṃ sarvathā sarvaṃ taṃ dharmamanupalabhamāno'samanupaśyan katamaṃ dharmaṃ katamena dharmeṇa katamasmin dharme'vavadiṣyāmi anuśāsiṣyāmi?",
  "S06n557:535": "buddha iti bhagavan nāmadheyamātrametat |",
  "S06n557:536": "bodhisattva iti bhagavan nāmadheyamātrametat |",
  "S06n557:537": "prajñāpāramiteti bhagavan nāmadheyamātrametat |",
  "S06n557:538": "tacca nāmadheyamanabhinirvṛttam |",
  "S06n557:539": "yathā ātmā ātmeti ca bhagavannucyate,",
  "S06n557:540": "atyantatayā ca bhagavannanabhinirvṛtta ātmā |",
  "S06n557:541": "evamasvabhāvānāṃ sarvadharmāṇāṃ katamattadrūpaṃ yadagrāhyamanabhinirvṛttam?",
  "S06n557:542": "katame te vedanāsaṃjñāsaṃskārāḥ?",
  "S06n557:543": "katamattadvijñānaṃ yadagrāhyamanabhinirvṛttam?",
  "S06n557:544": "evameteṣāṃ sarvadharmāṇāṃ yā asvabhāvatā,",
  "S06n557:545": "sā anabhinirvṛttiḥ |",
  "S06n557:546": "yā ca sarvadharmāṇāmanabhinirvṛttirna te dharmāḥ |",
  "S06n557:547": "tatkimanabhinirvṛttimanabhinirvṛttyāṃ prajñāpāramitāyāmavavadiṣyāmyanuśāsiṣyāmi?",
  "S06n557:548": "na cānyatra bhagavan anabhinirvṛttitaḥ sarvadharmā vā buddhadharmā vā bodhisattvadharmā vā upalabhyante,",
  "S06n557:549": "yo vā bodhāya caret |",
  "S06n557:550": "sacedbhagavan evaṃ bhāṣyamāṇe evaṃ deśyamāne evamupadiśyamāne bodhisattvasya mahāsattvasya cittaṃ nāvalīyate na saṃlīyate na viṣīdati na viṣādamāpadyate,",
  "S06n557:551": "nāsya vipṛṣṭhībhavati mānasaṃ na bhagnapṛṣṭhībhavati notrasyati na saṃtrasyati na saṃtrāsamāpadyate,",
  "S06n557:552": "evaṃ veditavyam-caratyayaṃ bodhisattvo mahāsattvaḥ prajñāpāramitāyām |",
  "S06n557:553": "bhāvayatyayaṃ bodhisattvo mahāsattvaḥ prajñāpāramitām |",
  "S06n557:554": "upaparīkṣate'yaṃ bodhisattvo mahāsattvaḥ prajñāpāramitām |",
  "S06n557:555": "upanidhyāyatyayaṃ bodhisattvo mahāsattvaḥ prajñāpāramitāmiti |",
  "S06n557:556": "tatkasya hetoḥ?",
  "S06n557:557": "yasmin hi samaye bhagavan bodhisattvo mahāsattvaḥ imān dharmān prajñāpāramitāyāṃ vyupaparīkṣate,",
  "S06n557:558": "tasmin samaye na rūpamupaiti,",
  "S06n557:559": "na rūpamupagacchati,",
  "S06n557:560": "na rūpasyotpādaṃ samanupaśyati,",
  "S06n557:561": "na rūpasya nirodhaṃ samanupaśyati |",
  "S06n557:562": "evaṃ na vedanāṃ na saṃjñāṃ na saṃskārān |",
  "S06n557:563": "na vijñānamupaiti,",
  "S06n557:564": "na vijñānamupagacchati,",
  "S06n557:565": "na vijñānasyotpādaṃ samanupaśyati,",
  "S06n557:566": "na vijñānasya nirodhaṃ samanupaśyati |",
  "S06n557:567": "tatkasya hetoḥ?",
  "S06n557:568": "tathā hi yo rūpasyānutpādo na tadrūpam |",
  "S06n557:569": "yo rūpasyāvyayo na tadrūpam |",
  "S06n557:570": "ityanutpādaśca rūpaṃ ca advayametadadvaidhīkāram |",
  "S06n557:571": "ityavyayaśca rūpaṃ ca advayametadadvaidhīkāram |",
  "S06n557:572": "yatpunaretaducyate rūpamiti,",
  "S06n557:573": "advayasyaiṣā gaṇanā kṛtā |",
  "S06n557:574": "evaṃ tathā hi yo vedanāyāḥ saṃjñāyāḥ saṃskārāṇām |",
  "S06n557:575": "tathā hi yo vijñānasyānutpādo na tadvijñānam,",
  "S06n557:576": "yo vijñānasyāvyayo na tadvijñānam |",
  "S06n557:577": "ityanutpādaśca vijñānaṃ ca advayametadadvaidhīkāram |",
  "S06n557:578": "ityavyayaśca vijñānaṃ ca advayametadadvaidhīkāram |",
  "S06n557:579": "yatpunaretaducyate vijñānamiti,",
  "S06n557:580": "advayastaiṣā gaṇanā kṛtā |",
  "S06n557:581": "evaṃ bhagavan prajñāpāramitāyāṃ sarvākāraṃ sarvadharmān vyupaparīkṣamāṇaḥ tasmin samaye na rūpamupaiti,",
  "S06n557:582": "na rūpamupagacchati,",
  "S06n557:583": "na rūpasyotpādaṃ samanupaśyati,",
  "S06n557:584": "na rūpasya nirodhaṃ samanupaśyati |",
  "S06n557:585": "evaṃ na vedanāṃ na saṃjñāṃ na saṃskārān |",
  "S06n557:586": "na vijñānamupaiti,",
  "S06n557:587": "na vijñānamupagacchati,",
  "S06n557:588": "na vijñānasyotpādaṃ samanupaśyati,",
  "S06n557:589": "na vijñānasya nirodhaṃ samanupaśyati |",
  "S06n557:590": "tatkasya hetoḥ?",
  "S06n557:591": "tathā hi yo rūpasyānutpādo na tadrūpam |",
  "S06n557:592": "yo rūpasyāvyayo na tadrūpam |",
  "S06n557:593": "ityanutpādaśca rūpaṃ ca advayametadadvaidhīkāram |",
  "S06n557:594": "ityavyayaśca rūpaṃ ca advayametadadvaidhīkāram |",
  "S06n557:595": "yatpunaretaducyate rūpamiti,",
  "S06n557:596": "advayasyaiṣā gaṇanā kṛtā |",
  "S06n557:597": "evaṃ tathā hi yo vedanāyāḥ saṃjñāyāḥ saṃskārāṇām |",
  "S06n557:598": "tathā hi yo vijñānasyānutpādo na tadvijñānam,",
  "S06n557:599": "yo vijñānasyāvyayo na tadvijñānam |",
  "S06n557:600": "ityanutpādaśca vijñānaṃ ca advayametadadvaidhīkāram |",
  "S06n557:601": "ityavyayaśca vijñānaḥ ca advayametadadvaidhīkāram |",
  "S06n557:602": "yatpunaretaducyate vijñānamiti,",
  "S06n557:603": "advayasyaiṣā gaṇanā kṛtā ||",
  "S06n557:604": "atha khalvāyuṣmān śāriputra āyuṣmantaṃ subhūtimetadavocat-tena hi yathāhamāyuṣmataḥ subhūterbhāṣitasyārthamājānāmi,",
  "S06n557:605": "tathā bodhisattvo'pyanutpādaḥ |",
  "S06n557:606": "yadi ca āyuṣman subhūte bodhisattvo'pyanutpādaḥ kiṃ bodhisattvo duṣkaracārikāṃ carati?",
  "S06n557:607": "yāni vā tāni sattvānāṃ kṛtaśo duḥkhānyutsahate pratyanubhavitum?",
  "S06n557:608": "evamukte āyuṣmān subhūtirāyuṣmantaṃ śāriputrametadavocat-nāhamāyuṣman śāriputra icchāmi bodhisattvaṃ mahāsattvaṃ duṣkaracārikāṃ carantam nāpi sa bodhisattvo mahāsattvo yo duṣkarasaṃjñayā carati |",
  "S06n557:609": "tatkasya hetoḥ?",
  "S06n557:610": "na hi āyuṣman śāriputra duṣkarasaṃjñāṃ janayitvā śakyo'prameyāṇāmasaṃkhyeyānāṃ sattvānāmarthaḥ kartum |",
  "S06n557:611": "api tu sukhasaṃjñāmeva kṛtvā |",
  "S06n557:612": "sarvasattvānāmantike mātṛsaṃjñāṃ pitṛsaṃjñāṃ putrasaṃjñāṃ duhitṛsaṃjñāṃ kṛtvā strīpuruṣeṣu |",
  "S06n557:613": "evametāḥ saṃjñāḥ kṛtvā bodhisattvo mahāsattvo bodhisattvacārikāṃ carati |",
  "S06n557:614": "tasmānmātṛsaṃjñā pitṛsaṃjñā putrasaṃjñā duhitṛsaṃjñā bodhisattvena mahāsattvena sarvasattvānāmantike yāvadātmasaṃjñā utpādayitavyā |",
  "S06n557:615": "yathā ātmā sarveṇa sarvaṃ sarvathā sarvaṃ sarvaduḥkhebhyo mocayitavyaḥ,",
  "S06n557:616": "evaṃ sarvasattvāḥ sarveṇa sarvaṃ sarvathā sarvaṃ sarvaduḥkhebhyo mocayitavyā iti |",
  "S06n557:617": "evaṃ ca sarvasattveṣu saṃjñā utpādayitavyā-mayaite sarvasattvā na parityaktavyāḥ |",
  "S06n557:618": "mayaite sarvasattvāḥ parimocayitavyā aparimāṇato duḥkhaskandhāt |",
  "S06n557:619": "na ca mayaiteṣu cittapradoṣa utpādayitavya antaśaḥ śataśo'pi chidyamāneneti |",
  "S06n557:620": "evaṃ hi bodhisattvena mahāsattvena cittamutpādayitavyam sacedevaṃcitto vihariṣyati,",
  "S06n557:621": "na duṣkarasaṃjñī cariṣyati,",
  "S06n557:622": "na duṣkarasaṃjñī vihariṣyati |",
  "S06n557:623": "punaraparamāyuṣman śāriputra bodhisattvena mahāsattvena evaṃ cittamutpādayitavyam-yathā sarveṇa sarvaṃ sarvathā sarvamātmā na vidyate nopalabhyate,",
  "S06n557:624": "evaṃ sarveṇa sarvaṃ sarvathā sarvaṃ sarvadharmā na saṃvidyante nopalabhyante |",
  "S06n557:625": "evamādhyātmikabāhyeṣu sarvadharmeṣu saṃjñā utpādayitavyā |",
  "S06n557:626": "sacedevaṃcittaścariṣyati,",
  "S06n557:627": "na duṣkarasaṃjñī cariṣyati,",
  "S06n557:628": "na duṣkarasaṃjñī vihariṣyati |",
  "S06n557:629": "yadapyāyuṣman śāriputra evamāha-anutpādo bodhisattvo iti |",
  "S06n557:630": "evametadāyuṣman śāriputra, evametat |",
  "S06n557:631": "anutpādo bodhisattva iti ||",
  "S06n557:632": "śāriputra āha-kiṃ punarāyuṣman subhūte bodhisattva evānutpādaḥ,",
  "S06n557:633": "utāho bodhisattvadharmā apyanutpādaḥ?",
  "S06n557:634": "subhūtirāha-bodhisattvadharmā api āyuṣman śāriputra anutpādaḥ śāriputra āha-kiṃ punarāyuṣman subhūte bodhisattvadharmā evānutpādaḥ,",
  "S06n557:635": "utāho sarvajñatāpyanutpādaḥ?",
  "S06n557:636": "subhūtirāha- sarvajñatāpyāyuṣman śāriputra anutpādaḥ |",
  "S06n557:637": "āha-kiṃ punarāyuṣman subhūte sarvajñataivānutpādaḥ,",
  "S06n557:638": "utāho sarvajñatādharmā apyanutpādaḥ?",
  "S06n557:639": "āha-sarvajñatādharmā apyāyuṣman śāriputra anutpādaḥ |",
  "S06n557:640": "āha-kiṃ punarāyuṣman subhūte sarvajñatādharmā evānutpādaḥ,",
  "S06n557:641": "utāho pṛthagjano'pyanutpādaḥ?",
  "S06n557:642": "āha-pṛthagjano'pyāyuṣman śāriputra anutpādaḥ |",
  "S06n557:643": "āha-kiṃ punarāyuṣman subhūte pṛthagjana evānutpādaḥ,",
  "S06n557:644": "utāho pṛthagjanadharmā apyanutpādaḥ?",
  "S06n557:645": "āha-pṛthagjanadharmā āpyāyuṣman śāriputra anutpādaḥ |",
  "S06n557:646": "evamukte āyuṣmān śāriputra āyuṣmantaṃ subhūtimetadavocat-yadyāyuṣman subhūte bodhisattvo'pyanutpādaḥ,",
  "S06n557:647": "bodhisattvadharmā apyanutpādaḥ,",
  "S06n557:648": "sarvajñatāpyanutpādaḥ,",
  "S06n557:649": "sarvajñatādharmā apyanutpādaḥ,",
  "S06n557:650": "pṛthagjano'pyanutpādaḥ,",
  "S06n557:651": "pṛthagjanadharmā apyanutpādaḥ,",
  "S06n557:652": "nanvāyuṣman subhūte anuprāptaiva ayatnena bodhisattvena mahāsattvena sarvajñatā bhavati |",
  "S06n557:653": "evamukte āyuṣmān subhūtirāyuṣmantaṃ śāriputrametadavocat-nāhamāyuṣman śāriputra anutpannasya dharmasya prāptimicchāmi,",
  "S06n557:654": "nāpyabhisamayam |",
  "S06n557:655": "nāpyanutpannena dharmeṇa anutpannā prāptiḥ prāpyate |",
  "S06n557:656": "āha-kiṃ punarāyuṣman subhūte anutpannena dharmeṇa anutpannā prāptiḥ prāpyate,",
  "S06n557:657": "utāho utpannena dharmeṇa anutpannā prāptiḥ prāpyate ?",
  "S06n557:658": "āha-kiṃ punarāyuṣman śāriputra anutpanno dharma utpannaḥ,",
  "S06n557:659": "utāho anutpanna eva dharmo'nutpannaḥ?",
  "S06n557:660": "āha-kiṃ punarāyuṣman subhūte utpāda eva dharmo'nutpādaḥ,",
  "S06n557:661": "utāho anutpādo dharma utpādaḥ?",
  "S06n557:662": "āha-utpādo dharmo'nutpādo dharma ityāyuṣman śāriputra na pratibhāti jalpitum |",
  "S06n557:663": "āha-anutpādo'pi te āyuṣman subhūte pratibhāti jalpitum |",
  "S06n557:664": "āha-anutpāda evāyuṣman śāriputra jalpaḥ |",
  "S06n557:665": "anutpāda eva āyuṣmān śāriputra pratibhāti |",
  "S06n557:666": "anutpāda eva āyuṣman śāriputra pratibhānam |",
  "S06n557:667": "evamevāyuṣman śāriputra atyantaṃ pratibhāti ||",
  "S06n557:668": "evamukte āyuṣmān śāriputra āyuṣmantaṃ subhūtimetadavocat-dhārmakathikānāmāyuṣmān subhūtiragratāyāṃ sthāpitavyaḥ |",
  "S06n557:669": "tatkasya hetoḥ?",
  "S06n557:670": "tathā hyāyuṣmān subhūtiḥ sthaviro yato yata eva paripraśnīkriyate,",
  "S06n557:671": "tatastata eva niḥsarati,",
  "S06n557:672": "dharmatāyāśca na calati,",
  "S06n557:673": "tāṃ ca dharmatāṃ na virodhayati |",
  "S06n557:674": "evamukte āyuṣmān subhūtirāyuṣmantaṃ śāriputrametadavocat-dharmataiṣā āyuṣman śāriputra bhagavataḥ śrāvakāṇāmaniśritadharmāṇām |",
  "S06n557:675": "te yato yata eva paripraśnīkriyante,",
  "S06n557:676": "tatastata eva niḥsaranti,",
  "S06n557:677": "dharmatāṃ ca na virodhayanti,",
  "S06n557:678": "dharmatāyāśca na vyativartante |",
  "S06n557:679": "tatkasya hetoḥ?",
  "S06n557:680": "yathāpi nāma aniśritattvātsarvadharmāṇām |",
  "S06n557:681": "evamukte āyuṣmān śāriputra āyuṣmantaṃ subhūtimetadavocat-sādhu sādhu āyuṣman subhūte |",
  "S06n557:682": "katamaiṣā sarvadharmāniśritapāramitā bodhisattvānāṃ mahāsattvānām?",
  "S06n557:683": "subhūtirāha-prajñāpāramitaiva āyuṣman śāriputra sārvayānikī,",
  "S06n557:684": "sarvadharmāniśritatayā sarvadharmāniśritapāramitā ca |",
  "S06n557:685": "iti hi yasya bodhisattvasya mahāsattvasya evaṃ gambhīrāyāṃ prajñāpāramitāyāṃ bhāṣyamāṇāyāmevaṃ deśyamānāyāmevamupadiśyamānāyāṃ na bhavati cittasya avalīnatvam,",
  "S06n557:686": "na bhavati kāṅkṣāyitatvam,",
  "S06n557:687": "na bhavati dhaṃdhāyitatvam,",
  "S06n557:688": "na bhavati cittasyānyathātvam,",
  "S06n557:689": "veditavyamayaṃ bodhisattvo mahāsattvo viharatyanena prajñāpāramitāvihāreṇa avirahitaścānena manasikāreṇeti ||",
  "S06n557:690": "atha khalvāyuṣmān śāriputra āyuṣmataṃ subhūtimetadavocat-kathamāyuṣman subhūte avirahito bodhisattvo mahāsattvo'virahito manasikāreṇa bhavati,",
  "S06n557:691": "yaḥ prajñāpāramitāvihāreṇa viharati?",
  "S06n557:692": "yadi hyāyuṣman subhūte bodhisattvo mahāsattvo'virahito manasikāreṇa bhavati,",
  "S06n557:693": "evaṃ sa virahitaḥ prajñāpāramitāvihāreṇa bhavati |",
  "S06n557:694": "yadi ca āyuṣman subhūte avirahito bodhisattvo mahāsattvaḥ prajñāpāramitāvihāreṇa bhavati,",
  "S06n557:695": "evaṃ sa virahito manasikāreṇa bhavati |",
  "S06n557:696": "yadi ca āyuṣman subhūte manasikāreṇāvirahito bodhisattvo mahāsattvaḥ,",
  "S06n557:697": "avirahita eva prajñāpāramitāvihāreṇa bhavati |",
  "S06n557:698": "evaṃ sati sarvasattvā apyavirahitā bhaviṣyanti prajñāpāramitāvihāreṇa |",
  "S06n557:699": "tatkasya hetoḥ?",
  "S06n557:700": "sarvasattvā api hyavirahitā manasikāreṇa viharanti ||",
  "S06n557:701": "evamukte āyuṣmān subhūtirāyuṣmantaṃ śāriputrametadavocat-sādhu sādhu āyuṣman śāriputra |",
  "S06n557:702": "api tu upālapsye tvā |",
  "S06n557:703": "artha eva tvāyuṣmatā śāriputreṇa bhūtapadābhidhānena parigṛhītaḥ |",
  "S06n557:704": "tatkasya hetoḥ?",
  "S06n557:705": "sattvāsvabhāvatayā āyuṣman śāriputra manasikārāsvabhāvatā veditavyā |",
  "S06n557:706": "sattvāsadbhāvatayā āyuṣman śāriputra manasikārāsadbhāvatā veditavyā |",
  "S06n557:707": "sattvaviviktatayā āyuṣman śāriputra manasikāraviviktatā veditavyā |",
  "S06n557:708": "sattvācintyatayā āyuṣman śāriputra manasikārācintyatā veditavyā |",
  "S06n557:709": "sattvānabhisaṃbodhanatayā āyuṣman śāriputra manasikārānabhisaṃbodhanatā veditavyā |",
  "S06n557:710": "sattvāyathābhūtārthābhisaṃbodhanatayā āyuṣman śāriputra manasikārāyathābhūtārthābhisaṃbodhanatā veditavyā |",
  "S06n557:711": "anena āyuṣman śāriputra evaṃrūpeṇa manasikāreṇa icchāmi bodhisattvaṃ mahāsattvaṃ viharantamanena vihāreṇeti ||",
  "S06n557:712": "āryāṣṭasāhasrikāyāṃ prajñāpāramitāyāṃ sarvākārajñatācaryāparivarto nāma prathamaḥ ||"
}