{
  "SA20n1334:0": "karmavibhaṅgopadeśaḥ |",
  "SA20n1334:1": "śaṅkhakṣīramṛṇālakumudaprasmerahāraprabhaiḥ",
  "SA20n1334:2": "sauvarṇāgarudhūpadurdinatalaiścañcatpatākādharaiḥ |",
  "SA20n1334:3": "ślādhyairdhātuvaraidharanibhair(bhūryasya)",
  "SA20n1334:4": "saṃbhūṣitā",
  "SA20n1334:5": "taṃ vande suranāgayakṣamukuṭāvyāghṛṣṭapādaṃ munim ||",
  "SA20n1334:6": "jayatu saddharmaḥ |",
  "SA20n1334:7": "ityāha bhikṣā śrutasomā |",
  "SA20n1334:8": "asti karma alpāyuḥsaṃvartanīyam |",
  "SA20n1334:9": "asti karma alpāyuḥsaṃvartanīyamiti karmagatiryathānyāyaṃ vistareṇa vibhaktāḥ |",
  "SA20n1334:10": "daśānuśaṃsāḥ pravrajyāraṇyakatve bhaikṣyacaryāyām |",
  "SA20n1334:11": "daśa vaiśāradyānīti |",
  "SA20n1334:12": "sarve kāmaguṇā yathānyāyaṃ yuktāḥ |",
  "SA20n1334:13": "daśānuśaṃsāstathāgatacaityāñjalikarmagandhapuṣpacchatrāṇām |",
  "SA20n1334:14": "kathaṃ daśānuśaṃsāḥ ?",
  "SA20n1334:15": "nanu bhagavatā sūtramuktamekottarike-yāvanto bhikṣavaḥ sattvā apadā vā dvipadā vā catuṣpadā vā bahupadā vā,",
  "SA20n1334:16": "tathāgatasteṣāṃ sattvānāmagrata ākhyāyate yadidamarhan samyaksaṃbuddhaḥ iti vistaraḥ |",
  "SA20n1334:17": "gāthā coktā -",
  "SA20n1334:18": "evamacintiyo buddho buddhadharme'pyacintiyaḥ |",
  "SA20n1334:19": "yadi dharmo nvacintyo buddho'pyacintyo",
  "SA20n1334:20": "acintyaprasannasya vipāko'pi acintiyaḥ |",
  "SA20n1334:21": "kathaṃ daśa guṇāḥ puṣpacchatrādīnām ? ucyate |",
  "SA20n1334:22": "evametadyathāsūtramuktam,",
  "SA20n1334:23": "tathaiva tannānyathā |",
  "SA20n1334:24": "ye buddhe śraddadhanti,",
  "SA20n1334:25": "dharme cāpi,",
  "SA20n1334:26": "saṃghe ca pratipannāḥ,",
  "SA20n1334:27": "teṣāmacintyaprasannasya vipāko'pyacintyaḥ |",
  "SA20n1334:28": "ye tu mithyādarśanopahatacittāḥ,",
  "SA20n1334:29": "yathā-buddhasya parinirvṛtasya stūpe dattasya phalaṃ kutaḥ ?",
  "SA20n1334:30": "yasmānnāsti pratigrāha iti,",
  "SA20n1334:31": "teṣāṃ viparītadṛṣṭīnām |",
  "SA20n1334:32": "bhagavānāha-deśeme guṇāśchatrādīnām |",
  "SA20n1334:33": "anenāpi tāvatsukhena puṇyāni kurvantu |",
  "SA20n1334:34": "tatteṣāṃ bhaviṣyati dīrgharātraṃ hitāya sukhāya |",
  "SA20n1334:35": "api ca sarve'pi guṇā eteṣvevāntargatāḥ ucyante |",
  "SA20n1334:36": "kathaṃ punarbhagavati kṛtaḥ prasādo'cintya iti ? ucyate |",
  "SA20n1334:37": "yathā atraiva karmavibhaṅge uktam,",
  "SA20n1334:38": "evamanyeṣu sūtrānteṣu |",
  "SA20n1334:39": "api tu mandabuddhīnāmarthāya punaruktaṃ kriyate |",
  "SA20n1334:40": "yathā karṇesumanaḥprabhṛtīnāṃ sthavirāṇām -",
  "SA20n1334:41": "ekapuṣpapradānena aśītikalpakoṭayaḥ |",
  "SA20n1334:42": "idaṃ aśraddhānīyam |",
  "SA20n1334:43": "evamacintyo vipākaḥ |",
  "SA20n1334:44": "tathā aśokaprabhṛtīnāṃ pāṃśudānena cakravartirājyaṃ srotāpattiphalaṃ (ca)",
  "SA20n1334:45": "idamacintyamaśraddheyaṃ ca |",
  "SA20n1334:46": "tathā ca aniruddhaprabhṛtīnāṃ caikapiṇḍapātapradānena cakravartirājyaṃ sapta devarājyāni paścime ca bhave'rhattvaṃ ca prāptam |",
  "SA20n1334:47": "evamādīni ca bahūni vaktavyāni |",
  "SA20n1334:48": "api ca |",
  "SA20n1334:49": "ekenācintanīyena sarvamākrāmyati |",
  "SA20n1334:50": "yathoktaṃ bhagavatā abhidharme bālakāṇḍasūtre-ekacittaprasādasya vipāko varṇitaḥ-yadi ānanda saṃsāre saṃsarataḥ ekacittaprasādasya vipākena saptakṛtvaḥ paranirmita-vaśavartiṣu devaputro rājyaṃ kārayati,",
  "SA20n1334:51": "saptakṛtvo nirmāṇaratiṣu |",
  "SA20n1334:52": "saptakṛtvaḥ sukhiteṣu |",
  "SA20n1334:53": "saptakṛtvo yāmeṣu deveṣu bhūtvā rājyaṃ kārayati |",
  "SA20n1334:54": "ṣaṭ triṃśadindrarājyāni kārayati |",
  "SA20n1334:55": "dvāsaptatimahārājikeṣu deveṣu kārayati |",
  "SA20n1334:56": "cakravartirājyānāṃ koṭikoṭīnāṃ rājyāni kārayati |",
  "SA20n1334:57": "yadi na rājyaṃ tata idamekacittaprasādasya phalam |",
  "SA20n1334:58": "api ca sarvaśrāvakabuddhenāpi bhūyate |",
  "SA20n1334:59": "yathā dīpaṃkareṇa buddhena dīpamālāyāḥ pradānena buddhatvaṃ prāptam |",
  "SA20n1334:60": "idamapyaśraddhānāmaśraddhānīyam |",
  "SA20n1334:61": "evaṃrūpāṇi karmāṇi,",
  "SA20n1334:62": "yāni loke na praśraddadhati |",
  "SA20n1334:63": "teṣāmaśraddhānāṃ hīnādhimuktikānāṃ bhagavānāha-daśeme guṇāścaityavandanāyāśca |",
  "SA20n1334:64": "vistaraḥ |",
  "SA20n1334:65": "guṇapūrṇānāṃ tu buddhamāhātmyaṃ na kevalamagratāsūtre |",
  "SA20n1334:66": "uktaṃ ca yathā brāhmaṇasūtre-agro'haṃ hi brāhmaṇaśreṣṭho loke |",
  "SA20n1334:67": "iti sūtraṃ yojyam |",
  "SA20n1334:68": "yathā ca bhagavān koṭusya maharṣeḥ śelasya ca tāpasasya vinayārthamāśramaṃ gataḥ |",
  "SA20n1334:69": "tābhyāṃ ca bhaktena nimantritaḥ |",
  "SA20n1334:70": "tābhyāṃ ca bhagavān jñātvedamudānamudānītavān -",
  "SA20n1334:71": "agnihotramukhā vedā gāyatrī chandasāṃ mukham |",
  "SA20n1334:72": "rājā mukhaṃ manuṣyāṇāṃ nadīnāṃ sāgaro mukham ||",
  "SA20n1334:73": "nakṣatrāṇāṃ mukhaṃ ādityastapatāṃ mukham |",
  "SA20n1334:74": "puṇyamākāṅkṣamāṇānāṃ saṃbuddho yatatāṃ mukham |",
  "SA20n1334:75": "etaddarśayati bhagavān |",
  "SA20n1334:76": "yathā sarveṣāṃ yajñānāṃ jāyamānānāmagnihotraṃ mukham |",
  "SA20n1334:77": "vedānāṃ gāyatrī mukham |",
  "SA20n1334:78": "sarveṣāṃ puruṣāṇāṃ rājā mukham |",
  "SA20n1334:79": "nadīnāṃ sāgaraḥ śreṣṭhaḥ |",
  "SA20n1334:80": "nakṣatrāṇāṃ candramā agryaḥ |",
  "SA20n1334:81": "tapatāmādityaḥ pradhānaḥ sāhasrāṇāṃ lokadhātūnāmavabhāsayati |",
  "SA20n1334:82": "evaṃ yaścintayati-asminnekapuruṣe dattaṃ mahāphalamiti |",
  "SA20n1334:83": "bhagavānāha-saṃbuddho dakṣiṇeyānāmagrya iti |",
  "SA20n1334:84": "anenāpi kāraṇena bhagavānagrya |",
  "SA20n1334:85": "etatsūtramapyāgame brāhmaṇanipāte vistareṇa pratyavagantavyam |",
  "SA20n1334:86": "yathā ca bhagavatā etadagre dakṣiṇāvibhaṅge sūtra uktam-etadagramānanda pratipudgalikānāṃ dakṣiṇīyānāṃ yadidaṃ tathāgato'rhan samyaksaṃbuddhaḥ |",
  "SA20n1334:87": "evamagryatā bhagavato vaktavyā |",
  "SA20n1334:88": "yathā ca mahāsamājīye parinirvāṇādisūtreṣu dvādaśayojaniko devānāṃ saṃnipātaḥ |",
  "SA20n1334:89": "yathā mahāprātihārye'kaniṣṭhikādibhirdevaiḥ pūjitaḥ |",
  "SA20n1334:90": "mahāprātihāryaṃ ca dṛṣṭvā anekāni tīrthakaraśatāni pravrajitāni |",
  "SA20n1334:91": "yathā ca tāpasā urubilvākāśyapaprabhṛtayaḥ pravrajitāḥ |",
  "SA20n1334:92": "parivrājakāśca śāriputramaudgalyāyanaprabhṛtayaḥ pravrajitāḥ |",
  "SA20n1334:93": "brāhmaṇāaśca brahmāyu(pūraśāyino)",
  "SA20n1334:94": "vasiṣṭhabhāradvājaprabhṛtayo'bhiprasannāḥ |",
  "SA20n1334:95": "tathā rājānaḥ prasenajidbimbasāraprabhṛtayaḥ,",
  "SA20n1334:96": "gṛhapatayaḥ anāthapiṇḍadaghoṣilaprabhṛtayaḥ |",
  "SA20n1334:97": "evaṃ devānāṃ ye'gryā manuṣyāṇāṃ ca,",
  "SA20n1334:98": "te'bhiprasannā bhagavati |",
  "SA20n1334:99": "anenāpi kāraṇena bhagavān agryaḥ |",
  "SA20n1334:100": "api ca yathaikottarikāgratāsūtra uktam-agradharmasamanvāgato devabhūtamanuṣyāgryaḥ prāptaḥ pramoditaḥ |",
  "SA20n1334:101": "etaduktaṃ bhavati-nirvāṇagāmī dharmo'dhigataḥ |",
  "SA20n1334:102": "tenaḥ kāraṇenāgryaḥ |",
  "SA20n1334:103": "kiṃ kāraṇaṃ pūrvamapi bodhisattvabhūtaṃ devā upasaṃkrāntāḥ |",
  "SA20n1334:104": "yathā govindasūtre,",
  "SA20n1334:105": "śatavarge ca tāpasasūtre indra upasaṃkrāntaḥ |",
  "SA20n1334:106": "nanu tadā agradharmasamanvāgataḥ,",
  "SA20n1334:107": "sāṃprataṃ nirvāṇagāmī mārgo'dhigataḥ |",
  "SA20n1334:108": "tenāgryaḥ |",
  "SA20n1334:109": "evamapi deśitā dharmāḥ |",
  "SA20n1334:110": "kecidāhuḥ- buddhaḥ parinirvṛto mokṣaṃ prāptaḥ |",
  "SA20n1334:111": "tasya yat stūpe dattaṃ pratimāyāṃ vā dhūpapuṣpādikaṃ kaḥ pratigṛhṇātiḥ ?",
  "SA20n1334:112": "yadā buddhaḥ parinirvṛta evocyate |",
  "SA20n1334:113": "aśraddhaitadvākyam,",
  "SA20n1334:114": "purato vā pāpataram,",
  "SA20n1334:115": "yeṣāṃ buddhaśāsanasiddhānto na viditaḥ |",
  "SA20n1334:116": "ya eṣa dharmo bhagavatā diśataḥ,",
  "SA20n1334:117": "etadbhagavataḥ śarīram |",
  "SA20n1334:118": "sa cādya tiṣṭhati |",
  "SA20n1334:119": "tasminnantarhite buddhaḥ parinirvṛto bhaviṣyati |",
  "SA20n1334:120": "yāvaddharmastiṣṭhati tāvadbuddho na parinirvāpayati |",
  "SA20n1334:121": "kiṃ kāraṇam ?",
  "SA20n1334:122": "dharmaśarīraṃ bhagavataḥ śarīraṃ pāramārthikam |",
  "SA20n1334:123": "tena dharmeṇa yadā deśitena srotāpattiphalaṃ prāpsyate,",
  "SA20n1334:124": "sakṛdāgāmiphalam,",
  "SA20n1334:125": "anāgāmiphalam,",
  "SA20n1334:126": "anāgāmiphalaṃ ca arhattvaṃ (ca) |",
  "SA20n1334:127": "etadarthaṃ cāsmākaṃ pravrajyā phalaprāptinimittam |",
  "SA20n1334:128": "buddhastiṣṭhatiphalāni prāpsyante |",
  "SA20n1334:129": "na parinirvṛtaḥ |",
  "SA20n1334:130": "tatrāyaṃ doṣaḥ syāt |",
  "SA20n1334:131": "asmākaṃ tvadyāpi phalāni prāpsyante |",
  "SA20n1334:132": "na parinirvṛtaḥ |",
  "SA20n1334:133": "tatrāyaṃ doṣaḥ syāt |",
  "SA20n1334:134": "asmākaṃ tvadyāpi phalāni prāpyante |",
  "SA20n1334:135": "ārabdhavīryāṇāṃ na kiṃcid duṣkaram |",
  "SA20n1334:136": "buddhe tiṣṭhamāne kartavyametatsarvaṃ kriyate |",
  "SA20n1334:137": "anenāpi kāraṇena jñeyaṃ dharmaśarīrastathāgata iti |",
  "SA20n1334:138": "yathā mahāparinirvāṇasūtre uktam-syādevamānanda yuṣmākaṃ parinirvṛto bhagavān |",
  "SA20n1334:139": "adyāgre nāsti śāsteti |",
  "SA20n1334:140": "naitadevaṃ draṣṭavyam |",
  "SA20n1334:141": "adyāgre vaḥ ānanda sūtrāntaḥ śāstā |",
  "SA20n1334:142": "evaṃ bhagavatā sūtrābhidharmavinayā dattāḥ |",
  "SA20n1334:143": "adyāgre caiṣa buddhaḥ |",
  "SA20n1334:144": "etaddarśayati |",
  "SA20n1334:145": "bhagavān |",
  "SA20n1334:146": "tathā na kiṃcinmātāpitṛsaṃbhavena śarīreṇa kāryaṃ kriyate |",
  "SA20n1334:147": "etaddarśayati |",
  "SA20n1334:148": "yadāhaṃ gṛha āvāsavasitaḥ,",
  "SA20n1334:149": "na tadā mayā kaściddharmo'bhisaṃbuddhaḥ |",
  "SA20n1334:150": "tasmānna mātāpitṛsaṃbhavaṃ śarīraṃ buddhaḥ |",
  "SA20n1334:151": "yadā tvahamekonatriṃśadvarṣādgṛhānnirgataḥ,",
  "SA20n1334:152": "ye duḥkhena dharmamicchanti te duṣkaracaryayā vismāpitāḥ |",
  "SA20n1334:153": "na ca me kaścidduḥkhena dharme'dhigataḥ |",
  "SA20n1334:154": "yathā romaharṣaṇīyasūtre uktāḥ,",
  "SA20n1334:155": "tathā pratyavagantavyāḥ |",
  "SA20n1334:156": "ṣaḍvarṣāṇi duṣkaraṃ kṛtam |",
  "SA20n1334:157": "na ca tena kaściddharmo'dhigataḥ |",
  "SA20n1334:158": "paścānmayā bhojanaṃ bhuktaṃ śarīrabalaṃ ca prāpya vaiśākhamāsapūrṇapañcadaśyāṃ bodhimūle niṣaṇṇenānuttarā samyaksaṃbodhiḥ prāptā |",
  "SA20n1334:159": "vārāṇasyāṃ gatvā dharmacakra pravartitam |",
  "SA20n1334:160": "tena dharmeṇa phalādhigamaḥ kriyate |",
  "SA20n1334:161": "sa cā ---- ti |",
  "SA20n1334:162": "anenāpi kāraṇena dharmakāyāstathāgatāḥ |",
  "SA20n1334:163": "yathā vinaye pāṭhaḥ |",
  "SA20n1334:164": "bhagavantaṃ bhagavato mātṛṣvasāha-jīvantu bhavanta bhaga------ |",
  "SA20n1334:165": "yattu bhagavatoktam ---- na te'haṃ gautami pureva vaktavyaḥ |",
  "SA20n1334:166": "sāha-atha kathaṃ bhagavān vaktavyaḥ ?",
  "SA20n1334:167": "bhagavānāha-evaṃ vaktavyam-dī(rgharātraṃ bhagava)",
  "SA20n1334:168": "to dharmastiṣṭhatu |",
  "SA20n1334:169": "etaddarśayati-na mama mātāpitṛsaṃbhavena śarīreṇa kiṃcinniṣṭhā |",
  "SA20n1334:170": "ato dharmaśarīraṃ me dīrgharātraṃ tiṣṭhatu |",
  "SA20n1334:171": "yāni mayā saṃsāre duṣkarasahasrāṇi kṛtāni,",
  "SA20n1334:172": "tānyatīva dharmasyārthāya |",
  "SA20n1334:173": "anenāpi kāraṇena ya eva bhagavataḥ śarīraṃ --- |",
  "SA20n1334:174": "mahāparinirvāṇasūtre uktam-āgatā ānanda devāḥ,",
  "SA20n1334:175": "divyāni ca candanacūrṇāni gṛhya,",
  "SA20n1334:176": "divyāni ca māndāravāṇi puṣpāṇi,",
  "SA20n1334:177": "divyāni ------ nanda evaṃ tathāgataḥ satkṛto bhavati gurukṛto mānito vā pūjito vā |",
  "SA20n1334:178": "yaḥ punaḥ kaścidānanda mama śāsane'pramatto viharati,",
  "SA20n1334:179": "ā ---- kurute dharmaṃ dhārayati,",
  "SA20n1334:180": "tenāhaṃ satkṛto gurukṛto mānitaḥ pūjito bhavāmi |",
  "SA20n1334:181": "etaddarśayati |",
  "SA20n1334:182": "kāśyapasya samyaksaṃbuddha (sya bhikṣu)",
  "SA20n1334:183": "bhikṣuṇībhirupāsakopāsikābhiḥ |",
  "SA20n1334:184": "(taṃ ca ) śarīrapūjā kṛtā,",
  "SA20n1334:185": "na dharmo dhāritaḥ |",
  "SA20n1334:186": "yāvaddharmo'ntarhitaḥ |",
  "SA20n1334:187": "evamāpūryamapyevaṃ kari-------(apa)",
  "SA20n1334:188": "cayitavyaḥ |",
  "SA20n1334:189": "etanmama śarīram |",
  "SA20n1334:190": "etaddarśayatimayi parinirvṛte yatkartavyam |",
  "SA20n1334:191": "dharmaṃ satkariṣyata evoktam |",
  "SA20n1334:192": "dharmakāyāsta (thāgatāḥ) |",
  "SA20n1334:193": "mahāparinivāṇe āryānandaḥ pṛcchati-kathamasmābhirbhagavati parinirvṛte bhagavaccharīrapratipattiḥ kāryā ?",
  "SA20n1334:194": "bhagavānāha-alpotsukairyuṣmābhirbhavitavyam |",
  "SA20n1334:195": "upāsakāḥ śarīraṃ yathā jñāsyanti,",
  "SA20n1334:196": "tathā kariṣyanti |",
  "SA20n1334:197": "etaddarśayati-yadetaddharmaśarīram,",
  "SA20n1334:198": "etadyuṣmābhiḥ paripālitavyam |",
  "SA20n1334:199": "upāsakābahuvyagrāḥ |",
  "SA20n1334:200": "asamartha dharmadhāraṇaṃ kartum |",
  "SA20n1334:201": "anena cirasthitenāhaṃ cirasthitiko bhaviṣyāmīti |",
  "SA20n1334:202": "yathā ca devāvatārasūtre utpalavarṇābhikṣuṇyā cakravartirūpaṃ nirmāya bhagavān devalokāvatīrṇaḥ prathamaṃ vanditaḥ |",
  "SA20n1334:203": "sā tuṣṭā |",
  "SA20n1334:204": "mayā bhagavān prathamaṃ vanditaḥ |",
  "SA20n1334:205": "tasyāśca (-------) taṃ jñātvā srotāpattiphalaṃ prāptam |",
  "SA20n1334:206": "etaddarśayati-na mātāpitṛsaṃbhavena śarīreṇa varṇitena vandito bhavāmi |",
  "SA20n1334:207": "yena phalaṃ prāptaṃ vanditaḥ |",
  "SA20n1334:208": "etadarthameva ca tatra gāthoktāḥ-",
  "SA20n1334:209": "manuṣyapratilābhena svargāṇāṃ gamanena ca |",
  "SA20n1334:210": "pṛthivyāmekarājyaṃ ca srotāpattiphalaṃ param ||",
  "SA20n1334:211": "anenāpi kāraṇena dharma eva bhagavataḥ śarīram |",
  "SA20n1334:212": "yathā ca bodhimūlasūtre bhagavānayodhyāyāṃ viharati |",
  "SA20n1334:213": "atha paścimeṣu janapadeṣu dvau bhikṣū prativasataḥ sakhāyau |",
  "SA20n1334:214": "tau bhagavaddarśanāya prasthitau |",
  "SA20n1334:215": "mahāṭavyāṃ prapannau |",
  "SA20n1334:216": "tṛṣārtābhyāṃ tābhyāṃ pānīyaṃ prāptam |",
  "SA20n1334:217": "ekena tṛṣitena pītam |",
  "SA20n1334:218": "dvitīya āha-nāhaṃ bhagavataḥ śikṣāmatikramiṣyāmi |",
  "SA20n1334:219": "aparisrāvaṃ saprāṇakametatpānīyamiti |",
  "SA20n1334:220": "dharmaśca bhagavataḥ śarīram |",
  "SA20n1334:221": "tamanupālayatā dṛṣṭa eva mayā bhagavān |",
  "SA20n1334:222": "sa tṛṣārto bhagavantaṃ namaskurvan kālagataḥ,",
  "SA20n1334:223": "prasannacittaśca deveṣūpapannaḥ |",
  "SA20n1334:224": "dvitīyo bhikṣuḥ sapramāṇakaṃ pānīyaṃ pītvā anupūrveṇa bahubhirdivasairbhagavataḥ samīpaṃ gataḥ |",
  "SA20n1334:225": "sa ca deveṣūpapanno bhikṣuḥ pūrvaṃ gataḥ |",
  "SA20n1334:226": "yena saprāṇakaṃ pānīyaṃ pītaṃ tasya bhikṣorbhagavatā mātāpitṛsaṃbhavaṃ śarīraṃ darśitam-etanmama śarīraṃ paśya |",
  "SA20n1334:227": "sa ca devalokopapanno bhikṣurbhagavatoktaḥ-darśaya śarīraṃ te |",
  "SA20n1334:228": "devaputraśarīraṃ divyaṃ darśitam |",
  "SA20n1334:229": "sa bhikṣuḥ saṃvignaḥ pṛcchati-bhagavan, kimidam ?",
  "SA20n1334:230": "bhagavānāha-ya eṣa devaputro'nena tṛṣṇārtena saprāṇakamudakaṃ na pītam |",
  "SA20n1334:231": "mayā yathoktā śikṣā rakṣitā |",
  "SA20n1334:232": "eṣa dvitīyo mātāpitṛsaṃbhavaṃ śarīraṃ draṣṭukāmaḥ sapraṇākaṃ pānīyaṃ pītvā etasya mayā mātāpitṛsaṃbhavaṃ śarīraṃ darśitam-etaccharīraṃ paśya |",
  "SA20n1334:233": "yadyanena kaścidguṇo na dṛṣṭaḥ,",
  "SA20n1334:234": "tena ca mātāpitṛsaṃbhavametaccharīraṃ dṛṣṭam,",
  "SA20n1334:235": "na tenāhaṃ dṛṣṭaḥ |",
  "SA20n1334:236": "etadarthameva gāthoktā -",
  "SA20n1334:237": "cīvarakarṇakaṃ cenniśrāya ākramanti pade pade |",
  "SA20n1334:238": "aparādhena tiṣṭhanti na te buddhasya sāntike ||",
  "SA20n1334:239": "yojanānāṃ sahasreṣu ye śrutvā na subhāṣitam |",
  "SA20n1334:240": "tadarthaṃ pratipadyanti te vai buddhasya sāntike ||",
  "SA20n1334:241": "yathā ca bhagavān dharmaprītyarthaṃ nandakasya bhikṣādharmaśrāvaṇāyopasaṃkrāntaḥ |",
  "SA20n1334:242": "yathā copasthāpanakasūtre uktam-paryeṣata bhikṣavaḥ |",
  "SA20n1334:243": "upasthāpayati dharmaṃ ca me dhārayiṣyati |",
  "SA20n1334:244": "sūtraṃ geyaṃ vyākaraṇamitivṛttaṃ gāthodānam |",
  "SA20n1334:245": "evaṃ navāṅgaśāsanaṃ yo mama dhārayati,",
  "SA20n1334:246": "taṃ mārgayata |",
  "SA20n1334:247": "na mātāpitṛsaṃbhavasya śarīrasya upasthāpakaṃ mārgayata |",
  "SA20n1334:248": "kiṃ kāraṇam ?",
  "SA20n1334:249": "yathoktaṃ ṛddhipādanipāte mṛgāramātuḥ prāsāde-evaṃ bhāviteṣu bhikṣavastathāgataścaturṣu ṛddhipādeṣu kalpaṃ vā tiṣṭhet kalpāvaśeṣaṃ vā |",
  "SA20n1334:250": "etaddarśayati-na yūyaṃ samarthā mama śarīraṃ kalpaṃ vā dhārayitum |",
  "SA20n1334:251": "eṣa tu dharmo dhārayitavyaḥ |",
  "SA20n1334:252": "etanmama śarīram |",
  "SA20n1334:253": "yathā ca mahādevasūtre uktam-mā mama bhaviṣyatha paścima ---- |",
  "SA20n1334:254": "-------- tmanāṃ yadidaṃ kauṇḍinyaḥ |",
  "SA20n1334:255": "mahāprajñānāṃ sāriputraḥ |",
  "SA20n1334:256": "ṛddhimatāṃ maudgalyāyanaḥ |",
  "SA20n1334:257": "yāvaddakṣiṇeyānāṃ subhūtiḥ kulaputraḥ |",
  "SA20n1334:258": "evaṃ sarvasūtraṃ vaktavyam |",
  "SA20n1334:259": "bhikṣuṇīnāmagratāsūtre uktam,",
  "SA20n1334:260": "evamupāsakānāmupāsikānāmagratāsūtre uktam |",
  "SA20n1334:261": "tathā catuṣparṣadasūtram -",
  "SA20n1334:262": "bhikṣavaḥ | vyakto vinītaḥ viśāradaḥ |",
  "SA20n1334:263": "bahuśrutaḥ |",
  "SA20n1334:264": "dharmakathikaḥ |",
  "SA20n1334:265": "dharmārthapratipannaḥ saṃghaṃ śobhayati |",
  "SA20n1334:266": "bhikṣuṇī |",
  "SA20n1334:267": "upāsakaḥ |",
  "SA20n1334:268": "upāsikā |",
  "SA20n1334:269": "bhikṣavaḥ |",
  "SA20n1334:270": "vyaktā vinītā viśāradā bahuśrutā dhārmikā dharmārthapratipannāḥ saṃghaṃ śobhayanti |",
  "SA20n1334:271": "tadapi sūtraṃ vaktavyam |",
  "SA20n1334:272": "api ca |",
  "SA20n1334:273": "ekapudgale'pi tāvacca asmākaṃ vītarāge'prameyā dakṣiṇā |",
  "SA20n1334:274": "yathoktamugrasūtre-paśyogra bhikṣuḥ cīvareṇa prāvṛtenāpramāṇaṃ samādhimupasaṃpadya viharati |",
  "SA20n1334:275": "aprameyastasya puṇyasya puṇyābhiṣyandaḥ |",
  "SA20n1334:276": "kuśalābhiṣyandaḥ sukhasyāhāraḥ |",
  "SA20n1334:277": "tathā piṇḍapātaśayanāsanaglānapratyayabhaiṣajyaṃ paribhuktvā apramāṇaṃ samādhimupasaṃpadya viharati |",
  "SA20n1334:278": "tadyathogra gṛhapate saṃbahulā mahānadya ekībhāvaṃ gacchanti |",
  "SA20n1334:279": "na śakyaṃ te udakaṃ parisaṃkhyātum |",
  "SA20n1334:280": "atha ca punaraprameyo'saṃkhyeyo mahānudakaskandhaḥ iti saṃkhyāṃ gacchanti |",
  "SA20n1334:281": "katamā mahānadyaḥ ?",
  "SA20n1334:282": "gaṅgā yamunā sarayū āryavatī mahī |",
  "SA20n1334:283": "na śakyaṃ tadudakaṃ parisaṃkhyātum |",
  "SA20n1334:284": "atha ca punaraprameyo'saṃkhyeyo mahānudakaskandhaḥ saṃkhyāṃ gacchanti |",
  "SA20n1334:285": "evamevogra paśya bhikṣuḥ cīvaraṃ paribhuñjannapramāṇaṃ samādhimupasaṃpadya viharati |",
  "SA20n1334:286": "evaṃ piṇḍapātaśayanāsanaglānabhaiṣajyaṃ paribhuñjannapramāṇaṃ samādhimupasaṃpadya viharati |",
  "SA20n1334:287": "apramāṇastasya puṇyasya puṇyābhiṣyandaḥ kuśalābhiṣyandaḥ sukhasyāhāraḥ |",
  "SA20n1334:288": "evameva pudgale'pi tāvacchīlavati asmākaṃ dattamaprameyaphalaṃ bhavati |",
  "SA20n1334:289": "tathā ārāmadānavihāradānāni |",
  "SA20n1334:290": "velāmasūtre,",
  "SA20n1334:291": "dakṣiṇāsūtre vistaraḥ pratyavagantavyaḥ |",
  "SA20n1334:292": "tathā parinirvṛtasya bhagavataḥ stūpe kṛtāyāḥ pūjāyā aprameyo vipākaḥ |",
  "SA20n1334:293": "yathoktaṃ karmavibhaṅge-daśānuśaṃsāstathāgatapūjāyāḥ |",
  "SA20n1334:294": "kiṃ kāraṇam ?",
  "SA20n1334:295": "yaḥ kaściddānapatiḥ,",
  "SA20n1334:296": "sa mahābhogavattāṃ vā prārthayan dānaṃ dadāti,",
  "SA20n1334:297": "svargasukhaṃ vā cintayan,",
  "SA20n1334:298": "mokṣanimittaṃ vā |",
  "SA20n1334:299": "tacca sarvamuktam-yathā mahābhogaśca bhavati |",
  "SA20n1334:300": "svargeṣūpapadyate |",
  "SA20n1334:301": "kṣipraṃ ca parinirvāti |",
  "SA20n1334:302": "evamaprameyaḥ stūpe kṛtādhikārasya vipākaḥ |",
  "SA20n1334:303": "na yathānyeṣāṃ vākyānāṃ devadattamanena gṛhṇāti |",
  "SA20n1334:304": "asti karma asmākaṃ yaḥ stūpe dattamapaharati,",
  "SA20n1334:305": "tasyāparimāṇaṃ pāpam |",
  "SA20n1334:306": "teṣāmupamānaṃ na teṣāṃ pramāṇaṃ kriyate |",
  "SA20n1334:307": "yatkiṃcidasmin pṛthivīmaṇḍale sarvasattvānāṃ hiraṇyasuvarṇaṃ dhanadhānyaṃ vastrālaṃkārādiḥ,",
  "SA20n1334:308": "tasya sarvasya yaḥ kaścidapahāraṃ karoti,",
  "SA20n1334:309": "tasmātpāpātprabhūtataraṃ pāpaṃ yaḥ stūpe dattamapaharati |",
  "SA20n1334:310": "eṣo'smākaṃ siddhāntaḥ-yatstūpe dattaṃ tatstūpe eva yojyam |",
  "SA20n1334:311": "yatsaṃghe, tatsaṃghe evopayojyam |",
  "SA20n1334:312": "eṣa svasiddhāntaḥ pratiṣṭhāpitaḥ |",
  "SA20n1334:313": "yathāsmākaṃ bhagavān tiṣṭhati,",
  "SA20n1334:314": "tasmiṃśca kṛto'dhikāro'prameyavipākaḥ |",
  "SA20n1334:315": "kathaṃ punarbāhyā ye devāsteṣāṃ datte kiṃ puṇyaṃ phalate ?",
  "SA20n1334:316": "evaṃ saṃpratipannāḥ |",
  "SA20n1334:317": "buddhaḥ parinirvṛtaḥ |",
  "SA20n1334:318": "asmākaṃ devāstiṣṭhanti |",
  "SA20n1334:319": "evaṃ ca brūmaḥ-yastiṣṭhati yadeva bhaktā vā dhūpaṃ vā puṣpaṃ vā gandhaṃ vā dīpaṃ vā bhojanaṃ vā vastraṃ vā alaṃkāraṃ vā hiraṇyaṃ vā suvarṇaṃ vā prayacchanti,",
  "SA20n1334:320": "kimayaṃ hastena hastaṃ na pratigṛhṇāti ?",
  "SA20n1334:321": "atha na pratigṛhṇāti,",
  "SA20n1334:322": "buddhasya teṣāṃ ca kaḥ prativiśeṣaḥ ?",
  "SA20n1334:323": "atha matam-devānāṃ vā arcāsteṣāṃ pratikṛtayaḥ pūjyante |",
  "SA20n1334:324": "asmāpamapi buddhasya dharmaśarīraṃ tiṣṭhati |",
  "SA20n1334:325": "guṇāśca pūjyante |",
  "SA20n1334:326": "pratimāsu ye dhūpaṃ gandhaṃ puṣpaṃ pratiyacchanti |",
  "SA20n1334:327": "evaṃ kṛte'smākameva datte stūpeṣu puṇyamasti |",
  "SA20n1334:328": "pūjyante |",
  "SA20n1334:329": "yasmānna pratigṛhṇāti,",
  "SA20n1334:330": "tasmānnāsti devāḥ |",
  "SA20n1334:331": "athāsti devāḥ,",
  "SA20n1334:332": "kasmānna pratigṛhṇanti ?",
  "SA20n1334:333": "kiṃ kāraṇam ?",
  "SA20n1334:334": "uktaṃ bhagavatā-trayāṇāṃ samavāyena dakṣiṇā mahāphalā bhavati |",
  "SA20n1334:335": "yadi tāvaddātā bhavati,",
  "SA20n1334:336": "yacca dravyaṃ dātavyaṃ hiraṇyasuvarṇādi tacca bhavati,",
  "SA20n1334:337": "ye dakṣiṇīyāḥ |",
  "SA20n1334:338": "pratigrāhakāḥ devā manuṣyā vā |",
  "SA20n1334:339": "evaṃ teṣāṃ trayāṇāmapi samavāyaiḥ |",
  "SA20n1334:340": "na dānapratidānaṃ hastena hastaṃ dattaṃ mahāphalaṃ bhavati |",
  "SA20n1334:341": "yadyastyeva,",
  "SA20n1334:342": "kiṃ ca na pratigṛhṇanti ?",
  "SA20n1334:343": "tadbhaktānām |",
  "SA20n1334:344": "atha pratigṛhṇanti,",
  "SA20n1334:345": "tadbhaktānām |",
  "SA20n1334:346": "atha na pratigṛhṇanti, kiṃ kṛtvā ?",
  "SA20n1334:347": "atha yuktaṃ ca bhaktānāmevaṃ krodhaḥ kāraṇam |",
  "SA20n1334:348": "atha teṣāṃ satyaṃ nāsmākaṃ devaḥ kruddha iti |",
  "SA20n1334:349": "ucyate |",
  "SA20n1334:350": "yadi na kruddhāḥ,",
  "SA20n1334:351": "kimarthaṃ na pratigṛhṇanti ?",
  "SA20n1334:352": "tasmānnāsti saḥ |",
  "SA20n1334:353": "idaṃ tṛtīyaṃ kāraṇam |",
  "SA20n1334:354": "yacca teṣāṃ devānāṃ devabhaktāḥ suvarṇaṃ hiraṇyaṃ vā pādamūle prayacchanti,",
  "SA20n1334:355": "evaṃ devasya ko bandho vā iti |",
  "SA20n1334:356": "tadyadi tasya dhūpeṣu puṣpeṣu gandheṣu vā mālyakare vopayujyate |",
  "SA20n1334:357": "yena tu dattaṃ tasya puṇyaphalamasti |",
  "SA20n1334:358": "atha taddravyamanyaireva gṛhītam,",
  "SA20n1334:359": "yo dātā tasya puṇyaphalaṃ nāsti |",
  "SA20n1334:360": "ye ca gṛhṇanti vayaṃ devabhaktā devapādopajīvinaḥ |",
  "SA20n1334:361": "devo vayaṃ caikamiti |",
  "SA20n1334:362": "teṣāmadattadevaiśvarye devadravyāpahāre kiṃ kāraṇam ?",
  "SA20n1334:363": "devadravyamanyena grāhyam |",
  "SA20n1334:364": "iha devasya samo vā dravyaṃ gṛhyet prativiśiṣṭo vā ?",
  "SA20n1334:365": "na ca devasya kaścittulyaḥ,",
  "SA20n1334:366": "prāgeva viśiṣṭataraśca |",
  "SA20n1334:367": "te prativiśiṣṭatarāḥ |",
  "SA20n1334:368": "kiṃ kāraṇam ?",
  "SA20n1334:369": "yasmātte tasya praṇipātaṃ kurvanti |",
  "SA20n1334:370": "devapāde ca svapanti |",
  "SA20n1334:371": "yadā te viśiṣṭatarāḥ,",
  "SA20n1334:372": "kimarthaṃ devaḥ prasādyate ?",
  "SA20n1334:373": "atha tatra devadravyagrahaṇe pāpaṃ nāsti,",
  "SA20n1334:374": "anyeṣāmapio taskarāṇāṃ ye cauryeṇa jīvanti,",
  "SA20n1334:375": "taddravyaparasvāpahāraṃ ca kurvanti,",
  "SA20n1334:376": "teṣāmapi pāpaṃ nāsti |",
  "SA20n1334:377": "atha mātā pitā putro rājā bhṛtyaśca yathādravyaṃ yathāpaitryaṃ dravyaṃ putro gṛhṇāti |",
  "SA20n1334:378": "bhṛtyo vā rājño dravyaṃ gṛhṇāti,",
  "SA20n1334:379": "tathā vayamapi |",
  "SA20n1334:380": "evamapyayuktam |",
  "SA20n1334:381": "kiṃ kāraṇam ?",
  "SA20n1334:382": "putrasya tu piturdravyaṃ gṛhṇato mahān pātakaḥ |",
  "SA20n1334:383": "atha matam-rājabhṛtyavaddravyamiti |",
  "SA20n1334:384": "ucyate |",
  "SA20n1334:385": "rājā adattānāṃ gṛhṇamāṇaṃ putraṃ ca piotā ca dadyāt pitā,",
  "SA20n1334:386": "prāgeva bhṛtyam |",
  "SA20n1334:387": "tasmādasmadarthaṃ so'yaṃ dṛṣṭāntaḥ |",
  "SA20n1334:388": "yaccaivaṃ saṃpratipannāḥ-vayaṃ devabhaktāstatpādopajīvinaśca,",
  "SA20n1334:389": "tasmādgṛhṇīma iti |",
  "SA20n1334:390": "taccāyuktam |",
  "SA20n1334:391": "kiṃ kāraṇam ?",
  "SA20n1334:392": "na ca devabhaktāste devadravyaṃ gṛhṇanti |",
  "SA20n1334:393": "atha gṛhṇanti,",
  "SA20n1334:394": "na te tadbhaktā bhavanti |",
  "SA20n1334:395": "na kaścidbhaktimān devadravyaṃ gṛhṇāti |",
  "SA20n1334:396": "na teṣāṃ devabhaktirbhavati |",
  "SA20n1334:397": "devadravye teṣāṃ bhaktiḥ |",
  "SA20n1334:398": "na teṣāṃ kiṃcitpāpaṃ na vidyate,",
  "SA20n1334:399": "ye'dattaṃ gṛhṇanti |",
  "SA20n1334:400": "kiṃ kāraṇam ?",
  "SA20n1334:401": "pūrvarṣibhirmūle chinne tapovṛkṣaśākhāyāṃ yasya luptapitṛsnehastasyetaro janaḥ |",
  "SA20n1334:402": "etaduktaṃ bhavati-yo'dattaṃ devadravyaṃ gṛhṇāti,",
  "SA20n1334:403": "na tasya kiṃcidakaraṇīyam |",
  "SA20n1334:404": "kiṃ kāraṇam ?",
  "SA20n1334:405": "na te bhaktimantaḥ |",
  "SA20n1334:406": "atha te bhaktimantaḥ,",
  "SA20n1334:407": "śatravaḥ ke khyāpitā devasya ?",
  "SA20n1334:408": "atha matam-yathā amamāstena teṣāṃ dravyaṃ na prayojanam |",
  "SA20n1334:409": "ucyate |",
  "SA20n1334:410": "asti keṣāṃciddevānāṃ śrutiryathā devayajñavidhvaṃsanaṃ pṛthivyā apahāraśca kṛta iti |",
  "SA20n1334:411": "kasmātte'mamā na bhavanti ?",
  "SA20n1334:412": "asmādasmākameva dattaṃ na devasya |",
  "SA20n1334:413": "ucyate |",
  "SA20n1334:414": "dānapatinā kimartham ?",
  "SA20n1334:415": "asmākameva dattam |",
  "SA20n1334:416": "yasmādutsṛjya devasya,",
  "SA20n1334:417": "tasmānna yuṣmākaṃ dattam |",
  "SA20n1334:418": "atha matam-devasyaiva tuṣṭiryadvayaṃ gṛhvīmaḥ |",
  "SA20n1334:419": "kimarthaṃ devena sa dātā noktaḥ-eṣāṃ prayaccha,",
  "SA20n1334:420": "eṣāṃ datto ---- bhaviṣyāmīti |",
  "SA20n1334:421": "yasmāddātā devena noktaḥ,",
  "SA20n1334:422": "taiśca gṛhītam,",
  "SA20n1334:423": "tasmāddātuḥ puṇyaphalaṃ nāsti |",
  "SA20n1334:424": "ye ca gṛhṇanti teṣāmadattādānam |",
  "SA20n1334:425": "atha matam-devasya puṇye ca ---- taccāyuktam |",
  "SA20n1334:426": "kiṃ kāraṇam ?",
  "SA20n1334:427": "yasmāddevena tad dravyaṃ svayameva gṛhya hastena hastaṃ teṣāṃ na pratipāditam |",
  "SA20n1334:428": "yathoktaṃ bhagavatā-trayāṇāṃ samavāyena dakṣiṇā mahāphalā bhavatyeveti |",
  "SA20n1334:429": "evaṃ kiṃ na dattam ?",
  "SA20n1334:430": "evaṃ caite viśiṣṭāḥ samānādeva |",
  "SA20n1334:431": "ucyate-paradravyāpahāramapi kariṣyati |",
  "SA20n1334:432": "asti ca ke --- nānāpi jīvanti |",
  "SA20n1334:433": "tatparadravyamaśaktito na gṛhṇanti |",
  "SA20n1334:434": "kecidrājādattabhayāt |",
  "SA20n1334:435": "etāni devānāṃ ca devabhaktānāṃ ca devadharmasya pa ----- kāni |",
  "SA20n1334:436": "adyāpi cātra bhūtaṃ vaktavyametattāvaddevasya tīrthayātramapi teṣāṃ kaḥ pratigṛhṇati |",
  "SA20n1334:437": "tāsāṃ ca nadīnāṃ ca kūlāni viśālāni pā ---- kālagatāḥ |",
  "SA20n1334:438": "yattīrtheṣu śrāvayanti kastīrthayātrāṃ teṣāṃ pratigṛhṇāti ?",
  "SA20n1334:439": "atha matam-nadyāṃ snāyāmastīrthamuddiśya asyā nadyāstasmāttīrtha ----- yate |",
  "SA20n1334:440": "siddho'smatpakṣaḥ |",
  "SA20n1334:441": "kiṃ kāraṇam ?",
  "SA20n1334:442": "asmākaṃ buddhasya śarīraṃ tiṣṭhati |",
  "SA20n1334:443": "guṇāḥ pūjyante |",
  "SA20n1334:444": "stūpāni ca dhūpaṃ puṣpaṃ pratigṛhṇanti |",
  "SA20n1334:445": "---- tā nadyaḥ paurāṇamārgamutsṛjya anena pṛthivīpradeśena vahanti |",
  "SA20n1334:446": "te ca ṛṣayaḥ kālagatāḥ |",
  "SA20n1334:447": "tasmātteṣāṃ na kaścittīrthayātrāṃ pratigṛhṇāti |",
  "SA20n1334:448": "evaṃvidhameva ye ṛṣīṇāṃ te brahmarṣiṇāṃ pūjāprabhṛtayaḥ |",
  "SA20n1334:449": "kiṃ kāraṇam ?",
  "SA20n1334:450": "kecit tatra saṃpratipannāḥ |",
  "SA20n1334:451": "brahmāsya jātiḥ |",
  "SA20n1334:452": "kecidākāśyapīyaṃ pūjāḥ |",
  "SA20n1334:453": "keṣāṃcidīśvaraḥ kartā |",
  "SA20n1334:454": "apare tvāhuḥ-prajāpatinā sṛṣṭāḥ prajāḥ |",
  "SA20n1334:455": "tasya brahmaṇo mukham |",
  "SA20n1334:456": "bāhustu kṣatriyāḥ |",
  "SA20n1334:457": "ūrubhyāṃ vaiśyāḥ |",
  "SA20n1334:458": "padbhyāṃ śūdrāḥ |",
  "SA20n1334:459": "evaṃ te saṃpratipannāḥ |",
  "SA20n1334:460": "vayaṃ brūmaḥ-pūrvakālato devaparīkṣitā idaṃ pāpataramaśrotavyaṃ ca |",
  "SA20n1334:461": "kiṃ kāraṇam ?",
  "SA20n1334:462": "ye kicana sattvā dvipadā catuṣpadā vā,",
  "SA20n1334:463": "teṣāṃ yonimukhānnirgamaḥ |",
  "SA20n1334:464": "kiṃ prāptam ?",
  "SA20n1334:465": "prajāpatiyonicatuṣṭayaṃ ca prathamataḥ |",
  "SA20n1334:466": "na bhagacatuṣṭayam |",
  "SA20n1334:467": "manasā vicintyaiva nirmitāḥ |",
  "SA20n1334:468": "evaṃ ca ---- sarve mukhata eva jātāḥ |",
  "SA20n1334:469": "kathamekapuruṣeṇa varṇacatuṣṭayaṃ jātam ?",
  "SA20n1334:470": "yadi ca cāturvarṇyaṃ prajāpatinā jātam |",
  "SA20n1334:471": "ete varṇāścaṇḍālamleccha ---- yaśca kutaḥ prādurbhūtāḥ ?",
  "SA20n1334:472": "tathā hastigavāśvādayaḥ |",
  "SA20n1334:473": "kiṃ kāraṇam ?",
  "SA20n1334:474": "eṣāmatra nāmagrahaṇaṃ na kṛtam |",
  "SA20n1334:475": "kimarthaṃ noktam ?",
  "SA20n1334:476": "mūrdhātaśca ---- pādatalānmlecchāḥ |",
  "SA20n1334:477": "striyaḥ pṛṣṭhataḥ |",
  "SA20n1334:478": "hastigavāśvādīni pādāṅguṣṭhājjātāni |",
  "SA20n1334:479": "atha vā kiṃ noktam |",
  "SA20n1334:480": "mūrdhādasurā jātāḥ hastataḥ --- ti |",
  "SA20n1334:481": "yasmādeteṣāṃ ca nāmagrahaṇaṃ na kṛtam,",
  "SA20n1334:482": "tena prabhūtatarā mṛgapakṣiprabhṛtayaḥ |",
  "SA20n1334:483": "yasmādidaṃ pūrvāparaviruddham |",
  "SA20n1334:484": "yadidaṃ ca brāhmaṇāḥ ---- samā |",
  "SA20n1334:485": "brāhmaṇasya prathamaḥ putro brāhmaṇaḥ |",
  "SA20n1334:486": "dvitīyaḥ kṣatriyaḥ |",
  "SA20n1334:487": "tṛtīyo vaiśyaḥ |",
  "SA20n1334:488": "caturthaḥ śūdraḥ |",
  "SA20n1334:489": "pañcamaścāṇḍālaḥ ----- tato nyūnatarāḥ |",
  "SA20n1334:490": "kiṃ kāraṇam ?",
  "SA20n1334:491": "prajāpateḥ putracatuṣṭayam |",
  "SA20n1334:492": "teṣāmaparimitāḥ putrāḥ |",
  "SA20n1334:493": "evaṃ kṣatriyasyaiva vaiśyasya śūdrasya prathamaḥ putro brāhmaṇaḥ |",
  "SA20n1334:494": "dvitīyaḥ kṣatriyaḥ |",
  "SA20n1334:495": "tṛtīyo vaiśyaḥ |",
  "SA20n1334:496": "caturthaḥ śūdraḥ |",
  "SA20n1334:497": "pañcamaścaṇḍālaḥ |",
  "SA20n1334:498": "śeṣā nyūnatarāḥ |",
  "SA20n1334:499": "kiṃ kāraṇam ?",
  "SA20n1334:500": "bījasadṛśaṃ phalam |",
  "SA20n1334:501": "yathā prajāpateścaturvarṇam,",
  "SA20n1334:502": "evaṃ tasya putrāṇāṃ gotrāṇāṃ ca caturvarṇaṃ bhaviṣyati |",
  "SA20n1334:503": "atha brāhmaṇānāṃ putrāḥ sarve brāhmaṇāḥ,",
  "SA20n1334:504": "tasmātprajāpateste tu viśiṣṭatarāḥ |",
  "SA20n1334:505": "yadi ca te prativiśiṣṭatarāḥ prajāpatinā,",
  "SA20n1334:506": "kiṃ prayojanam ?",
  "SA20n1334:507": "atha matam-prajāpatinā brāhmaṇā nyūnatarā iti |",
  "SA20n1334:508": "tasmādbrāhmaṇasya prathamaputraḥ śūdraḥ,",
  "SA20n1334:509": "śeṣā nyūnatarāḥ |",
  "SA20n1334:510": "yāvadbrahmaṇaputrī brāhmaṇī yadyasya mukhato jātā,",
  "SA20n1334:511": "tasmādagamyā |",
  "SA20n1334:512": "atha padbhyāṃ jātā, śūdrā |",
  "SA20n1334:513": "evaṃ teṣāṃ prajāpatiparīkṣāyā aparimāṇā doṣāḥ |",
  "SA20n1334:514": "atha matam-prajāpatiḥ sraṣṭā |",
  "SA20n1334:515": "īśvareṇa kiṃ prayojanam ?",
  "SA20n1334:516": "atheśvaraḥ kartā,",
  "SA20n1334:517": "kiṃ kāraṇam ?",
  "SA20n1334:518": "yasmāduktam-brahmaṇedaṃ jagatsṛṣṭaṃ lokeśvaranirmitaṃ prajāpatikṛtaṃ ceti |",
  "SA20n1334:519": "sa kaṃ satyaṃ bhavet |",
  "SA20n1334:520": "evaṃ te'nyonyaviruddhāstīrthakarā vivadanti |",
  "SA20n1334:521": "atha matam-sahitā bhūtvā prajā nirmiṇanti,",
  "SA20n1334:522": "tadapyayuktam |",
  "SA20n1334:523": "kiṃ kāraṇam ?",
  "SA20n1334:524": "te pratisāmantarājāno yathānyonyāhaṃkārāḥ-ahaṃ kartā,",
  "SA20n1334:525": "ahaṃ karteti | yathoktam-",
  "SA20n1334:526": "karmadveṣābhibhūtāśca traya evaṃ yadā ime |",
  "SA20n1334:527": "aśāśvatasya cittasya te nirmāyuḥ kathaṃ prajāḥ ||",
  "SA20n1334:528": "evaṃ te sahitā bhūtvā asamarthāḥ prajānirmāṇe |",
  "SA20n1334:529": "evaṃ teṣāṃ mātāpi |",
  "SA20n1334:530": "mahādoṣaḥ karmaṇā na kiṃcinmātraiva pradarśitam |",
  "SA20n1334:531": "atha matam-adyāpi sāvakāśam,",
  "SA20n1334:532": "yasmānnāmagrahaṇaṃ na kṛtam |",
  "SA20n1334:533": "ucyate |",
  "SA20n1334:534": "adya niravakāśaṃ yasmānnāmagrahaṇaṃ na kṛtam |",
  "SA20n1334:535": "kiṃ kāraṇam ?",
  "SA20n1334:536": "ekasya doṣe datte śeṣā doṣā bhavanti |",
  "SA20n1334:537": "etaduktaṃ bhavati-yadi tava brāhmaṇārthaṃ saha kathāṃ kuryāt,",
  "SA20n1334:538": "sa tasya doṣo dātavyaḥ |",
  "SA20n1334:539": "yadi kṣatriyeṇa,",
  "SA20n1334:540": "yadi vaiśyena,",
  "SA20n1334:541": "yadi śūdreṇa saha kathā kriyate,",
  "SA20n1334:542": "yadevamāsṛtya śūdraḥ kathāṃ kuryāt saha vaktavyam |",
  "SA20n1334:543": "tasmādayaṃ doṣaḥ ityevaṃ niravakāśaṃ kṛtaṃ bhavati |",
  "SA20n1334:544": "ya evaṃ pratipannāḥ-buddhaḥ parinirvṛtaḥ,",
  "SA20n1334:545": "kastāḥ pūjāḥ parigṛhṇātīti,",
  "SA20n1334:546": "teṣāmeva svasiddhāntadoṣo vaktavyaḥ |",
  "SA20n1334:547": "tasmātteṣāmeva pratisvaṃ svasiddhāntānāṃ doṣo dātavyaḥ |",
  "SA20n1334:548": "kiṃ kāraṇam ?",
  "SA20n1334:549": "na hyabhiyuktasya paścātpratyabhiyogaḥ |",
  "SA20n1334:550": "tasmādanekaprakāreṇa teṣāṃ pūrvābhiyogaḥ kārya iti |",
  "SA20n1334:551": "na caitadanarthamuktam |",
  "SA20n1334:552": "atraikottarikāsūtraṃ pratyavagantavyam-trīṇīmāni bhikṣavaḥ pracchannavāhīnīti |",
  "SA20n1334:553": "katamāni trīṇi ?",
  "SA20n1334:554": "mātṛgrāmaḥ kūṭakārṣāpaṇo brāhmaṇānāṃ siddhāntaḥ |",
  "SA20n1334:555": "trīṇīmāni bhikṣavaḥ vivṛtāni śobhanti iti |",
  "SA20n1334:556": "katamāni trīṇi ?",
  "SA20n1334:557": "candramaṇḍalaṃ sūryamaṇḍalaṃ buddhavacanam |",
  "SA20n1334:558": "imāni trīṇi vivṛtāni śobhanti |",
  "SA20n1334:559": "yānyetāni parīkṣākāraṇāni devapūjāprajāpatiprabhṛtīnāṃ sadā kāryamadhikṛtya bhagavatoktam-brāhmaṇānāṃ siddhāntaḥ pracchannavāhī |",
  "SA20n1334:560": "mahākarmavibhaṅga ucyate-mahānti karmāṇi |",
  "SA20n1334:561": "atra vistareṇa vibhaktāni |",
  "SA20n1334:562": "tasmānmahākarmavibhaṅgaḥ |",
  "SA20n1334:563": "saṃgrahasārakarmavibhaṅgasarvasārakarmaṇāṃ hīnotkṛṣṭamadhyamāni vistareṇa kathāmukhāni darśitāni |",
  "SA20n1334:564": "tasmādapi mahākarmavibhaṅgaḥ gotrāntarīyāṇāmabhidharmasaṃyukteṣu ||",
  "SA20n1334:565": "mahākarmavibhaṅgo nāma samāptaḥ ||",
  "SA20n1334:566": "ye dharmā hetuprabhavā hetuṃ teṣāṃ tathāgato hyavadat |",
  "SA20n1334:567": "teṣāṃ ca yo nirodha evaṃ vādī mahāśramaṇaḥ ||",
  "SA20n1334:568": "syādrājā dhārmikaśca pracuraguṇadhṛto dharmayuktaśca sarve",
  "SA20n1334:569": "kāle varṣantu meghāḥ sakalabhayaharā raudrasaṃsāraduḥkhāt ||",
  "SA20n1334:570": "udakānalacaurebhyo mūṣikebhyastathaiva ca |",
  "SA20n1334:571": "rakṣitavyaṃ prayatnena mayā kaṣṭena lekhitam ||",
  "SA20n1334:572": "yādṛśaṃ pustakaṃ dṛṣṭvā tādṛśaṃ likhitaṃ mayā |",
  "SA20n1334:573": "yadi śuddhamaśuddhaṃ vā mama doṣo na vidyate ||",
  "SA20n1334:574": "bhagnapṛṣṭhakaṭigrīvastaptadṛṣṭiradhomukhaḥ |",
  "SA20n1334:575": "rakṣitavyaṃ prayatnena jīvamiva pratijñāya (jñayā) |",
  "SA20n1334:576": "śreyo'stu | saṃvat 531 mārgaśiromāse śuklapakṣe trayodaśyāṃ tithau |",
  "SA20n1334:577": "rohiṇīnakṣatre śubhaghaṭi 2 sukarmayoge'ṅgāravāsare |",
  "SA20n1334:578": "tva anurādhāphalaprāptaṃ bhavatu ||",
  "SA20n1334:579": "śrīśrīrājādhirājaparameśvara paramabhaṭṭāraka vijayarājyāḥ |",
  "SA20n1334:580": "yajamānaśriyaṃ brūmo yā śṛṅgāṅgalage śrīśrī ṣaḍakṣarīmahāvihāre śākyabhikṣuśrī mama likhyate ||"
}