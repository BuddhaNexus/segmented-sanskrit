{
  "SA14n1210:0": "XVII",
  "SA14n1210:1": "avinirvatanīyākāraliṅganimittaparivarto nāma saptadaśaḥ |",
  "SA14n1210:2": "'mokṣanirvedhabhāgīye śaikṣo'vaivartiko gaṇaḥ |",
  "SA14n1210:3": "' iti pūrvamuddiṣṭam |",
  "SA14n1210:4": "tatra dve ukte |",
  "SA14n1210:5": "tṛtīyo vaktavyaḥ |",
  "SA14n1210:6": "ataḥ śāstram-",
  "SA14n1210:7": "[97] nirvedhāṅgānyupādāya darśanābhyāsamārgayoḥ |",
  "SA14n1210:8": "ye bodhisattvā vartante so'trāvaivartiko gaṇaḥ ||4-38 ||",
  "SA14n1210:9": "'atra' iti mahāyāne |",
  "SA14n1210:10": "'avaivartikagaṇaḥ' |",
  "SA14n1210:11": "tallakṣaṇam |",
  "SA14n1210:12": "vivartāya prabhavati vaivartikaḥ |",
  "SA14n1210:13": "na tathetyavaivarktiko'vinivartanīyaḥ |",
  "SA14n1210:14": "athāsya nirvedhabhāgīyeṣu sthitasya kati liṅgānītyata āha |",
  "SA14n1210:15": "[98] rūpādibhyo nivṛtyādyaliṅgarviśatidheritaiḥ |",
  "SA14n1210:16": "nirvedhāṅgasthitasyedamavaivartikalalakṣaṇam ||4-39 ||",
  "SA14n1210:17": "avaivartikatvaparijñānamityarthaḥ |",
  "SA14n1210:18": "atha katame rūpādinivṛttyādayaḥ ?",
  "SA14n1210:19": "[99] rūpādibhyo nivṛttiśca vicikitsā'kṣaṇakṣayau |",
  "SA14n1210:20": "ātmānaḥ kuśalasthasya pareṣāṃ tanniyojanam ||4-40 ||",
  "SA14n1210:21": "[100] parādhāraṃ ca dānādi gambhīre'rthepyakāṅkṣaṇam |",
  "SA14n1210:22": "maitraṃ kāyādyasaṃvāsaḥ pañcadhāvaraṇena ca ||4-41 ||",
  "SA14n1210:23": "[101] sarvānuśayahānaṃ ca smṛtisamprajñatā śuci |",
  "SA14n1210:24": "cīvarādiśarīre ca kṛmīṇāmasamudbhavaḥ ||4-42 ||",
  "SA14n1210:25": "[102] cittākauṭilyamādānaṃ dhutasyāmatsarāditā |",
  "SA14n1210:26": "dharmatāyuktagāmitvaṃ lokārthaṃ narakaiṣaṇā ||4-43 ||",
  "SA14n1210:27": "[103] parairaneyatā mārasyānyamārgopadeśinaḥ |",
  "SA14n1210:28": "māra ityavabodhaśca caryā buddhānumoditā ||4-44 ||",
  "SA14n1210:29": "[104] ūṣmamūrdhasu sa kṣāntiṣvagradharmeṣvavasthitaḥ |",
  "SA14n1210:30": "liṅgairamībhirviśatyā sambodherna vivartate ||4-45 ||",
  "SA14n1210:31": "ata āha | atha khalvityādi |",
  "SA14n1210:32": "ākriyante vyajyanta ebhiriti ākārāḥ |",
  "SA14n1210:33": "liṅgyante gamyanta ebhiriti liṅgāni |",
  "SA14n1210:34": "nimīyante nirūpyanta ebhiriti nimittāni |",
  "SA14n1210:35": "ekārthatvepi trayāṇāmupādāna(naṃ)",
  "SA14n1210:36": "sattvāntaraśaṅkāyā vyavacchedārtham |",
  "SA14n1210:37": "paryāyaskandhaṃ (vacanaṃ)",
  "SA14n1210:38": "athavā aparaḥ paryāyaḥ |",
  "SA14n1210:39": "kathamityādi |",
  "SA14n1210:40": "ata eva vāśabdaḥ |",
  "SA14n1210:41": "kathaṃ ve ti kena prakāreṇa jānīyāma iti sambandhaḥ |",
  "SA14n1210:42": "atibahūni liṅgāni tatrādyaṃ tāvadāha yā cetyādinā |",
  "SA14n1210:43": "caturdhā bhūmiḥ |",
  "SA14n1210:44": "pṛthagjanaśrāvakapratyekabuddhabuddhasambandhāt |",
  "SA14n1210:45": "iyaṃ caturvidhāpi tathatābhūmirityucyate |",
  "SA14n1210:46": "kuta ityāha |",
  "SA14n1210:47": "sarvāśca ityādi |",
  "SA14n1210:48": "caśabdo hetau |",
  "SA14n1210:49": "yasmātsarvā etāstathatayā'dvayāḥ |",
  "SA14n1210:50": "rūpādīnāṃ sarvadharmāṇāṃ yathālakṣaṇamasattvāt tathataivaitāḥ |",
  "SA14n1210:51": "tathatā caikaiva na dve na bahavyaḥ |",
  "SA14n1210:52": "tasmāttathatayā'dvayā abhinnāḥ advaidhīkārādacchinnāḥ vikalpasvabhāvavirahāt avikalpāḥ |",
  "SA14n1210:53": "vikalpāgocaratvāt nirvikralpāḥ |",
  "SA14n1210:54": "itīti |",
  "SA14n1210:55": "evaṃ lakṣaṇā yā tathatā tāṃ tathatāṃ dharmatāmavatarati |",
  "SA14n1210:56": "kathamavataratītyāha tathatāyāmityādi |",
  "SA14n1210:57": "sthitastanmātradarśanāt |",
  "SA14n1210:58": "na kalpayati samyak na vikalpayati vitatham |",
  "SA14n1210:59": "evamavataratītyevaṃ satyavatarati |",
  "SA14n1210:60": "..........tyāha |",
  "SA14n1210:61": "evamavatīrṇa ityādi |",
  "SA14n1210:62": "uktena krameṇāvatīrṇaḥ san |",
  "SA14n1210:63": "yatheti yayā mātrayā śrutvāpīti śravaṇānantaramapi |",
  "SA14n1210:64": "tatopi vātikramyeti tata uttarakālamapi |",
  "SA14n1210:65": "na kāṅkṣatīti na bādhate |",
  "SA14n1210:66": "naivamitīti sambandhaḥ |",
  "SA14n1210:67": "vividhā matiḥ vimatiḥ |",
  "SA14n1210:68": "tanna karoti evaṃ vā na veti |",
  "SA14n1210:69": "ata evāha na vicikitsatoti |",
  "SA14n1210:70": "na dhandhāyatītyapratipatteḥ pratiṣedhaḥ |",
  "SA14n1210:71": "kiṃ tarhi karotītyāha |",
  "SA14n1210:72": "api tvityādi |",
  "SA14n1210:73": "tathataiva sarvaṃ na santi rūpādaya ityadhimuñcati śraddhayā |",
  "SA14n1210:74": "avagāhate prajñayā |",
  "SA14n1210:75": "etadeva jñānaṃ mukhyaṃ liṅgam |",
  "SA14n1210:76": "asya paricchedamāha |",
  "SA14n1210:77": "na cetyādinā |",
  "SA14n1210:78": "paricchedāpekṣayā bahuvacanaṃ ebhirliṅgairiti |",
  "SA14n1210:79": "tathataiva sarvamiti jñānāt 'rūpādibhyo nivṛttiḥ' nirvedhāṅgeṣvavaivartikaliṅgaṃ prathamam ||",
  "SA14n1210:80": "punaraparamityādi |",
  "SA14n1210:81": "anyeṣāmiti |",
  "SA14n1210:82": "ito dharmādvāhyānām |",
  "SA14n1210:83": "śramaṇānāmiti pravrajitānām |",
  "SA14n1210:84": "mukhamullokayati praṇataḥ paśyati |",
  "SA14n1210:85": "kimitītyāha |",
  "SA14n1210:86": "ime ityādi |",
  "SA14n1210:87": "jānanti laukikena jñānena |",
  "SA14n1210:88": "paśyanti lokottareṇa |",
  "SA14n1210:89": "dātavyamiti bhaktito deyam |",
  "SA14n1210:90": "vyapāśrayata iti sevate śaraṇaṃ vā gacchati |",
  "SA14n1210:91": "satyeṣu ratneṣu ca vimatirvicikitsā |",
  "SA14n1210:92": "tasyāḥ kṣaye sati sarvametanna karotīti 'vikitsākṣayo' dvitīyaṃ teṣu talliṅgam ||",
  "SA14n1210:93": "sa khalvityādi |",
  "SA14n1210:94": "apāyā narakapretatiryañcaḥ |",
  "SA14n1210:95": "svībhāvaḥ strītvam |",
  "SA14n1210:96": "sa cāvaśiṣṭānāmakṣaṇānāmupalakṣaṇamiti 'akṣaṇakṣayaḥ' tṛtīyaṃ teṣu talliṅgam ||",
  "SA14n1210:97": "punaraparamityādi |",
  "SA14n1210:98": "daśasu kuśaleṣu svayaṃ sthitvā 'pareṣāṃ' teṣu 'samādāpanaṃ' dṛḍhīkaraṇaṃ ceti caturthaṃ teṣu talliṅgam ||",
  "SA14n1210:99": "punaraparamityādi |",
  "SA14n1210:100": "yaṃ yaṃ dharmamiti sūtrageyādikam |",
  "SA14n1210:101": "dadāti ca parasmai hitāya sukhāya caṣa bhavatviti teṣāmeva hitasukhāya |",
  "SA14n1210:102": "iti anenākāreṇa sādhāraṇaṃ karoti |",
  "SA14n1210:103": "yathā ca dharmadānaṃ tathānyadapi dānaśīlādikamiti 'parādhāraṃ dānādi' pañcamaṃ teṣu talliṅgam ||",
  "SA14n1210:104": "punaraparamityādinā na dhandhāyatītyetadantena 'gambhīre'rthepyakāṅkṣaṇaṃ' ṣaṣṭhaṃ teṣveva talliṅgam ||",
  "SA14n1210:105": "'maitraṃ kāyādi' iti kāyādi karma |",
  "SA14n1210:106": "tadāha hitavacanaścetyādinā |",
  "SA14n1210:107": "upalakṣaṇatvāditi 'maitraṃ kāyādi' saptamaṃ teṣu talliṅgam ||",
  "SA14n1210:108": "'asaṃvāsaḥ pañcadhāvaraṇena vā' iti |",
  "SA14n1210:109": "pañca nivaraṇāni |",
  "SA14n1210:110": "kāmacchando vyāpādastyānamiddhamauddhatyakaukṛtyaṃ vicikitsā ceti |",
  "SA14n1210:111": "ebhirasaṃvāso'samanvāgamaḥ |",
  "SA14n1210:112": "tamāha |",
  "SA14n1210:113": "alpastyānamiddhaśca bhavatītyupalakṣaṇatvāt |",
  "SA14n1210:114": "iti pañcabhirnivaraṇaisaṃvāso'ṣṭamaṃ teṣu talliṅgam ||",
  "SA14n1210:115": "sarva yathā bhavati tathā'nuśayasya dveṣānubandhasya hānaṃ 'sarvānuśayahāanam' |",
  "SA14n1210:116": "tadāha niranuśayaśca bhavatīti |",
  "SA14n1210:117": "navamaṃ teṣu talliṅgam ||",
  "SA14n1210:118": "'smṛtisaṃprajñatā' itismṛtisahitaṃ saṃprajanyam |",
  "SA14n1210:119": "tadāha sobhikrāmanvetyādinā |",
  "SA14n1210:120": "abhikramo gamanam |",
  "SA14n1210:121": "apratikrama āgamanam |",
  "SA14n1210:122": "bhrāntaṃ vikṣiptam |",
  "SA14n1210:123": "na vilambitamiti vilambe vikṣepāt |",
  "SA14n1210:124": "sahaseti asamīkṣya bhūmim |",
  "SA14n1210:125": "upalakṣaṇaṃ caitaccaṃkramasthānaniṣadyāśayaneṣu vikṣepasyeti smṛtisaṃprajanyaṃ daśamaṃ teṣu talliṅgam ||",
  "SA14n1210:126": "tasya khalvityādi yānītyataḥ prāk |",
  "SA14n1210:127": "yūkāyogād yūkilaḥ |",
  "SA14n1210:128": "picchāditvādilac |",
  "SA14n1210:129": "caukṣaḥ śuciḥ |",
  "SA14n1210:130": "ābādhaḥ pīḍā |",
  "SA14n1210:131": "ādīnava upadrava iti 'śucicīvarāditā' ekādaśaṃ teṣu talliṅgam ||",
  "SA14n1210:132": "yānītyādi subhūtirāhetyataḥ prāk |",
  "SA14n1210:133": "sambhavanti jāyante kāyasya bhakṣaṇāya |",
  "SA14n1210:134": "abhyudgatānīti prativiśiṣṭāni |",
  "SA14n1210:135": "iti 'śarīre kri(kṛ)",
  "SA14n1210:136": "mīṇāmasamubhdavo' dvādaśaṃ teṣu talliṅgam ||",
  "SA14n1210:137": "subhūtirāhetyādi punaraparāt prāk |",
  "SA14n1210:138": "cittālpakṛtyatā alpatvādavikṣepācca |",
  "SA14n1210:139": "cittasya kauṭilyaṃ kuṭilatā |",
  "SA14n1210:140": "yattu svadoṣapracchādanopāyastacchāṭhyam yatparavañcanāya sa vaṅkaḥ |",
  "SA14n1210:141": "paravañcanārthamabhūtasvaguṇasaṃdarśanaṃ māyā |",
  "SA14n1210:142": "ebhirvirahādyathākramaṃ cittākauṭilyaṃ cittāśāṭhyatā cittāvaṅkatā cittāmāyāvitā ca |",
  "SA14n1210:143": "śeṣaṃ subodham |",
  "SA14n1210:144": "iti 'cittakauṭilyaṃ' trayodaśaṃ teṣu talliṅgam ||",
  "SA14n1210:145": "punaraparamityādi |",
  "SA14n1210:146": "atra lābhādigurūkatāpratiṣedhena dhutagrahotpyupalabhyate |",
  "SA14n1210:147": "iti 'dhutaguṇasamādanaṃ' caturdaśaṃ teṣu talliṅgam ||",
  "SA14n1210:148": "nerṣyāmātmasaryabahulo bhavatīti mātsaryagrahaṇena ṣaṭpāramitāvipakṣā upalakṣyante |",
  "SA14n1210:149": "iti 'amatsarāditā' pañcadaśaṃ teṣu talliṅgam ||",
  "SA14n1210:150": "na ca gambhīreṣvityādi punaraparāt prāk |",
  "SA14n1210:151": "saṃsyandanaṃ saṃyojanam |",
  "SA14n1210:152": "dharmatayā yuktaṃ sarvamavagacchatīti 'dharmatāyuktagāmitvaṃ' ṣoḍaśaṃ teṣu talliṅgam ||",
  "SA14n1210:153": "punaraparamityādi dhārayitavyāntaram |",
  "SA14n1210:154": "pratideśayetyeayamatyayato deśaya |",
  "SA14n1210:155": "pratiniḥsajeti pratiniyamenātyantikatvena parityaja |",
  "SA14n1210:156": "evamiti bodhicittatyāge sati |",
  "SA14n1210:157": "evamapīti |",
  "SA14n1210:158": "īdṛśepi māyeṇoktai |",
  "SA14n1210:159": "śeṣaṃ subodham |",
  "SA14n1210:160": "iti lokānāmartho'smāditi 'lokārthaṃ narakaiṣaṇā' narakasvīkāraḥ |",
  "SA14n1210:161": "saptadaśaṃ teṣu talliṅgam ||",
  "SA14n1210:162": "punaraparādi dhārayitavyāntam |",
  "SA14n1210:163": "yacchrutaṃ prajñāpāramitādi tatpratideśaya pratyācakṣva |",
  "SA14n1210:164": "yad gṛhītaṃ badhicittapāramitācaryādi tatparityaja |",
  "SA14n1210:165": "abhūtavicitravādī kaviḥ |",
  "SA14n1210:166": "tasya karma kāvyam |",
  "SA14n1210:167": "avinivartanīyasya dhātuḥ prakṛtiḥ |",
  "SA14n1210:168": "apratyudāvartanīyadharmeti pareṇa sambadhyate |",
  "SA14n1210:169": "śeṣaṃ subodham |",
  "SA14n1210:170": "iti 'parairaneyatā' 'ṣṭādaśaṃ teṣu talliṅgam ||",
  "SA14n1210:171": "punaraparādi dhārayitavyāntam |",
  "SA14n1210:172": "saṃsāre cāriketyādinā bodhisattvamārgaṃ dūṣayati |",
  "SA14n1210:173": "ihaiva tvamityādinā śrāvakādimārgaṃ grāhayati |",
  "SA14n1210:174": "abhinirvṛtta iti kṣīṇāyuḥ |",
  "SA14n1210:175": "vāśabdo vikalpe |",
  "SA14n1210:176": "ihaivetyādikaṃ vā vakṣyati |",
  "SA14n1210:177": "aho vatetyādikaṃ vā |",
  "SA14n1210:178": "cittaṃ na kupyati na calatīti mārabhāṣitasya hīnamārgasya mārabhāṣitatvena jñānāt |",
  "SA14n1210:179": "ata idaṃ mārasyānyamārgopadeśino 'māra ityavabodhaḥ' ūnaviṃśatitamaṃ teṣu talliṅgam ||",
  "SA14n1210:180": "sā cedityādi dhārayitavyāntam |",
  "SA14n1210:181": "viveko mahāyānatyāgaḥ |",
  "SA14n1210:182": "tadarthāni vacanāni vivekapadāni |",
  "SA14n1210:183": "tāni parato mārāditaḥ śrutvā cittaṃ na parihīyate iti sambandhaḥ |",
  "SA14n1210:184": "na calatītyarthaḥ |",
  "SA14n1210:185": "kuta ityāha |",
  "SA14n1210:186": "dharmatāyā iti dharma eva dharmatā mahāyānacaryā tataḥ |",
  "SA14n1210:187": "na pratyudāvartata iti na vimukhībhavati |",
  "SA14n1210:188": "nānyathābhāva iti na viparyayaḥ |",
  "SA14n1210:189": "na hīnayāne bahumāna ityarthaḥ |",
  "SA14n1210:190": "tānīti vivekapadāni |",
  "SA14n1210:191": "caśabdo hetau |",
  "SA14n1210:192": "yasmānmārakarmāṇi jānāti |",
  "SA14n1210:193": "asthānamiti pareṇa sambadhyate |",
  "SA14n1210:194": "tatheti yathā buddhānuvarṇitam |",
  "SA14n1210:195": "śeṣaṃ subodham |",
  "SA14n1210:196": "iti 'caryābuddhānumoditā' viṃśatitama teṣu talliṅgam ||",
  "SA14n1210:197": "ūṣmāmūrdhasu sa kṣāntiṣvagradharmeṣvavasthitaḥ |",
  "SA14n1210:198": "liṅgairamībhirviśatyā sambodherna vivartate ||",
  "SA14n1210:199": "ayamupasaṃhāraḥ |",
  "SA14n1210:200": "ūṣmādiṣu nirvedhabhāgīyeṣu sthite ya ebhirviśatyā liṅgairlakṣitaḥ sa sambodherna nivartate |",
  "SA14n1210:201": "so'vinivartanīya ityarthaḥ ||",
  "SA14n1210:202": "darśanamārge sthitamadhikṛtya śāstram-",
  "SA14n1210:203": "[105] kṣāntijñānakṣaṇāḥ ṣaṭ ca pañca pañca ca dṛkpathe |",
  "SA14n1210:204": "bodhisattvasya vijñeyamavaivartikalakṣaṇam ||4-46 ||",
  "SA14n1210:205": "darśanamārge sthitasya bodhisattvasyāvaivartikaṃ liṅgaṃ veditavyam |",
  "SA14n1210:206": "kiṃ tat ? 'kṣāntijñānalakṣaṇāḥ' kṣāntikṣaṇāḥ jñānakṣaṇāśca |",
  "SA14n1210:207": "'ṣaṭ ca pañca pañca ca' iti ṣoḍaśetyarthaḥ |",
  "SA14n1210:208": "katame ṣoḍaśa?",
  "SA14n1210:209": "[106] rūpādisaṃjñāvyāvattirdāḍhrya cittasya hīnayoḥ |",
  "SA14n1210:210": "yānayorvinivṛttiśca dhyānādyaṅgaparikṣayaḥ ||4-47 ||",
  "SA14n1210:211": "[107] kāyacetolaghutvaṃ ca kāmasevābhyupāyikī |",
  "SA14n1210:212": "sadaiva brahmacāritvamājīvasya viśuddhatā ||4-48 ||",
  "SA14n1210:213": "[108] skandhādāvantarāyeṣu sambhāre sendriyādike |",
  "SA14n1210:214": "samare matsarādau ca neti yogānuyogayoḥ ||4-49 ||",
  "SA14n1210:215": "[109] vihāre pratiṣedhaśca dharmasyāṇoralabdhatā |",
  "SA14n1210:216": "niścitattvaṃ svabhūmau ca bhūmitritayasaṃsthitiḥ ||4-50 ||",
  "SA14n1210:217": "[110] dharmārthaṃ jīvitatyāga ityamī ṣoḍaśa kṣaṇāḥ |",
  "SA14n1210:218": "avaivartikaliṅgāni dṛṅmārgasthasya dhīmataḥ ||4-51 ||",
  "SA14n1210:219": "tatrādyamāha |",
  "SA14n1210:220": "punaraparamityādinā dhārayitavyāntena |",
  "SA14n1210:221": "abhisaṃskarotīti utpādayatītyarthaḥ |",
  "SA14n1210:222": "tamapi dharmamiti rūpādikaṃ nopalabhata ityādi |",
  "SA14n1210:223": "atra upalambha evābhisaṃskāraḥ |",
  "SA14n1210:224": "sa evotpādanam |",
  "SA14n1210:225": "anutpādajñāne kṣāntirasyeti bahuvrīhiḥ |",
  "SA14n1210:226": "iti 'rūpādisaṃjñāvyāvṛttiḥ' duḥkhe dharmajñānakṣāntiḥ |",
  "SA14n1210:227": "sā dṛṅmārge prathamaṃ talliṅgam ||",
  "SA14n1210:228": "punaraparamityādi dhārayitavyāntam |",
  "SA14n1210:229": "vicchankyisyatīti vigatacchandaṃ kariṣyati |",
  "SA14n1210:230": "ājñāsyati lokottareṇa jñānena |",
  "SA14n1210:231": "vihanyase kliṣyase |",
  "SA14n1210:232": "vivecanatā bodhicittatyājanam |",
  "SA14n1210:233": "tatreti samyaksambodhau |",
  "SA14n1210:234": "dṛḍhacittena iti samyaksambodhau 'cittadārḍhyaya' duḥkhe dharmajñānam |",
  "SA14n1210:235": "tad dṛṅmārge dvitīyaṃ talliṅgam ||",
  "SA14n1210:236": "punaraparādi bhavatyantam |",
  "SA14n1210:237": "iti 'hīnayānavinivṛttiḥ' duḥkhe'nvayajñānakṣānti |",
  "SA14n1210:238": "sā dṛṅmārge tṛtīyaṃ liṅgam ||",
  "SA14n1210:239": "sa ākāṅkṣannityādi veditavyāntam |",
  "SA14n1210:240": "iti 'dhyānādīnāmaṅgaparikṣayaḥ' kāmotpattivibandhe daurbalyaṃ duḥkhe'nvayajñānam |",
  "SA14n1210:241": "tad dṛṅmārge caturthaṃ talliṅgam ||",
  "SA14n1210:242": "punaraparādi sa cedityataḥ prāk |",
  "SA14n1210:243": "atra na nāmaguruka ityādikaṃ 'cetolaghutvam' |",
  "SA14n1210:244": "so'bhikrāmanvetyādikaṃ 'kāyalaghutvam' |",
  "SA14n1210:245": "tadubhayaṃ samudaye dharmajñānakṣāntiḥ |",
  "SA14n1210:246": "sā dṛṅmārge pañcamaṃ talliṅgam ||",
  "SA14n1210:247": "sa cedityādi prāganarthikāt |",
  "SA14n1210:248": "yathoktaiva saṃjñā'bhyupāyaḥ tena nirvṛttā 'kāmasevābhyupāyikī' |",
  "SA14n1210:249": "sā samudaye dharmajñānam |",
  "SA14n1210:250": "tad dṛṅmārge ṣaṣṭhaṃ tallīṅgam ||",
  "SA14n1210:251": "anarthikā eva cetyādi dhārayitavyāntam |",
  "SA14n1210:252": "atyarthaṃ saumanasyajananāt priyarūpaiḥ |",
  "SA14n1210:253": "atyarthaṃ sukhajananāt sātarūpaiḥ |",
  "SA14n1210:254": "praśaṃsāyāṃ rūpap vā |",
  "SA14n1210:255": "anarthikā eveti nityamanarthikāḥ |",
  "SA14n1210:256": "na samaviṣameṇeti na yuktāyuktena |",
  "SA14n1210:257": "kathamityāha |",
  "SA14n1210:258": "dharmeṇaivetyādi |",
  "SA14n1210:259": "apamardanaṃ pīḍā |",
  "SA14n1210:260": "pañcabhirmokṣabhāgīyaiścaturbhirnirvedhabhāgīyaiḥ saptabhiśca darśanakṣaṇairyogāt satpuruṣairityādini ṣoḍaśapadāni |",
  "SA14n1210:261": "iti 'sadaiva brahmacāritvaṃ samudaye'nvayajñānakṣāntiḥ |",
  "SA14n1210:262": "sā dṛṅmārge saptamaṃ talliṅgam ||",
  "SA14n1210:263": "punaraparādi dhārayitavyāntam |",
  "SA14n1210:264": "mantrajātirmantrāviśeṣaḥ grahadevatāyāḥ |",
  "SA14n1210:265": "auṣadhiḥ pā(pha)lapākāntā |",
  "SA14n1210:266": "strīdevatāyā mantro vidyā |",
  "SA14n1210:267": "bhaiṣajyamauṣadham |",
  "SA14n1210:268": "ādiśabdena yantramantrādiparigrahaḥ |",
  "SA14n1210:269": "vigrahaḥ kāyena kalaho vivādastu vācā |",
  "SA14n1210:270": "iti 'ājīvapariśuddhiḥ' samudaye'nvayajñānam |",
  "SA14n1210:271": "dṛṅmārge'ṣṭamaṃ tāliṅgam ||",
  "SA14n1210:272": "navamāt prabhṛti pañcakṣaṇānadhikṛtya śāstram-",
  "SA14n1210:273": "'skandhādāvantarāyeṣu sambhāre sendriyādike |",
  "SA14n1210:274": "samare matsarādau ca neti yogānuyogayoḥ ||",
  "SA14n1210:275": "vihāre pratiṣedhaśca'",
  "SA14n1210:276": "iti | 'yogaḥ' sābhiniveśā vṛttiḥ |",
  "SA14n1210:277": "'anuyogo' nirabhiniveśā vṛttiḥ |",
  "SA14n1210:278": "tābhyāṃ vihārastayorvihārastadvānsamādhiḥ |",
  "SA14n1210:279": "tasya 'pratiṣedhaḥ' |",
  "SA14n1210:280": "'neti' iti naño sambandhādityarthaḥ |",
  "SA14n1210:281": "sa punarvihāraḥ 'skandhādau' prathamaḥ |",
  "SA14n1210:282": "'antarāyeṣu' dvitīyaḥ |",
  "SA14n1210:283": "'sambhāre' tṛtīyaḥ |",
  "SA14n1210:284": "'sendriyādike samare' caturthaḥ |",
  "SA14n1210:285": "'matsarādau' pañcamaḥ |",
  "SA14n1210:286": "tatra caturaṃ tāvadāha punaraparamityādinā na ca te kalahetyataḥ prāk |",
  "SA14n1210:287": "na te skandhāyatanetyādi |",
  "SA14n1210:288": "yogāścānuyogaśca yogānuyogaṃ tadanuiyuktāstena saha yuktāḥ |",
  "SA14n1210:289": "sahārthe'nuśabdaḥ |",
  "SA14n1210:290": "na viharantīti sambandhaḥ |",
  "SA14n1210:291": "atropapattirmahatyobhaṃgavatyoruktā-“tathā hi sa śūnyatāyāṃ sthito na kasyaciddharmasya hīnatvaṃ vā utkṛṣṭatvaṃ vā samanupaśyati“ iti |",
  "SA14n1210:292": "enāmasyāṃ vākyadvayenāha |",
  "SA14n1210:293": "saṃkleśapakṣo niḥsāratvena saṅgaṇikārāmatāviṣayatvāt saṅgaṇikārāmatā |",
  "SA14n1210:294": "saivāsattvena kathāmātratvāt kathā |",
  "SA14n1210:295": "śeṣaṃ pūrvavat |",
  "SA14n1210:296": "utkṛṣṭatvādrājasaṃkleśanirodhaḥ |",
  "SA14n1210:297": "sa eva kathā asākṣātkṛtatvena kathāmātratvāt kathā |",
  "SA14n1210:298": "etāveva kathe dve |",
  "SA14n1210:299": "yathāyogamuttaratrāpīti skandhādiyogānuyogavihāraviraho nirodhe dharmajñānakṣāntiḥ |",
  "SA14n1210:300": "sā dṛṅmārge navamaṃ talliṅgam ||",
  "SA14n1210:301": "pañca nivaraṇāni caurāḥ kuśaladravyaharatvāt |",
  "SA14n1210:302": "śeṣaṃ pūrvavat |",
  "SA14n1210:303": "iti nirodhe dharmajñānam |",
  "SA14n1210:304": "tad dṛṅmārge daśamaṃ talliṅgam ||",
  "SA14n1210:305": "kuśaladharmasambhāraḥ senā |",
  "SA14n1210:306": "śeṣaṃ pūrvavat |",
  "SA14n1210:307": "iti nirodhe'nvayajñānakṣāntiḥ |",
  "SA14n1210:308": "sā dṛṅmārge ekādaśaṃ talliṅgam ||",
  "SA14n1210:309": "tayā senayā vipakṣāṇāṃ bādhanaṃ yuddham |",
  "SA14n1210:310": "śeṣaṃ pūrvavat |",
  "SA14n1210:311": "yuddhe sati nirodhaḥ prāpyate |",
  "SA14n1210:312": "nirodho nirvāṇaṃ vimuktiḥ |",
  "SA14n1210:313": "kaścāsau ? dehapratiṣṭhābogapratibhāsānāṃ vijñaptīnāṃ parāvṛttiḥ |",
  "SA14n1210:314": "tasmāddehādīnāmavikalpanāt na grāmanagaranigamajanapadarāṣṭrarājadhānīkathāyogānuyogamanuyuktā viharanti |",
  "SA14n1210:315": "tatra cakṣurādi pañcakaṃ dehaḥ |",
  "SA14n1210:316": "sa hi grāma indriyagrāmatvāt |",
  "SA14n1210:317": "dehānāmādhāratvāt pratiṣṭhā nagaram |",
  "SA14n1210:318": "niyatendriyagamyatvāt nigamo bhogaḥ pañcaviṣayāḥ |",
  "SA14n1210:319": "janapadādayaḥ pratiṣṭhāviśeṣāḥ |",
  "SA14n1210:320": "ātmātmīyavikalpakṣaye sati mokṣaḥ |",
  "SA14n1210:321": "tata ātmavikalpānadhikṛtyāha |",
  "SA14n1210:322": "nātmakathetyādi |",
  "SA14n1210:323": "ātmīyavikalpānadhikṛtyāha |",
  "SA14n1210:324": "nāmātyetyādi |",
  "SA14n1210:325": "ita urdhvarūpāḥ kathāste yathāyogamātmīyavikalpā bhogavikalpāḥ pratiṣṭhāvikalpā vā veditavyāḥ |",
  "SA14n1210:326": "yadi tathā tathā na viharanti kathaṃ tarhi viharantītyāha |",
  "SA14n1210:327": "api nvityādi |",
  "SA14n1210:328": "prajñāpāramitaiva katha pratyavekṣā |",
  "SA14n1210:329": "śeṣaṃ purvavat |",
  "SA14n1210:330": "sarvatra dharmatayā samatāyogānuyogamanuyuktā eva viharantītyarthaḥ |",
  "SA14n1210:331": "sarvajñatāpratisaṃyuktairiti bodhicittapratisaṃyuktaiḥ |",
  "SA14n1210:332": "yuddhendriyādikathāyogānuyogavihāraviraho nirodhe'nvayajñānam |",
  "SA14n1210:333": "tad dṛṅmārge dvādaśaṃ talliṅgam ||",
  "SA14n1210:334": "'matsarādau ca' iti śāstram |",
  "SA14n1210:335": "yadāha mahatyoḥ |",
  "SA14n1210:336": "“sa dānapāramitāyāṃ caranna mātsaryakathāyogamanuyukto viharati yāvat prajñāpāramitāyāṃ caranna dauṣṭhulyakathāyogamanuyukto viharati“ iti |",
  "SA14n1210:337": "tadasyāmāha |",
  "SA14n1210:338": "na ca te kalahabhaṇḍanavigrahavivādakathāyogānuyogamanuyuktā viharantīti |",
  "SA14n1210:339": "vipakṣatvātkalahā mātsaryādayaḥ |",
  "SA14n1210:340": "pratipakṣatvātkalahā mātsaryādayaḥ |",
  "SA14n1210:341": "pratipakṣatvābhdaṇḍanādayaḥ |",
  "SA14n1210:342": "yadobhayeṣāṃ cetasi cārastulyabalatā ca tadā vigrahaḥ |",
  "SA14n1210:343": "yadā tu pratipakṣairvipakṣā durbalīkriyante tadā vivādaḥ |",
  "SA14n1210:344": "tāveva vigrahavivādau kathā vikalpatvāt |",
  "SA14n1210:345": "tasyāṃ yogānuyogamanuyuktā na viharanti |",
  "SA14n1210:346": "abhedaḥ samatājñānam |",
  "SA14n1210:347": "bhedo nānātvavikalpaḥ |",
  "SA14n1210:348": "mitrakāmāścetyādi dhārayitavyāntaṃ sugamam |",
  "SA14n1210:349": "iti mārge dharmajñānakṣāntiḥ |",
  "SA14n1210:350": "sā dṛṅmārge trayodaśaṃ talliṅgam ||",
  "SA14n1210:351": "punaraparādi sa cedityataḥ prāk |",
  "SA14n1210:352": "anetaitadāha |",
  "SA14n1210:353": "'dharmasyāṇoralabdhatā |",
  "SA14n1210:354": "niścitatvaṃ svabhūmau ca' iti |",
  "SA14n1210:355": "so'ṇumapi dharma na samanupaśyati yo vivarte,",
  "SA14n1210:356": "bhavān vā vivartena |",
  "SA14n1210:357": "tathāpi svasyāmavinivartanīyabhūmau niḥsaṃśayo bhavati |",
  "SA14n1210:358": "vicikitsā saṃśayaḥ |",
  "SA14n1210:359": "saṃsīdanaṃ mandotsāhatā |",
  "SA14n1210:360": "ānantaryacitteneti |",
  "SA14n1210:361": "anantaryapaścāttāpena |",
  "SA14n1210:362": "prativinodanaṃ sarvathātyāgaḥ |",
  "SA14n1210:363": "viṣkambhaṇaṃ mandākaraṇam |",
  "SA14n1210:364": "avinivartanīyacittamātmano'vinivartanīyatvaniścayaḥ |",
  "SA14n1210:365": "asaṃhāryamapratyāneyam |",
  "SA14n1210:366": "ityavaivartikabhūmau 'sthiraniścayatva' mārge dharmajñānam |",
  "SA14n1210:367": "tad dṛṅmārge caturdaśaṃ talliṅgam ||",
  "SA14n1210:368": "'bhūmitritayasaṃsthitiḥ |",
  "SA14n1210:369": "' mārakarma tathāgatabhāṣitasyānyathātvaṃ bhāvinī cātmanaḥ samyaksambodhiriti trīṇi sthānāni 'bhūmitritayam' |",
  "SA14n1210:370": "tasmin 'saṃsthitiḥ' ātyantiko niścayaḥ |",
  "SA14n1210:371": "tāmāha |",
  "SA14n1210:372": "sa cetkhalvityādinā dhārayitavyāntena |",
  "SA14n1210:373": "ihaivetyasminneva janmani |",
  "SA14n1210:374": "nāyaṃ tathāgata ityasmātpūrva iti śabdaḥ paro draṣṭavyaḥ |",
  "SA14n1210:375": "tathā tannānyathetyukte'rthādgamyate bhaviṣyatyeva me'nuttarā samyaksambodhiriti |",
  "SA14n1210:376": "buddhādhiṣṭhānaṃ buddhanirmāṇam |",
  "SA14n1210:377": "addheti tattvata ityarthaḥ |",
  "SA14n1210:378": "iti bhūmitrayasaṃsthitimārge'nvayajñānakṣāntiḥ |",
  "SA14n1210:379": "sā dṛṅmārge pañcadaśaṃ talliṅgam ||",
  "SA14n1210:380": "punaraparamityādi āparivartāntāt |",
  "SA14n1210:381": "ātmanaḥ parityāgo vikrayādi |",
  "SA14n1210:382": "jīvitasya parityāgo maraṇam |",
  "SA14n1210:383": "buddhairbhagavabhdirdeśito dharmaḥ sarvadharmāḥ śūnyā iti |",
  "SA14n1210:384": "tameva mohapuruṣāḥ pratikṣipanti |",
  "SA14n1210:385": "tasya svayaṃ paraiśca parigrahāya jīvitamapi tyajati |",
  "SA14n1210:386": "sa hi buddheṣu yatpremagauravaṃ taddharme karoti |",
  "SA14n1210:387": "dharmakāyāstathāgatā iti jñānāt |",
  "SA14n1210:388": "ātmanaśca bhāvibuddhatvadarśanāt |",
  "SA14n1210:389": "śrāvakasyāpītyupalakṣaṇam |",
  "SA14n1210:390": "bodhisattvasyāpi devāderapi |",
  "SA14n1210:391": "śeṣaṃ subodhamiti |",
  "SA14n1210:392": "'dharmārthaṃ jīvitatyāgaḥ' mārge'nvayajñānam |",
  "SA14n1210:393": "tad dṛṅmārge ṣoḍaśaṃ talliṅgam ||",
  "SA14n1210:394": "'ityamī ṣoḍaśa kṣaṇāḥ |",
  "SA14n1210:395": "avaivartikaliṅgāni dṛṅmārgasthasya dhīmataḥ' ||",
  "SA14n1210:396": "ityupasaṃhāraḥ ||",
  "SA14n1210:397": "avinivartanīyasya yānyākāraliṅganimittāni taddyotakaḥ parivartastatparivartaḥ ||",
  "SA14n1210:398": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ saptadaśaḥ parivartaḥ ||"
}