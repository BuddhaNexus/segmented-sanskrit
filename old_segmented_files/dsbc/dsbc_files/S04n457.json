{
  "S04n457:0": "10 sagāthakam |",
  "S04n457:1": "atha khalu mahāmatirbodhisattvo mahāsattvo bhagavantametadavocat-",
  "S04n457:2": "utpādabhaṅgarahito lokaḥ khepuṣpasaṃnibhaḥ |",
  "S04n457:3": "sadasannopalabdho'yaṃ prajñayā kṛpayā ca te || 1 ||",
  "S04n457:4": "śāśvatocchedavarjyaśca lokaḥ svapnopamaḥ sadā |",
  "S04n457:5": "sadasannopalabdho'yaṃ prajñayā kṛpayā ca te || 2 ||",
  "S04n457:6": "māyopamāḥ sarvadharmāścittavijñānavarjitāḥ |",
  "S04n457:7": "sadasannopalabdhāste prajñayā kṛpayā ca te || 3 ||",
  "S04n457:8": "dharmapudgalanairātmyaṃ kleśajñeyaṃ ca te sadā |",
  "S04n457:9": "viśuddhamanimittena prajñayā kṛpayā ca te || 4 ||",
  "S04n457:10": "na nirvāsi na nirvāṇe na nirvāṇaṃ tvayi sthitam |",
  "S04n457:11": "buddhiboddhavyarahitaṃ sadasatpakṣavarjitam || 5 ||",
  "S04n457:12": "ye paśyanti muniṃ śāntamevamutpattivarjitam |",
  "S04n457:13": "te bhavantyanupādānā ihāmutra nirañjanāḥ || 6 ||",
  "S04n457:14": "mṛgatṛṣṇā yathā grīṣme spandate cittamohanī |",
  "S04n457:15": "mṛgā gṛhṇanti pānīyaṃ vastu tasya na vidyate || 7 ||",
  "S04n457:16": "evaṃ vijñānabījo'yaṃ spandate dṛṣṭigocare |",
  "S04n457:17": "bālā gṛhṇanti jāyantaṃ timiraṃ taimirā yathā || 8 ||",
  "S04n457:18": "dhyātā dhyānaṃ ca dhyeyaṃ ca prahāṇaṃ satyadarśanam |",
  "S04n457:19": "kalpanāmātramevedaṃ yo budhyati sa mucyati || 9 ||",
  "S04n457:20": "asārakā ime dharmā manyanāyāḥ samutthitāḥ |",
  "S04n457:21": "sāpyatra manyanā śūnyā yayā śūnyeti manyate || 10 ||",
  "S04n457:22": "jalavṛkṣacchāyāsadṛśāḥ skandha vijñānapañcamāḥ |",
  "S04n457:23": "māyāsvapnopamaṃ dṛśyaṃ vijñaptyā na vikalpayet || 11 ||",
  "S04n457:24": "māyāvetālayantrābhaṃ svapnaṃ vidyuddhanaṃ sadā |",
  "S04n457:25": "trisaṃtativyavacchinnaṃ jagatpaśyan vimucyate || 12 ||",
  "S04n457:26": "ayoniśo vikalpena vijñānaṃ saṃpravartate |",
  "S04n457:27": "aṣṭaghā navadhā citraṃ taraṃgāṇi mahodadhau || 13 ||",
  "S04n457:28": "vāsanairbṛṃhitaṃ nityaṃ buddhyā mūlaṃ sthirāśrayam |",
  "S04n457:29": "bhramate gocare cittamayaskānte yathāyasam || 14 ||",
  "S04n457:30": "āśritā sarvabhūteṣu gotrabhūstarkavarjitā |",
  "S04n457:31": "nivartate kriyāmuktā jñānajñeyavivarjitā || 15 ||",
  "S04n457:32": "māyopamaṃ samādhiṃ ca daśabhūmivinirgatam |",
  "S04n457:33": "paśyatha cittarājānaṃ saṃjñāvijñānavarjitam || 16 ||",
  "S04n457:34": "parāvṛttaṃ yadā cittaṃ tadā tiṣṭhati śāśvatam |",
  "S04n457:35": "vimāne padmasaṃkāśe māyāgocarasaṃbhave || 17 ||",
  "S04n457:36": "tasmin pratiṣṭhito bhavatyanābhogacariṃ gataḥ |",
  "S04n457:37": "karoti sattvakāryāṇi viśvarūpāmaṇiryathā || 18 ||",
  "S04n457:38": "saṃskṛtāsaṃskṛtaṃ nāsti anyatra hi vikalpanāt |",
  "S04n457:39": "bālā gṛhṇanti dhiṅbhūḍhā vandhyāḥ svapne yathā sutam || 19 ||",
  "S04n457:40": "naiḥsvābhāvyamanutpādo pudgalaḥ skandha saṃtatiḥ |",
  "S04n457:41": "pratyayā dhātavo jñeyā śūnyatā ca bhavābhavam || 20 ||",
  "S04n457:42": "upāyadeśanā mahyaṃ nāhaṃ deśemi lakṣaṇam |",
  "S04n457:43": "bālā gṛhṇanti bhāvena lakṣaṇaṃ lakṣyameva ca || 21 ||",
  "S04n457:44": "sarvasya vettā na ca sarvavettā",
  "S04n457:45": "sarvasya madhye na ca sarvamasti |",
  "S04n457:46": "bālā vikalpenti budhaśca loko",
  "S04n457:47": "na cāpi budhyāmi na ca bodhayāmi || 22 ||",
  "S04n457:48": "prajñaptirnāmamātreyaṃ lakṣaṇena na vidyate |",
  "S04n457:49": "skandhāḥ keśoṇḍukākārā yatra bālairvikalpyate || 23 ||",
  "S04n457:50": "nābhūtvā jāyate kiṃcitpratyayairna vinaśyate |",
  "S04n457:51": "vandhyāsutākāśapuṣpaṃ yadā paśyati saṃskṛtam |",
  "S04n457:52": "tadā grāhaśca grāhyaṃ ca bhrāntiṃ dṛṣṭvā nivartate || 24 ||",
  "S04n457:53": "nāhaṃ nirvāmi bhāvena kriyayā lakṣaṇena ca |",
  "S04n457:54": "vikalpahetuvijñānanivṛtternirvṛto hyaham |",
  "S04n457:55": "(na vinaśyati lakṣaṇaṃ yatra bālairvikalpyate) || 25 ||",
  "S04n457:56": "yathā kṣīṇe mahatyoghe taraṃgāṇāmasaṃbhavaḥ |",
  "S04n457:57": "tathā vijñānavaicitryaṃ niruddhaṃ na pravartate || 26 ||",
  "S04n457:58": "śūnyāśca niḥsvabhāvāśca māyopamā ajātakāḥ |",
  "S04n457:59": "sadasanto na vidyante bhāvāḥ svapnopamā ime || 27 ||",
  "S04n457:60": "svabhāvamekaṃ deśemi tarkavijñaptivarjitam |",
  "S04n457:61": "āryāṇāṃ gocaraṃ divyaṃ svabhāvadvayavarjitam || 28 ||",
  "S04n457:62": "khadyotā iva mattasya yathā citrā na santi ca |",
  "S04n457:63": "dṛśyante dhātusaṃkṣobhādevaṃ lokaḥ svabhāvataḥ || 29 ||",
  "S04n457:64": "tṛṇakāṣṭhakaṭhalleṣu yathā māyā virājate |",
  "S04n457:65": "na cāsau vidyate māyā evaṃ dharmāḥ svabhāvataḥ || 30 ||",
  "S04n457:66": "na grāhako na ca grāhyaṃ na bandhyo na ca bandhanam |",
  "S04n457:67": "māyāmarīcisadṛśaṃ svapnākhyaṃ timiraṃ yathā || 31 ||",
  "S04n457:68": "yadā paśyati tattvārthī nirvikalpo nirañjanaḥ |",
  "S04n457:69": "tadā yogaṃ samāpanno drakṣyate māṃ na saṃśayaḥ || 32 ||",
  "S04n457:70": "na hyatra kācidvijñaptirnabhe yadvanmarīcayaḥ |",
  "S04n457:71": "evaṃ dharmān vijānanto na kiṃcitpratijānati || 33 ||",
  "S04n457:72": "sadasataḥ pratyayeṣu dharmāṇāṃ nāsti saṃbhavaḥ |",
  "S04n457:73": "bhrāntaṃ traidhātuke cittaṃ vicitraṃ khyāyate yataḥ || 34 ||",
  "S04n457:74": "svapnaṃ ca lokaṃ ca samasvabhāvaṃ",
  "S04n457:75": "rūpāṇi citrāṇi hi tatra cāpi |",
  "S04n457:76": "dṛśyanti bhogaṃ spariśaṃ samānaṃ",
  "S04n457:77": "dehāntagaṃ lokaguruṃ kriyāṃ ca || 35 ||",
  "S04n457:78": "cittaṃ hi traidhātukayonireta-",
  "S04n457:79": "dbhrāntaṃ hi cittamihamutra dṛśyate |",
  "S04n457:80": "na kalpayellokamasatta eṣā-",
  "S04n457:81": "metādṛśīṃ lokagatiṃ viditvā || 36 ||",
  "S04n457:82": "saṃbhavaṃ vibhavaṃ caiva mohātpaśyanti bāliśāḥ |",
  "S04n457:83": "na saṃbhavaṃ na vibhavaṃ prajñāyukto vipaśyati || 37 ||",
  "S04n457:84": "akaniṣṭhabhavane divye sarvapāpavivarjite |",
  "S04n457:85": "nirvikalpāḥ sadā yuktāścittacaittavivarjitāḥ || 38 ||",
  "S04n457:86": "balābhijñāvaśiprāptāḥ tatsamādhigatiṃgatāḥ |",
  "S04n457:87": "tatra budhyanti saṃbuddhā nirmitastviha budhyate || 39 ||",
  "S04n457:88": "nirmāṇakoṭyo hyamitā buddhānāṃ niścaranti ca |",
  "S04n457:89": "sarvatra bālāḥ śṛṇvanti dharmaṃ tebhyaḥ pratiśrutvā (?) || 40 ||",
  "S04n457:90": "ādimadhyāntanirmuktaṃ bhāvābhāvavivarjitam |",
  "S04n457:91": "vyāpinamacalaṃ śuddhamacitraṃ citrasaṃbhavam || 41 ||",
  "S04n457:92": "vijñaptigotrasaṃchannamālīnaṃ sarvadehinām |",
  "S04n457:93": "bhrānteśca vidyate māyā na māyā bhrāntikāraṇam || 42 ||",
  "S04n457:94": "cittasya mohenāpyasti yatkiṃcidapi vidyate |",
  "S04n457:95": "svabhāvadvayanibaddhamālayavijñānanirmitam |",
  "S04n457:96": "lokaṃ vijñaptimātraṃ ca dṛṣṭyaughaṃ dharmapudgalam || 43 ||",
  "S04n457:97": "vibhāvya lokamevaṃ tu parāvṛtto yadā bhavet |",
  "S04n457:98": "tadā putro bhavenmahyaṃ niṣpannadharmavartakaḥ || 44 ||",
  "S04n457:99": "uṣṇadravacalakaṭhinā dharmā bālairvikalpitāḥ |",
  "S04n457:100": "asadbhūtasamāropo nāsti lakṣyaṃ na lakṣaṇam || 45 ||",
  "S04n457:101": "aṣṭadravyakametattu kāyasaṃsthānamindriyam |",
  "S04n457:102": "rūpaṃ kalpanti vai bālā bhrāntāḥ saṃsārapañjare || 46 ||",
  "S04n457:103": "hetupratyayasāmagryā bālāḥ kalpanti saṃbhavam |",
  "S04n457:104": "ajānānā nayamidaṃ bhramanti tribhavālaye || 47 ||",
  "S04n457:105": "sarvabhāvāsvabhāvā ca vacanamapi nṛṇām |",
  "S04n457:106": "kalpanāccāpi nirmāṇaṃ nāsti svapnopamaṃ bhavam |",
  "S04n457:107": "parīkṣenna saṃsarennāpi nirvāyāt || 48 ||",
  "S04n457:108": "cittaṃ vicitraṃ bījākhyaṃ khyāyate cittagocaram |",
  "S04n457:109": "khyātau kalpanti utpattiṃ bālāḥ kalpadvaye ratāḥ || 49 ||",
  "S04n457:110": "ajñāna tṛṣṇā karmaṃ ca cittacaittā na mārakam |",
  "S04n457:111": "pravartati tato yasmātpāratantryaṃ hi tanmatam || 50 ||",
  "S04n457:112": "te ca kalpanti yadvastu cittagocaravibhramam |",
  "S04n457:113": "kalpanāyāmaniṣpannaṃ mithyābhrāntivikalpitam || 51 ||",
  "S04n457:114": "cittaṃ pratyayasaṃbaddhaṃ pravartati śarīriṇām |",
  "S04n457:115": "pratyayebhyo vinirmuktaṃ na paśyāmi vadāmyaham || 52 ||",
  "S04n457:116": "pratyayebhyo vinirmuktaṃ svalakṣaṇavivarjitam |",
  "S04n457:117": "na tiṣṭhati yadā dehe tena mahyamagocaram || 53 ||",
  "S04n457:118": "rājā śreṣṭhī yathā putrān vicitrairmṛgasādṛśaiḥ |",
  "S04n457:119": "pralobhya krīḍati gṛhe vane mṛgasamāgamam || 54 ||",
  "S04n457:120": "tathāhaṃ lakṣaṇaiścitrairdharmāṇāṃ pratibimbakaiḥ |",
  "S04n457:121": "pratyātmavedyāṃ hi sutāṃ bhūtakoṭiṃ vadāmyaham || 55 ||",
  "S04n457:122": "taraṃgā hyudadheryadvatpavanapratyayoditāḥ |",
  "S04n457:123": "nṛtyamānāḥ pravartante vyucchedaścaḥ na vidyate || 56 ||",
  "S04n457:124": "ālayaughastathā nityaṃ viṣayapavaneritaḥ |",
  "S04n457:125": "citraistaraṃgavijñānairnṛtyamānaḥ pravartate || 57 ||",
  "S04n457:126": "grāhyagrāhakabhāvena cittaṃ namati dehinām |",
  "S04n457:127": "dṛśyasya lakṣaṇaṃ nāsti yathā bālairvikalpyate || 58 ||",
  "S04n457:128": "paramālayavijñānaṃ vijñaptirālayaṃ punaḥ |",
  "S04n457:129": "grāhyagrāhakāpagamāttathatāṃ deśayāmyaham || 59 ||",
  "S04n457:130": "nāsti skandheṣvātmā na sattvo na ca pudgalaḥ |",
  "S04n457:131": "utpadyate ca vijñānaṃ vijñānaṃ ca nirudhyate || 60 ||",
  "S04n457:132": "nimnonnataṃ yathā citre dṛśyate na ca vidyate |",
  "S04n457:133": "tathā bhāveṣu bhāvatvaṃ dṛśyate na ca vidyate || 61 ||",
  "S04n457:134": "gandharvanagaraṃ yadvadyathā ca mṛgatṛṣṇikā |",
  "S04n457:135": "dṛśyaṃ khyāti tathā nityaṃ prajñayā ca na vidyate || 62 ||",
  "S04n457:136": "pramāṇendriyanirvṛttaṃ na kāryaṃ nāpi kāraṇam |",
  "S04n457:137": "buddhiboddhavyarahitaṃ lakṣyalakṣaṇavarjitam || 63 ||",
  "S04n457:138": "skandhān pratītya saṃbuddho na dṛṣṭaḥ kenacitkvacit |",
  "S04n457:139": "yo na dṛṣṭaḥ kvacitkena kutastasya vibhāvanā || 64 ||",
  "S04n457:140": "pratyayairhetudṛṣṭāntaiḥ pratijñā kāraṇena ca |",
  "S04n457:141": "svapnagandharvacakreṇa marīcyā somabhāskaraiḥ || 65 ||",
  "S04n457:142": "adṛśyaṃ kulādidṛṣṭāntairutpattiṃ vādayāmyaham |",
  "S04n457:143": "svapnavibhramamāyākhyaṃ śūnyaṃ vai kalpitaṃ jagat || 66 ||",
  "S04n457:144": "anāśritaśca trailokye adhyātmaṃ ca bahistathā |",
  "S04n457:145": "anutpannaṃ bhavaṃ dṛṣṭvā kṣāntyanutpatti jāyate || 67 ||",
  "S04n457:146": "māyopamasamādhiṃ ca kāyaṃ manomayaṃ punaḥ |",
  "S04n457:147": "abhijñā vaśitā tasya balā cittasya citritā || 68 ||",
  "S04n457:148": "bhāvā yeṣāṃ hyanutpannāḥ śūnyā vai asvabhāvakāḥ |",
  "S04n457:149": "teṣāmutpadyate bhrāntiḥ pratyayaiśca nirudhyate || 69 ||",
  "S04n457:150": "cittaṃ hi khyāti cittasya bahirdhā khyāti rūpiṇaḥ |",
  "S04n457:151": "anyanna vidyate dṛśyaṃ yathā bālairvikalpyate || 70 ||",
  "S04n457:152": "saṃkalā buddhabimbaṃ ca bhūtānāṃ ca vidāraṇam |",
  "S04n457:153": "adhiṣṭhanti jagaccitraṃ prajñaptyā vai suśikṣitāḥ || 71 ||",
  "S04n457:154": "dehaḥ pratiṣṭhā bhogaśca grāhyavijñaptayastrayaḥ |",
  "S04n457:155": "mana udgrahavijñaptivikalpo grāhakāstrayaḥ || 72 ||",
  "S04n457:156": "vikalpaśca vikalpyaṃ ca yāvattvakṣaragocaram |",
  "S04n457:157": "tāvattattvaṃ na paśyanti tārkikāstarkavibhramāt || 73 ||",
  "S04n457:158": "naiḥsvabhāvyaṃ hi bhāvānāṃ yadā budhyanti prajñayā |",
  "S04n457:159": "tadā viśramati yogī ānimittapratiṣṭhitaḥ || 74 ||",
  "S04n457:160": "masimrakṣitako yadvadgṛhyate kurkuṭo'budhaiḥ |",
  "S04n457:161": "sa evāyamajānānairbālairyānatrayaṃ tathā || 75 ||",
  "S04n457:162": "na hyatra śrāvakāḥ kecinnāsti pratyekayānikāḥ |",
  "S04n457:163": "yaccaitaddṛśyate rūpaṃ śrāvakasya jinasya ca |",
  "S04n457:164": "nirmāṇaṃ deśayantyete bodhisattvāḥ kṛpātmakāḥ || 76 ||",
  "S04n457:165": "vijñaptimātraṃ tribhavaṃ svabhāvadvayakalpitam |",
  "S04n457:166": "parāvṛttastu tathatā dharmapudgalasaṃcarāt || 77 ||",
  "S04n457:167": "somabhāskaradīpārcirbhūtāni maṇayastathā |",
  "S04n457:168": "nirvikalpāḥ pravartante tathā buddhasya buddhatā || 78 ||",
  "S04n457:169": "keśoṇḍukaṃ yathā mithyā gṛhyate taimirairjanaiḥ |",
  "S04n457:170": "tathā bhāvavikalpo'yaṃ mithyā bālairvikalpyate || 79 ||",
  "S04n457:171": "sthitibhaṅgotpattirahitā nityānityavivarjitāḥ |",
  "S04n457:172": "saṃkleśavyavadānākhyā bhāvāḥ keśoṇḍukopamāḥ || 80 ||",
  "S04n457:173": "puttalikaṃ yathā kaścitkanakābhaṃ paśyate jagat |",
  "S04n457:174": "na hyasti kanakaṃ tatra bhūmiśca kanakāyate || 81 ||",
  "S04n457:175": "evaṃ hi dūṣitā bālāścittacaittairanādikaiḥ |",
  "S04n457:176": "māyāmarīciprabhavaṃ bhāvaṃ gṛhṇanti tattvataḥ || 82 ||",
  "S04n457:177": "ekabījamabījaṃ ca samudraikaṃ ca bījakam |",
  "S04n457:178": "sarvabījakamapyetaccittaṃ paśyatha citrikam || 83 ||",
  "S04n457:179": "ekaṃ bījaṃ yadā śuddhaṃ parāvṛttamabījakam |",
  "S04n457:180": "samaṃ hi nirvikalpatvādudrekājjanmasaṃkaraḥ |",
  "S04n457:181": "bījamāvahate citraṃ sarvabījaṃ taducyate || 84 ||",
  "S04n457:182": "na hyatrotpadyate kiṃcitpratyayairna nirudhyate |",
  "S04n457:183": "utpadyante nirudhyante pratyayā eva kalpitāḥ || 85 ||",
  "S04n457:184": "prajñaptimātraṃ tribhavaṃ nāsti vastu svabhāvataḥ |",
  "S04n457:185": "prajñaptivastubhāvena kalpayiṣyanti tārkikāḥ || 86 ||",
  "S04n457:186": "bhāvasvabhāvajijñāsā na hi bhrāntirnivāryate |",
  "S04n457:187": "bhāvasvabhāvānutpattirevaṃ dṛṣṭvā vimucyate || 87 ||",
  "S04n457:188": "na māyā nāstisādharmyādbhāvānāṃ kathyate'stitā |",
  "S04n457:189": "vitathāśuvidyutsadṛśāstena māyopamāḥ smṛtāḥ || 88 ||",
  "S04n457:190": "na cotpadyā na cotpannāḥ pratyayo'pi na kecana |",
  "S04n457:191": "saṃvidyante kvacittena vyavahāraṃ tu kathyate || 89 ||",
  "S04n457:192": "na bhaṅgotpādasaṃkleśaḥ pratyayānāṃ nivāryate |",
  "S04n457:193": "yattu bālā vikalpenti pratyayaiḥ saṃnivāryate || 90 ||",
  "S04n457:194": "na svabhāvo na vijñaptirna vastu na ca ālayaḥ |",
  "S04n457:195": "bālairvikalpitā hyete vaśabhūtaiḥ kutārkikaiḥ || 91 ||",
  "S04n457:196": "cittamātraṃ yadā lokaṃ prapaśyanti jinātmajāḥ |",
  "S04n457:197": "tadā nairvāṇikaṃ kāyaṃ kriyāsaṃskāravarjitam |",
  "S04n457:198": "labhante te balābhijñāvaśitaiḥ saha saṃyutam || 92 ||",
  "S04n457:199": "sarvarūpāvabhāsaṃ hi yadā cittaṃ pravartate |",
  "S04n457:200": "nātra cittaṃ na rūpāṇi bhrāntaṃ cittamanādikam || 93 ||",
  "S04n457:201": "tadā yogī hyanābhāsaṃ prajñayā paśyate jagat |",
  "S04n457:202": "nimittaṃ vastuvijñaptirmanovispanditaṃ ca yat |",
  "S04n457:203": "atikramya tu putrā me nirvikalpāścaranti te || 94 ||",
  "S04n457:204": "gandharvanagaraṃ māyā keśoṇḍuka marīcikā |",
  "S04n457:205": "asatyāḥ satyataḥ khyānti tathā bhāveṣu bhāvanā || 95 ||",
  "S04n457:206": "anutpannāḥ sarvabhāvā bhrāntimātraṃ hi dṛśyate |",
  "S04n457:207": "bhrāntiṃ kalpenti utpannāṃ bālāṃ kalpadvaye ratāḥ || 96 ||",
  "S04n457:208": "aupapattyaṅgikaṃ cittaṃ vicitraṃ vāsanāsaṃbhavam |",
  "S04n457:209": "pravartate taraṃgaughaṃ tacchedānna pravartate || 97 ||",
  "S04n457:210": "vicitrālambanaṃ citraṃ yathā citte pravatate |",
  "S04n457:211": "tathākāśe ca kuḍye ca kasmānnābhipravartate || 98 ||",
  "S04n457:212": "nimitaṃ kiṃcidālambya yadi cittaṃ pravartate |",
  "S04n457:213": "pratyayairjanitaṃ cittaṃ cittamātraṃ na yujyate || 99 ||",
  "S04n457:214": "cittena gṛhyate cittaṃ nāsti kiṃcitsahetukam |",
  "S04n457:215": "cittasya dharmatā śuddhā gagane nāsti vāsanā || 100 ||",
  "S04n457:216": "svacittābhiniveśena cittaṃ vai saṃpravartate |",
  "S04n457:217": "bahirdhā nāsti vai dṛśyamato vai cittamātrakam || 101 ||",
  "S04n457:218": "cittamālayavijñānaṃ mano yanmanyanātmakam |",
  "S04n457:219": "gṛhṇāti viṣayān yena vijñānaṃ hi taducyate || 102 ||",
  "S04n457:220": "cittamavyākṛtaṃ nityaṃ mano hyubhayasaṃcaram |",
  "S04n457:221": "vartamānaṃ hi vijñānaṃ kuśalākuśalaṃ hi tat || 103 ||",
  "S04n457:222": "dvāraṃ hi paramārthasya vijñaptidvayavarjitam |",
  "S04n457:223": "yānatrayavyavasthānaṃ nirābhāse sthitaṃ kutaḥ || 104 ||",
  "S04n457:224": "cittamātraṃ nirābhāsaṃ vihārā buddhabhūmiśca |",
  "S04n457:225": "etaddhi bhāṣitaṃ buddhairbhāṣante bhāṣayanti ca || 105 ||",
  "S04n457:226": "cittaṃ hi bhūmayaḥ sapta nirābhāsā ca aṣṭamī |",
  "S04n457:227": "dve bhūmayo vihāraśca śeṣā bhūmirmamātmikā || 106 ||",
  "S04n457:228": "pratyātmavedyā śuddhā ca bhūmiścāpi mamātmikā |",
  "S04n457:229": "māheśvaraparasthānamakaniṣṭhe virājate || 107 ||",
  "S04n457:230": "hutāśanasyaiva yathā niścerustasya raśmayaḥ |",
  "S04n457:231": "citrā manoharāḥ saumyāstribhavaṃ nirmiṇanti ye || 108 ||",
  "S04n457:232": "nirmāya tribhavaṃ kiṃcitkiṃcidvai pūrvanirmitam |",
  "S04n457:233": "tatra deśanti yānāni eṣā bhūmirmamātmikā || 109 ||",
  "S04n457:234": "nāsti kālo hyadhigame bhūmīnāṃ kṣatresaṃkrame |",
  "S04n457:235": "cittamātramatikramya nirābhāse sthitaṃ phalam || 110 ||",
  "S04n457:236": "asattā caiva sattā ca dṛśyate ca vicitratā |",
  "S04n457:237": "bālā grāhaviparyastā viparyāso hi citratā || 111 ||",
  "S04n457:238": "nirvikalpaṃ yadi jñānaṃ vastvastīti na yujyate |",
  "S04n457:239": "yasmāccittaṃ na rūpāṇi nirvikalpaṃ hi tena tat || 112 ||",
  "S04n457:240": "indriyāṇi ca māyākhyā viṣayāḥ svapnasaṃnibhāḥ |",
  "S04n457:241": "kartā karma kriyā caiva sarvathāpi na vidyate || 113 ||",
  "S04n457:242": "dhyānāni cāpramāṇāni ārūpyāśca samādhayaḥ |",
  "S04n457:243": "saṃjñānirodho nikhilaścittamātre na vidyate || 114 ||",
  "S04n457:244": "srotāpattiphalaṃ caiva sakṛdāgāmiphalaṃ tathā |",
  "S04n457:245": "anāgāmiphalaṃ caiva arhattvaṃ cittavibhramaḥ || 115 ||",
  "S04n457:246": "śūnyamanityaṃ kṣaṇikaṃ bālāḥ kalpanti saṃskṛtam |",
  "S04n457:247": "nadīdīpādidṛṣṭāntaiḥ kṣaṇikārtho vikalpyate || 116 ||",
  "S04n457:248": "nirvyāpāraṃ tu kṣaṇikaṃ viviktaṃ kriyavarjitam |",
  "S04n457:249": "anutpattiṃ ca dharmāṇāṃ kṣaṇikārthaṃ vadāmyahyam || 117 ||",
  "S04n457:250": "saccāsato hyanutpādaḥ sāṃkhyavaiśeṣikaiḥ smṛtaḥ |",
  "S04n457:251": "avyākṛtāni sarvāṇi taireva hi prakāśitam || 118 ||",
  "S04n457:252": "caturvidhaṃ vyākaraṇamekāṃśaparipṛcchanam |",
  "S04n457:253": "vibhajyasthāpanīyaṃ ca tīrthavādanivāraṇam || 119 ||",
  "S04n457:254": "sarvaṃ vidyati saṃvṛtyāṃ paramārthe na vidyate |",
  "S04n457:255": "dharmāṇāṃ niḥsvabhāvatvaṃ paramārthe'pi dṛśyate |",
  "S04n457:256": "upalabdhiniḥsvabhāve saṃvṛtistena ucyate || 120 ||",
  "S04n457:257": "abhilāpahetuko bhāvaḥ svabhāvo yadi vidyate |",
  "S04n457:258": "abhilāpasaṃbhavo bhāvo nāstīti ca na vidyate || 121 ||",
  "S04n457:259": "nirvastuko hyabhilāpastatsaṃvṛtyāpi na vidyate |",
  "S04n457:260": "viparyāsasya vastutvāccopalabdhirna vidyate || 122 ||",
  "S04n457:261": "vidyate cedviparyāso naiḥsvābhāvyaṃ na vidyate |",
  "S04n457:262": "viparyāsasya vastutvādyadyadevopalabhyate |",
  "S04n457:263": "niḥsvabhāvaṃ bhavettaddhi sarvathāpi na vidyate || 123 ||",
  "S04n457:264": "yadetaddṛśyate citraṃ cittaṃ dauṣṭhulyavāsitam |",
  "S04n457:265": "rūpāvabhāsagrahaṇaṃ bahirdhā cittavibhramam || 124 ||",
  "S04n457:266": "vikalpenāvikalpena vikalpo hi prahīyate |",
  "S04n457:267": "vikalpenāvikalpena śūnyatātattvadarśanam || 125 ||",
  "S04n457:268": "māyāhastī yathā citraṃ patrāṇi kanakā yathā |",
  "S04n457:269": "tathā dṛśyaṃ nṛṇāṃ khyāti citte ajñānavāsite || 126 ||",
  "S04n457:270": "āryo na paśyate bhrāntiṃ nāpi tattvaṃ tadantare |",
  "S04n457:271": "bhrāntireva bhavettattvaṃ yasmāttattvaṃ tadantare || 127 ||",
  "S04n457:272": "bhrāntiṃ vidhūya sarvāṃ tu nimittaṃ yadi jāyate |",
  "S04n457:273": "saiva cāsya bhavedbhrāntiraśuddhaṃ timiraṃ yathā || 128 ||",
  "S04n457:274": "keśoṇḍukaṃ taimiriko yathā gṛhṇāti vibhramāt |",
  "S04n457:275": "viṣayeṣu tadvadbālānāṃ grahaṇaṃ saṃpravartate || 129 ||",
  "S04n457:276": "keśoṇḍukaprakhyamidaṃ marīcyudakavibhramam |",
  "S04n457:277": "tribhavaṃ svapnamāyābhaṃ vibhāvento vimucyate || 130 ||",
  "S04n457:278": "vikalpaśca vikalpyaśca vikalpasya pravartate |",
  "S04n457:279": "bandho bandhyaśca baddhaśca ṣaḍete mokṣahetavaḥ || 131 ||",
  "S04n457:280": "na bhūmayo na satyāni na kṣetrā na ca nirmitāḥ |",
  "S04n457:281": "buddhāḥ pratyekabuddhāśca śrāvakāścāpi kalpitāḥ || 132 ||",
  "S04n457:282": "pudgalaḥ saṃtatiḥ skandhāḥ pratyayā hyaṇavastathā |",
  "S04n457:283": "pradhānamīśvaraḥ kartā cittamātre vikalpyate || 133 ||",
  "S04n457:284": "cittaṃ hi sarvaṃ sarvatra sarvadeheṣu vartate |",
  "S04n457:285": "vicitraṃ gṛhyate'sadbhiścittamātraṃ hyalakṣaṇam || 134 ||",
  "S04n457:286": "na hyātmā vidyate skandhe skandhāścaiva hi nātmani |",
  "S04n457:287": "na te yathā vikalpyante na ca te vai na santi ca || 135 ||",
  "S04n457:288": "astitvaṃ sarvabhāvānāṃ yathā bālairvikalpyate |",
  "S04n457:289": "yadi te bhavedyathādṛṣṭāḥ sarve syustattvadarśinaḥ || 136 ||",
  "S04n457:290": "abhāvātsarvadharmaṇāṃ saṃkleśo nāsti śuddhi ca |",
  "S04n457:291": "na ca te tathā yathādṛṣṭā na ca te vai na santi ca || 137 ||",
  "S04n457:292": "bhrāntirnimittaṃ saṃkalpaḥ paratantrasya lakṣaṇam |",
  "S04n457:293": "tasminnimitte yannāma tadvikalpitalakṣaṇam || 138 ||",
  "S04n457:294": "nāmanimittasaṃkalpo yadā tasya na jāyate |",
  "S04n457:295": "pratyayāvastusaṃketaṃ pariniṣpannalakṣaṇam || 139 ||",
  "S04n457:296": "vaipākikāśca ye buddhā jinā nairmāṇikāśca ye |",
  "S04n457:297": "sattvāśca bodhisattvāśca kṣetrāṇi ca diśe diśe || 140 ||",
  "S04n457:298": "nisyandadharmanirmāṇā jinā nairmāṇikāśca ye |",
  "S04n457:299": "sarve te hyamitābhasya sukhāvatyā vinirgatāḥ || 141 ||",
  "S04n457:300": "yacca nairmāṇikairbhāṣṭaṃ yacca bhāṣṭaṃ vipākajaiḥ |",
  "S04n457:301": "sūtrāntavaipulyanayaṃ tasya saṃdhiṃ vijānatha || 142 ||",
  "S04n457:302": "yadbhāṣitaṃ jinasutairyacca bhāṣanti nāyakāḥ |",
  "S04n457:303": "yaddhi nairmāṇikābhāṣṭaṃ na tu vaipākikairjinaiḥ || 143 ||",
  "S04n457:304": "anutpannā hyamī dharmā na caivaite na santi ca |",
  "S04n457:305": "gandharvanagarasvapnamāyānirmāṇasādṛśāḥ || 144 ||",
  "S04n457:306": "cittaṃ pravartate cittaṃ cittameva vimucyate |",
  "S04n457:307": "cittaṃ hi jāyate nānyaccittameva nirudhyate || 145 ||",
  "S04n457:308": "arthābhāsaṃ nṛṇāṃ cittaṃ cittaṃ vai khyāti kalpitam |",
  "S04n457:309": "nāstyarthaścittamātreyaṃ nirvikalpo vimucyate || 146 ||",
  "S04n457:310": "anādikālaprapañcadauṣṭhulyaṃ hi samāhitam |",
  "S04n457:311": "vikalpo bhāvitastena mithyābhāsaṃ pravartate || 147 ||",
  "S04n457:312": "arthābhāse ca vijñāne jñānaṃ tathatāgocaram |",
  "S04n457:313": "parāvṛttaṃ nirābhāsamāryāṇāṃ gocare hyasau || 148 ||",
  "S04n457:314": "arthapravicayaṃ dhyānaṃ dhyānaṃ bālopacārikam |",
  "S04n457:315": "tathatārambaṇaṃ dhyānaṃ dhyānaṃ tāthāgataṃ śubham || 149 ||",
  "S04n457:316": "parikalpitaṃ svabhāvena sarvadharmā ajānakāḥ |",
  "S04n457:317": "paratantraṃ samāśritya vikalpo bhramate nṛṇām || 150 ||",
  "S04n457:318": "paratantraṃ yathā śuddhaṃ vikalpena visaṃyutam |",
  "S04n457:319": "parāvṛttaṃ hi tathatā vihāraḥ kalpavarjitaḥ || 151 ||",
  "S04n457:320": "mā vikalpaṃ vikalpetha vikalpo nāsti satyataḥ |",
  "S04n457:321": "bhrāntiṃ vikalpayantasya grāhyagrāhakayorna tu |",
  "S04n457:322": "bāhyārthadarśanaṃ kalpaṃ svabhāvaḥ parikalpitaḥ || 152 ||",
  "S04n457:323": "yena kalpena kalpenti svabhāvaḥ pratyayodbhavaḥ |",
  "S04n457:324": "bāhyārthadarśanaṃ mithyā nāstyarthaṃ cittameva tu || 153 ||",
  "S04n457:325": "yuktyā vipaśyamānānāṃ grāhagrāhyaṃ nirudhyate |",
  "S04n457:326": "bāhyo na vidyate hyartho yathā bālairvikalpyate || 154 ||",
  "S04n457:327": "vāsanairlulitaṃ cittamarthābhāsaṃ pravartate |",
  "S04n457:328": "kalpadvayanirodhena jñānaṃ tathatagocaram || 155 ||",
  "S04n457:329": "utpadyate hyanābhāsamacintyamāryagocaram |",
  "S04n457:330": "nāmanimittasaṃkalpaḥ svabhāvadvayalakṣaṇam |",
  "S04n457:331": "samyagjñānaṃ hi tathatā pariniṣpannalakṣaṇam || 156 ||",
  "S04n457:332": "mātāpitṛsamāyogādālayamanasaṃyutam |",
  "S04n457:333": "ghṛtakumbhe mūṣikā yadvatsaha śukreṇa vardhate || 157 ||",
  "S04n457:334": "peśīghanārbudaṃ piṭakamaśubhaṃ karmacitritam |",
  "S04n457:335": "karmavāyumahābhūtaiḥ phalavatsaṃprapadyate || 158 ||",
  "S04n457:336": "pañcapañcakapañcaiva vraṇāścaiva navaiva tu |",
  "S04n457:337": "nakhadantaromasaṃchannaḥ sphuramāṇaḥ prajāyate || 159 ||",
  "S04n457:338": "prajātamātraṃ viṣṭhākṛmiṃ suptabuddheva mānavaḥ |",
  "S04n457:339": "cakṣuṣā sphurate rūpaṃ vivṛddhiṃ yāti kalpanāt || 160 ||",
  "S04n457:340": "tālvoṣṭhapuṭasaṃyogādvikalpenāvadhāryate |",
  "S04n457:341": "vācā pravartate nṝṇāṃ śukasyeva vikalpanā || 161 ||",
  "S04n457:342": "niścitāstīrthyavādānāṃ mahāyānamaniścitam |",
  "S04n457:343": "sattvāśrayapravṛtto'yaṃ kudṛṣṭīnāmanāspadam || 162 ||",
  "S04n457:344": "pratyātmavedyayānaṃ me tārkikāṇāmagocaram |",
  "S04n457:345": "paścātkāle gate nāthe brūhi ko'yaṃ dhariṣyati || 163 ||",
  "S04n457:346": "nirvṛte sugate paścātkālo'tīto bhaviṣyati |",
  "S04n457:347": "mahāmate nibodha tvaṃ yo netrīṃ dhārayiṣyati || 164 ||",
  "S04n457:348": "dakṣiṇāpathavedalyāṃ bhikṣuḥ śrīmān mahāyaśāḥ |",
  "S04n457:349": "nāgāhvayaḥ sa nāmnā tu sadasatpakṣadārakaḥ || 165 ||",
  "S04n457:350": "prakāśya loke madyānaṃ mahāyānamanuttaram |",
  "S04n457:351": "āsādya bhūmiṃ muditāṃ yāsyate'sau sukhāvatīm || 166 ||",
  "S04n457:352": "buddhyā vivecyamānānāṃ svabhāvo nāvadhāryate |",
  "S04n457:353": "yasmāttadanabhilāpyāste niḥsvabhāvāśca deśitāḥ || 167 ||",
  "S04n457:354": "pratyayotpādite hyarthe nāstyastīti na vidyate |",
  "S04n457:355": "pratyayāntargataṃ bhāvaṃ ye kalpentyasti nāsti ca |",
  "S04n457:356": "dūrībhūtā bhavenmanye śāsanāttīrthadṛṣṭayaḥ || 168 ||",
  "S04n457:357": "abhidhānaṃ sarvabhāvānāṃ janmāntaraśataiḥ sadā |",
  "S04n457:358": "abhyastamabhyasantaṃ ca parasparavikalpayā || 169 ||",
  "S04n457:359": "akathyamāne saṃmohaṃ sarvaloka āpadyate |",
  "S04n457:360": "tasmātkriyate nāma saṃmohasya vyudāsārtham || 170 ||",
  "S04n457:361": "trividhena vikalpena bālairbhāvā vikalpitāḥ |",
  "S04n457:362": "bhrāntirnāmavikalpena pratyayairjanitena ca || 171 ||",
  "S04n457:363": "aniruddhā hyanutpannāḥ prakṛtyā gaganopamāḥ |",
  "S04n457:364": "abhāvasvabhāvā ye tu te vikalpitalakṣaṇāḥ || 172 ||",
  "S04n457:365": "pratibhāsabimbamāyābhamarīcyā supinena tu |",
  "S04n457:366": "alātacakragandharvapratiśrutkāsamodbhavāḥ || 173 ||",
  "S04n457:367": "advayā tathatā śūnyā bhūtakoṣṭiśca dharmatā |",
  "S04n457:368": "nirvikalpaśca deśemi ye te niṣpannalakṣaṇāḥ || 174 ||",
  "S04n457:369": "vākcittagocaraṃ mithyā satyaṃ prajñā vikalpitā |",
  "S04n457:370": "dvayāntapatitaṃ cittaṃ tasmātprajñā na kalpitā || 175 ||",
  "S04n457:371": "asti nāsti ca dvāvantau yāvaccittasya gocaraḥ |",
  "S04n457:372": "gocareṇa vidhūtena samyakcittaṃ nirudhyate || 176 ||",
  "S04n457:373": "viṣayagrahaṇābhāvānnirodhena ca nāsti ca |",
  "S04n457:374": "vidyate tathatāvasthā āryāṇāṃ gocaro yathā || 177 ||",
  "S04n457:375": "bālānāṃ na tathā khyāti yathā khyāti manīṣiṇām |",
  "S04n457:376": "manīṣiṇāṃ tathā khyāti sarvadharmā alakṣaṇāḥ || 178 ||",
  "S04n457:377": "hārakūṭaṃ yathā bālaiḥ suvarṇaṃ parikalpyate |",
  "S04n457:378": "asuvarṇaṃ suvarṇābhaṃ tathā dharmāḥ kutārkikaiḥ || 179 ||",
  "S04n457:379": "abhūtvā yasya cotpādo bhūtvā cāpi vinaśyati |",
  "S04n457:380": "pratyayaiḥ sadasaccāpi na te me śāsane sthitāḥ || 180 ||",
  "S04n457:381": "anādyanidhanābhāvādbhūtalakṣaṇasaṃsthitāḥ |",
  "S04n457:382": "kāraṇakaravalloke na ca budhyanti tārkikāḥ || 181 ||",
  "S04n457:383": "atīto vidyate bhāvo vidyate ca anāgataḥ |",
  "S04n457:384": "pratyakṣo vidyate yasmāttasmādbhāvā ajātakāḥ || 182 ||",
  "S04n457:385": "pariṇāmakālasaṃsthānaṃ bhūtabhāvendriyeṣu ca |",
  "S04n457:386": "antarābhavasaṃgrāhaṃ ye kalpanti na te budhāḥ || 183 ||",
  "S04n457:387": "na pratītyasamutpannaṃ lokaṃ varṇanti vai jināḥ |",
  "S04n457:388": "kiṃ tu pratyayamevāyaṃ loko gandharvasaṃnibhaḥ || 184 ||",
  "S04n457:389": "dharmasaṃketa evāyaṃ tasmiṃstadidamucyate |",
  "S04n457:390": "saṃketācca pṛthagbhūto na jāto na nirudhyate || 185 ||",
  "S04n457:391": "darpaṇe udake netre bhāṇḍeṣu ca maṇīṣu ca |",
  "S04n457:392": "bimbaṃ hi dṛśyate teṣu na ca bimbo'sti kutracit || 186 ||",
  "S04n457:393": "bhāvābhāsaṃ tathā cittaṃ mṛgatṛṣṇā yathā nabhe |",
  "S04n457:394": "dṛśyate citrarūpeṇa svapne vandhyauraso yathā || 187 |",
  "S04n457:395": "na me yānaṃ mahāyānaṃ na ghoṣo na ca akṣarāḥ |",
  "S04n457:396": "na satyā na vimokṣā vai na nirābhāsagocaram || 188 ||",
  "S04n457:397": "kiṃ tu yānaṃ mahāyānaṃ samādhivaśavartitā |",
  "S04n457:398": "kāyaṃ manomayaṃ citraṃ vaśitāpuṣpamaṇḍitam || 189 ||",
  "S04n457:399": "ekatvena pṛthaktvena bhāvo vai pratyaye na tu |",
  "S04n457:400": "janma samāsamevoktaṃ nirodho nāśa eva hi || 190 ||",
  "S04n457:401": "ajātaśūnyatā caikamekaṃ jāteṣu śūnyatā |",
  "S04n457:402": "ajātaśūnyatā śreṣṭhā naśyate jātaśūnyatā || 191 ||",
  "S04n457:403": "tathatā śūnyatā koṭī nirvāṇaṃ dharmadhātuvat |",
  "S04n457:404": "kāyo manomayaṃ citraṃ paryāyairdeśitaṃ mayā || 192 ||",
  "S04n457:405": "sūtravinayābhidharmeṇa viśuddhiṃ kalpayanti ye |",
  "S04n457:406": "granthato na tu arthena na te nairātmyamāśritāḥ || 193 ||",
  "S04n457:407": "na tīrthikairna buddhaiśca na mayā na ca kenacit |",
  "S04n457:408": "pratyayaiḥ sādhitāstitvaṃ kathaṃ nāstirbhaviṣyati || 194 ||",
  "S04n457:409": "kena prasādhitāstitvaṃ pratyayairyasya nāstitā |",
  "S04n457:410": "utpādavādadurdṛṣṭyā nāstyastīti vikalpayet || 195 ||",
  "S04n457:411": "yasya notpadyate kiṃcinna kiṃcittaṃ nirudhyate |",
  "S04n457:412": "tasyāstināsti nopaiti viviktaṃ paśyato jagat || 196 ||",
  "S04n457:413": "dṛśyate śaśaviṣāṇākhyaṃ vikalpo vidyate nṛṇām |",
  "S04n457:414": "ye tu kalpenti te bhrāntā mṛgatṛṣṇāṃ yathā mṛgāḥ || 197 ||",
  "S04n457:415": "vikalpābhiniveśena vikalpaḥ saṃpravartate |",
  "S04n457:416": "nirhetukaṃ vikalpaṃ hi vikalpo'pi na yujyate || 198 ||",
  "S04n457:417": "ajale ca jalagrāho mṛgatṛṣṇā yathā nabhe |",
  "S04n457:418": "dṛśyate'rtho hi bālānāmāryāṇāṃ na viśeṣataḥ || 199 ||",
  "S04n457:419": "āryāṇāṃ darśanaṃ śuddhaṃ vimokṣatrayasaṃbhavam |",
  "S04n457:420": "utpādabhaṅganirmuktaṃ nirābhāsapracāriṇam || 200 ||",
  "S04n457:421": "gāmbhīryodāryavaipulyaṃ jñānaṃ kṣetrān vibhūti ca |",
  "S04n457:422": "deśemi jinaputrāṇāṃ śrāvakāṇāmanityatām || 201 ||",
  "S04n457:423": "anityaṃ tribhavaṃ śūnyamātmātmīyavivarjitam |",
  "S04n457:424": "śrāvakāṇāṃ ca deśemi tathā sāmānyalakṣaṇam || 202 ||",
  "S04n457:425": "sarvadharmeṣvasaṃsaktirvivekā hyekacārikā |",
  "S04n457:426": "pratyekajinaputrāṇāṃ phalaṃ deśemyatarkikam || 203 ||",
  "S04n457:427": "svabhāvakalpitaṃ bāhyaṃ paratantraṃ ca dehinām |",
  "S04n457:428": "apaśyannātmasaṃbhrāntiṃ tataścittaṃ pravartate || 204 ||",
  "S04n457:429": "daśamī tu bhavetprathamī prathamī cāṣṭamī bhavet |",
  "S04n457:430": "navamī saptamī cāpi saptamī cāṣṭamī bhavet || 205 ||",
  "S04n457:431": "dvitīyā tu tṛtīyā syāccaturthī pañcamī bhavet |",
  "S04n457:432": "tṛtīyā tu bhavetṣaṣṭhī nirābhāse kramaḥ kutaḥ || 206 ||",
  "S04n457:433": "nirābhāso hi bhāvānāmabhāvo nāsti yoginām |",
  "S04n457:434": "bhāvābhāvasamatvena āryāṇāṃ jāyate phalam || 207 ||",
  "S04n457:435": "kathaṃ hyabhāvo bhāvānāṃ kurute samatāṃ katham |",
  "S04n457:436": "yadā cittaṃ na jānāti bāhyamadhyātmikaṃ calam |",
  "S04n457:437": "tadā tu kurute nāśaṃ samatācittadarśanāt || 208 ||",
  "S04n457:438": "anādimati saṃsāre bhāvagrāhopagūhitam |",
  "S04n457:439": "bālaiḥ kīla yathā kīlaṃ pralobhya vinivartate || 209 ||",
  "S04n457:440": "taddhetukaṃ tadālambyaṃ manogatisamāśrayam |",
  "S04n457:441": "hetuṃ dadāti cittasya vijñānaṃ ca samāśritam || 210 ||",
  "S04n457:442": "vaipākikādadhiṣṭhānāṃ nikāyagatisaṃbhavāt |",
  "S04n457:443": "labhyante yena vai svapne abhijñāśca caturvidhāḥ || 211 ||",
  "S04n457:444": "svapne ca labhyate yacca yacca buddhaprasādataḥ |",
  "S04n457:445": "nikāyagatigotrā ye te vijñānavipākajāḥ || 212 ||",
  "S04n457:446": "vāsanairbhāvitaṃ cittaṃ bhāvābhāsaṃ pravartate |",
  "S04n457:447": "bālā yadā na budhyante utpādaṃ deśayettadā || 213 ||",
  "S04n457:448": "yāvadvākyaṃ vikalpeti bhāvaṃ vai lakṣaṇānvitam |",
  "S04n457:449": "tāvadvibudhyate cittamapaśyan hi svavibhramam || 214 ||",
  "S04n457:450": "utpādo varṇyate kasmātkasmāddṛśyaṃ na varṇyate |",
  "S04n457:451": "adṛśyaṃ dṛśyamānaṃ hi kasya kiṃ varṇyate kutaḥ || 215 ||",
  "S04n457:452": "svacchaṃ cittaṃ svabhāvena manaḥ kaluṣakārakam |",
  "S04n457:453": "manaśca sahavijñānairvāsanāṃ kṣipate sadā || 216 ||",
  "S04n457:454": "ālayo muñcate kāyaṃ manaḥ prārthayate gatim |",
  "S04n457:455": "vijñānaṃ viṣayābhāsaṃ bhrāntiṃ dṛṣṭvā pralabhyate || 217 ||",
  "S04n457:456": "madīyaṃ dṛśyate cittaṃ bāhyamarthaṃ na vidyate |",
  "S04n457:457": "evaṃ vibhāvayedbhrāntiṃ tathatāṃ cāpyanusmaret || 218 ||",
  "S04n457:458": "dhyāyināṃ viṣayaḥ karma buddhamāhātmyameva ca |",
  "S04n457:459": "etāni trīṇyacintyāni acintyaṃ vijñānagocaram || 219 ||",
  "S04n457:460": "anāgatamatītaṃ ca nirvāṇaṃ pudgalaṃ vacaḥ |",
  "S04n457:461": "saṃvṛtyā deśayāmyetān paramārthastvanakṣaraḥ || 220 ||",
  "S04n457:462": "naikāyikāśca tīrthyāśca dṛṣṭimekāṃśamāśritāḥ |",
  "S04n457:463": "cittamātre visaṃmūḍhā bhāvaṃ kalpenti bāhiram || 221 ||",
  "S04n457:464": "pratyekabodhiṃ buddhatvamarhattvaṃ buddhadarśanam |",
  "S04n457:465": "gūḍhabījaṃ bhavedbodhau svapne vai sidhyate tu yaḥ || 222 ||",
  "S04n457:466": "kutra keṣāṃ kathaṃ kasmātkimarthaṃ ca vadāhi me |",
  "S04n457:467": "mayācittamatiśāntaṃ sadasatpakṣadeśanām || 223 ||",
  "S04n457:468": "cittamātre vimūḍhānāṃ māyānāstyastideśanām |",
  "S04n457:469": "utpādabhaṅgasaṃyuktaṃ lakṣyalakṣaṇavarjitam || 224 ||",
  "S04n457:470": "vikalpo mano nāma vijñānaiḥ pañcabhiḥ saha |",
  "S04n457:471": "bimbaughajalatulyādau cittabījaṃ pravartate || 225 ||",
  "S04n457:472": "yadā cittaṃ manaścāpi vijñānaṃ na pravartate |",
  "S04n457:473": "tadā manomayaṃ kāyaṃ labhate buddhabhūmi ca || 226 ||",
  "S04n457:474": "pratyayā dhātavaḥ skandhā dharmāṇāṃ ca svalakṣaṇam |",
  "S04n457:475": "prajñaptiṃ pudgalaṃ cittaṃ svapnakeśoṇḍukopamāḥ || 227 ||",
  "S04n457:476": "māyāsvapnopamaṃ lokaṃ dṛṣṭvā tattvaṃ samāśrayet |",
  "S04n457:477": "tattvaṃ hi lakṣaṇairmuktaṃ yuktihetuvivarjitam || 228 ||",
  "S04n457:478": "pratyātmavedyamāryāṇāṃ vihāraṃ tu smaretsadā |",
  "S04n457:479": "yuktihetuvisaṃmūḍhaṃ lokaṃ tattve niveśayet || 229 ||",
  "S04n457:480": "sarvaprapañcopaśamādbhrānto nābhipravartate |",
  "S04n457:481": "prajñā yāvadvikalpante bhrāntistāvatpravartate || 230 ||",
  "S04n457:482": "naiḥsvabhāvyaṃ ca bhāvaṃ ca śūnyā vai nityānityatā |",
  "S04n457:483": "utpādavādināṃ dṛṣṭirna tvanutpādavādinām || 231 ||",
  "S04n457:484": "ekatvamanyatvobhayāmīśvarācca yadṛcchayā |",
  "S04n457:485": "kālāpradhānādanyebhiḥ pratyayaiḥ kalpyate jagat || 232 ||",
  "S04n457:486": "saṃsārabījaṃ vijñānaṃ sati dṛśye pravartate |",
  "S04n457:487": "kuḍye sati yathā citraṃ parijñānānnirudhyate || 233 ||",
  "S04n457:488": "māyāpuruṣavannṝṇāṃ mṛtajanma pravartate |",
  "S04n457:489": "mohāttathaiva bālānāṃ bandhamokṣaṃ pravartate || 234 ||",
  "S04n457:490": "adhyātmabāhyaṃ dvividhaṃ dharmāśca pratyayāni ca |",
  "S04n457:491": "etadvibhāvayan yogī nirābhāse pratiṣṭhate || 235 ||",
  "S04n457:492": "na vāsanairbhidyate cittaṃ na cittaṃ vāsanaiḥ saha |",
  "S04n457:493": "abhinnalakṣaṇaṃ cittaṃ vāsanaiḥ pariveṣṭitam || 236 ||",
  "S04n457:494": "malavadvāsanā yasya manovijñānasaṃbhavā |",
  "S04n457:495": "paṭaśuklopamaṃ cittaṃ vāsanairna virājate || 237 ||",
  "S04n457:496": "yathā na bhāvo nābhāvo gaganaṃ kathyate mayā |",
  "S04n457:497": "ālayaṃ hi tathā kāye bhāvābhāvavivarjitam || 238 ||",
  "S04n457:498": "manovijñānavyāvṛttaṃ cittaṃ kāluṣyavarjitam |",
  "S04n457:499": "sarvadharmāvabodhena cittaṃ buddhaṃ vadāmyaham || 239 ||",
  "S04n457:500": "trisaṃtativyavacchinnaṃ sattāsattāvivarjitam |",
  "S04n457:501": "cātuṣkoṭikayā muktaṃ bhavaṃ māyopamaṃ sadā || 240 ||",
  "S04n457:502": "dve svabhāvo bhavetsapta bhūmayaścittasaṃbhavāḥ |",
  "S04n457:503": "śeṣā bhaveyurniṣpannā bhūmayo buddhabhūmi ca || 241 ||",
  "S04n457:504": "rūpī cārūpyadhātuśca kāmadhātuśca nirvṛtiḥ |",
  "S04n457:505": "asmin kalevare sarvaṃ kathitaṃ cittagocaram || 242 ||",
  "S04n457:506": "upalabhyate yadā yāvadbhrāntistāvatpravartate |",
  "S04n457:507": "bhrāntiḥ svacittasaṃbodhānna pravartate na nivartate || 243 ||",
  "S04n457:508": "anutpāde kāraṇābhāvo bhāve saṃsārasaṃgrahaḥ |",
  "S04n457:509": "māyādisadṛśaṃ paśyan lakṣaṇaṃ na vikalpayet || 244 ||",
  "S04n457:510": "triyānamekayānaṃ ca ayānaṃ ca vadāmyaham |",
  "S04n457:511": "bālānāṃ mandabuddhīnāmāryāṇāṃ ca viviktatām || 245 ||",
  "S04n457:512": "utpattirdvividhā mahyaṃ lakṣaṇādhigamau ca yā |",
  "S04n457:513": "caturvidho nayavidhiḥ siddhāntaṃ yuktideśanā || 246 ||",
  "S04n457:514": "saṃsthānākṛtiviśeṣairbhrāntiṃ dṛṣṭvā vikalpyate |",
  "S04n457:515": "nāmasaṃsthānavirahātsvabhāvamāryagocaram || 247 ||",
  "S04n457:516": "vikalpena kalpyate yāvattāvatkalpitalakṣaṇam |",
  "S04n457:517": "vikalpakalpanābhāvātsvabhāvamāryagocaram || 248 ||",
  "S04n457:518": "nityaṃ ca śāśvataṃ tattvaṃ gotraṃ vastusvabhāvakam |",
  "S04n457:519": "tathatā cittanirmuktaṃ kalpanaiśca vivarjitam || 249 ||",
  "S04n457:520": "yadyadvastu na śuddhiḥ syātsaṃkleśo nāpi kasyacit |",
  "S04n457:521": "yasmācca śuṃdhyate cittaṃ saṃkleśaścāpi dṛśyate |",
  "S04n457:522": "tasmāttattvaṃ bhavedvastu viśuddhamāryagocaram || 250 ||",
  "S04n457:523": "pratyayairjanitaṃ lokaṃ vikalpaiśca vivarjitam |",
  "S04n457:524": "māyādisvapnasadṛśaṃ vipaśyanto vimucyate || 251 ||",
  "S04n457:525": "dauṣṭhulyavāsanāścitrāścittena saha saṃyutāḥ |",
  "S04n457:526": "bahirdhā dṛśyate nṝṇāṃ na hi cittasya dharmatā || 252 ||",
  "S04n457:527": "cittasya dharmatā śuddhā na cittaṃ bhrāntisaṃbhavam |",
  "S04n457:528": "bhrāntiśca dauṣṭhulyamayī tena cittaṃ na dṛśyate || 253 ||",
  "S04n457:529": "bhrāntimātraṃ bhavettattvaṃ tattvaṃ nānyatra vidyate |",
  "S04n457:530": "na saṃskāre na cānyatra kiṃ tu saṃskāradarśanāt || 254 ||",
  "S04n457:531": "lakṣyalakṣaṇanirmuktaṃ yadā paśyati saṃskṛtam |",
  "S04n457:532": "vidhūtaṃ hi bhavettena svacittaṃ paśyato jagat || 255 ||",
  "S04n457:533": "cittamātraṃ samāruhya bāhyamarthaṃ na kalpayet |",
  "S04n457:534": "tathatālambane sthitvā cittamātramatikramet || 256 ||",
  "S04n457:535": "cittamātramatikramya nirābhāsamatikramet |",
  "S04n457:536": "nirābhāsasthito yogī mahāyānaṃ sa paśyati || 257 ||",
  "S04n457:537": "anābhogagatiḥ śāntā praṇidhānairviśodhitā |",
  "S04n457:538": "jñānamanātmakaṃ śreṣṭhaṃ nirābhāse na paśyati || 258 ||",
  "S04n457:539": "cittasya gocaraṃ paśyetpaśyejjñānasya gocaram |",
  "S04n457:540": "prajñāyā gocaraṃ paśyellakṣaṇe na pramuhyate || 259 ||",
  "S04n457:541": "cittasya duḥkhasatyaṃ samudayo jñānagocaraḥ |",
  "S04n457:542": "dve satye buddhabhūmiśca prajñā yatra pravartate || 260 ||",
  "S04n457:543": "phalaprāptiśca nirvāṇaṃ mārgamaṣṭāṅgikaṃ tathā |",
  "S04n457:544": "sarvadharmāvabodhena buddhajñānaṃ viśudhyate || 261 ||",
  "S04n457:545": "cakṣuśca rūpamāloka ākāśaśca manastathā |",
  "S04n457:546": "ebhirutpadyate nṝṇāṃ vijñānaṃ hyālayodbhavam || 262 ||",
  "S04n457:547": "grāhyaṃ grāho grahītā ca nāsti nāma hyavastukam |",
  "S04n457:548": "nirhetukaṃ vikalpaṃ ye manyanti hi na te budhāḥ || 263 ||",
  "S04n457:549": "arthe nāma hyasaṃbhūtamartho nāmni tathaiva ca |",
  "S04n457:550": "hetvahetusamutpannaṃ vikalpaṃ na vikalpayet || 264 ||",
  "S04n457:551": "sarvabhāvasvabhāvo'san vacanaṃ hi tathāpyasat |",
  "S04n457:552": "śūnyatāṃ śūnyatārthaṃ vā bālo'paśyan vidhāvati || 265 ||",
  "S04n457:553": "satyasthitiṃ manyanayā dṛṣṭvā prajñaptideśanā |",
  "S04n457:554": "ekatvaṃ pañcadhāsiddhamidaṃ satyaṃ prahīyate || 266 ||",
  "S04n457:555": "prapañcamārabhedyaśca astināsti vyatikramet |",
  "S04n457:556": "nāsticchando bhave mithyāsaṃjñā nairātmyadarśanāt || 267 ||",
  "S04n457:557": "śāśvataṃ hi sakartṛtvaṃ vādamātrapravartitam |",
  "S04n457:558": "satyaṃ paraṃ hyavaktavyaṃ nirodhe dharmadarśanam || 268 ||",
  "S04n457:559": "ālayaṃ hi samāśritya mano vai saṃpravartate |",
  "S04n457:560": "cittaṃ manaśca saṃśritya vijñānaṃ saṃpravartate || 269 ||",
  "S04n457:561": "samāropaṃ samāropya tathatā cittadharmatā |",
  "S04n457:562": "etadvibhāvayan yogī cittamātrajñatāṃ labhet || 270 ||",
  "S04n457:563": "manaśca lakṣaṇaṃ vastu nityānitye na manyate |",
  "S04n457:564": "utpādaṃ cāpyanutpādaṃ yogī yoge na manyate || 271 ||",
  "S04n457:565": "arthadvayaṃ na kalpenti vijñānaṃ hyālayodbhavam |",
  "S04n457:566": "ekamarthaṃ dvicittena na jānīte tadudbhavam || 272 ||",
  "S04n457:567": "na vaktā na ca vācyo'sti na śūnyaṃ cittadarśanāt |",
  "S04n457:568": "adarśanātsvacittasya dṛṣṭijālaṃ pravartate || 273 ||",
  "S04n457:569": "pratyayāgamanaṃ nāsti indriyāṇi na kecana |",
  "S04n457:570": "na dhātavo na ca skandhā na rāgo na ca saṃskṛtam || 274 ||",
  "S04n457:571": "karmaṇo'gniṃ na vai pūrvaṃ na kṛtaṃ na ca saṃskṛtam |",
  "S04n457:572": "na koṭi na ca vai śaktirna mokṣo na ca bandhanam || 275 ||",
  "S04n457:573": "avyākṛto na bhāvo'sti dharmādharmaṃ na caiva hi |",
  "S04n457:574": "na kālaṃ na ca nirvāṇaṃ dharmatāpi na vidyate || 276 ||",
  "S04n457:575": "na ca buddho na satyāni na phalaṃ na ca hetavaḥ |",
  "S04n457:576": "viparyayo na nirvāṇaṃ vibhavo nāsti saṃbhavaḥ || 277 ||",
  "S04n457:577": "dvādaśāṅgaṃ na caivāsti antānantaṃ na caiva hi |",
  "S04n457:578": "sarvadṛṣṭiprahāṇāya cittamātraṃ vadāmyaham || 278 ||",
  "S04n457:579": "kleśāḥ karmapathā dehaḥ kartāraśca phalaṃ ca vai |",
  "S04n457:580": "marīcisvapnasaṃkāśā gandharvanagaropamāḥ || 279 ||",
  "S04n457:581": "cittamātravyavasthānādvayāvṛttaṃ bhāvalakṣaṇam |",
  "S04n457:582": "cittamātrapratiṣṭhānācchāśvatocchedadarśanam || 280 ||",
  "S04n457:583": "skandhā na santi nirvāṇe na caivātmā na lakṣaṇam |",
  "S04n457:584": "cittamātrāvatāreṇa mokṣagrāhānnivartate || 281 ||",
  "S04n457:585": "bhūdṛśyahetuko doṣo bahirdhā khyāyate nṛṇām |",
  "S04n457:586": "cittaṃ hyadṛśyasaṃbhūtaṃ tena cittaṃ na dṛśyate || 282 ||",
  "S04n457:587": "dehabhogapratiṣṭhānā khyāyate vāsanā nṛṇām |",
  "S04n457:588": "cittaṃ na bhāvo nābhāvo vāsane na virājate || 283 ||",
  "S04n457:589": "malo vai khyāyate śukle na śukle khyāyate malaḥ |",
  "S04n457:590": "ghane hi gaganaṃ yadvattathā cittaṃ na dṛśyate || 284 ||",
  "S04n457:591": "cittena cīyate karma jñānena ca vicīyate |",
  "S04n457:592": "prajñayā ca nirābhāsaṃ prabhāvaṃ cādhigacchati || 285 ||",
  "S04n457:593": "cittaṃ viṣayasaṃbaddhaṃ jñānaṃ tarke pravartate |",
  "S04n457:594": "nirābhāse viśeṣe ca jñānaṃ vai saṃpravartate || 286 ||",
  "S04n457:595": "cittaṃ manaśca vijñānaṃ saṃjñā vai kalpavarjitā |",
  "S04n457:596": "avikalpadharmatāṃ prāptāḥ śrāvakā na jinātmajāḥ || 287 ||",
  "S04n457:597": "kṣānte kṣānte viśeṣe vai jñānaṃ tāthāgataṃ śubham |",
  "S04n457:598": "saṃjāyate viśeṣārthaṃ samudācāravarjitam || 288 ||",
  "S04n457:599": "parikalpitasvabhāvo'sti paratantro na vidyate |",
  "S04n457:600": "kalpitaṃ gṛhyate bhrāntyā paratantraṃ na kalpyate || 289 ||",
  "S04n457:601": "cittaṃ hyabhūtasaṃbhūtaṃ na cittaṃ dṛśyate kvacit |",
  "S04n457:602": "dehabhogapratiṣṭhānaṃ khyāyate vāsanā nṛṇām || 290 ||",
  "S04n457:603": "na sarvabhautikaṃ rūpamasti rūpamabhautikam |",
  "S04n457:604": "gandharvasvapnamāyā yā mṛgatṛṣṇā hyabhautikā || 291 ||",
  "S04n457:605": "prajñā hi trividhā mahyamāryaṃ yena prabhāvitam |",
  "S04n457:606": "cittaṃ hyadṛśyasaṃbhūtaṃ tena cittaṃ na dṛśyate || 292 ||",
  "S04n457:607": "dehabhogapratiṣṭhānā khyāyate vāsanā nṛṇām |",
  "S04n457:608": "lakṣaṇaṃ kalpate yena yaḥ svabhāvān vṛṇoti ca || 293 ||",
  "S04n457:609": "yānadvayavisaṃyuktā prajñā hyābhāsavarjitā |",
  "S04n457:610": "saṃbhavābhiniveśena śrāvakāṇāṃ pravartate |",
  "S04n457:611": "cittamātrāvatāreṇa prajñā tāthāgatī'malā || 294 ||",
  "S04n457:612": "sato hi asataścāpi pratyayairyadi jāyate |",
  "S04n457:613": "ekatvānyatvadṛṣṭiśca avaśyaṃ taiḥ samāśritā || 295 ||",
  "S04n457:614": "vividhāgatirhi nirvṛttā yathā māyā na sidhyati |",
  "S04n457:615": "nimittaṃ hi tathā citraṃ kalpyamānaṃ na sidhyati || 296 ||",
  "S04n457:616": "nimittadauṣṭhulyamayaṃ bandhanaṃ cittasaṃbhavam |",
  "S04n457:617": "parikalpitaṃ hyajānānaiḥ paratantraṃ vikalpyate || 297 ||",
  "S04n457:618": "ya eva kalpito bhāvaḥ paratantraṃ tadeva hi |",
  "S04n457:619": "kalpitaṃ hi vicitrābhaṃ paratantraṃ vikalpyate || 298 ||",
  "S04n457:620": "saṃvṛtiḥ paramārthaśca tṛtīyaṃ nāsti hetukam |",
  "S04n457:621": "kalpitaṃ saṃvṛtirhyuktā tacchedādāryagocaraḥ || 299 ||",
  "S04n457:622": "yathā hi yogināṃ vastu citramekaṃ virājate |",
  "S04n457:623": "na hyasti citratā tatra tathā kalpitalakṣaṇam || 300 ||",
  "S04n457:624": "yathā hi taimiraiścitraṃ kalpyate rūpadarśanam |",
  "S04n457:625": "timiraṃ na rūpaṃ nārūpaṃ paratantraṃ tathā budhaiḥ || 301 ||",
  "S04n457:626": "hemaṃ syāttu yathā śuddhaṃ jalaṃ kaluṣavarjitam |",
  "S04n457:627": "gaganaṃ hi ghanābhāvāttathā śuddhaṃ vikalpitam || 302 ||",
  "S04n457:628": "śrāvakastrividho mahyaṃ nirmitaḥ praṇidhānajaḥ |",
  "S04n457:629": "rāgadveṣavisaṃyuktaḥ śrāvako dharmasaṃbhavaḥ || 303 ||",
  "S04n457:630": "bodhisattvo'pi trividho buddhānāṃ nāsti lakṣaṇam |",
  "S04n457:631": "citte citte tu sattvānāṃ buddhabimbaṃ vidṛśyate || 304 ||",
  "S04n457:632": "nāsti vai kalpito bhāvaḥ paratantraṃ ca vidyate |",
  "S04n457:633": "samāropāpavādaṃ ca vikalpaṃ no vinaśyati || 305 ||",
  "S04n457:634": "kalpitaṃ yadyabhāvaḥ syātparatantrasvabhāvataḥ |",
  "S04n457:635": "vinābhāvena vai bhāvaṃ bhāvaścābhāvasaṃbhavaḥ || 306 ||",
  "S04n457:636": "parikalpitaṃ samāśritya paratantraṃ pralabhyate |",
  "S04n457:637": "nimittanāmasaṃbandhājjāyate parikalpitam || 307 ||",
  "S04n457:638": "atyantaṃ cāpyaniṣpannaṃ kalpitena parodbhavam |",
  "S04n457:639": "tadā prajñāyate śuddhaḥ svabhāavaḥ pāramārthikaḥ || 308 ||",
  "S04n457:640": "parikalpitaṃ daśavidhaṃ paratantraṃ ca ṣaḍvidham |",
  "S04n457:641": "tathatā ca pratyātmagatimato nāsti viśeṣaṇam || 309 ||",
  "S04n457:642": "pañca dharmā bhavettatvaṃ svabhāvā hi trayastathā |",
  "S04n457:643": "etadvibhāvayan yogī tathatāṃ nātivartate || 310 ||",
  "S04n457:644": "nakṣatrameghasaṃsthānaṃ somabhāskarasaṃnibham |",
  "S04n457:645": "cittaṃ saṃdṛśyate nṝṇāṃ dṛśyābhaṃ vāsanoditam || 311 ||",
  "S04n457:646": "bhūtālabdhātmakā hyete na lakṣyaṃ na ca lakṣaṇam |",
  "S04n457:647": "sarve bhūtamayā bhūtā yadi rūpaṃ hi bhautikam || 312 ||",
  "S04n457:648": "asaṃbhūtā mahābhūtā nāsti bhūteṣu bhautikam |",
  "S04n457:649": "kāraṇaṃ hi mahābhūtāḥ kāryaṃ bhūsalilādayaḥ || 313 ||",
  "S04n457:650": "dravyaprajñaptirūpaṃ ca māyājātikṛtaṃ tathā |",
  "S04n457:651": "svapnagandharvarūpaṃ ca mṛgatṛṣṇā ca pañcamam || 314 ||",
  "S04n457:652": "icchantikaṃ pañcavidhaṃ gotrāḥ pañca tathā bhavet |",
  "S04n457:653": "pañca yānānyayānaṃ ca nirvāṇaṃ ṣaḍvidhaṃ bhavet || 315 ||",
  "S04n457:654": "skandhabhedāścaturviśadrūpaṃ cāṣṭavidhaṃ bhavet |",
  "S04n457:655": "buddhā bhaveccaturviṃśaddvividhāśca jinaurasāḥ || 316 ||",
  "S04n457:656": "aṣṭottaraṃ nayaśataṃ śrāvakāśca trayastathā |",
  "S04n457:657": "kṣetramekaṃ hi buddhānāṃ buddhaścaikastathā bhavet || 317 ||",
  "S04n457:658": "vimuktayastathā tisraścittadhārā caturvidhā |",
  "S04n457:659": "nairātmyaṃ ṣaḍvidhaṃ mahyaṃ jñeyaṃ cāpi caturvidham || 318 ||",
  "S04n457:660": "kāraṇaiśca visaṃyuktaṃ dṛṣṭidoṣavivarjitam |",
  "S04n457:661": "pratyātmavedyamacalaṃ mahāyānamanuttaram || 319 ||",
  "S04n457:662": "utpādaṃ cāpyanutpādamaṣṭadhā navadhā bhavet |",
  "S04n457:663": "ekānupūrvasamayaṃ siddhāntamekameva ca || 320 ||",
  "S04n457:664": "ārūpyadhātvaṣṭavidhaṃ dhyānabhedaśca ṣaḍvidhaḥ |",
  "S04n457:665": "pratyekajinaputrāṇāṃ niryāṇaṃ saptadhā bhavet || 321 ||",
  "S04n457:666": "adhvatrayaṃ na caivāsti nityānityaṃ ca nāsti vai |",
  "S04n457:667": "kriyā karma phalaṃ caiva svapnakāryaṃ tathā bhavet || 322 ||",
  "S04n457:668": "antādyāsaṃbhavā buddhāḥ śrāvakāśca jinaurasāḥ |",
  "S04n457:669": "cittaṃ dṛśyavisaṃyuktaṃ māyādharmopamaṃ sadā || 323 ||",
  "S04n457:670": "garbhaścakraṃ tathā jātirnaiṣkramyaṃ tuṣitālayam |",
  "S04n457:671": "sarvakṣetragatāścāpi dṛśyante na ca yonijāḥ || 324 ||",
  "S04n457:672": "saṃkrāntiṃ saṃcaraṃ sattvaṃ deśanā nirvṛtistathā |",
  "S04n457:673": "satyaṃ kṣetrāvabodhiśca pratyayaprerito bhavet || 325 ||",
  "S04n457:674": "lokā vanaspatirdvīpo nairātmyatīrthasaṃcaram |",
  "S04n457:675": "dhyānaṃ yānālayaprāptiracintyaphalagocaram || 326 ||",
  "S04n457:676": "candranakṣatragotrāṇi nṛpagotrā surālayam |",
  "S04n457:677": "yakṣagandharvagotrāṇi karmajā tṛṣṇasaṃbhavā || 327 ||",
  "S04n457:678": "acintyapariṇāmī ca cyutirvāsanasaṃyutā |",
  "S04n457:679": "vyucchinnacyutyabhāvena kleśajālaṃ nirudhyate || 328 ||",
  "S04n457:680": "dhanadhānyaṃ suvarṇaṃ ca kṣetravastu vikalpyate |",
  "S04n457:681": "gavaiḍakāśca dāsā vai tathā hayagajādayaḥ || 329 ||",
  "S04n457:682": "talpaviddhe na svaptavyaṃ bhūmiścāpi na lepayet |",
  "S04n457:683": "sauvarṇarājataṃ pātraṃ kāṃsaṃ tāmraṃ na kārayet || 330 ||",
  "S04n457:684": "kambalā nīlaraktāśca kāṣāyo gomayena ca |",
  "S04n457:685": "kardamaiḥ phalapatraiśca śuklān yogī rajetsadā || 331 ||",
  "S04n457:686": "śailīkaṃ mṛnmayaṃ lohaṃ śāṅkhaṃ vai sphaṭikamayam |",
  "S04n457:687": "pātrārthaṃ dhārayedyogī paripūrṇaṃ ca māgadham || 332 ||",
  "S04n457:688": "caturaṅgulaṃ bhavecchastraṃ kubjaṃ vai vastucchedanaḥ |",
  "S04n457:689": "śilpavidyāṃ na śikṣeta yogī yogaparāyaṇaḥ || 333 ||",
  "S04n457:690": "krayavikrayo na kartavyo yoginā yogivāhinā |",
  "S04n457:691": "ārāmikaiśca kartavyametaddharmaṃ vadāmyaham || 334 ||",
  "S04n457:692": "guptendriyaṃ tathārthajñaṃ sūtrānte vinaye tathā |",
  "S04n457:693": "gṛhasthairna ca saṃsṛṣṭaṃ yoginaṃ taṃ vadāmyaham || 335 ||",
  "S04n457:694": "śūnyāgāre śmaśāne vā vṛkṣamūle guhāsu vā |",
  "S04n457:695": "palāle'bhyavakāśe ca yogī vāsaṃ prakalpayet || 336 ||",
  "S04n457:696": "trivastraprāvṛto nityaṃ śmaśānādyatrakutracit |",
  "S04n457:697": "vastrārthaṃ saṃvidhātavyaṃ yaśca dadyātsukhāgatam || 337 ||",
  "S04n457:698": "yugamātrānusārī syātpiṇḍabhakṣaparāyaṇaḥ |",
  "S04n457:699": "kusumebhyo yathā bhramarāstathā piṇḍaṃ samācaret || 338 ||",
  "S04n457:700": "gaṇe ca gaṇasaṃsṛṣṭe bhikṣuṇīṣu ca yadbhavet |",
  "S04n457:701": "taddhi ājīvasaṃsṛṣṭaṃ na tatkalpati yoginām || 339 ||",
  "S04n457:702": "rājāno rājaputrāśca amātyāḥ śreṣṭhinastathā |",
  "S04n457:703": "piṇḍārthe nopadeśeta yogī yogaparāyaṇaḥ || 340 ||",
  "S04n457:704": "mṛtasūtakulānnaṃ ca mitraprītisamanvitam |",
  "S04n457:705": "bhikṣubhikṣuṇisaṃsṛṣṭaṃ na tatkalpati yoginām || 341 ||",
  "S04n457:706": "vihāre yatra vai dhūmaḥ pacyate vidhivatsadā |",
  "S04n457:707": "uddiśya yatkṛtaṃ cāpi na tatkalpati yoginām || 342 ||",
  "S04n457:708": "utpādabhaṅganirmuktaṃ sadasatpakṣavarjitam |",
  "S04n457:709": "lakṣyalakṣaṇasaṃyuktaṃ yogī lokaṃ vibhāvayet || 343 ||",
  "S04n457:710": "samādhibalasaṃyuktamabhijñairvaśitaiśca vai |",
  "S04n457:711": "nacirāttu bhavedyogī yadyutpādaṃ na kalpayet || 344 ||",
  "S04n457:712": "aṇukālapradhānebhyaḥ kāraṇebhyo na kalpayet |",
  "S04n457:713": "hetupratyayasaṃbhūtaṃ yogī lokaṃ na kalpayet || 345 ||",
  "S04n457:714": "svakalpakalpitaṃ lokaṃ citraṃ vai vāsanoditam |",
  "S04n457:715": "pratipaśyetsadā yogī māyāsvapnopamaṃ bhavam || 346 ||",
  "S04n457:716": "apavādasamāropavarjitaṃ darśanaṃ sadā |",
  "S04n457:717": "dehabhogapratiṣṭhābhaṃ tribhavaṃ na vikalpayet || 347 ||",
  "S04n457:718": "kṛtabhaktapiṇḍo niścitamṛjuṃ saṃsthāpya vai tanum |",
  "S04n457:719": "buddhāṃśca bodhisattvāṃśca namaskṛtya punaḥ punaḥ || 348 ||",
  "S04n457:720": "vinayātsūtrayuktibhyāṃ tattvaṃ saṃhṛtya yogavit |",
  "S04n457:721": "pañcadharmasvacittaṃ ca nairātmyaṃ ca vibhāvayet || 349 ||",
  "S04n457:722": "pratyātmadharmatāśuddhā bhūmayo buddhabhūmi ca |",
  "S04n457:723": "etadvibhāvayedyogī mahāpadme'bhiṣicyate || 350 ||",
  "S04n457:724": "vibhrāmya gatayaḥ sarvā bhavādudvegamānasaḥ |",
  "S04n457:725": "yogānārabhate citrāṃ gatvā śivapathīṃ śubhām || 351 ||",
  "S04n457:726": "somabhāskarasaṃsthānaṃ padmapatrāṃśusaprabham |",
  "S04n457:727": "gaganāgnicitrasadṛśaṃ yogī puñjān prapaśyate || 352 ||",
  "S04n457:728": "nimittāni ca citrāṇi tīrthyamārgaṃ nayanti te |",
  "S04n457:729": "śrāvakatve nipātyanti pratyekajinagocare || 353 ||",
  "S04n457:730": "vidhūya sarvāṇyetāni nirābhāso yadā bhavet |",
  "S04n457:731": "tadā buddhakarādityāḥ sarvakṣetrasamāgatāḥ |",
  "S04n457:732": "śiro hi tasya mārjanti nimittaṃ tathatānugāḥ || 354 ||",
  "S04n457:733": "astyanākārato bhāvaḥ śāśvatocchedavarjitaḥ |",
  "S04n457:734": "sadasatpakṣavigatāḥ kalpayiṣyanti madhyamam || 355 ||",
  "S04n457:735": "ahetuvāde kalpyante ahetūcchedadarśanam |",
  "S04n457:736": "bāhyabhāvāparijñānānnāśayiṣyanti madhyamam || 356 ||",
  "S04n457:737": "bhāvagrāhaṃ na mokṣyante mā bhūducchedadarśanam |",
  "S04n457:738": "samāropāpavādena deśayiṣyanti madhyamam || 357 ||",
  "S04n457:739": "cittamātrāvabodhena bāhyabhāvā vyudāśrayā |",
  "S04n457:740": "vinivṛttirvikalpasya pratipat saiva madhyamā || 358 ||",
  "S04n457:741": "cittamātraṃ na dṛśyanti dṛśyābhāvānna jāyate |",
  "S04n457:742": "pratipanmadhyamā caiṣā mayā cānyaiśca deśitā || 359 ||",
  "S04n457:743": "utpādaṃ cāpyanutpādaṃ bhāvābhāvaśca śūnyatā |",
  "S04n457:744": "naiḥsvabhāvyaṃ ca bhāvānāṃ dvayametanna kalpayet || 360 ||",
  "S04n457:745": "vikalpavṛttyā bhāvo na mokṣaṃ kalpenti bāliśāḥ |",
  "S04n457:746": "na cittavṛttyasaṃbodhāddvayagrāhaḥ prahīyate || 361 ||",
  "S04n457:747": "svacittadṛśyasaṃbodhāddvayagrāhaḥ prahīyate |",
  "S04n457:748": "prahāṇaṃ hi parijñānaṃ vikalpyasyāvināśakam || 362 ||",
  "S04n457:749": "cittadṛśyaparijñānādvikalpo na pravartate |",
  "S04n457:750": "apravṛttirvikalpasya tathatā cittavarjitā || 363 ||",
  "S04n457:751": "tīrthyadoṣavinirmuktā pravṛttiryadi dṛśyate |",
  "S04n457:752": "sā vidvadbhirbhaveddhāhyā nivṛttiścāvināśataḥ || 364 ||",
  "S04n457:753": "asyāvabodhādbuddhatvaṃ mayā buddhaiśca deśitam |",
  "S04n457:754": "anyathā kalpyamānaṃ hi tīrthyavādaḥ prasajyate || 365 ||",
  "S04n457:755": "ajāḥ prasūtajanmā vai acyutāśca cyavanti ca |",
  "S04n457:756": "yugapajjalacandrābhā dṛśyante kṣetrakoṭiṣu || 366 ||",
  "S04n457:757": "ekadhā bahudhā bhūtvā varṣanti ca jvalanti vai |",
  "S04n457:758": "citte cintamayā bhūtvā cittamātraṃ vadanti te || 367 ||",
  "S04n457:759": "citteṣu cittamātraṃ ca acittā cittasaṃbhavā |",
  "S04n457:760": "vicitrarūpasaṃsthānāścittamātre gatiṃgatāḥ || 368 ||",
  "S04n457:761": "maunīndraiḥ śrāvakai rūpaiḥ pratyekajinasādṛśaiḥ |",
  "S04n457:762": "anyaiśca vividhai rūpaiścittamātraṃ vadanti te || 369 ||",
  "S04n457:763": "ārūpyarūpaṃ hyārūpairnārakāṇāṃ ca nārakam |",
  "S04n457:764": "rūpaṃ darśyanti sattvānāṃ cittamātrasya kāraṇam || 370 ||",
  "S04n457:765": "māyopamaṃ samādhiṃ ca kāyaṃ cāpi manomayam |",
  "S04n457:766": "daśa bhūmīśca vaśitāḥ parāvṛttā labhanti te || 371 ||",
  "S04n457:767": "svavikalpaviparyāsaiḥ prapañcaspanditaiśca vai |",
  "S04n457:768": "dṛṣṭaśrutamatajñāte bālā badhyanti saṃjñayā || 372 ||",
  "S04n457:769": "nimittaṃ paratantraṃ hi yannāma tatra kalpitam |",
  "S04n457:770": "parikalpitanimittaṃ pāratantryātpravartate || 373 ||",
  "S04n457:771": "buddhyā vivecyamānaṃ hi na tantraṃ nāpi kalpitam |",
  "S04n457:772": "niṣpanno nāsti vai bhāvaḥ kathaṃ buddhyā prakalpyate || 374 ||",
  "S04n457:773": "niṣpanno vidyate bhāvo bhāvābhāvavivarjitaḥ |",
  "S04n457:774": "bhāvābhāvavinirmuktau dvau svabhāvau kathaṃ bhavet || 375 ||",
  "S04n457:775": "parikalpite svabhāve ca svabhāvau dvau pratiṣṭhitau |",
  "S04n457:776": "kalpitaṃ dṛśyate citraṃ viśuddhamāryagocaram || 376 ||",
  "S04n457:777": "kalpitaṃ hi vicitrābhaṃ paratantre vikalpyate |",
  "S04n457:778": "anyathā kalpyamānaṃ hi tīrthyavādaṃ samāśrayet || 377 ||",
  "S04n457:779": "kalpanā kalpanetyuktaṃ darśanāddhetusaṃbhavam |",
  "S04n457:780": "vikalpadvayanirmuktaṃ niṣpannaṃ syāttadeva hi || 378 ||",
  "S04n457:781": "kṣetraṃ buddhāśca nirmāṇā ekaṃ yānaṃ trayaṃ tathā |",
  "S04n457:782": "na nirvāṇamahaṃ sarve śūnyā utpattivarjitāḥ || 379 ||",
  "S04n457:783": "ṣaṭtriṃśadbuddhabhedāśca daśa bhedāḥ pṛthakpṛthak |",
  "S04n457:784": "sattvānāṃ cittasaṃtānā ete kṣetrāṇyabhājanam || 380 ||",
  "S04n457:785": "yathā hi kalpitaṃ bhāvaṃ khyāyate citradarśanam |",
  "S04n457:786": "na hyasti citratā tatra buddhadharmaṃ tathā jagat || 381 ||",
  "S04n457:787": "dharmabuddho bhavedbuddhaḥ śeṣā vai tasya nirmitāḥ |",
  "S04n457:788": "sattvāḥ svabījasaṃtānaṃ paśyante buddhadarśanaiḥ || 382 ||",
  "S04n457:789": "bhrāntinimittasaṃbandhādvikalpaḥ saṃpravartate |",
  "S04n457:790": "vikalpā tathatā nānyā na nimittā vikalpanā || 383 ||",
  "S04n457:791": "svābhāvikaśca saṃbhogo nirmitaṃ pañcanirmitam |",
  "S04n457:792": "ṣaṭtriṃśakaṃ buddhagaṇaṃ buddhaḥ svābhāviko bhavet || 384 ||",
  "S04n457:793": "nīle rakte'tha lavaṇe śaṅkhe kṣīre ca śārkare |",
  "S04n457:794": "kaṣāyaiḥ phalapuṣpādyaiḥ kiraṇā yatha bhāskare || 385 ||",
  "S04n457:795": "na cānye na ca nānanye taraṃgā hyudadhāviva |",
  "S04n457:796": "vijñānāni tathā sapta cittena saha saṃyutā || 386 ||",
  "S04n457:797": "udadheḥ pariṇāmo'sau taraṃgāṇāṃ vicitratā |",
  "S04n457:798": "ālayaṃ hi tathā citraṃ vijñānākhyaṃ pravartate || 387 ||",
  "S04n457:799": "cittaṃ manaśca vijñānaṃ lakṣaṇārthaṃ prakalpyate |",
  "S04n457:800": "abhinnalakṣaṇānyaṣṭau na ca lakṣyaṃ na lakṣaṇam || 388 ||",
  "S04n457:801": "udadheśca taraṃgāṇāṃ yathā nāsti viśeṣaṇam |",
  "S04n457:802": "vijñānānāṃ tathā citte pariṇāmo na labhyate || 389 ||",
  "S04n457:803": "cittena cīyate karma manasā ca vicīyate |",
  "S04n457:804": "vijñānena vijānāti dṛśyaṃ kalpeti pañcabhiḥ || 390 ||",
  "S04n457:805": "nīlaraktaprakāra hi vijñānaṃ khyāyate nṛṇām |",
  "S04n457:806": "taraṃgacittasādharmyaṃ vada kasmānmahāmune || 391 ||",
  "S04n457:807": "nīlaraktaprakāraṃ hi taraṃgeṣu na vidyate |",
  "S04n457:808": "vṛttiśca varṇyate citte lakṣaṇārthaṃ hi bāliśāḥ || 392 ||",
  "S04n457:809": "na tasya vidyate vṛttiḥ svacittaṃ grāhyavarjitam |",
  "S04n457:810": "grāhye sati hi vai grāhastaraṃgaiḥ saha sādhyate || 393 ||",
  "S04n457:811": "dehabhogapratiṣṭhānaṃ vijñānaṃ khyāyate nṛṇām |",
  "S04n457:812": "tenāsya dṛśyate vṛttistaraṃgaiḥ sahasādṛśā || 394 ||",
  "S04n457:813": "uadadhistaraṃgabhāvena nṛtyamāno vibhāvyate |",
  "S04n457:814": "ālayasya tathā vṛttiḥ kasmādbuddhyā na gṛhyate || 395 ||",
  "S04n457:815": "bālānāṃ buddhivaikalyādālayaṃ hyudadheryathā |",
  "S04n457:816": "taraṃgavṛttisādharmyā dṛṣṭāntenopanīyate || 396 ||",
  "S04n457:817": "udeti bhāskaro yadvatsamaṃ hīnottame jane |",
  "S04n457:818": "tathā tvaṃ lokapradyota tattvaṃ deśesi bāliśān || 397 ||",
  "S04n457:819": "kṛtvā dharmeṣvavasthānaṃ kasmāttattvaṃ na bhāṣase |",
  "S04n457:820": "bhāṣase yadi tattvaṃ vai tattvaṃ citte na vidyate || 398 ||",
  "S04n457:821": "udadheryathā taraṃgāṇi darpaṇe supine yathā |",
  "S04n457:822": "dṛśyante yugapatkāle tathā cittaṃ svagocare |",
  "S04n457:823": "vaikalyādviṣayāṇāṃ hi kramavṛttyā pravartate || 399 ||",
  "S04n457:824": "vijñānena vijānāti manasā manyate punaḥ |",
  "S04n457:825": "pañcānāṃ khyāyate dṛśyaṃ kramo nāsti samāhite || 400 ||",
  "S04n457:826": "citrācāryo yathā kaściccitrāntevāsiko'pi vā |",
  "S04n457:827": "citrārthe nāmayedraṅgaṃ deśanāpi tathā mama || 401 ||",
  "S04n457:828": "raṅge na vidyate citraṃ na kuḍye na ca bhājane |",
  "S04n457:829": "sattvānāṃ karṣaṇārthāya raṅgaiścitraṃ vikalpyate || 402 ||",
  "S04n457:830": "deśanāvyabhicārī ca tattvaṃ hyakṣaravarjitam |",
  "S04n457:831": "kṛtvā dharme vyavasthānaṃ tattvaṃ deśemi yoginām || 403 ||",
  "S04n457:832": "tattvaṃ pratyātmagatikaṃ kalpyakalpanavarjitam |",
  "S04n457:833": "deśemi jinaputrāṇāṃ bālānāṃ deśanānyathā || 404 ||",
  "S04n457:834": "vicitrā hi yathā māyā dṛśyate na ca vidyate |",
  "S04n457:835": "deśanā hi tathā citrā dṛśyate'vyabhicāriṇī || 405 ||",
  "S04n457:836": "deśanā hi yadanyasya tadanyasyāpyadeśanā |",
  "S04n457:837": "āture āture yadvadbhiṣagdravyaṃ prayacchati |",
  "S04n457:838": "buddhā hi tadvatsattvānāṃ cittamātraṃ vadanti te || 406 ||",
  "S04n457:839": "bāhyavāsanabījena vikalpaḥ saṃpravartate |",
  "S04n457:840": "tantraṃ hi yena gṛhṇāti yadgṛhṇāti sa kalpitam || 407 ||",
  "S04n457:841": "bāhyamālambanaṃ gṛhyaṃ cittaṃ cāśritya jāyate |",
  "S04n457:842": "dvidhā pravartate bhrāntistṛtīyaṃ nāsti kāraṇam || 408 ||",
  "S04n457:843": "yasmācca jāyate bhrāntiryadāśritya ca jāyate |",
  "S04n457:844": "ṣaḍdvādaśāṣṭādaśakaṃ cittameva vadāmyaham || 409 ||",
  "S04n457:845": "svabījagrāhyasaṃbandhādātmagrāhaḥ prahīyate |",
  "S04n457:846": "cittakalpāvatāreṇa dharmagrāhaḥ prahīyate || 410 ||",
  "S04n457:847": "yattu ālayavijñānaṃ tadvijñānaṃ pravartate |",
  "S04n457:848": "ādhyātmikaṃ hyāyatanaṃ bhavedbāhyaṃ yadābhayā || 411 ||",
  "S04n457:849": "nakṣatrakeśagrahaṇaṃ svapnarūpaṃ yathābudhaiḥ |",
  "S04n457:850": "saṃskṛtāsaṃskṛtaṃ nityaṃ kalpyate na ca vidyate || 412 ||",
  "S04n457:851": "gandharvanagaraṃ māyā mṛgatṛṣṇāmbhasāṃ yathā |",
  "S04n457:852": "asanto vā vidṛśyante paratantraṃ tathā bhavet || 413 ||",
  "S04n457:853": "ātmendriyopacāraṃ hi tricitte deśayāmyaham |",
  "S04n457:854": "cittaṃ manaśca vijñānaṃ svalakṣaṇavisaṃyutā || 414 ||",
  "S04n457:855": "cittaṃ manaśca vijñānaṃ nairātmyaṃ syāddvayaṃ tathā |",
  "S04n457:856": "pañca dharmāḥ svabhāvā hi buddhānāṃ gocaro hyayam || 415 ||",
  "S04n457:857": "lakṣaṇena bhavetrīṇī ekaṃ vāsanahetukāḥ |",
  "S04n457:858": "raṅgaṃ hi yathāpyekaṃ kuḍye citraṃ vidṛśyate || 416 ||",
  "S04n457:859": "nairātmyamadvayaṃ cittaṃ manovijñānameva ca |",
  "S04n457:860": "pañca dharmāḥ svabhāvā hi mama gotre na santi te || 417 ||",
  "S04n457:861": "cittalakṣaṇanirmuktaṃ vijñānamanavarjitam |",
  "S04n457:862": "dharmasvabhāvavirahaṃ gotraṃ tāthāgataṃ labhet || 418 ||",
  "S04n457:863": "kāyena vācā manasā na tatra kriyate śubham |",
  "S04n457:864": "gotraṃ tāthāgataṃ śuddhaṃ samudācāravarjitam || 419 ||",
  "S04n457:865": "abhijñairvaśitaiḥ śuddhaṃ samādhibalamaṇḍitam |",
  "S04n457:866": "kāyaṃ manomayaṃ cittaṃ gotraṃ tāthāgataṃ śubham || 420 ||",
  "S04n457:867": "pratyātmavedyaṃ hyamalaṃ hetulakṣaṇavarjitam |",
  "S04n457:868": "aṣṭamī buddhabhūmiśca gotraṃ tāthāgataṃ bhavet || 421 ||",
  "S04n457:869": "dūraṃgamā sādhumatī dharmameghā tathāgatī |",
  "S04n457:870": "etaddhi gotraṃ buddhānāṃ śeṣā yānadvayāvahā || 422 ||",
  "S04n457:871": "sattvasaṃtānabhedena lakṣaṇārthaṃ ca bāliśām |",
  "S04n457:872": "deśyante bhūmayaḥ sapta buddhaiścittavaśaṃ gatāḥ || 423 ||",
  "S04n457:873": "vākkāyacittadauṣṭhulyaṃ saptamyāṃ na pravartate |",
  "S04n457:874": "aṣṭamyāṃ hyāśrayastasya svapnaughasamasādṛśaḥ || 424 ||",
  "S04n457:875": "bhūmyaṣṭamyāṃ ca pañcamyāṃ śilpavidyākalāgamam |",
  "S04n457:876": "kurvanti jinaputrā vai nṛpatvaṃ ca bhavālaye || 425 ||",
  "S04n457:877": "utpādamatha notpādaṃ śūnyāśūnyaṃ na kalpayet |",
  "S04n457:878": "svabhāvamasvabhāvatvaṃ cittamātre na vidyate || 426 ||",
  "S04n457:879": "idaṃ tathyamidaṃ tathyamidaṃ mithyā vikalpayet |",
  "S04n457:880": "pratyekaśrāvakāṇāṃ ca deśanā na jinaurasām || 427 ||",
  "S04n457:881": "saccāsacca sato naiva kṣaṇikaṃ lakṣaṇaṃ na vai |",
  "S04n457:882": "prajñaptidravyasannaiva cittamātre na vidyate || 428 ||",
  "S04n457:883": "bhāvā vidyanti saṃvṛtyā paramārthe na bhāvakāḥ |",
  "S04n457:884": "niḥsvabhāveṣu yā bhrāntistatsatyaṃ saṃvṛtirbhavet || 429 ||",
  "S04n457:885": "asatsu sarvadharmeṣu prajñaptiḥ kriyate mayā |",
  "S04n457:886": "abhilāpo vyavahāraśca bālānāṃ tattvavarjitaḥ || 430 ||",
  "S04n457:887": "abhilāpasaṃbhavo bhāvo vidyate hyarthagocaraḥ |",
  "S04n457:888": "abhilāpasaṃbhavo bhāvo dṛṣṭvā vai nāsti vidyate || 431 ||",
  "S04n457:889": "kuḍyābhāve yathā citraṃ chāyāyāṃ sthāṇuvarjite |",
  "S04n457:890": "ālayaṃ tu tathā śuddhaṃ taraṃge na virājate || 432 ||",
  "S04n457:891": "naṭavattiṣṭhate cittaṃ mano vidūṣasādṛśam |",
  "S04n457:892": "vijñānapañcakaiḥ sārdhaṃ dṛśyaṃ kalpati raṅgavat || 433 ||",
  "S04n457:893": "deśanādharmaniṣyando yacca niṣyandanirmitam |",
  "S04n457:894": "buddhā hyete bhavetpaurāḥ śeṣā nirmāṇavigrahāḥ || 434 ||",
  "S04n457:895": "dṛśyaṃ na vidyate cittaṃ cittaṃ dṛśyātpramuhyate |",
  "S04n457:896": "dehabhogapratiṣṭhānamālayaṃ khyāyate nṛṇām || 435 ||",
  "S04n457:897": "cittaṃ manaśca vijñānaṃ svabhāvaṃ dharmapañcakam |",
  "S04n457:898": "nairātmyaṃ dvitayaṃ śuddhaṃ prabhāṣante vināyakāḥ || 436 ||",
  "S04n457:899": "tārkikāṇāmaviṣayaṃ śrāvakāṇāṃ na caiva hi |",
  "S04n457:900": "yaṃ deśayanti vai nāthā pratyātmagatigocaram || 437 ||",
  "S04n457:901": "dīrghahrasvādisaṃbaddhamanyonyataḥ pravartate |",
  "S04n457:902": "astitvasādhakā nāsti asti nāstitvasādhakam || 438 ||",
  "S04n457:903": "aṇuśo vibhajya dravyaṃ na vai rūpaṃ vikalpayet |",
  "S04n457:904": "cittamātravyavasthānaṃ kudṛṣṭyā na prasīdati || 439 ||",
  "S04n457:905": "mā śūnyatāṃ vikalpetha māśūnyamiti vā punaḥ |",
  "S04n457:906": "nāstyasti kalpanaiveyaṃ kalpyamarthaṃ na vidyate || 440 ||",
  "S04n457:907": "guṇāṇudravyasaṃghātai rūpaṃ bālairvikalpyate |",
  "S04n457:908": "ekaikamaṇuśo nāsti ato'pyarthaṃ na vidyate || 441 ||",
  "S04n457:909": "svacittaṃ dṛśyasaṃsthānaṃ bahirdhā khyāyate nṛṇām |",
  "S04n457:910": "bāhyaṃ na vidyate dṛśyamato'pyarthaṃ na vidyate || 442 ||",
  "S04n457:911": "citraṃ keśoṇḍukaṃ māyāṃ svapna gandharvameva ca |",
  "S04n457:912": "alātaṃ mṛgatṛṣṇā ca asantaṃ khyāyate nṛṇām || 443 ||",
  "S04n457:913": "nityānityaṃ tathaikatvamubhayaṃ nobhayaṃ tathā |",
  "S04n457:914": "anādidoṣasaṃbaddhā bālāḥ kalpenti mohitāḥ || 444 ||",
  "S04n457:915": "yānavyavasthā naivāsti yānamekaṃ vadāmyaham |",
  "S04n457:916": "parikarṣaṇārthaṃ bālānāṃ yānabhedaṃ vadāmyaham || 445 ||",
  "S04n457:917": "vimuktayastathā tisro dharmanairātmyameva ca |",
  "S04n457:918": "samatājñānakleśākhyā vimuktyā te vivarjitāḥ || 446 ||",
  "S04n457:919": "yathā hi kāṣṭhamudadhau taraṃgairvipravāhyate |",
  "S04n457:920": "tathā ca śrāvako mūḍho lakṣaṇena pravāhyate || 447 ||",
  "S04n457:921": "niṣṭhāgatirna tattasyā na ca bhūyo nivartate |",
  "S04n457:922": "samādhikāyaṃ saṃprāpya ā kalpānna prabudhyate || 448 ||",
  "S04n457:923": "vāsanākleśasaṃbaddhā paryutthānairvisaṃyutāḥ |",
  "S04n457:924": "samādhimadamattāste dhātau tiṣṭhantyanāsrave || 449 ||",
  "S04n457:925": "yathā hi mattaḥ puruṣo madyābhāvādvibudhyate |",
  "S04n457:926": "tathā te buddhadharmākhyaṃ kāyaṃ prāpsyanti māmakam || 450 ||",
  "S04n457:927": "paṅkamagno yathā hastī itastato na dhāvati |",
  "S04n457:928": "samādhimadamagnā vai tathā tiṣṭhanti śrāvakāḥ || 451 ||",
  "S04n457:929": "adhiṣṭhānaṃ narendrāṇāṃ praṇīdhānairviśodhitam |",
  "S04n457:930": "abhiṣekasamādhyādyaṃ prathamā daśamī ca vai || 452 ||",
  "S04n457:931": "ākāśaṃ śaśaśṛṅgaṃ ca vandhyāyāḥ putra eva ca |",
  "S04n457:932": "asantaścābhilapyante tathā bhāveṣu kalpanā || 453 ||",
  "S04n457:933": "vāsanāhetukaṃ lokaṃ nāsanna sadasatkvacit |",
  "S04n457:934": "ye paśyanti vimucyante dharmanairātmyakovidāḥ || 454 ||",
  "S04n457:935": "svabhāvakalpitaṃ nāma parabhāvaśca tantrajaḥ |",
  "S04n457:936": "niṣpannaṃ tathatetyuktaṃ sūtre sūtre sadā mayā || 455 ||",
  "S04n457:937": "vyañjanaṃ padakāyaṃ ca nāma cāpi viśeṣataḥ |",
  "S04n457:938": "bālāḥ sajanti durmedhā yathā paṅke mahāgajāḥ || 456 ||",
  "S04n457:939": "devayānaṃ brahmayānaṃ śrāvakīyaṃ tathaiva ca |",
  "S04n457:940": "tāthāgataṃ ca pratyekaṃ yānānyetān vadāmyaham || 457 ||",
  "S04n457:941": "yānānāṃ nāsti vai niṣṭhā yāvaccittaṃ pravartate |",
  "S04n457:942": "citte tu vai parāvṛtte na yānaṃ na ca yāyinaḥ || 458 ||",
  "S04n457:943": "cittaṃ vikalpo vijñaptirmano vijñānameva ca |",
  "S04n457:944": "ālayaṃ tribhavaśceṣṭā ete cittasya paryayāḥ || 459 ||",
  "S04n457:945": "āyuruṣmātha vijñānamālayo jīvitendriyam |",
  "S04n457:946": "manaśca manavijñānaṃ vikalpasya viśeṣaṇam || 460 ||",
  "S04n457:947": "cittena dhāryate kāyo mano manyati vai sadā |",
  "S04n457:948": "vijñānaṃ cittaviṣayaṃ vijñānaiḥ saha chindati || 561 ||",
  "S04n457:949": "tṛṣṇā hi mātā ityuktā avidyā ca tathā pitā |",
  "S04n457:950": "viṣayāvabodhādvijñānaṃ buddha ityupadiśyate || 462 ||",
  "S04n457:951": "arhanto hyanuśayāḥ skandhāḥ saṃghaḥ skandhakapañcakaḥ |",
  "S04n457:952": "nirantarāntaracchedātkarma hyānantaraṃ bhavet || 463 ||",
  "S04n457:953": "nairātmyasya dvayaṃ kleśāstathaivāvaraṇadvayam |",
  "S04n457:954": "acintyapariṇāminyāścyuterlābhāstathāgatāḥ || 464 ||",
  "S04n457:955": "siddhāntaśca nayaścāpi pratyātmaṃ śāsanaṃ ca vai |",
  "S04n457:956": "ye paśyanti vibhāgajñā na te tarkavaśaṃ gatāḥ | 465 ||",
  "S04n457:957": "na bhāvo vidyate satyaṃ yathā bālairvikalpyate |",
  "S04n457:958": "abhāvena tu vai mokṣaṃ kathaṃ necchanti tārkikāḥ || 466 ||",
  "S04n457:959": "utpādabhaṅgasaṃbaddhaṃ saṃskṛtaṃ pratipaśyataḥ |",
  "S04n457:960": "dṛṣṭidvayaṃ prapuṣṇanti na ca jānanti pratyayān || 467 ||",
  "S04n457:961": "ekameva bhavetsatyaṃ nirvāṇaṃ manavarjitam |",
  "S04n457:962": "kadalīsvapnamāyābhaṃ lokaṃ paśyedvikalpitam || 468 ||",
  "S04n457:963": "rāgo na vidyate dveṣo mohaścāpi na pudgalaḥ |",
  "S04n457:964": "tṛṣṇāyā hyuditāḥ skandhā vidyante svapnasādṛśāḥ || 469 ||",
  "S04n457:965": "yasyāṃ ca rātryāṃ dhigamo yasyāṃ ca parinirvṛtaḥ |",
  "S04n457:966": "etasminnantare nāsti mayā kiṃcitprakāśitam || 470 ||",
  "S04n457:967": "pratyātmadharmasthititāṃ saṃdhāya kathitaṃ mayā |",
  "S04n457:968": "taiśca buddhairmayā caiva na ca kiṃcidviśeṣitam || 471 ||",
  "S04n457:969": "dravyavadvidyate hyātmā skandhā lakṣaṇavarjitāḥ |",
  "S04n457:970": "skandhā vidyanti bhāvena ātmā teṣu na vidyate || 472 ||",
  "S04n457:971": "pratipattiṃ vibhāvanto kleśairmānuṣasaṃgamaiḥ |",
  "S04n457:972": "mucyate sarvaduḥkhebhyaḥ svacittaṃ paśyato jagat || 473 ||",
  "S04n457:973": "kāraṇaiḥ pratyayaiścāpi yeṣāṃ lokaḥ pravartate |",
  "S04n457:974": "cātuṣkoṭikayā yukto na te mannayakovidāḥ || 474 ||",
  "S04n457:975": "sadasanna jāyate loko nāsanna sadasatkvacit |",
  "S04n457:976": "pratyayaiḥ kāraṇaiścāpi kathaṃ bālairvikalpyate || 475 ||",
  "S04n457:977": "na sannāsanna sadasadyadā lokaṃ prapaśyati |",
  "S04n457:978": "tadā vyāvartate cittaṃ nairātmyaṃ cādhigacchati || 476 ||",
  "S04n457:979": "anutpannāḥ sarvabhāvā yasmātpratyayasaṃbhavāḥ |",
  "S04n457:980": "kāryaṃ hi pratyayāḥ sarve na kāryājjāyate bhavaḥ || 477 ||",
  "S04n457:981": "kāryaṃ na jāyate kāryaṃ dvitvaṃ kārye prasajyate |",
  "S04n457:982": "na ca dvitvaprasaṅgena kāryābhāvopalabhyate || 478 ||",
  "S04n457:983": "ālambālambavigataṃ yadā paśyati saṃskṛtam |",
  "S04n457:984": "nimittaṃ cittamātraṃ hi cittamātraṃ vadāmyaham || 479 ||",
  "S04n457:985": "mātrāsvabhāvasaṃsthānaṃ pratyayairbhāvavarjitam |",
  "S04n457:986": "niṣṭhābhāvaparaṃ brahma etāṃ mātrāṃ vadāmyaham || 480 ||",
  "S04n457:987": "prajñaptisatyato hyātmā dravyaḥ sa hi na vidyate |",
  "S04n457:988": "skandhānāṃ skandhatā tadvatprajñaptyā na tu dravyataḥ || 481 ||",
  "S04n457:989": "caturvidhā vai samatā lakṣaṇaṃ hetubhājanam |",
  "S04n457:990": "nairātmyasamatā caiva caturthā yogayoginām || 482 ||",
  "S04n457:991": "vyāvṛttiḥ sarvadṛṣṭīnāṃ kalpyakalpanavarjitā |",
  "S04n457:992": "anupalambho hyajātiśca cittamātraṃ vadāmyaham || 483 ||",
  "S04n457:993": "na bhāvaṃ nāpi cābhāvaṃ bhāvābhāvavivarjitam |",
  "S04n457:994": "tathatā cittanirmuktaṃ cittamātraṃ vadāmyaham || 484 ||",
  "S04n457:995": "tathatā śūnyatā koṭī nirvāṇaṃ dharmadhātukam |",
  "S04n457:996": "kāyaṃ manomayaṃ cittaṃ cittamātraṃ vadāmyaham || 485 ||",
  "S04n457:997": "vikalpavāsanābaddhaṃ vicitraṃ cittasaṃbhavam |",
  "S04n457:998": "bahirdhā jāyate nṝṇāṃ cittamātraṃ hi laukikam || 486 ||",
  "S04n457:999": "dṛśyaṃ na vidyate bāhyaṃ cittacitraṃ vidṛśyate |",
  "S04n457:1000": "dehabhogapratiṣṭhābhaṃ cittamātraṃ vadāmyaham || 487 ||",
  "S04n457:1001": "śrāvakāṇāṃ kṣayajñānaṃ buddhānāṃ janmasaṃbhavam |",
  "S04n457:1002": "pratyekajinaputrāṇāṃ asaṃkleśātpravartate || 488 ||",
  "S04n457:1003": "bahirdhā nāsti vai rūpaṃ svacittaṃ dṛśyate bahiḥ |",
  "S04n457:1004": "anavabodhātsvacittasya bālāḥ kalpenti saṃskṛtam || 489 ||",
  "S04n457:1005": "bāhyamarthamajānānaiḥ svacittacitradarśanam |",
  "S04n457:1006": "hetubhirvāryate mūḍhaiścātuṣkoṭikayojitaiḥ || 490 ||",
  "S04n457:1007": "na hetavo na koṭyo vai dṛṣṭāntāvayavāni ca |",
  "S04n457:1008": "svacittaṃ hyarthasaṃkrāntaṃ yadi jānanti paṇḍitāḥ || 491 ||",
  "S04n457:1009": "vikalpairna vikalpeta yadvikalpitalakṣaṇam |",
  "S04n457:1010": "kalpitaṃ ca samāśritya vikalpaḥ saṃpravartate || 492 ||",
  "S04n457:1011": "anyonyābhinnasaṃbandhādekavāsanahetukāḥ |",
  "S04n457:1012": "āgantukatvāttaddvayorna cittaṃ jāyate nṛṇām || 493 ||",
  "S04n457:1013": "vikalpaṃ cittacaittārthī tribhave ca pratiṣṭhitāḥ |",
  "S04n457:1014": "yadarthābhāḥ pravartante svabhāvakalpito hi saḥ || 494 ||",
  "S04n457:1015": "ābhāsabījasaṃyogāddvādaśāyatanāni vai |",
  "S04n457:1016": "āśrayālambyasaṃyogātprakriyā varṇyate mayā || 495 ||",
  "S04n457:1017": "yathā hi darpaṇe bimbaṃ keśoṇḍustimirasya vā |",
  "S04n457:1018": "tathā hi vāsanaiśchannaṃ cittaṃ paśyanti bāliśāḥ || 496 ||",
  "S04n457:1019": "svavikalpakalpite hyarthe vikalpaḥ saṃpravartate |",
  "S04n457:1020": "artho na vidyate bāhyo yathā tīrthyairvikalpyate || 497 ||",
  "S04n457:1021": "rajjuṃ yathā hyajānānāḥ sarpaṃ gṛhṇanti bāliśāḥ |",
  "S04n457:1022": "svacittārthamajānānā hyarthaṃ kalpenti bāhiram || 498 ||",
  "S04n457:1023": "tathā hi rajjuṃ rajjutve ekatvānyatvavarjitam |",
  "S04n457:1024": "kiṃ tu svacittadoṣo'yaṃ yena rajjurvikalpyate || 499 ||",
  "S04n457:1025": "na hi yo yena bhāvena kalpyamāno na lakṣyate |",
  "S04n457:1026": "na tannāstyavagantavyaṃ dharmāṇāmeṣa dharmatā || 500 ||",
  "S04n457:1027": "astitvapūrvakaṃ nāsti asti nāstitvapūrvakam |",
  "S04n457:1028": "ato nāsti na gantavyaṃ astitvaṃ na ca kalpayet || 501 ||",
  "S04n457:1029": "kalpitaṃ kalpyamānaṃ hi yadidaṃ na tadātmakam |",
  "S04n457:1030": "anātmakaṃ kathaṃ dṛṣṭvā vikalpaḥ saṃpravartate || 502 ||",
  "S04n457:1031": "rūpaṃ rūpātmanā nāsti tathā ghaṭapaṭādayaḥ |",
  "S04n457:1032": "avidyamāne dṛśye tu vikalpastena jāyate || 503 ||",
  "S04n457:1033": "vikalpaste yadi bhrāntāvanādimati saṃskṛte |",
  "S04n457:1034": "bhāvānāṃ bhāvatā kena bhrāmitā brūhi me mune || 504 ||",
  "S04n457:1035": "bhāvānāṃ bhāvatā nāsti cittamātraṃ ca dṛśyate |",
  "S04n457:1036": "apaśyamānaḥ svacittaṃ vikalpaḥ saṃpravartate || 505 ||",
  "S04n457:1037": "kalpitaṃ yadi vai nāsti yathā kalpati bāliśaḥ |",
  "S04n457:1038": "anyathā vidyate cāsau na ca buddhyāvagamyate || 506 ||",
  "S04n457:1039": "āryāṇāṃ yadi vā so'sti nāsau bālairvikalpitaḥ |",
  "S04n457:1040": "āryāṇāmatha mithyāsau āryā bālaiḥ samaṃ gatāḥ || 507 ||",
  "S04n457:1041": "āryāṇāṃ nāsti vai bhrāntiryasmāccittaṃ viśodhitam |",
  "S04n457:1042": "aśuddhacittasaṃtānā bālāḥ kalpenti kalpitam || 508 ||",
  "S04n457:1043": "mātā yathā hi putrasya ākāśātphalamānayet |",
  "S04n457:1044": "etaddhi putra mā kranda gṛhṇa citramidaṃ phalam || 509 ||",
  "S04n457:1045": "tathāhaṃ sarvasattvānāṃ vicitraiḥ kalpitaiḥ phalaiḥ |",
  "S04n457:1046": "pralobhya deśemi nayaṃ sadasatpakṣavarjitam || 510 ||",
  "S04n457:1047": "abhūtvā yasya vai bhāvaḥ pratyayairna ca saṃkulaḥ |",
  "S04n457:1048": "ajātapūrvaṃ tajjātamalabdhātmakameva ca || 511 ||",
  "S04n457:1049": "alabdhātmakaṃ hyajātaṃ ca pratyayairna vinā kvacit |",
  "S04n457:1050": "utpannamapi te bhāvo pratyayairna vinā kvacit || 512 ||",
  "S04n457:1051": "evaṃ samāsataḥ paśyan nāsanna sadasatkvacit |",
  "S04n457:1052": "pratyayairjāyate bhūtamavikalpyaṃ hi paṇḍitaiḥ || 513 ||",
  "S04n457:1053": "ekatvānyatvakathāḥ kutīrthyāḥ kurvanti bāliśāḥ |",
  "S04n457:1054": "pratyayairna ca jānanti māyāsvapnopamaṃ jagat || 514 ||",
  "S04n457:1055": "abhidhānaviṣayaṃ yānaṃ mahāyānamanuttaram |",
  "S04n457:1056": "arthaṃ sunītaṃ hi mayā na ca budhyanti bāliśāḥ || 515 ||",
  "S04n457:1057": "mātsaryairye praṇītāni śrāvakaistīrthakaistathā |",
  "S04n457:1058": "vyabhicaranti te hyarthaṃ yasmāttarkeṇa deśitāḥ || 516 ||",
  "S04n457:1059": "lakṣaṇaṃ bhāva saṃsthānaṃ nāma caiva caturvidham |",
  "S04n457:1060": "etadālambanīkṛtya kalpanā saṃpravartate || 517 ||",
  "S04n457:1061": "ekadhā bahudhā ye tu brahmakāyavaśaṃgatāḥ |",
  "S04n457:1062": "somabhāskarayorbhāvā ye nāśenti na te sutāḥ || 518 ||",
  "S04n457:1063": "āryadarśanasaṃpannā yathābhūtagatiṃgatāḥ |",
  "S04n457:1064": "saṃjñāvivartakuśalā vijñāne ca paraṃgatāḥ || 519 ||",
  "S04n457:1065": "eṣā hi mudrā muktānāṃ putrāṇāṃ mama śāsane |",
  "S04n457:1066": "bhāvābhāvavinirmuktā gatyāgativivarjitā || 520 ||",
  "S04n457:1067": "vyāvṛtte rūpavijñāne yadi karma vinaśyati |",
  "S04n457:1068": "nityānityaṃ na prāpnoti saṃsāraśca na vidyate || 521 ||",
  "S04n457:1069": "vinirvṛttikāle pradhvastaṃ rūpaṃ deśānnivartate |",
  "S04n457:1070": "nāstyastidoṣanirmuktaṃ karma tiṣṭhati ālaye || 522 ||",
  "S04n457:1071": "pradhvaṃsi patitaṃ rūpaṃ vijñānaṃ ca bhavālaye |",
  "S04n457:1072": "rūpavijñānasaṃbaddhaṃ na ca karma vinaśyati || 523 ||",
  "S04n457:1073": "atha taiḥ saha saṃbaddhaṃ karma vai dhvasyate nṛṇām |",
  "S04n457:1074": "dhvaste tu karmasaṃbandhe na saṃsṛtirna nirvṛtiḥ || 524 ||",
  "S04n457:1075": "atha dhvastamapi taiḥ sārdhaṃ saṃsāre yadi jāyate |",
  "S04n457:1076": "rūpaṃ ca tena saṃbaddhamabhinnatvādbhaviṣyati || 525 ||",
  "S04n457:1077": "nābhinnaṃ na ca vai bhinnaṃ cittaṃ rūpaṃ vikalpanāt |",
  "S04n457:1078": "pradhvaṃso nāsti bhāvānāṃ sadasatpakṣavarjanāt || 526 ||",
  "S04n457:1079": "kalpitaḥ paratantraśca anyonyābhinnalakṣaṇāt |",
  "S04n457:1080": "rūpe hyanityatā yadvadanyonyajanakāśca vai || 527 ||",
  "S04n457:1081": "anyo'nanyavinirmuktaṃḥ kalpito nāvadhāryate |",
  "S04n457:1082": "nāstyasti kathaṃ bhavati rūpe cānityatā yathā || 528 ||",
  "S04n457:1083": "kalpitena sudṛṣṭena paratantro na jāyate |",
  "S04n457:1084": "paratantreṇa dṛṣṭena kalpitastathatā bhavet || 529 ||",
  "S04n457:1085": "kalpitaṃ hi vināśete mama netrī vinaśyate |",
  "S04n457:1086": "samāropāpavādaṃ ca kurvate mama śāsane || 530 ||",
  "S04n457:1087": "evaṃvidhā yadā yasmin kāle syurdharmadūṣakāḥ |",
  "S04n457:1088": "sarve ca te hyasaṃkathyā mama netrīvināśakāḥ || 531 ||",
  "S04n457:1089": "anālapyāśca vidvadbhirbhikṣukāryaṃ ca varjayet |",
  "S04n457:1090": "kalpitaṃ yatra nāśenti samāropāpavādinaḥ || 532 ||",
  "S04n457:1091": "keśoṇḍukamāyābhaṃ svapnagandharvasādṛśam |",
  "S04n457:1092": "marīcyābhadṛśakalpo yeṣāṃ nāstyastidarśanāt || 533 ||",
  "S04n457:1093": "nāsau śikṣati buddhānāṃ yasteṣāṃ saṃgrahe caret |",
  "S04n457:1094": "dvayāntapatitā hyete anyeṣāṃ ca vināśakāḥ || 534 ||",
  "S04n457:1095": "viviktaṃ kalpitaṃ bhāvaṃ ye tu paśyanti yoginaḥ |",
  "S04n457:1096": "bhāvābhāvavinirmuktaṃ teṣāṃ vai saṃgrahe caret || 535 ||",
  "S04n457:1097": "ākarā hi yathā loke suvarṇamaṇimuktijāḥ |",
  "S04n457:1098": "akarmahetukāścitrā upajīvyāśca bāliśām || 536 ||",
  "S04n457:1099": "tathā hi sattvagotrāṇi citrā vai karmavarjitā |",
  "S04n457:1100": "dṛśyābhāvānna karmāsti na ca vai karmajā gatiḥ || 537 ||",
  "S04n457:1101": "bhāvānāṃ bhāvatā nāsti yathā tvāryairvibhāvyate |",
  "S04n457:1102": "kiṃ tu vidyanti vai bhāvā yathā bālairvikalpitāḥ || 538 ||",
  "S04n457:1103": "yadi bhāvā va vidyante yathā bālairvikalpitāḥ |",
  "S04n457:1104": "asatsu sattvabhāveṣu saṃkleśo nāsti kasyacit || 539 ||",
  "S04n457:1105": "bhāvavaicitryasaṃkleśātsaṃsāraṃ indriyopagaḥ |",
  "S04n457:1106": "ajñānatṛṣṇāsaṃbaddhaḥ pravartate śarīriṇām || 540 ||",
  "S04n457:1107": "yeṣāṃ tu bhāvo vai nāsti yathā bālairvikalpitaḥ |",
  "S04n457:1108": "teṣāṃ na vidyate vṛttirindriyāṇāṃ na yoginaḥ || 541 ||",
  "S04n457:1109": "yadi bhāvā na vidyante bhāvasaṃsārahetavaḥ |",
  "S04n457:1110": "ayaṃ tena bhavenmokṣo bālānāṃ kriyavarjitaḥ || 542 ||",
  "S04n457:1111": "bālāryāṇāṃ viśeṣaste bhāvābhāvātkathaṃ bhavet |",
  "S04n457:1112": "āryāṇāṃ nāsti vai bhāvo vimokṣatrayacāriṇām || 543 ||",
  "S04n457:1113": "skandhāśca pudgalā dharmāḥ svasāmānyā alakṣaṇāḥ |",
  "S04n457:1114": "pratyayānīndriyāścaiva śrāvakāṇāṃ vadāmyaham || 544 ||",
  "S04n457:1115": "ahetucittamātraṃ tu vibhūti bhūmayastathā |",
  "S04n457:1116": "pratyātmatathatāṃ śuddhāṃ deśayāmi jinaurasām || 545 ||",
  "S04n457:1117": "bhaviṣyantyanāgate kāle mama śāsanadūṣakāḥ |",
  "S04n457:1118": "kāṣāyavāsovasanāḥ sadasatkāryavādinaḥ || 546 ||",
  "S04n457:1119": "asantaḥ pratyayairbhāvā vidyante hyāryagocaram |",
  "S04n457:1120": "kalpito nāsti vai bhāvaḥ kalpayiṣyanti tārkikāḥ || 547 ||",
  "S04n457:1121": "bhaviṣyantyanāgate kāle kaṇabhugbālajātikāḥ |",
  "S04n457:1122": "asatkāryavādadurdṛṣṭyā janatāṃ nāśayanti ca || 548 ||",
  "S04n457:1123": "aṇubhyo jagadutpannamaṇavaścāpyahetukāḥ |",
  "S04n457:1124": "nava dravyāṇi nityāni kudṛṣṭyā deśayiṣyati || 549 ||",
  "S04n457:1125": "dravyairārabhyate dravyaṃ guṇaiścaiva guṇāstathā |",
  "S04n457:1126": "bhāvānāṃ bhāvatāmanyāṃ satīṃ vai nāśayiṣyati || 550 ||",
  "S04n457:1127": "ādimān hi bhavelloko yadyabhūtvā pravartate |",
  "S04n457:1128": "pūrvā ca koṭirnaivāsti saṃsārasya vadāmyaham || 551 ||",
  "S04n457:1129": "tribhavaḥ sarvasaṃkhyātaṃ yadyabhūtvā pravartate |",
  "S04n457:1130": "śvānoṣṭrakharaśṛṅgāṇāmutpattiḥ syānna saṃśayaḥ || 552 ||",
  "S04n457:1131": "yadyabhūtvā bhaveccakṣū rūpaṃ vijñānameva ca |",
  "S04n457:1132": "kaṭamukuṭapaṭādyānāṃ mṛtpiṇḍātsaṃbhavo bhavet || 553 ||",
  "S04n457:1133": "paṭaiśca vai kaṭo nāsti paṭo vai vīraṇaistathā |",
  "S04n457:1134": "eka ekatrā saṃbhūtaḥ pratyayaiḥ kiṃ na jāyate || 554 ||",
  "S04n457:1135": "tajjīvaṃ taccharīraṃ ca yaccābhūtvā pravartate |",
  "S04n457:1136": "paravādā hyamī sarve mayā ca samudāhṛtāḥ || 555 ||",
  "S04n457:1137": "uccārya pūrvapakṣaṃ ca matisteṣāṃ nivāryate |",
  "S04n457:1138": "nivārya tu matisteṣāṃ svapakṣaṃ deśayāmyaham || 556 ||",
  "S04n457:1139": "atorthaṃ tīrthavādānāṃ kṛtamuccāraṇaṃ mayā |",
  "S04n457:1140": "mā me śiṣyagaṇo mūḍhaḥ sadasatpakṣamāśrayet || 557 ||",
  "S04n457:1141": "pradhānājjagadutpannaṃ kapilāṅgo'pi durmatiḥ |",
  "S04n457:1142": "śiṣyebhyaḥ saṃprakāśeti guṇānāṃ ca vikāritā || 558 ||",
  "S04n457:1143": "na bhūtaṃ nāpi cābhūtaṃ pratyayairna ca pratyayāḥ |",
  "S04n457:1144": "pratyayānāmasadbhāvādabhūtaṃ na pravartate || 559 ||",
  "S04n457:1145": "sadasatpakṣavigato hetupratyayavarjitaḥ |",
  "S04n457:1146": "utpādabhaṅgarahitaḥ svapakṣo lakṣyavarjitaḥ || 560 ||",
  "S04n457:1147": "māyāsvapnopamaṃ lokaṃ hetupratyayavarjitam |",
  "S04n457:1148": "ahetukaṃ sadā paśyan vikalpo na pravartate || 561 ||",
  "S04n457:1149": "gandharvamṛgatṛṣṇābhaṃ keśoṇḍukanibhaṃ sadā |",
  "S04n457:1150": "sadasatpakṣavigataṃ hetupratyayavarjitam |",
  "S04n457:1151": "ahetukaṃ bhavaṃ paśyaṃścittadhārā viśudhyate || 562 ||",
  "S04n457:1152": "vastu na vidyate paśyaṃścittamātraṃ na vidyate |",
  "S04n457:1153": "avastukaṃ kathaṃ cittaṃ cittamātraṃ na yujyate || 563 ||",
  "S04n457:1154": "vastumālambanīkṛtya cittaṃ saṃjāyate nṛṇām |",
  "S04n457:1155": "ahetukaṃ kathaṃ cittaṃ cittamātraṃ na yujyate || 564 ||",
  "S04n457:1156": "tathatā cittamātraṃ ca āryavastunayasya tu |",
  "S04n457:1157": "vidyante na ca vidyante na te mannayakovidāḥ || 565 ||",
  "S04n457:1158": "grāhyagrāhakabhāvena yadi cittaṃ pravartate |",
  "S04n457:1159": "etaddhi laukikaṃ cittaṃ cittamātraṃ na yujyate || 566 ||",
  "S04n457:1160": "dehabhogapratiṣṭhābhaṃ svapnavajjāyate yadi |",
  "S04n457:1161": "dvicittatā prasajyeta na ca cittaṃ dvilakṣaṇam || 567 ||",
  "S04n457:1162": "svadhāraṃ hi yathā khaḍgaṃ svāgraṃ vai aṅguliryathā |",
  "S04n457:1163": "na chindate na spṛśate tathā cittaṃ svadarśane || 568 ||",
  "S04n457:1164": "na paraṃ na ca vai tantraṃ kalpitaṃ vastumeva ca |",
  "S04n457:1165": "pañca dharmā dvicittaṃ ca nirābhāse na santi vai || 569 ||",
  "S04n457:1166": "utpādakaṃ ca utpādyaṃ dvividhaṃ bhāvalakṣaṇam |",
  "S04n457:1167": "utpādakaṃ hi saṃdhāya naiḥsvabhāvyaṃ vadāmyaham || 570 ||",
  "S04n457:1168": "atha vaicitryasaṃsthāne kalpā ca yadi jāyate |",
  "S04n457:1169": "ākāśe śaśaśṛṅge ca arthābhāsaṃ bhaviṣyati || 571 ||",
  "S04n457:1170": "arthābhāsaṃ bhaveccittaṃ tadarthaḥ syādakalpitaḥ |",
  "S04n457:1171": "na ca vai kalpito hyarthaścittādanyo'bhilapyate || 572 ||",
  "S04n457:1172": "anādimati saṃsāre artho vai nāsti kutracit |",
  "S04n457:1173": "apuṣṭaṃ hi kathaṃ cittamarthābhāsaṃ pravartate || 573 ||",
  "S04n457:1174": "yadyabhāvena puṣṭiḥ syācchaśaśṛṅge'pi tadbhavet |",
  "S04n457:1175": "na cābhāvena vai puṣṭo vikalpaḥ saṃpravartate || 574 ||",
  "S04n457:1176": "yathāpi dānīṃ naivāsti tathā pūrve'pi nāstyasau |",
  "S04n457:1177": "anarthe arthasaṃbaddhaṃ kathaṃ cittaṃ pravartate || 575 ||",
  "S04n457:1178": "tathatā śūnyatā koṭirnirvāṇaṃ dharmadhātukam |",
  "S04n457:1179": "anutpādaśca dharmāṇāṃ svabhāvaḥ pāramārthikaḥ || 576 ||",
  "S04n457:1180": "nāstyastipatitā bālā hetupratyayakalpanaiḥ |",
  "S04n457:1181": "ahetukamanutpannaṃ bhavaṃ vai aprajānataḥ || 577 ||",
  "S04n457:1182": "cittaṃ khyāti na dṛśyo'sti viśeṣo'nādihetukaḥ |",
  "S04n457:1183": "anādāvapi nāstyartho viśeṣaḥ kena jāyate || 578 ||",
  "S04n457:1184": "yadyabhāvena puṣṭiḥ syāddaridro dhanavān bhavet |",
  "S04n457:1185": "arthābhāve kathaṃ cittaṃ jāyate brūhi me mune || 579 ||",
  "S04n457:1186": "ahetukamidaṃ sarvaṃ na cittaṃ na ca gocaraḥ |",
  "S04n457:1187": "na ca vai puṣyate cittaṃ tribhavaṃ kriyavarjitam || 580 ||",
  "S04n457:1188": "utpādavinivṛttyarthamanutpādaprasādhanam |",
  "S04n457:1189": "ahetuvādaṃ deśemi na ca bālairvibhāvyate |",
  "S04n457:1190": "anutpannamidaṃ sarvaṃ na ca bhāvā na santi ca || 581 ||",
  "S04n457:1191": "gandharvasvapnamāyākhyā bhāvā vidyantyahetukāḥ |",
  "S04n457:1192": "anutpannān svabhāvāṃśca śūnyāḥ kena vadāsi me || 582 ||",
  "S04n457:1193": "samavāyavinirmukto yadā bhāvo na dṛśyate |",
  "S04n457:1194": "tadā śūnyamanutpannamasvabhāvaṃ vadāmyaham || 583 ||",
  "S04n457:1195": "svapnakeśoṇḍukaṃ māyā gandharva mṛgatṛṣṇikā |",
  "S04n457:1196": "ahetukā pi dṛśyante tathā lokavicitratā || 584 ||",
  "S04n457:1197": "samavāyastathaivaiko dṛśyābhāvānna vidyate |",
  "S04n457:1198": "na tu tīrthyadṛṣṭyā pralayo samavāyo na vidyate || 585 ||",
  "S04n457:1199": "vigṛhyāhetuvādena anutpādaṃ prasādhayet |",
  "S04n457:1200": "anutpādaiḥ prasādhyante mama netrī na naśyati || 586 ||",
  "S04n457:1201": "ahetuvādairdeśyante tīrthyānāṃ jāyate bhayam |",
  "S04n457:1202": "kathaṃ kena kutaḥ kutra saṃbhavo'hetuko bhavet || 587 ||",
  "S04n457:1203": "nāhetukamahetutvaṃ yadā paśyanti paṇḍitāḥ |",
  "S04n457:1204": "tadā vyāvartate dṛṣṭirbhaṅgotpādānuvādinī || 588 ||",
  "S04n457:1205": "kimabhāvo hyanutpāda utpādotpattilakṣaṇam |",
  "S04n457:1206": "atha bhāvasya nāmedaṃ nirarthaṃ vā bravīhi me || 589 ||",
  "S04n457:1207": "na ca bhāvo hyanutpādo na ca pratyayalakṣaṇam |",
  "S04n457:1208": "na ca bhāvasya nāmedaṃ na ca nāma nirarthakam || 590 ||",
  "S04n457:1209": "yatra śrāvakabuddhānāṃ tīrthyānāṃ ca agocaraḥ |",
  "S04n457:1210": "saptabhūmigatānāṃ ca tadanutpādalakṣaṇam || 591 ||",
  "S04n457:1211": "hetupratyayavyāvṛttiṃ kāraṇasya niṣedhanam |",
  "S04n457:1212": "cittamātravyavasthānamanutpādaṃ vadāmyaham || 592 ||",
  "S04n457:1213": "ahetuvṛttiṃ bhāvānāṃ kalpyakalpavivarjitām |",
  "S04n457:1214": "sadasatpakṣanirmuktamanutpādaṃ vadāmyaham || 593 ||",
  "S04n457:1215": "cittadṛśyavinirmuktaṃ svabhāvadvayavarjitam |",
  "S04n457:1216": "āśrayasya parāvṛttimanutpādaṃ vadāmyaham || 594 ||",
  "S04n457:1217": "na bāhyabhāvaṃ bhāvānāṃ na ca cittaparigraham |",
  "S04n457:1218": "sarvadṛṣṭiprahāṇaṃ yattadanutpādalakṣaṇam || 595 ||",
  "S04n457:1219": "evaṃ śūnyāsvabhāvādyān sarvadharmān vibhāvayet |",
  "S04n457:1220": "na jātu śūnyayā śūnyā kiṃ tvanutpādaśūnyayā || 596 ||",
  "S04n457:1221": "kalāpaḥ pratyayānāṃ hi pravartate nivartate |",
  "S04n457:1222": "kalapācca pṛthagbhūtaṃ na jātaṃ na nirudhyate || 597 ||",
  "S04n457:1223": "bhāvo na vidyate hyanyaḥ kalāpācca pṛthak kvacit |",
  "S04n457:1224": "ekatvena pṛthaktvena yathā tīrthyairvikalpyate || 598 ||",
  "S04n457:1225": "sadasanna jāyate bhāvo nāsanna sadasatkvacit |",
  "S04n457:1226": "anyatra hi kalāpo'yaṃ pravartate nivartate || 599 ||",
  "S04n457:1227": "saṃketamātramevedamanyonyāpekṣasaṃkalāt |",
  "S04n457:1228": "janyamarthaṃ na caivāsti pṛthakpratyayasaṃkalāt || 600 ||",
  "S04n457:1229": "janyābhāvo hyanutpādaḥ tīrthyadoṣavivarjitaḥ |",
  "S04n457:1230": "deśemi saṃkalāmātraṃ na ca bālairvibhāvyate || 601 ||",
  "S04n457:1231": "yasya janyo hi bhāvo'sti saṃkalāyāḥ pṛthak kvacit |",
  "S04n457:1232": "ahetuvādī vijñeyaḥ saṃkalāyā vināśakaḥ || 602 ||",
  "S04n457:1233": "pradīpadravyajātīnāṃ vyañjakā saṃkalā bhavet |",
  "S04n457:1234": "yasya bhāvo bhavetkaścitsaṃkalāyāḥ pṛthak kvacit || 603 ||",
  "S04n457:1235": "asvabhāvo hyanutpannaḥ prakṛtyā gaganopamaḥ |",
  "S04n457:1236": "saṃkalāyāḥ pṛthagbhūto yo dharmaḥ kalpito'budhaiḥ || 604 ||",
  "S04n457:1237": "ayamanyamanutpādamāryāṇāṃ prāptidharmatā |",
  "S04n457:1238": "yaśca tasya anutpādaṃ tadanutpādakṣāntiḥ syāt || 605 ||",
  "S04n457:1239": "yadā sarvamimaṃ lokaṃ saṃkalāmeva paśyati |",
  "S04n457:1240": "saṃkalāmātramevedaṃ tadā cittaṃ samādhyate || 606 ||",
  "S04n457:1241": "ajñānatṛṣṇākarmādi saṃkalādhyātmikā bhavet |",
  "S04n457:1242": "khajamṛddaṇḍacakrādi bījabhūtādi bāhiram || 607 ||",
  "S04n457:1243": "parato yasya vai bhāvaḥ pratyayairjāyate kvacit |",
  "S04n457:1244": "na saṃkalāmātramevedaṃ na te yuktyāgame sthitāḥ || 608 ||",
  "S04n457:1245": "yadi janyo na bhāvo'sti syādbuddhiḥ kasya pratyayāt |",
  "S04n457:1246": "anyonyapratyayā hyete te tena pratyayāḥ smṛtāḥ || 609 ||",
  "S04n457:1247": "uṣṇadravacalakaṭhinā bālairdharmā vikalpitāḥ |",
  "S04n457:1248": "kalāpo'yaṃ na dharmo'sti ato vai niḥsvabhāvatā || 610 ||",
  "S04n457:1249": "vaidyā yathāturavaśātkriyābhedaṃ prakurvate |",
  "S04n457:1250": "na tu śāstrasya bhedo'sti doṣabhedastu vidyate || 611 ||",
  "S04n457:1251": "tathāhaṃ sattvasaṃtāne kleśadoṣaiḥ sudūṣitaiḥ |",
  "S04n457:1252": "indriyāṇāṃ balaṃ jñātvā nayaṃ deśemi bāliśān || 612 ||",
  "S04n457:1253": "na kleśendriyabhedena śāsanaṃ bhidyate mama |",
  "S04n457:1254": "ekameva bhavedyānaṃ mārgamaṣṭāṅgikaṃ śivam || 613 ||",
  "S04n457:1255": "ghaṭapaṭamukuṭaviṣāṇahetukaśaśaviṣāṇānāstitvam |",
  "S04n457:1256": "yaddhetusamutpannaṃ sa ca nāsti te'vagantavyam || 614 ||",
  "S04n457:1257": "astitvasādhakaṃ nāsti nāsti nāsti na yujyate |",
  "S04n457:1258": "astitvaṃ nāstyapekṣyaṃ hi anyonyāpekṣakāraṇam || 615 ||",
  "S04n457:1259": "kiṃcidāśritya punaḥ kiṃcitkhyāyate yasya vai matam |",
  "S04n457:1260": "ahetukaṃ yadāśritya kiṃciccāhetukaṃ na tu || 616 ||",
  "S04n457:1261": "atha tadanyamāśritya tadapyanyasya khyāyate |",
  "S04n457:1262": "anavasthā prasajyeta kiṃcicca kiṃ ca no bhavet || 617 ||",
  "S04n457:1263": "āśritya parṇakāṣṭhādīn yathā māyā prasajyate |",
  "S04n457:1264": "vastu tadvatsamāśritya vaicitryaṃ khyāyate nṛṇām || 618 ||",
  "S04n457:1265": "māyājālaṃ na parṇāni na kāṣṭhaṃ na ca śarkarā |",
  "S04n457:1266": "māyaiva dṛśyate bālairmāyākāreṇa cāśrayam || 619 ||",
  "S04n457:1267": "tathā vastu samāśritya yadi kiṃcidvinaśyati |",
  "S04n457:1268": "dṛśyakāle dvayaṃ nāsti kathaṃ kiṃcidvikalpyate || 620 ||",
  "S04n457:1269": "vikalpairvikalpitaṃ nāsti vikalpaśca na vidyate |",
  "S04n457:1270": "vikalpe hyavidyamāne tu na saṃsṛtirna nirvṛtiḥ || 621 ||",
  "S04n457:1271": "vikalpe hyavidyamāne tu vikalpo na pravartate |",
  "S04n457:1272": "apravṛttiṃ kathaṃ cittaṃ cittamātraṃ na yujyate || 622 ||",
  "S04n457:1273": "anekamatibhinnatvācchāsane nāsti sāratā |",
  "S04n457:1274": "sārābhāvānna mokṣo'sti na ca lokavicitratā || 623 ||",
  "S04n457:1275": "bāhyaṃ na vidyate dṛśyaṃ yathā bālairvikalpyate |",
  "S04n457:1276": "bimbavatkhyāyate cittaṃ vāsanairbhramaṇīkṛtam || 624 ||",
  "S04n457:1277": "sarvabhāvā hyanutpannā asatsadasaṃbhavāḥ |",
  "S04n457:1278": "cittamātramidaṃ sarvaṃ kalpanābhiśca varjitam || 625 ||",
  "S04n457:1279": "bālairbhāvāḥ samākhyātāḥ pratyayairna tu paṇḍitaiḥ |",
  "S04n457:1280": "svabhāvacittanirmuktaścittamāryopagaṃ śivam || 626 ||",
  "S04n457:1281": "sāṃkhyā vaiśeṣikā nagnā viprāḥ pāśupatāstathā |",
  "S04n457:1282": "asatsaddṛṣṭipatitā viviktārthavivarjitāḥ || 627 ||",
  "S04n457:1283": "niḥsvabhāvā hyanutpannāḥ śūnyā māyopamāmalāḥ |",
  "S04n457:1284": "kasyaite deśitā buddhaistvayā ca prativarṇitāḥ || 628 ||",
  "S04n457:1285": "yogināṃ śuddhacittānāṃ dṛṣṭitarkavivarjitāḥ |",
  "S04n457:1286": "buddhā deśenti vai yogaṃ mayā ca prativarṇitāḥ || 629 ||",
  "S04n457:1287": "yadi cittamidaṃ sarvaṃ kasmiṃllokaḥ pratiṣṭhitaḥ |",
  "S04n457:1288": "gamanāgamanaṃ kena dṛśyate bhūtale nṛṇām || 630 ||",
  "S04n457:1289": "śakuniryathā gagane vikalpena samīritaḥ |",
  "S04n457:1290": "apratiṣṭhamanālambyaṃ carate bhūtale yathā || 631 ||",
  "S04n457:1291": "tathā hi dehinaḥ sarve vikalpena samīritāḥ |",
  "S04n457:1292": "svacitte caṃkramante te gagane śukaniryathā || 632 ||",
  "S04n457:1293": "dehabhogapratiṣṭhābhaṃ brūhi cittaṃ pravartate |",
  "S04n457:1294": "ābhā vṛttiḥ kathaṃ kena cittamātraṃ vadāhi me || 633 ||",
  "S04n457:1295": "dehabhogapratiṣṭhāśca ābhā vṛttiśca vāsanaiḥ |",
  "S04n457:1296": "saṃjāyate ayuktānāmābhā vṛttirvikalpanaiḥ || 634 ||",
  "S04n457:1297": "viṣayo vikalpito bhāvaścittaṃ viṣayasaṃbhavam |",
  "S04n457:1298": "dṛśyacittaparijñānādvikalpo na pravartate || 635 ||",
  "S04n457:1299": "nāma nāmni visaṃyuktaṃ yadā paśyati kalpitam |",
  "S04n457:1300": "buddhiboddhavyarahitaṃ saṃskṛtaṃ mucyate tadā || 636 ||",
  "S04n457:1301": "etā buddhirbhavedbodhyaṃ nāma nāmni vibhāvanam |",
  "S04n457:1302": "ye tvanyathāvabudhyante na te buddhā na bodhakāḥ || 637 ||",
  "S04n457:1303": "pañca dharmāḥ svabhāvāśca vijñānānyaṣṭa eva ca |",
  "S04n457:1304": "dve nairātmye bhavetkṛtsno mahāyānaparigrahaḥ || 638 ||",
  "S04n457:1305": "yadā buddhiśca boddhavyaṃ viviktaṃ paśyate jagat |",
  "S04n457:1306": "nāsti nāma vikalpaśca tadā nābhipravartate || 339 ||",
  "S04n457:1307": "kriyākṣaravikalpānāṃ nivṛttiścittadarśanāt |",
  "S04n457:1308": "adarśanātsvacittasya vikalpaḥ saṃpravartate || 640 ||",
  "S04n457:1309": "catvāro'rūpiṇaḥ skandhāḥ saṃkhyā teṣāṃ na vidyate |",
  "S04n457:1310": "bhūtairvilakṣaṇai rūpaṃ kathaṃ rūpabahutvatā || 641 ||",
  "S04n457:1311": "lakṣaṇasya parityāgānna bhūtaṃ na ca bhautikam |",
  "S04n457:1312": "athānyalakṣaṇai rūpaṃ kasmātskandhairna jāyate || 642 ||",
  "S04n457:1313": "vimuktāyatanaskandhā yadā paśyatyalakṣaṇāḥ |",
  "S04n457:1314": "tadā nivartate cittaṃ dharmanairātmyadarśanāt || 643 ||",
  "S04n457:1315": "viṣayendriyabhedena vijñānaṃ jāyate'ṣṭadhā |",
  "S04n457:1316": "lakṣaṇena bhavetrīṇi nirābhāse nivartate || 644 ||",
  "S04n457:1317": "ālayaṃ hi manasyātmā ātmīyaṃ jñānameva ca |",
  "S04n457:1318": "pravartate dvayagrāhātparijñānānnivartate || 645 ||",
  "S04n457:1319": "anyānanyavinirmuktaṃ yadā paśyatyasaṃcaram |",
  "S04n457:1320": "tadā dvayaṃ na kalpanti ātmā cātmīyameva ca || 646 ||",
  "S04n457:1321": "apravṛttaṃ na puṣṇāti na ca vijñānakāraṇam |",
  "S04n457:1322": "kāryakāraṇanirmuktaṃ niruddhaṃ na pravartate || 647 ||",
  "S04n457:1323": "vikalpaṃ cittamātraṃ ca lokaṃ kena vadāhi me |",
  "S04n457:1324": "kāraṇaiśca visaṃyuktaṃ lakṣyalakṣaṇavarjitam || 648 ||",
  "S04n457:1325": "svacittaṃ dṛśyate citraṃ dṛśyākāraṃ vikalpitam |",
  "S04n457:1326": "cittadṛśyāparijñānādanyaṃ cittārthasaṃgrahāt || 649 ||",
  "S04n457:1327": "nāstitvadṛṣṭirbhavati yadā buddhyā na paśyati |",
  "S04n457:1328": "astitvaṃ hi kathaṃ tasya cittagrāhānna jāyate || 650 ||",
  "S04n457:1329": "vikalpo na bhāvo nābhāvo ato'stitvaṃ na jāyate |",
  "S04n457:1330": "cittadṛśyaparijñānādvikalpo na pravartate || 651 ||",
  "S04n457:1331": "apravṛtti vikalpasya parāvṛtti nirāśrayaḥ |",
  "S04n457:1332": "nivārya pakṣāṃścatvāro yadi bhāvā sahetukāḥ || 652 ||",
  "S04n457:1333": "saṃjñāntaraviśeṣo'yaṃ kṛtaṃ kena na sādhitaḥ |",
  "S04n457:1334": "arthāpattirbhavetteṣāṃ kāraṇādvā pravartate || 653 ||",
  "S04n457:1335": "hetupratyayasaṃyogātkāraṇapratiṣedhataḥ |",
  "S04n457:1336": "nityadoṣo nivāryate anityā yadi pratyayāḥ || 654 ||",
  "S04n457:1337": "na saṃbhavo na vibhavo anityatvāddhi bāliśām |",
  "S04n457:1338": "na hi naśyamānaṃ kiṃcidvai kāraṇatvena dṛśyate || 655 ||",
  "S04n457:1339": "adṛṣṭaṃ hi kathaṃ kena nānityo jāyate bhavaḥ |",
  "S04n457:1340": "saṃgrahaiśca dametsattvān śīlena ca vaśīkaret || 656 ||",
  "S04n457:1341": "prajñayā nāśayeddṛṣṭiṃ vimokṣaiśca vivardhayet |",
  "S04n457:1342": "lokāyatamidaṃ sarvaṃ yattīrthyairdeśyate mṛṣā || 657 ||",
  "S04n457:1343": "kāryakāraṇasaddṛṣṭyā svasiddhāntaṃ na vidyate |",
  "S04n457:1344": "ahamekaṃ svasiddhāntaṃ kāryakāraṇavarjitaḥ || 658 ||",
  "S04n457:1345": "deśemi śiṣyavargasya lokāyatavivarjitaḥ |",
  "S04n457:1346": "cittamātraṃ na dṛśyo'sti dvidhā cittaṃ vidṛśyate |",
  "S04n457:1347": "grāhyagrāhakabhāvena śāśvatocchedavarjitam || 659 ||",
  "S04n457:1348": "yāvatpravartate cittaṃ tāvallokāyataṃ bhavet |",
  "S04n457:1349": "apravṛttirvikalpasya svacittaṃ paśyato jagat || 660 ||",
  "S04n457:1350": "āyaṃ kāryābhinirvṛttirvyayaṃ kāryasya darśanam |",
  "S04n457:1351": "āyavyayaparijñānādvikalpo na pravartate || 661 ||",
  "S04n457:1352": "nityamanityaṃ kṛtakamakṛtakaṃ parāparam |",
  "S04n457:1353": "evamādyāni sarvāṇi (tal)",
  "S04n457:1354": "lokāyatanaṃ bhavet || 662 ||",
  "S04n457:1355": "devāsuramanuṣyāśca tiryakpretayamālayāḥ |",
  "S04n457:1356": "gatayaḥ ṣaṭ samākhyātā yatra jāyanti dehinaḥ || 663 ||",
  "S04n457:1357": "hīnautkṛṣṭamadhyena karmaṇā teṣu jāyate |",
  "S04n457:1358": "saraṃkṣya kuśalān sarvān viśeṣo mokṣa eva vā || 664 ||",
  "S04n457:1359": "kṣaṇe kṣaṇe tvayā yanmaraṇaṃ upapattiṃ ca |",
  "S04n457:1360": "deśyate bhikṣuvargasya abhiprāyaṃ vadāhi me || 665 ||",
  "S04n457:1361": "rūpādrūpāntaraṃ yadvaccittaṃ saṃbhūya bhajyate |",
  "S04n457:1362": "tasmāddeśemi śiṣyāṇāṃ kṣaṇajanmaparaṃparām || 666 ||",
  "S04n457:1363": "rūpe rūpe vikalpasya saṃbhavo vibhavastathā |",
  "S04n457:1364": "vikalpo hi bhavejjanturvikalpo'nyo na vidyate || 667 ||",
  "S04n457:1365": "kṣaṇe kṣaṇe yanna yuktamidaṃpratyayabhāṣitam |",
  "S04n457:1366": "rūpagrāhavinirmuktaṃ na janma na ca bhajyate || 668 ||",
  "S04n457:1367": "pratyayāḥ pratyayotpannā avidyātathatādayaḥ |",
  "S04n457:1368": "dharmadvayena vartante advayā tathatā bhavet || 669 ||",
  "S04n457:1369": "pratyayāḥ pratyayotpannā yadi dharmā viśeṣitāḥ |",
  "S04n457:1370": "nityādayo bhavetkāryaṃ kāraṇaṃ pratyayo bhavet || 670 ||",
  "S04n457:1371": "nirviśiṣṭaṃ bhavettīrthyaiḥ kāryakāraṇasaṃgrahāt |",
  "S04n457:1372": "vādastava ca buddhānāṃ tasmānnāryo mahāmune || 671 ||",
  "S04n457:1373": "śarīre vyāmamātre ca lokaṃ vai lokasamudayam |",
  "S04n457:1374": "nirodhagāminī pratipaddeśayāmi jinaurasān || 672 ||",
  "S04n457:1375": "svabhāvatrayagrāheṇa grāhyagrāhavidṛṣṭayaḥ |",
  "S04n457:1376": "lokyalokottarān dharmān vikalpenti pṛthagjanāḥ || 673 ||",
  "S04n457:1377": "ataḥ svabhāvagrahaṇaṃ kriyate pūrvapakṣayā |",
  "S04n457:1378": "nivārārthaṃ tu dṛṣṭīnāṃ svabhāvaṃ na vikalpayet || 674 ||",
  "S04n457:1379": "chidradoṣānna niyamo na vā cittaṃ pravartate |",
  "S04n457:1380": "pravṛttidvayagrāheṇa advayā tathatā bhavet || 675 ||",
  "S04n457:1381": "ajñāna tṛṣṇā karma ca vijñānādyā ayonijāḥ |",
  "S04n457:1382": "anavasthākṛtakatvaṃ ca na kṛtvā jāyate bhavaḥ || 676 ||",
  "S04n457:1383": "caturvidhaśca pradhvaṃso bhāvānāṃ kathyate'budhaiḥ |",
  "S04n457:1384": "dvidhāvṛttervikalpasya bhāvābhāvo na vidyate |",
  "S04n457:1385": "cātuṣkoṭikanirmuktaṃ darśanadvayavarjitam || 677 ||",
  "S04n457:1386": "dvidhāvṛttivikalpaḥ syāddṛṣṭvā nābhipravartate |",
  "S04n457:1387": "anutpanneṣu bhāveṣu buddhervyutthānabhāvataḥ || 678 ||",
  "S04n457:1388": "utpanneṣvapi bhāveṣu tatkalpatvānna kalpayet |",
  "S04n457:1389": "yuktiṃ vadāhi me nātha dvidhādṛṣṭinivāraṇāt || 679 ||",
  "S04n457:1390": "yathāhamanye ca sadā nāstyasti na visaṃkaret |",
  "S04n457:1391": "tīrthavādaasaṃsṛṣṭāḥ śrāvakairjinavarjitāḥ |",
  "S04n457:1392": "jinābhisamayacaryāṃ ca jinaputrāvināśataḥ || 680 ||",
  "S04n457:1393": "vimokṣahetvahetuścāpyanutpādaikalakṣaṇaḥ |",
  "S04n457:1394": "paryāyairmohayantyetāṃ varjanīyāṃ sadā budhaiḥ || 681 ||",
  "S04n457:1395": "meghābhrakūṭendradhanuḥprakāśā",
  "S04n457:1396": "marīcikeśoṇḍukamāyatulyāḥ |",
  "S04n457:1397": "bhāvā hi sarve svavikalpasaṃbhavā-",
  "S04n457:1398": "stīrthyā vikalpenti jagatsvakāraṇaiḥ || 682 ||",
  "S04n457:1399": "anutpādaśca tathatā bhūtakoṭiśca śūnyatā |",
  "S04n457:1400": "rūpasya nāmānyetāni abhāvaṃ na vikalpayet || 683 ||",
  "S04n457:1401": "hastaḥ karo yathā loke indraḥ śakraḥ puraṃdaraḥ |",
  "S04n457:1402": "tathā hi sarvabhāvānāmabhāvaṃ na vikalpayet || 684 ||",
  "S04n457:1403": "rūpācca śūnyatā nānyā anutpādaṃ tathaiva ca |",
  "S04n457:1404": "na kalpayedananyatvāddṛṣṭidoṣaḥ prasajyate || 685 ||",
  "S04n457:1405": "saṃkalpaśca vikalpaśca vastulakṣaṇasaṃgrahāt |",
  "S04n457:1406": "dīrghahrasvādimāṇḍalyaṃ parikalpasya saṃgrahāt || 686 ||",
  "S04n457:1407": "saṃkalpo hi bhaveccittaṃ parikalpo manastathā |",
  "S04n457:1408": "vikalpo manavijñānaṃ lakṣyalakṣaṇavarjitam || 687 ||",
  "S04n457:1409": "yacca tīrthyairanutpādo yacca mannayadṛṣṭibhiḥ |",
  "S04n457:1410": "kalpyate nirviśiṣṭo'yaṃ dṛṣṭidoṣaḥ prasajyate || 688 ||",
  "S04n457:1411": "prayojanamanutpādamanutpādārthameva ca |",
  "S04n457:1412": "ye vai jānanti yuktijñāste'bhibudhyanti mannayam || 689 ||",
  "S04n457:1413": "prayojanaṃ dṛṣṭisaṃkocamanutpādamanālayam |",
  "S04n457:1414": "arthadvayaparijñānādanutpādaṃ vadāmyaham || 690 ||",
  "S04n457:1415": "bhāvā vidyantyanutpannā na vā brūhi mahāmune |",
  "S04n457:1416": "ahetuvādo'nutpādo pravṛttistīrthadarśanam || 691 ||",
  "S04n457:1417": "ahetuvādo'nutpādo vaiṣamyatīrthadarśanam |",
  "S04n457:1418": "astināstivinirmuktaṃ cittamātraṃ vadāmyaham || 692 ||",
  "S04n457:1419": "utpādamanutpādaṃ varjayeddṛṣṭihetukam |",
  "S04n457:1420": "ahetuvāde'nutpāde utpāde kāraṇāśrayaḥ || 693 ||",
  "S04n457:1421": "anābhogakriyā nāsti kriyā ceddṛṣṭisaṃkaraḥ |",
  "S04n457:1422": "upāyapraṇidhānādyairdṛṣṭimeva vadāhi me |",
  "S04n457:1423": "asattvātsarvadharmāṇāṃ maṇḍalaṃ jāyate katham || 694 ||",
  "S04n457:1424": "grāhyagrāhakavisaṃyogānna pravṛttirna nirvṛtiḥ |",
  "S04n457:1425": "bhāvādbhāvāntaraṃ dṛṣṭiṃ cittaṃ vai tatsamutthitam || 695 ||",
  "S04n457:1426": "anutpādaśca dharmāṇāṃ kathametadvadāhi me |",
  "S04n457:1427": "sattvāścennāvabudhyante ata etatprakāśyate || 696 ||",
  "S04n457:1428": "pūrvottaravirodhaṃ ca sarvaṃ bhāṣya mahāmune |",
  "S04n457:1429": "tīrthadoṣavinirmuktaṃ viṣamāhetuvarjitam || 697 ||",
  "S04n457:1430": "apravṛtirnivṛttiśca brūhi me vādināṃvara |",
  "S04n457:1431": "astināstivinirmuktaṃ phalahetvavināśakam | 698 ||",
  "S04n457:1432": "bhūmikramānusaṃdhiśca brūhi me dharmalakṣaṇam |",
  "S04n457:1433": "dvayāntapatito loko dṛṣṭibhirvyākulīkṛtaḥ || 699 ||",
  "S04n457:1434": "anutpādā utpādādyaiḥ śamaheturna budhyate |",
  "S04n457:1435": "maṇḍalaṃ hi na me kiṃcinna ca deśemi dharmatām || 700 ||",
  "S04n457:1436": "dvaye sati hi doṣaḥ syāddvayaṃ buddhairviśodhitam |",
  "S04n457:1437": "śūnyāśca kṣaṇikā bhāvā niḥsvabhāvā hyajātikāḥ || 701 ||",
  "S04n457:1438": "kudṛṣṭivādasaṃchannaiḥ kalpyante na tathāgataiḥ |",
  "S04n457:1439": "pravṛttiṃ ca nivṛttiṃ ca vikalpasya vadāhi me || 702 ||",
  "S04n457:1440": "yathā yena prakāreṇa jāyate viṣayo mukham |",
  "S04n457:1441": "varṇapuṣkalasaṃyogātprapañcaiḥ samudānitam || 703 ||",
  "S04n457:1442": "rūpaṃ dṛṣṭvā bahirdhā vai vikalpaḥ saṃpravartate |",
  "S04n457:1443": "tasyaiva hi parijñānādyathābhūtārthadarśanāt |",
  "S04n457:1444": "āryagotrānukūlaṃ ca cittaṃ nābhipravartate || 704 ||",
  "S04n457:1445": "pratyākhyāya tu bhūtāni bhāvotpattirna vidyate |",
  "S04n457:1446": "bhūtākāraṃ sadā cittamanutpannaṃ vibhāvayet || 705 ||",
  "S04n457:1447": "mā vikalpaṃ vikalpetha nirvikalpā hi paṇḍitāḥ |",
  "S04n457:1448": "vikalpaṃ vikalpayaṃstasya dvayameva na nirvṛtiḥ || 706 ||",
  "S04n457:1449": "anutpādapratijñasya māyā ca dṛśyate nayaḥ |",
  "S04n457:1450": "māyānirhetusaṃbhūtaṃ hānisiddhāntalakṣaṇam || 707 ||",
  "S04n457:1451": "bimbavaddṛśyate cittamanādimatibhāvitam |",
  "S04n457:1452": "arthākāraṃ na cārtho'sti yathābhūtaṃ vibhāvayet || 708 ||",
  "S04n457:1453": "yathā hi darpaṇe rūpamekatvānyatvavarjitam |",
  "S04n457:1454": "dṛśyate na ca tannāsti tathā cotpādalakṣaṇam || 709 ||",
  "S04n457:1455": "gandharvamāyādi yathā hetupratyayalakṣaṇāḥ |",
  "S04n457:1456": "tathā hi sarvabhāvānāṃ saṃbhavo na hyasaṃbhavaḥ || 710 ||",
  "S04n457:1457": "vikalpaḥ puruṣākāro dvidhāvṛttyā pravartate |",
  "S04n457:1458": "ātmadharmopacāraiśca na ca bālairvibhāvyate || 711 ||",
  "S04n457:1459": "vipulapratyayādhīnaḥ śrāvako'pi hyarhaṃstathā |",
  "S04n457:1460": "svabalādhīnaṃ jinādhīnaṃ pañcamaṃ śrāvakaṃ nayet || 712 ||",
  "S04n457:1461": "kālāntaraṃ ca pradhvastaṃ paramārthetaretaram |",
  "S04n457:1462": "caturvidhamanityatvaṃ bālāḥ kalpentyakovidāḥ || 713 ||",
  "S04n457:1463": "dvayāntapatitā bālā guṇāṇuprakṛtikāraṇaiḥ |",
  "S04n457:1464": "mokṣopāyaṃ na jānanti sadasatpakṣasaṃgrahāt || 714 ||",
  "S04n457:1465": "aṅgulyagraṃ yathā bālaiścandraṃ gṛhṇanti durmatiḥ |",
  "S04n457:1466": "tathā hyakṣarasaṃsaktāstattvaṃ nāventi māmakam || 715 ||",
  "S04n457:1467": "vilakṣaṇāni bhūtāni rūpabhāvapravartakā |",
  "S04n457:1468": "bhūtānāṃ saṃniveśo'yaṃ na bhūtairbhautikaṃ kṛtam || 716 ||",
  "S04n457:1469": "agninā dahyate rūpamabdhātuḥ kledanātmakaḥ |",
  "S04n457:1470": "vāyunā kīryate rūpaṃ kathaṃ bhūtaiḥ pravartate || 717 ||",
  "S04n457:1471": "rūpaṃ skandhaśca vijñānaṃ dvayametanna pañcakam |",
  "S04n457:1472": "paryāyabhedaṃ skandhānāṃ śatadhā deśayāmyaham || 718 ||",
  "S04n457:1473": "cittacaittasya bhedena vartamānaṃ pravartate |",
  "S04n457:1474": "vyatibhinnāni rūpāṇi cittaṃ rūpaṃ na bhautikam || 719 ||",
  "S04n457:1475": "nīlādyapekṣaṇaṃ śvetaṃ śvetaṃ nīlaṃ hyapekṣaṇam |",
  "S04n457:1476": "kāryakāraṇamutpādya śūnyatā asti nāsti ca || 720 ||",
  "S04n457:1477": "sādhanaṃ sādhakaṃ sādhyaṃ śītoṣṇe lakṣyalakṣaṇam |",
  "S04n457:1478": "evamādyāni sarvāṇi tārkikairna prasādhitāḥ || 721 ||",
  "S04n457:1479": "cittaṃ manaśca ṣaḍvānyavijñānānyātmasaṃyutā |",
  "S04n457:1480": "ekatvānyatvarahitā ālayo'yaṃ pravartate || 722 ||",
  "S04n457:1481": "sāṃkhyā vaiśeṣikā nagnāstārkikā īśvaroditāḥ |",
  "S04n457:1482": "sadasatpakṣapatitā viviktārthavivarjitāḥ || 723 ||",
  "S04n457:1483": "saṃsthānākṛtiviśeṣo bhūtānāṃ nāsti bhautikam |",
  "S04n457:1484": "tīrthyā vadanti janma bhūtānāṃ bhautikasya ca || 724 ||",
  "S04n457:1485": "anutpannā yato ye'nye tīrthyāḥ kalpanti kāraṇaiḥ |",
  "S04n457:1486": "na ca budhyanti mohena sadasatpakṣamāśritāḥ || 725 ||",
  "S04n457:1487": "cittena saha saṃyuktaṃ visaṃyuktaṃ manādibhiḥ |",
  "S04n457:1488": "viśuddhalakṣaṇaṃ sattvaṃ jñānena saha tiṣṭhati || 726 ||",
  "S04n457:1489": "karma yacca bhavedrūpaṃ skandhaviṣayahetukāḥ |",
  "S04n457:1490": "sattvāśca nirupādānā ārūpye nāvatiṣṭhati || 727 ||",
  "S04n457:1491": "nairātmyaṃ sattvavāditvaṃ sattvābhāvātprasajyate |",
  "S04n457:1492": "nairātmyavādino cchedo vijñānasyāpyasaṃbhavaḥ || 728 ||",
  "S04n457:1493": "catvāraḥ sthitastasya rūpābhāvātkathaṃ bhavet |",
  "S04n457:1494": "adhyātmabāhyābhāvādvijñānaṃ na pravartate || 729 ||",
  "S04n457:1495": "antarābhavikāḥ skandhāḥ yathaivecchanti tārkikāḥ |",
  "S04n457:1496": "tathārūpyopapannasya bhavo'rūpo na cāsti kim || 730 ||",
  "S04n457:1497": "aprayatnena mokṣaḥ syātsattvavijñānayorvinā |",
  "S04n457:1498": "tīrthyavādo na saṃdeho na ca budhyanti tārkikāḥ || 731 ||",
  "S04n457:1499": "rūpaṃ ca vidyate tatra ārūpye nāsti darśanam |",
  "S04n457:1500": "tadabhāvo na siddhānto na yānaṃ na ca yāyinam || 732 ||",
  "S04n457:1501": "indriyaiḥ saha saṃyuktaṃ vijñānaṃ vāsanodbhavam |",
  "S04n457:1502": "aṣṭavidhaikadeśaṃ hi kṣaṇe kāle na gṛhṇanti || 733 ||",
  "S04n457:1503": "na pravartati yadā rūpaṃ indriyā na ca indriyaiḥ |",
  "S04n457:1504": "ato hi deśeti bhagavān kṣaṇikā indriyādayaḥ || 734 ||",
  "S04n457:1505": "anirdhārya kathaṃ rūpaṃ vijñānaṃ saṃpravartsyate |",
  "S04n457:1506": "apravṛttaṃ kathaṃ jñānaṃ saṃsāraṃ janayiṣyati || 735 ||",
  "S04n457:1507": "utpattyanantaraṃ bhaṅgaṃ na deśenti vināyakāḥ |",
  "S04n457:1508": "nairantaryaṃ na bhāvānāṃ vikalpaspandite gatau || 736 ||",
  "S04n457:1509": "indriyā indriyārthāśca mūḍhānāṃ na tu paṇḍitāḥ |",
  "S04n457:1510": "bālā gṛhṇanti nāmena āryā vai arthakovidāḥ || 737 ||",
  "S04n457:1511": "ṣaṣṭhaṃ hi nirupādānaḥ sopādāno na gṛhyate |",
  "S04n457:1512": "anirdhāryaṃ vadantyāryāṃ astidoṣairvivarjitāḥ || 738 ||",
  "S04n457:1513": "śāśvatocchedabhītāśca tārkikā jñānavarjitāḥ |",
  "S04n457:1514": "saṃskṛtāsaṃskṛtātmānaṃ na viśeṣanti bāliśāḥ || 739 ||",
  "S04n457:1515": "ekatve vidyate dānamanyatve cāpi vidyate |",
  "S04n457:1516": "cittena saha caikatvamanyatvaṃ vai manādibhiḥ || 740 ||",
  "S04n457:1517": "nirdhāryate yadā dānaṃ cittaṃ caittābhiśabditam |",
  "S04n457:1518": "upādānātkathaṃ tatra ekatvenāvadhāryate || 741 ||",
  "S04n457:1519": "sopādānopalabdhiśca karmajanmakriyādibhiḥ |",
  "S04n457:1520": "agnivatsādhayiṣyanti sadṛśāsadṛśairnaryaiḥ || 742 ||",
  "S04n457:1521": "yathā hi agniryugapaddahyate dāhyadāhakau |",
  "S04n457:1522": "sopādānastathā hyātmā tārkikaiḥ kiṃ na gṛhyate || 743 ||",
  "S04n457:1523": "utpādādvāpyanutpādāccittaṃ vai bhāsvaraṃ sadā |",
  "S04n457:1524": "dṛṣṭāntaṃ kiṃ na kurvanti tārkikā ātmasādhakāḥ || 744 ||",
  "S04n457:1525": "vijñānagahvare mūḍhāstārkikā nayavarjitāḥ |",
  "S04n457:1526": "itastataḥ pradhāvanti ātmavādacikīrṣayā || 745 ||",
  "S04n457:1527": "pratyātmagatigamyaśca ātmā vai śuddhilakṣaṇam |",
  "S04n457:1528": "garbhastathāgatasyāsau tārkikāṇāmagocaraḥ || 746 ||",
  "S04n457:1529": "upādānaupādātrorvibhāgaskandhayostathā |",
  "S04n457:1530": "lakṣaṇaṃ yadi jānāti jñānaṃ saṃjāyate nayam || 747 ||",
  "S04n457:1531": "ālayaṃ garbhasaṃsthānaṃ mataṃ tīrthyānuvarṇitam |",
  "S04n457:1532": "ātmanā saha saṃyuktaṃ na ca dharmāḥ prakīrtitāḥ || 748 ||",
  "S04n457:1533": "eteṣāṃ pravibhāgena vimokṣaḥ satyadarśanam |",
  "S04n457:1534": "bhāvānāṃ darśyaheyānāṃ kleśānāṃ syādviśodhanam || 749 ||",
  "S04n457:1535": "prakṛtiprabhāsvaraṃ cittaṃ garbhaṃ tāthāgataṃ śubham |",
  "S04n457:1536": "upādānaṃ hi sattvasya antānantavivarjitam || 750 ||",
  "S04n457:1537": "kāntiryathā suvarṇasya jātarūpaṃ ca śarkaram |",
  "S04n457:1538": "parikarmeṇa paśyanti sattvaṃ skandhālayaistathā || 751 ||",
  "S04n457:1539": "na pudgalo na ca skandhā buddho jñānamanāsravam |",
  "S04n457:1540": "sadāśāntiṃ vibhāvitvā gacchāmi śaraṇaṃ hyaham || 752 ||",
  "S04n457:1541": "prakṛtiprabhāsvaraṃ cittamupakleśairmanādibhiḥ |",
  "S04n457:1542": "ātmanā saha saṃyuktaṃ deśeti vadatāṃvaraḥ || 753 ||",
  "S04n457:1543": "prakṛtiprabhāsvaraṃ cittaṃ manādyastasya vai paraḥ |",
  "S04n457:1544": "tairācitāni karmāṇi yataḥ kliśyanti tāvubhau || 754 ||",
  "S04n457:1545": "āgantukairānādyaiśca kleśairātmā prabhāsvaraḥ |",
  "S04n457:1546": "saṃkliśyate upetaśca vastravatpariśudhyate || 755 ||",
  "S04n457:1547": "malābhāvādyathā vastraṃ hemaṃ vā doṣavarjitam |",
  "S04n457:1548": "tiṣṭhanti na ca naśyante ātmā doṣaistathā vinā || 756 ||",
  "S04n457:1549": "vīṇāśaṅkhe'tha bheryāṃ ca mādhuryasvarasaṃpadā |",
  "S04n457:1550": "mṛgayeddhyakovidaḥ kaścittathā skandheṣu pudgalam || 757 ||",
  "S04n457:1551": "nidhayo maṇayaścāpi pṛthivyāmudakaṃ tathā |",
  "S04n457:1552": "vidyamānā na dṛśyanti tathā skandheṣu pudgalam || 758 ||",
  "S04n457:1553": "cittacaittakalāpāṃśca svaguṇāṃ skandhasaṃyutāṃ |",
  "S04n457:1554": "akovidā na gṛhṇanti tathā skandheṣu pudgalam || 759 ||",
  "S04n457:1555": "yathā hi garbho garbhiṇyāṃ vidyate na ca dṛśyate |",
  "S04n457:1556": "ātmā hi tadvatskandheṣu ayuktijño na paśyati || 760 ||",
  "S04n457:1557": "auṣadhīnāṃ yathā sāramagniṃ vā indhanairyathā |",
  "S04n457:1558": "na paśyanti ayuktijñāstathā skandheṣu pudgalam || 761 ||",
  "S04n457:1559": "anityatāṃ sarvabhāveṣu śūnyatāṃ ca yathābudhāḥ |",
  "S04n457:1560": "vidyamānāṃ na paśyanti tathā skandheṣu pudgalam || 762 ||",
  "S04n457:1561": "bhūmayo vaśitābhijñā abhiṣekaṃ ca uttaram |",
  "S04n457:1562": "samādhayo viśeṣāśca asatyātmani nāsti vai || 763 ||",
  "S04n457:1563": "vaināśiko yadā gatvā brūyādyadyasti deśyatām |",
  "S04n457:1564": "sa vaktavyo bhavedvijñaḥ svavikalpaṃ pradarśaya || 764 ||",
  "S04n457:1565": "nairātmyavādino'bhāṣyā bhikṣukarmāṇi varjaya |",
  "S04n457:1566": "bādhakā buddhadharmāṇāṃ sadasatpakṣadṛṣṭayaḥ || 765 ||",
  "S04n457:1567": "tīrthadoṣairvinirmuktaṃ nairātmyavanadāhakam |",
  "S04n457:1568": "jājvalatyātmavādo'yaṃ yugāntāgnirivotthitaḥ || 766 ||",
  "S04n457:1569": "khaṇḍekṣuśarkaramadhvādidadhitilaghṛtādiṣu |",
  "S04n457:1570": "svarasaṃ vidyate teṣu anāsvādyaṃ na gṛhyate || 767 ||",
  "S04n457:1571": "pañcadhā gṛhyamāṇaśca ātmā skandhasamucchraye |",
  "S04n457:1572": "na ca paśyantyavidvāṃso vidvān dṛṣṭvā vimucyate || 768 ||",
  "S04n457:1573": "vidyādibhiśca dṛṣṭāntaiścittaṃ naivāvadhāryate |",
  "S04n457:1574": "yatra yasmādyadarthaṃ ca samūhaṃ nāvadhāryate || 769 ||",
  "S04n457:1575": "vilakṣaṇā hi vai dharmāścittamekaṃ na gṛhyate |",
  "S04n457:1576": "aheturapravṛttiśca tārkikāṇāṃ prasajyate || 770 ||",
  "S04n457:1577": "cittānupaśyī ca yogī cittaṃ citte na paśyati |",
  "S04n457:1578": "paśyako dṛśyanirjāto dṛśyaṃ kiṃ hetusaṃbhavam || 771 ||",
  "S04n457:1579": "kātyāyanasya gotro'haṃ śuddhāvāsādviniḥsṛtaḥ |",
  "S04n457:1580": "deśemi dharmaṃ sattvānāṃ nirvāṇapuragāminam || 772 ||",
  "S04n457:1581": "paurāṇikamidaṃ vartma ahaṃ te ca tathāgatāḥ |",
  "S04n457:1582": "tribhiḥ sahasraiḥ sūtrāṇāṃ nirvāṇamatyadeśayan || 773 ||",
  "S04n457:1583": "kāmadhātau tathārūpye na vai buddho vibudhyate |",
  "S04n457:1584": "rūpadhātvakaniṣṭheṣu vītarāgeṣu budhyate || 774 ||",
  "S04n457:1585": "na bandhaheturviṣayā heturviṣayabandhanam |",
  "S04n457:1586": "jñānabadhyāni kleśāni asidhāravrato hyayam || 775 ||",
  "S04n457:1587": "asatyātmani māyādyā dharmā nāstyasti vai katham |",
  "S04n457:1588": "bālānāṃ khyāti tathatā kathaṃ nāsti nirātmikā || 776 ||",
  "S04n457:1589": "kṛtakākṛtakatvāddhi nāsti hetuḥ pravartakaḥ |",
  "S04n457:1590": "anutpannamidaṃ sarvaṃ na ca bālairvibhāvyate || 777 ||",
  "S04n457:1591": "kāraṇāni anutpannā kṛtakāḥ pratyayāśca te |",
  "S04n457:1592": "dvāvapyetau na janakau kāraṇaiḥ kalpyate katham || 778 ||",
  "S04n457:1593": "prākpaścādyugapaccāpi hetuṃ varṇenti tārkikāḥ |",
  "S04n457:1594": "prakāśaghaṭaśiṣyādyairbhāvānāṃ janma kathyate || 779 ||",
  "S04n457:1595": "nābhisaṃskārikairbuddhā lakṣaṇairlakṣaṇānvitāḥ |",
  "S04n457:1596": "cakravartiguṇā hyete naite buddhaprabhāṣitāḥ || 780 ||",
  "S04n457:1597": "buddhānāṃ lakṣaṇaṃ jñānaṃ dṛṣṭidoṣairvivarjitam |",
  "S04n457:1598": "pratyātmadṛṣṭigatikaṃ sarvadoṣavighātakam || 781 ||",
  "S04n457:1599": "badhirāndhakāṇamūkānāṃ vṛddhānāṃ vairavṛttinām |",
  "S04n457:1600": "bālānāṃ ca viśeṣeṇa brahmacaryaṃ na vidyate || 782 ||",
  "S04n457:1601": "āvṛtairvyañjanairdivyairlakṣaṇaiścakravartinaḥ |",
  "S04n457:1602": "vyañjitaiḥ pravrajantyeke na cānye ca pravādinaḥ || 783 ||",
  "S04n457:1603": "vyāsaḥ kaṇādaḥ ṛṣabhaḥ kapilaḥ śākyanāyakaḥ |",
  "S04n457:1604": "nirvṛte mama paścāttu bhaviṣyantyevamādayaḥ || 784 ||",
  "S04n457:1605": "mayi nirvṛte varṣaśate vyāso vai bhāratastathā |",
  "S04n457:1606": "pāṇḍavāḥ kauravā rāmaḥ paścānmaurī bhaviṣyati || 785 ||",
  "S04n457:1607": "mauryā nandāśca guptāśca tato mlecchā nṛpādhamāḥ |",
  "S04n457:1608": "mlecchānte śastrasaṃkṣobhaḥ śastrānte ca kaliryugaḥ |",
  "S04n457:1609": "kaliyugānte lokaiśca saddharmo hi na bhāvitaḥ || 786 ||",
  "S04n457:1610": "evamādyānyatītāni cakravadbhramate jagat |",
  "S04n457:1611": "vahnyādityasamāyogātkāmadhāturvidīryate || 787 ||",
  "S04n457:1612": "punaḥ saṃsthāsyate divyaṃ tasmillokaḥ pravartsyate |",
  "S04n457:1613": "cātuṃ rvarṇā nṛpendrāśca ṛṣayo dharmameva ca || 788 ||",
  "S04n457:1614": "vedāśca yajñaṃ dānaṃ ca dharmasthā vartsyate punaḥ |",
  "S04n457:1615": "ākhyāyiketihāsādyairgadyacūrṇikavārtikaiḥ |",
  "S04n457:1616": "evaṃ mayā śrutādibhyo loko vai vibhramiṣyati || 789 ||",
  "S04n457:1617": "suraktākoṭitaṃ kṛtvā upariṣṭādvivarṇayet |",
  "S04n457:1618": "nīlakardamagomayaiḥ paṭaṃ vai saṃpracitrayet |",
  "S04n457:1619": "sarvavāsairvicitrāṅgastīrthyaliṅgavivarjitaḥ || 790 ||",
  "S04n457:1620": "śāsanaṃ deśayedyogī buddhānāmeṣa vai dhvajaḥ |",
  "S04n457:1621": "vastrapūtaṃ jalaṃ peyaṃ kaṭisūtraṃ ca dhārayet |",
  "S04n457:1622": "upapadyamānaṃ kālena bhaikṣyaṃ vā nīcavarjitam || 791 ||",
  "S04n457:1623": "divyaṃ saṃjāyate svargāddvau cānyau mānuṣodbhavau |",
  "S04n457:1624": "ratnalakṣaṇasaṃpanno devajanmajageśvaraḥ || 792 ||",
  "S04n457:1625": "svargaṃ prabhuñjate dvīpāṃścaturo dharmaśāsanaḥ |",
  "S04n457:1626": "bhuktvā tu suciraṃ dvīpāṃstṛṣṇayā vipraṇaśyati || 793 ||",
  "S04n457:1627": "kṛtayugaśca tretā ca dvāparaṃ kalinastathā |",
  "S04n457:1628": "ahaṃ cānye kṛtayuge śākyasiṃhaḥ kalau yuge || 794 ||",
  "S04n457:1629": "siddhārthaḥ śākyatanayo viṣṇurvyāso maheśvaraḥ |",
  "S04n457:1630": "evamādyāni tīrthyāni nirvṛte me bhaviṣyati || 795 ||",
  "S04n457:1631": "evaṃ mayā śrutādibhyaḥ śākyasiṃhasya deśanā |",
  "S04n457:1632": "itihāsaṃ purāvṛttaṃ vyāsasyaitadbhaviṣyati || 796 ||",
  "S04n457:1633": "viṣṇurmaheśvaraścāpi sṛṣṭitvaṃ deśayiṣyati |",
  "S04n457:1634": "evaṃ me nirvṛte paścādevamādyaṃ bhaviṣyati || 797 ||",
  "S04n457:1635": "mātā ca me vasumatiḥ pitā vipraḥ prajāpatiḥ |",
  "S04n457:1636": "kātyāyanasagotro'haṃ nāmnā vai virajo jinaḥ || 798 ||",
  "S04n457:1637": "campāyāṃ haṃ samutpannaḥ pitāpi ca pitāmahaḥ |",
  "S04n457:1638": "somagupteti nāmnāsau somavaṃśasamudbhavaḥ || 799 ||",
  "S04n457:1639": "cīrṇavrataḥ pravrajitaḥ sahasraṃ deśitaṃ nayam |",
  "S04n457:1640": "vyākṛtya parinirvāsye abhiṣicya mahāmatim || 800 ||",
  "S04n457:1641": "matirdāsyati dharmāya dharmo dāsyati mekhale |",
  "S04n457:1642": "mekhalaḥ śiṣyo daurbalyātkalpānte nāśayiṣyati || 801 ||",
  "S04n457:1643": "kāśyapaḥ krakucchandaśca kanakaśca vināyakaḥ |",
  "S04n457:1644": "ahaṃ ca virajo'nye vai sarve te kṛtino jināḥ || 802 ||",
  "S04n457:1645": "kṛte yuge tataḥ paścānmatirnāmena nāyakaḥ |",
  "S04n457:1646": "bhaviṣyati mahāvīraḥ pañcajñeyāvabodhakaḥ || 803 ||",
  "S04n457:1647": "na dvāpare na tretāyāṃ na paścācca kalau yuge |",
  "S04n457:1648": "saṃbhavo lokanāthānāṃ saṃbudhyante kṛte yuge || 804 ||",
  "S04n457:1649": "ahāryā lakṣaṇāyāśca acchinnadaśakaiḥ saha |",
  "S04n457:1650": "moracandrasamaiścandrairuttarīyaṃ vicitrayet || 805 ||",
  "S04n457:1651": "dvayaṅgulaṃ tryaṅgulaṃ vāpi candraṃ candrāntaraṃ bhavet |",
  "S04n457:1652": "anyathā citryamānaṃ hi lobhanīyaṃ hi bāliśān || 806 ||",
  "S04n457:1653": "rāgāgniṃ śamayennityaṃ snāyādvai jñānavāriṇā |",
  "S04n457:1654": "triśaraṇaṃ trisaṃdhyāsu yogī kuryātprayatnataḥ || 807 ||",
  "S04n457:1655": "iṣuprastarakāṣṭhādyā utkṣepādyaiḥ samīritāḥ |",
  "S04n457:1656": "ekaḥ kṣiptaḥ patatyekaḥ kuśalākuśalastathā || 808 ||",
  "S04n457:1657": "ekaṃ ca bahudhā nāsti vailakṣaṇyānna kutracit |",
  "S04n457:1658": "vāyubhā grāhakāḥ sarve kṣetravaddāyakā bhavet || 809 ||",
  "S04n457:1659": "yadyekaṃ bahudhā vai syātsarve hyakṛtakā bhavet |",
  "S04n457:1660": "kṛtakasya vināśaḥ syāttārkikāṇāmayaṃ nayaḥ || 810 ||",
  "S04n457:1661": "dīpabījavadetatsyātsādṛśyādbahudhā kutaḥ |",
  "S04n457:1662": "ekaṃ hi bahudhā bhavati tārkikāṇāmayaṃ nayaḥ || 811 ||",
  "S04n457:1663": "na tilājjāyate mudgo na vrīhiryavahetukaḥ |",
  "S04n457:1664": "godhūmadhānyajātāni ekaṃ hi bahudhā katham || 812 ||",
  "S04n457:1665": "pāṇiniṃ śabdanetāramakṣapādo bṛhaspatiḥ |",
  "S04n457:1666": "lokāyatapraṇetāro brahmā garbho bhaviṣyati || 813 ||",
  "S04n457:1667": "kātyāyanaḥ sūtrakartā yajñavalkastathaiva ca |",
  "S04n457:1668": "bhuḍhukajyotiṣādyāni bhaviṣyanti kalau yuge || 814 ||",
  "S04n457:1669": "balī puṇyakṛtāllokātprajābhāgyādbhaviṣyati |",
  "S04n457:1670": "rakṣakaḥ sarvadharmāṇāṃ rājā balī mahīpatiḥ || 815 ||",
  "S04n457:1671": "vālmīko masurākṣaśca kauṭilya āśvalāyanaḥ |",
  "S04n457:1672": "ṛṣayaśca mahābhāgā bhaviṣyanti anāgate || 816 ||",
  "S04n457:1673": "siddhārthaḥ śākyatanayo bhūtāntaḥ pañcacūḍakaḥ |",
  "S04n457:1674": "vāgbaliratha medhāvī paścātkāle bhaviṣyati || 817 ||",
  "S04n457:1675": "ajinaṃ daṇḍakāṣṭhaṃ ca mekhalācakramaṇḍalam |",
  "S04n457:1676": "dadāti brahmā maheśvaro vanabhūmau vyavasthite || 818 ||",
  "S04n457:1677": "bhaviṣyati mahāyogī nāmnā vai virajo muniḥ |",
  "S04n457:1678": "mokṣasya deśakaḥ śāstā munīnāmeṣa vai dhvajaḥ || 819 ||",
  "S04n457:1679": "brahmā brahmaśataiḥ sārdhaṃ devaiśca bahubhirmama |",
  "S04n457:1680": "ajinaṃ prapātya gaganāttatraivāntarhito vaśī || 820 ||",
  "S04n457:1681": "sarvacitrāṇi vāsāṃsi bhaikṣyapātraṃ suraiḥ saha |",
  "S04n457:1682": "indro virūḍhakādyāśca vanabhūmau dadanti me || 821 ||",
  "S04n457:1683": "anutpādavādahetviṣṭo'jāto jāyeta vā punaḥ |",
  "S04n457:1684": "sādhayiṣyatyanutpādaṃ vāṅbhātraṃ kīrtyate tu vai || 822 ||",
  "S04n457:1685": "tasyāvidyā kāraṇaṃ teṣāṃ cittānāṃ saṃpravartitā |",
  "S04n457:1686": "antarā kimavasthāsau yāvadrūpaṃ na jānati || 823 ||",
  "S04n457:1687": "samanantarapradhvastaṃ cittamanyatpravartate |",
  "S04n457:1688": "rūpaṃ na tiṣṭhate kiṃcitkimālambya pravartsyate || 824 ||",
  "S04n457:1689": "yasmādyatra pravarteta cittaṃ vitathahetukam |",
  "S04n457:1690": "na prasiddhaṃ kathaṃ tasya kṣaṇabhaṅgo'vadhāryate || 825 ||",
  "S04n457:1691": "yogināṃ hi samāpattiḥ suvarṇajinadhātavaḥ |",
  "S04n457:1692": "ābhāsvaravimānāni abhedyā lokakāraṇāt || 826 ||",
  "S04n457:1693": "sthitayaḥ prāptidharmāśca buddhānāṃ jñānasaṃpadaḥ |",
  "S04n457:1694": "bhikṣutvaṃ samayaprāptirdṛṣṭā vai kṣaṇikā katham || 827 ||",
  "S04n457:1695": "gandharvapuramāyādyā rūpā vai kṣaṇikā katham |",
  "S04n457:1696": "abhūtikā ca bhūtāni bhūtāḥ kiṃcitkva cāgatau || 828 ||",
  "S04n457:1697": "avidyāhetukaṃ cittamanādimatisaṃcitam |",
  "S04n457:1698": "utpādabhaṅgasaṃbaddhaṃ tārkikaiḥ saṃprakalpyate || 829 ||",
  "S04n457:1699": "dvividhaḥ sāṃkhyavādaśca pradhānātpariṇāmikam |",
  "S04n457:1700": "pradhāne vidyate kāryaṃ kāryaṃ svātmaprasādhitam || 830 ||",
  "S04n457:1701": "pradhānaṃ saha bhāvena guṇabhedaḥ prakīrtitaḥ |",
  "S04n457:1702": "kāryakāraṇavaicitryaṃ pariṇāme na vidyate || 831 ||",
  "S04n457:1703": "yathā hi pāradaḥ śuddha upakleśairna lipyate |",
  "S04n457:1704": "ālayaṃ hi tathā śuddhamāśrayaḥ sarvadehinām || 832 ||",
  "S04n457:1705": "hiṅgugandhaḥ palāṇḍuśca garbhiṇyā garbhadarśanam |",
  "S04n457:1706": "lavaṇādibhiśca lāvaṇyaṃ bījavatkiṃ na vartate || 833 ||",
  "S04n457:1707": "anyatve ca tadanyatve ubhayaṃ nobhaye tathā |",
  "S04n457:1708": "astitvaṃ nirupādānaṃ na ca nāsti na saṃskṛtam || 834 ||",
  "S04n457:1709": "aśvavadvidyate hyātmā skandhairgobhāvavarjitam |",
  "S04n457:1710": "saṃskṛtāsaṃskṛtaṃ vācyamavaktavyaṃ svabhāvakam || 835 ||",
  "S04n457:1711": "yuktyāgamābhyāṃ durdṛṣṭyā tarkadṛṣṭyā malīkṛtam |",
  "S04n457:1712": "anirdhāryaṃ vadantyātmā nopādāne na cānyataḥ || 836 ||",
  "S04n457:1713": "doṣanirdhāraṇā hyeṣāṃ skandhenātmā vibhāvyate |",
  "S04n457:1714": "ekatvena tadanyatvena na ca budhyanti tārkikāḥ || 837 ||",
  "S04n457:1715": "darpaṇe udake netre yatha bimbaṃ pradṛśyate |",
  "S04n457:1716": "ekatvānyatvarahitastathā skandheṣu pudgalaḥ || 838 ||",
  "S04n457:1717": "bhāvyaṃ vibhāvanādhyātā mārgaḥ satyā ca darśanam |",
  "S04n457:1718": "etatrayaṃ vibhāvento mucyante hi kudarśanaiḥ || 839 ||",
  "S04n457:1719": "dṛṣṭaṃ naṣṭaṃ yathā vidyuccakraṃ chidragṛhe yathā |",
  "S04n457:1720": "pariṇāmaḥ sarvadharmāṇāṃ bālairiva na kalpayet || 840 ||",
  "S04n457:1721": "bhāvābhāvena nirvāṇaṃ bālānāṃ cittamohanam |",
  "S04n457:1722": "āryadarśanasadbhāvādyathāvasthānadarśanāt || 841 ||",
  "S04n457:1723": "utpādabhaṅgarahitaṃ bhāvābhāvavivarjitam |",
  "S04n457:1724": "lakṣyalakṣaṇanirmuktaṃ pariṇāmaṃ vibhāvayet || 842 ||",
  "S04n457:1725": "tīrthyavādavinirmuktaṃ nāmasaṃsthānavarjitam |",
  "S04n457:1726": "adhyātmadṛṣṭinilayaṃ pariṇāmaṃ vibhāvayet || 843 ||",
  "S04n457:1727": "saṃsparśapīḍanābhyāṃ vai devānāṃ nārakāṇi ca |",
  "S04n457:1728": "antarābhavikā nāsti vijñānena pravartitā || 844 ||",
  "S04n457:1729": "jarajāṇḍajasaṃsvedādyā antarābhavasaṃbhavāḥ |",
  "S04n457:1730": "sattvakāyā yathā citrā gatyāgatyāṃ vibhāvayet || 845 ||",
  "S04n457:1731": "yuktyāgamavyapetāni niḥkleśapakṣakṣayāvahā |",
  "S04n457:1732": "tīrthyadṛṣṭipralāpāni matimānna samācaret || 846 ||",
  "S04n457:1733": "ādau nirdhāryate ātmā upādānādviśeṣayet |",
  "S04n457:1734": "anirdhārya viśeṣanti vandhyāputraṃ viśiṣyate || 847 ||",
  "S04n457:1735": "paśyāmi sattvān divyena prajñāmāṃsavivarjitam |",
  "S04n457:1736": "saṃsāraskandhanirmuktaṃ mūrtimān sarvadehinām || 848 ||",
  "S04n457:1737": "durvarṇasuvarṇagataṃ muktāmuktaviśeṣaṇam |",
  "S04n457:1738": "divyaṃ saṃskāravigataṃ saṃskārasthaṃ prapaśyate || 849 ||",
  "S04n457:1739": "mūrtimān gatisaṃdhau vai tārkikāṇāmagocaram |",
  "S04n457:1740": "atikrāntamānuṣyagatimahaṃ nānye kutārkikāḥ || 850 ||",
  "S04n457:1741": "nāstyātmā jāyate cittaṃ kasmādetatpravartate |",
  "S04n457:1742": "nadīdīpabījavattasya nirgamaḥ kiṃ na kathyate || 851 ||",
  "S04n457:1743": "anutpanne ca vijñāne ajñānādi na vidyate |",
  "S04n457:1744": "tadabhāve na vijñānaṃ saṃtatyā jāyate katham || 852 ||",
  "S04n457:1745": "adhvatrayamanadhvaśca avaktavyaśca pañcamaḥ |",
  "S04n457:1746": "jñeyametaddhi buddhānāṃ tārkikaiḥ saṃprakīrtyate || 853 ||",
  "S04n457:1747": "avaktavyaśca saṃskārairjñānaṃ saṃskārahetukam |",
  "S04n457:1748": "gṛhṇāti saṃskāragataṃ jñānaṃ saṃskāraśabditam || 854 ||",
  "S04n457:1749": "asmin satīdaṃ bhavati pratyayāścāpyahetukāḥ |",
  "S04n457:1750": "vyañjakenopadiśyante tadabhāvānna kārakam || 855 ||",
  "S04n457:1751": "pavanaṃ hi vahnerdahanaṃ preraṇe na tu saṃbhave |",
  "S04n457:1752": "prerya nirvāyate tena kathaṃ sattvaprasādhakāḥ || 856 ||",
  "S04n457:1753": "saṃskṛtāsaṃskṛtaṃ vācyamupādānavivarjitam |",
  "S04n457:1754": "kathaṃ hi sādhakastasya vahnirbālairvikalpyate || 857 ||",
  "S04n457:1755": "anyonyasya balādhānādvahnirvai jāyate nṛṇām |",
  "S04n457:1756": "sattvaḥ pravartitaḥ kena vahnivatkalpyate yataḥ || 858 ||",
  "S04n457:1757": "skandhāyatanakadambasya manādyākāraṇo nu vai |",
  "S04n457:1758": "nairātmā sārthavannityaṃ cittena saha vartate || 859 ||",
  "S04n457:1759": "dvāvetau bhāsvarau nityaṃ kāryakāraṇavarjitau |",
  "S04n457:1760": "agnirhyasādhakasteṣāṃ na ca budhyanti tārkikāḥ || 860 ||",
  "S04n457:1761": "cittaṃ sattvāśca nirvāṇaṃ prakṛtyā bhāsurā nu vai |",
  "S04n457:1762": "doṣairanādikaiḥ kliṣṭā abhinnā gaganopamāḥ || 861 ||",
  "S04n457:1763": "hastiśayyādivacchāyā(?)",
  "S04n457:1764": "stīrthyadṛṣṭyā malīkṛtāḥ |",
  "S04n457:1765": "manovijñānasaṃchannā agnirādyairviśodhitāḥ || 862 ||",
  "S04n457:1766": "dṛṣṭāśca te yathābhūtaṃ dṛṣṭvā kleśā vidāritāḥ |",
  "S04n457:1767": "dṛṣṭāntagahanaṃ hitvā gatāste āryagocaram || 863 ||",
  "S04n457:1768": "jñānajñeyavibhāgena anyatvaṃ kalpyate yataḥ |",
  "S04n457:1769": "na ca budhyanti durmedhā avaktavyaśca kathyate || 864 ||",
  "S04n457:1770": "bherī yathā candanajā bālaiḥ kurvanti nānyathā |",
  "S04n457:1771": "candanāgarusaṃkāśaṃ tathā jñānaṃ kutārkikaiḥ || 865 ||",
  "S04n457:1772": "utthitaḥ khalubhaktaśca pātrasaṃśritamātrakam |",
  "S04n457:1773": "doṣairmukhavikārādyaiḥ śuddhaṃ bhaktaṃ samācaret || 866 ||",
  "S04n457:1774": "imaṃ nayaṃ yo'numinoti yuktitaḥ",
  "S04n457:1775": "prasādavān yogaparo hyakalpanaḥ |",
  "S04n457:1776": "anāśrito hyarthaparo bhavedasau",
  "S04n457:1777": "hiraṇmayīṃ dharmagatiṃ pradīpayet || 867 ||",
  "S04n457:1778": "bhāvābhāvapratyayamohakalpanā",
  "S04n457:1779": "kudṛṣṭijālaṃ samalaṃ hi tasya tu |",
  "S04n457:1780": "sarāgadoṣapratighaṃ nivartate",
  "S04n457:1781": "nirañjano buddhakaraiśca sicyate || 868 ||",
  "S04n457:1782": "tīrthyā kāraṇadigmūḍhā anye pratyayavihvalāḥ |",
  "S04n457:1783": "anye ahetusadbhāvāducchedaṃ āryamāsthitāḥ || 869 ||",
  "S04n457:1784": "vipākapariṇāmaśca vijñānasya manasya ca |",
  "S04n457:1785": "mano hyālayasaṃbhūtaṃ vijñānaṃ ca manobhavam || 870 ||",
  "S04n457:1786": "ālayātsarvacittāni pravartanti taraṃgavat |",
  "S04n457:1787": "vāsanāhetukāḥ sarve yathāpratyayasaṃbhavāḥ || 871 ||",
  "S04n457:1788": "kṣaṇabhedasaṃkalābaddhāḥ svacittārthavigrāhiṇaḥ |",
  "S04n457:1789": "saṃsthānalakṣaṇākārā manocakṣvādisaṃbhavāḥ || 872 ||",
  "S04n457:1790": "anādidoṣasaṃbaddhamarthābhāvāsanoditam |",
  "S04n457:1791": "bahirdhā dṛśyate cittaṃ tīrthadṛṣṭinivāraṇam || 873 ||",
  "S04n457:1792": "taddhetukamevānyattadālambya pravartate |",
  "S04n457:1793": "yadā saṃjāyate dṛṣṭiḥ saṃsāraśca pravartate || 874 ||",
  "S04n457:1794": "māyāsvapnanibhā bhāvā gandharvanagaropamāḥ |",
  "S04n457:1795": "marīcyudakacandrābhāḥ svavikalpaṃ vibhāvayet || 875 ||",
  "S04n457:1796": "vṛttibhedāttu tathatā samyagjñānaṃ tadāśrayam |",
  "S04n457:1797": "māyāśūraṃgamādīni samādhīni parāṇi ca || 876 ||",
  "S04n457:1798": "bhūmipraveśāllabhate abhijñā vaśitāni ca |",
  "S04n457:1799": "jñānamāyopamaṃ kāyamabhiṣiktaṃ ca saugatam || 877 ||",
  "S04n457:1800": "nivartate yadā cittaṃ nivṛttaṃ paśyato jagat |",
  "S04n457:1801": "muditāṃ labhate bhūmiṃ buddhabhūmiṃ labhanti ca || 878 ||",
  "S04n457:1802": "āśrayeṇa nivṛttena viśvarūpo maṇiryathā |",
  "S04n457:1803": "karoti sattvakṛtyāni pratibimbaṃ yathā jale || 879 ||",
  "S04n457:1804": "sadasatpakṣanirmuktamubhayaṃ nobhayaṃ na ca |",
  "S04n457:1805": "pratyekaśrāvakīyābhyāṃ niṣkrāntā saptamī bhavet || 880 ||",
  "S04n457:1806": "pratyātmadṛṣṭadharmāṇāṃ bhūtabhūmiviśodhitam |",
  "S04n457:1807": "bāhyatīrthyavinirmuktaṃ mahāyānaṃ vinirdiśet || 881 ||",
  "S04n457:1808": "parāvṛttirvikalpasya cyutināśavivarjitam |",
  "S04n457:1809": "śaśaromamaṇiprakhyaṃ muktānāṃ deśayennayam || 882 ||",
  "S04n457:1810": "yathā hi grantho granthena yuktyā yuktistathā yadi |",
  "S04n457:1811": "ato yuktirbhavedyuktimanyathā tu na kalpayet || 883 ||",
  "S04n457:1812": "cakṣuḥ karma ca tṛṣṇā ca avidyāyoniśastathā |",
  "S04n457:1813": "cakṣūrūpe manaścāpi āvilasya manastathā || 884 ||",
  "S04n457:1814": "ityāryasaddharmalaṅkāvatāro nāma mahāyānasūtraṃ sagāthakaṃ samāptamiti ||",
  "S04n457:1815": "ye dharmā hetuprabhavā hetuṃ teṣāṃ tathāgato hyavadat |",
  "S04n457:1816": "teṣāṃ ca yo nirodho evaṃ vādī mahāśramaṇaḥ ||"
}