{
  "S04n472:0": "15 tathāgatāyuṣpramāṇaparivartaḥ |",
  "S04n472:1": "atha khalu bhagavān sarvāvantaṃ bodhisattvagaṇamāmantrayate sma-avakalpayadhvaṃ me kulaputrāḥ,",
  "S04n472:2": "abhiśraddadhadhvaṃ tathāgatasya bhūtāṃ vācaṃ vyāharataḥ |",
  "S04n472:3": "dvitīyakamapi bhagavāṃstān bodhisattvānāmantrayate sma-avakalpayadhvaṃ me kulaputrāḥ,",
  "S04n472:4": "abhiśraddadhadhvaṃ tathāgatasya bhutāṃ vācaṃ vyāharataḥ |",
  "S04n472:5": "tṛtīyakamapi bhagavāṃstan bodhisattvānāmantrayate sma-avakalpayadhvaṃ me kulaputrāḥ,",
  "S04n472:6": "abhiśraddadhadhvaṃ tathāgatasya bhūtāṃ vācaṃ vyāharataḥ |",
  "S04n472:7": "atha khalu sa sarvāvān bodhisattvagaṇo maitreyaṃ bodhisattvaṃ mahāsattvamagrataḥ sthāpayitvā añjaliṃ pragṛhya bhagavantametadavocat-bhāṣatu bhagavānetamevārtham,",
  "S04n472:8": "bhāṣatu sugataḥ |",
  "S04n472:9": "vayaṃ tathāgatasya bhāṣitamabhiśraddhāsyāmaḥ |",
  "S04n472:10": "dvitīyakamapi sa sarvāvān bodhisattvagaṇo bhagavantametadavocat-bhāṣatu bhagavānetamevārtham,",
  "S04n472:11": "bhāṣatu sugataḥ |",
  "S04n472:12": "vayaṃ tathāgatasya bhāṣitamabhiśraddhāsyāmaḥ |",
  "S04n472:13": "tṛtīyakamapi sa sarvāṃvān bodhisattvagaṇo bhagavantametadavocat-bhāṣatu bhagavānetamevārtham,",
  "S04n472:14": "bhāṣatu sugataḥ |",
  "S04n472:15": "vayaṃ tathāgatasya bhāṣitamabhiśraddhāsyāma iti ||",
  "S04n472:16": "atha khalu bhagavāṃsteṣāṃ bodhisattvānāṃ yāvattṛtīyakamapyadhyeṣaṇāṃ viditvā tān bodhisattvānāmantrayate sma-tena hi kulaputrāḥ śṛṇudhvamidamevaṃrūpaṃ mamādhiṣṭhānabalādhānam,",
  "S04n472:17": "yadayaṃ kulaputrāḥ sadevamānuṣāsuro loka evaṃ saṃjānīte-sāṃprataṃ bhagavatā śākyamuninā tathāgatena śākyakulādabhiniṣkramya gayāhvaye mahānagare bodhimaṇḍavarāgragatena anuttarā samyaksaṃbodhirabhisaṃbuddheti |",
  "S04n472:18": "naivaṃ draṣṭavyam |",
  "S04n472:19": "api tu khalu punaḥ kulaputrāḥ bahūni mama kalpakoṭīnayutaśatasahasrāṇyanuttarāṃ samyaksaṃbodhimabhisaṃbuddhasya |",
  "S04n472:20": "tadyathāpi nāma kulaputrāḥ pañcāśatsu lokadhātukoṭīnayutaśatasahasreṣu ye pṛthivīdhātuparamāṇavaḥ,",
  "S04n472:21": "atha khalu kaścideva puruṣa utpadyate |",
  "S04n472:22": "sa ekaṃ paramāṇurajaṃ gṛhītvā pūrvasyāṃ diśi pañcāśallokadhātvasaṃkhyeyaśatasahasrāṇyatikramya tadekaṃ paramāṇurajaḥ samupanikṣipet |",
  "S04n472:23": "anena paryāyeṇa kalpakoṭīnayutaśatasahasrāṇi sa puruṣaḥ sarvāṃstāllokadhātūna vyapagatapṛthivīdhātūn kuryāt,",
  "S04n472:24": "sarvāṇi ca tāni pṛthivīdhātuparamāṇurajāṃsi anena paryāyeṇa anena ca lakṣanikṣepeṇa pūrvasyāṃ diśyupanikṣipet |",
  "S04n472:25": "tatkiṃ manyadhve kulaputrāḥ śakyaṃ te lokadhātavaḥ kenaciccintayituṃ vā gaṇayituṃ vā tulayituṃ vā upalakṣayituṃ vā?",
  "S04n472:26": "evamukte maitreyo bodhisattvo mahāsattvaḥ sa ca sarvāvān bodhisattvagaṇo bodhisattvarāśirbhagavantametadavocat-asaṃkhyeyāste bhagavallokadhātavaḥ,",
  "S04n472:27": "agaṇanīyāścittabhūmisamatikrāntāḥ |",
  "S04n472:28": "sarvaśrāvakapratyekabuddhairapi bhagavan āryeṇa jñānena na śakyaṃ cintayituṃ vā gaṇayituṃ vā tulayituṃ vā upalakṣayituṃ vā |",
  "S04n472:29": "asmākamapi tāvad bhagavan avaivartyabhūmisthitānāṃ bodhisattvānāṃ mahāsattvānāmasmin sthāne cittagocaro na pravartate |",
  "S04n472:30": "tāvadaprameyā bhagavaṃste lokadhātavo bhaveyuriti ||",
  "S04n472:31": "evamukte bhagavāṃstān bodhisattvān mahāsattvānetadavocat-ārocayāmi vaḥ kulaputrāḥ,",
  "S04n472:32": "prativedayāmi vaḥ |",
  "S04n472:33": "yāvantaḥ kulaputrāste lokadhātavo yeṣu tena puruṣeṇa tāni paramāṇurajāṃsyupanikṣiptāni,",
  "S04n472:34": "yeṣu ca nopanikṣiptāni,",
  "S04n472:35": "sarveṣu teṣu kulaputra lokadhātukoṭīnayutaśatasahasreṣu na tāvanti paramāṇurajāṃsi saṃvidyante,",
  "S04n472:36": "yāvanti mama kalpakoṭīnayutaśatasahasrāṇyanuttarāṃ samyaksaṃbodhimabhisaṃbuddhasya |",
  "S04n472:37": "yataḥprabhṛtyahaṃ kulaputrā asyāṃ sahāyāṃ lokadhātau sattvānāṃ dharmaṃ deśayāmi,",
  "S04n472:38": "anyeṣu ca lokadhātukoṭīnayutaśatasahasreṣu,",
  "S04n472:39": "ye ca mayā kulaputrā atrāntarā tathāgatā arhantaḥ samyaksaṃbuddhāḥ parikīrtitā dīpaṃkaratathāgataprabhṛtayaḥ,",
  "S04n472:40": "teṣāṃ ca tathāgatānāmarhatāṃ samyaksaṃbuddhānāṃ parinirvāṇāni,",
  "S04n472:41": "mayaiva tāni kulaputrā upāyakauśalyadharmadeśanābhinirhāranirmitāni |",
  "S04n472:42": "api tu khalu punaḥ kulaputrāḥ,",
  "S04n472:43": "tathāgata āgatāgatānāṃ sattvānāmindriyavīryavaimātratāṃ vyavalokya tasmiṃstasminnātmano nāma vyāharati |",
  "S04n472:44": "tasmiṃstasmiṃścātmanaḥ parinirvāṇaṃ vyāharati,",
  "S04n472:45": "tathā tathā ca sattvān paritoṣayati nānāvidhairdharmaparyāyaiḥ |",
  "S04n472:46": "tatra kulaputrāstathāgato nānādhimuktānāṃ sattvānāmalpakuśalamūlānāṃ bahūpakleśānāmevaṃ vadati-daharo'hamasmi bhikṣavo jātyābhiniṣkrāntaḥ |",
  "S04n472:47": "acirābhisaṃbuddho'smi bhikṣavo'nuttarāṃ samyaksaṃbodhim |",
  "S04n472:48": "yatkhalu punaḥ kulaputrāḥ,",
  "S04n472:49": "tathāgata evaṃ cirābhisaṃbuddha evaṃ vyāharati-acirābhisaṃbuddho'hamasmīti,",
  "S04n472:50": "nānyatra sattvānāṃ paripācanārtham |",
  "S04n472:51": "avatāraṇārthamete dharmaparyāyā bhāṣitāḥ |",
  "S04n472:52": "sarve ca te kulaputrā dharmaparyāyāstathāgatena sattvānāṃ vinayārthāya bhāṣitāḥ |",
  "S04n472:53": "yāṃ ca kulaputrāstathāgataḥ sattvānāṃ vinayārthavācaṃ bhāṣate ātmopadarśanena vā paropadarśanena vā,",
  "S04n472:54": "ātmārambaṇena vā parārambanena vā yatkiṃcittathāgato vyāharati,",
  "S04n472:55": "sarve te dharmaparyāyāḥ satyāstathāgatena bhāṣitāḥ |",
  "S04n472:56": "nāstyatra tathāgatasya mṛṣāvādaḥ |",
  "S04n472:57": "tatkasya hetoḥ?",
  "S04n472:58": "dṛṣṭaṃ hi tathāgatena traidhātukaṃ yathābhūtam |",
  "S04n472:59": "na jāyate na mriyate na cyavate nopapadyate na saṃsarati na parinirvāti,",
  "S04n472:60": "na bhūtaṃ nābhūtaṃ na santaṃ nāsantaṃ na tathā nānyathā na vitathā nāvitathā |",
  "S04n472:61": "na tathā traidhātukaṃ tathāgatena dṛṣṭaṃ yathā bālapṛthagjanāḥ paśyanti |",
  "S04n472:62": "pratyakṣadharmā tathāgataḥ khalvasmin sthāne'saṃpramoṣadharmā |",
  "S04n472:63": "tatra tathāgato yāṃ kāṃcidvācaṃ vyāharati,",
  "S04n472:64": "sarvaṃ tatsatyaṃ na mṛṣā nānyathā |",
  "S04n472:65": "api tu khalu punaḥ sattvānāṃ nānācaritānāṃ nānābhiprāyāṇāṃ saṃjñāvikalpacaritānāṃ kuśalamūlasaṃjananārthaṃ vividhān dharmaparyāyān vividhairārambaṇairvyāharati |",
  "S04n472:66": "yaddhi kulaputrāstathāgatena kartavyaṃ tattathāgataḥ karoti |",
  "S04n472:67": "tāvaccirābhisaṃbuddho'parimitāyuṣpramāṇastathāgataḥ sadā sthitaḥ |",
  "S04n472:68": "aparinirvṛtastathāgataḥ parinirvāṇamādarśayati vaineyavaśena |",
  "S04n472:69": "na ca tāvanme kulaputrā adyāpi paurvikī bodhisattvacaryāṃ pariniṣpāditā |",
  "S04n472:70": "āyuṣpramāṇamapyaparipūrṇam |",
  "S04n472:71": "api tu khalu punaḥ kulaputrā adyāpi taddviguṇena me kalpakoṭīnayutaśatasahasrāṇi bhaviṣyanti āyuṣpramāṇasyāparipūrṇatvāt |",
  "S04n472:72": "idānīṃ khalu punarahaṃ kulaputrā aparinirvāyamāṇa eva parinirvāṇamārocayāmi |",
  "S04n472:73": "tatkasya hetoḥ?",
  "S04n472:74": "sattvānahaṃ kulaputrā anena paryāyeṇa paripācayāmi-mā haiva me'ticiraṃ tiṣṭhato'bhīkṣṇadarśanena akṛtakuśalamūlāḥ sattvāḥ puṇyavirahitā daridrabhūtāḥ kāmalolupā andhā dṛṣṭijālasaṃchannāḥ tiṣṭhati tathāgata iti viditvā kilīkṛtasaṃjñā bhaveyuḥ,",
  "S04n472:75": "na ca tathāgate durlabhasaṃjñāmutpādayeyuḥ-āsannā vayaṃ tathāgatasyeti |",
  "S04n472:76": "vīryaṃ nārabheyustraidhātukānniḥsaraṇārtham,",
  "S04n472:77": "na ca tathāgate durlabhasaṃjñāmutpādayeyuḥ |",
  "S04n472:78": "tataḥ kulaputrāḥ tathāgataḥ upāyakauśalyena teṣāṃ sattvānāṃ durlabhaprādurbhāvo bhikṣavastathāgata iti vācaṃ vyāharati sma |",
  "S04n472:79": "tatkasya hetoḥ?",
  "S04n472:80": "tathā hi teṣāṃ sattvānāṃ bahubhiḥ kalpakoṭīnayutaśatasahasrairapi tathāgatadarśanaṃ bhavati vā na vā |",
  "S04n472:81": "tataḥ khalvahaṃ kulaputrāstadārambaṇaṃ kṛtvaivaṃ vadāmi-durlabhaprādurbhāvā hi bhikṣavastathāgatā iti |",
  "S04n472:82": "te bhūyasyā mātrayā durlabhaprādurbhāvāṃstathāgatān viditvā āścaryasaṃjñāmutpādayiṣyanti,",
  "S04n472:83": "śokasaṃjñāmutpādayiṣyanti |",
  "S04n472:84": "apaśyantaśca tathāgatānarhataḥ samyaksaṃbuddhān tṛṣitā bhaviṣyanti tathāgatadarśanāya |",
  "S04n472:85": "teṣāṃ tāni tathāgatārambaṇamanaskārakuśalamūlāni dīrgharātramarthāya hitāya sukhāya ca bhaviṣyanti |",
  "S04n472:86": "etamarthaṃ viditvā tathāgato'parinirvāyanneva parinirvāṇamārocayati sattvānāṃ vaineyavaśamupādāya |",
  "S04n472:87": "tathāgatasyaiṣa kulaputrā dharmaparyāyo yadevaṃ vyāharati |",
  "S04n472:88": "nāstyatra tathāgatasya mṛṣāvādaḥ ||",
  "S04n472:89": "tadyathāpi nāma kulaputrāḥ kaścideva vaidyapuruṣo bhavet paṇḍito vyakto medhāvī sukuśalaḥ sarvavyādhipraśamanāya |",
  "S04n472:90": "tasya ca puruṣasya bahavaḥ putrā bhaveyurdaśa vā viṃśatirvā triṃśadvā catvāriṃśadvā pañcāśadvā śataṃ vā |",
  "S04n472:91": "sa ca vaidyaḥ pravāsagato bhavet,",
  "S04n472:92": "te cāsya sarve putrā garapīḍā vā viṣapīḍā vā bhaveyuḥ |",
  "S04n472:93": "tena gareṇa vā viṣeṇa vā duḥkhābhirvedanābhirabhitūrṇā bhaveyuḥ |",
  "S04n472:94": "te tena gareṇa vā viṣeṇa vā dahyamānāḥ pṛthivyāṃ prapateyuḥ |",
  "S04n472:95": "atha sa teṣāṃ vaidyaḥ pitā pravāsādāgacchet |",
  "S04n472:96": "te cāsya putrāstena gareṇa vā viṣeṇa vā duḥkhābhirvedanābhirārtāḥ |",
  "S04n472:97": "kecidviparītasaṃjñino bhaveyuḥ,",
  "S04n472:98": "kecidaviparītasaṃjñino bhaveyuḥ |",
  "S04n472:99": "sarve ca te tenaiva duḥkhenārtāstaṃ pitaraṃ dṛṣṭvābhinandeyuḥ,",
  "S04n472:100": "evaṃ cainaṃ vadeyuḥ-diṣṭyāsi tāta kṣemasvastibhyāmāgataḥ |",
  "S04n472:101": "tadasmākamasmādātmoparodhād garādvā viṣādvā parimocayasva |",
  "S04n472:102": "dadasva nastāta jīvitamiti |",
  "S04n472:103": "atha khalu sa vaidyastān putrān duḥkhārtān dṛṣṭvā vedanābhibhūtān dahyataḥ pṛthivyāṃ pariveṣṭamānān,",
  "S04n472:104": "tato mahābhaiṣajyaṃ samudānayitvā varṇasaṃpannaṃ gandhasaṃpannaṃ rasasaṃpannaṃ ca,",
  "S04n472:105": "śilāyāṃ piṣṭvā teṣāṃ putrāṇāṃ pānāya dadyāt,",
  "S04n472:106": "evaṃ cainān vadet-pibatha putrā idaṃ mahābhaiṣajyaṃ varṇasaṃpannaṃ gandhasaṃpannaṃ rasasaṃpannam |",
  "S04n472:107": "idaṃ yūyaṃ putrā mahābhaiṣajyaṃ pītvā kṣipramevāsmād garādvā viṣādvā parimokṣyadhve,",
  "S04n472:108": "svasthā bhaviṣyatha arogāśca |",
  "S04n472:109": "tatra ye tasya vaidyasya putrā aviparītasaṃjñinaḥ te bhaiṣajyasya varṇaṃ ca dṛṣṭvā gandhaṃ cāghrāya rasaṃ cāsvādya kṣipramevābhyavahareyuḥ |",
  "S04n472:110": "te cābhyavaharantastasmādābādhāt sarveṇa sarvaṃ vimuktā bhaveyuḥ |",
  "S04n472:111": "ye punastasya putrā viparītasaṃjñinaḥ te taṃ pitaramabhinandeyuḥ,",
  "S04n472:112": "enaṃ caivaṃ vadeyuḥ-diṣṭayāsi tāta kṣemasvastibhyāmāgato yastvamasmākaṃ cikitsaka iti |",
  "S04n472:113": "te caivaṃ vācaṃ bhāṣeran,",
  "S04n472:114": "tacca bhaiṣajyamupanāmitaṃ na pibeyuḥ |",
  "S04n472:115": "tatkasya hetoḥ?",
  "S04n472:116": "tathā hi teṣāṃ tayā viparītasaṃjñyā tad bhaiṣajyamupanāmitaṃ varṇenāpi na rocate,",
  "S04n472:117": "gandhenāpi rasenāpi na rocate |",
  "S04n472:118": "atha khalu sa vaidyapuruṣa evaṃ cintayet-ime mama putrā anena gareṇa vā viṣeṇa vā viparītasaṃjñinaḥ |",
  "S04n472:119": "te khalvidaṃ mahābhaiṣajyaṃ na pibanti,",
  "S04n472:120": "māṃ cābhinandanti |",
  "S04n472:121": "yannavahamimān putrānupāyakauśalyena idaṃ bhaiṣajyaṃ pāyayeyamiti |",
  "S04n472:122": "atha khalu sa vaidyastān putrānupāyakauśalyena tadbhaiṣajyaṃ pāyayitukāma evaṃ vadet-jīrṇo'hamasmi kulaputrāḥ,",
  "S04n472:123": "vṛddho mahallakaḥ |",
  "S04n472:124": "kālakriyā ca me pratyupasthitā |",
  "S04n472:125": "mā ca yūyaṃ putrāḥ śociṣṭha,",
  "S04n472:126": "mā ca klamamāpadhvam |",
  "S04n472:127": "idaṃ vo mayā mahābhaiṣajyamupanītam |",
  "S04n472:128": "sacedākāṅkṣadhve,",
  "S04n472:129": "tadeva bhaiṣajyaṃ pibadhvam |",
  "S04n472:130": "sa evaṃ tān putrānupāyakauśalyena anuśiṣya anyataraṃ janapadapradeśaṃ prakrāntaḥ |",
  "S04n472:131": "tatra gatvā kālagatamātmānaṃ yeṣāṃ glānānāṃ putrāṇāmārocayet,",
  "S04n472:132": "te tasmin samaye'tīva śocayeyuḥ,",
  "S04n472:133": "atīva parideveyuḥ-yo hyasmākaṃ pitā nātho janako'nukampakaḥ so'pi nāmaikaḥ kālagataḥ,",
  "S04n472:134": "te'dya vayamanāthāḥ saṃvṛttāḥ |",
  "S04n472:135": "te khalvanāthabhūtamātmānaṃ samanupaśyanto'śaraṇamātmānaṃ samanupaśyanto'bhīkṣṇaṃ śokārtā bhaveyuḥ |",
  "S04n472:136": "teṣāṃ ca tayābhīkṣṇaṃ śokārtatayā sā viparītasaṃjñā aviparītasaṃjñā bhavet |",
  "S04n472:137": "yacca tad bhaiṣajyaṃ varṇagandharasopetaṃ tadvarṇagandharasopetameva saṃjānīyuḥ |",
  "S04n472:138": "tatastasmin samaye tadbhaiṣajyamabhyavahareyuḥ |",
  "S04n472:139": "te cābhyavaharantastasmādābādhāt parimuktā bhaveyuḥ |",
  "S04n472:140": "atha khalu sa vaidyastān putrānābādhavimuktān viditvā punarevātmānamupadarśayet |",
  "S04n472:141": "tatkiṃ manyadhve kulaputrā mā haiva tasya vaidyasya tadupāyakauśalyaṃ kurvataḥ kaścinmṛṣāvādena saṃcodayet?",
  "S04n472:142": "āhuḥ-no hīdaṃ bhagavan,",
  "S04n472:143": "no hīdaṃ sugata |",
  "S04n472:144": "āha-evameva kulaputrāḥ ahamapyaprameyāsaṃkhyeyakalpakoṭīnayutaśatasahasrābhisaṃbuddha imāmanuttarāṃ samyaksaṃbodhim |",
  "S04n472:145": "api tu khalu punaḥ kulaputrāḥ ahamantarāntaramevaṃrūpāṇyupāyakauśalyāni sattvānāmupadarśayāmi vinayārtham |",
  "S04n472:146": "na ca me kaścidatra sthāne mṛṣāvādo bhavati ||",
  "S04n472:147": "atha khalu bhagavānimāmeva arthagatiṃ bhūyasyā mātrayā saṃdarśayamānastasyāṃ velāyāmimāṃ gāthā abhāṣata—",
  "S04n472:148": "acintiyā kalpasahasrakoṭyo",
  "S04n472:149": "yāsāṃ pramāṇaṃ na kadāci vidyate |",
  "S04n472:150": "prāptā mayā eṣa tadāgrabodhi-",
  "S04n472:151": "rdharmaṃ ca deśemyahu nityakālam ||1 ||",
  "S04n472:152": "samādapemī bahubodhisattvān",
  "S04n472:153": "bauddhasmi jñānasmi sthapemi caiva |",
  "S04n472:154": "sattvāna koṭīnayutānanekān",
  "S04n472:155": "paripācayāmī bahukalpakoṭyaḥ ||2 ||",
  "S04n472:156": "nirvāṇabhūmiṃ cupadarśayāmi",
  "S04n472:157": "vinayārtha sattvāna vadāmyupāyam |",
  "S04n472:158": "na cāpi nirvāmyahu tasmi kāle",
  "S04n472:159": "ihaiva co dharmu prakāśayāmi ||3 ||",
  "S04n472:160": "tatrāpi cātmānamadhiṣṭhahāmi",
  "S04n472:161": "sarvāṃśca sattvāna tathaiva cāham |",
  "S04n472:162": "viparītabuddhī ca narā vimūḍhāḥ",
  "S04n472:163": "tatraiva tiṣṭhantu na paśyiṣū mām ||4 ||",
  "S04n472:164": "parinirvṛtaṃ dṛṣṭva mamātmabhāvaṃ",
  "S04n472:165": "dhātūṣu pūjāṃ vividhāṃ karonti |",
  "S04n472:166": "māṃ cā apaśyanti janenti tṛṣṇāṃ",
  "S04n472:167": "tatorjukaṃ citta prabhoti teṣām ||5 ||",
  "S04n472:168": "ṛjū yadā te mṛdumārdavāśca",
  "S04n472:169": "utsṛṣṭakāmāśca bhavanti sattvāḥ |",
  "S04n472:170": "tato ahaṃ śrāvakasaṃgha kṛtvāḥ",
  "S04n472:171": "ātmāna darśemyahu gṛdhrakūṭe ||6 ||",
  "S04n472:172": "evaṃ ca haṃ teṣa vadāmi paścāt",
  "S04n472:173": "ihaiva nāhaṃ tada āsi nirvṛtaḥ |",
  "S04n472:174": "upāyakauśalya mameti bhikṣavaḥ",
  "S04n472:175": "punaḥ puno bhomyahu jīvaloke ||7 ||",
  "S04n472:176": "anyehi sattvehi puraskṛto'haṃ",
  "S04n472:177": "teṣāṃ prakāśemi mamāgrabodhim |",
  "S04n472:178": "yūyaṃ ca śabdaṃ na śṛṇotha mahyaṃ",
  "S04n472:179": "anyatra so nirvṛtu lokanāthaḥ ||8 ||",
  "S04n472:180": "paśyāmyahaṃ sattva vihanyamānān",
  "S04n472:181": "na cāhu darśemi tadātmabhāvam |",
  "S04n472:182": "spṛhentu tāvanmama darśanasya",
  "S04n472:183": "tṛṣitāna saddharmu prakāśayiṣye ||9 ||",
  "S04n472:184": "sadādhiṣṭhānaṃ mama etadīdṛśaṃ",
  "S04n472:185": "acintiyā kalpasahasrakoṭyaḥ |",
  "S04n472:186": "na ca cyavāmī itu gṛdhrakūṭāt",
  "S04n472:187": "anyāsu śayyāsanakoṭibhiśca ||10 ||",
  "S04n472:188": "yadāpi sattvā ima lokadhātuṃ",
  "S04n472:189": "paśyanti kalpenti ca dahyamānam |",
  "S04n472:190": "tadāpi cedaṃ mama buddhakṣetraṃ",
  "S04n472:191": "paripūrṇa bhotī marumānuṣāṇām ||11 ||",
  "S04n472:192": "krīḍā ratī teṣa vicitra bhoti",
  "S04n472:193": "udyānaprāsādavimānakoṭyaḥ |",
  "S04n472:194": "pratimaṇḍitaṃ ratnamayaiśca parvatai-",
  "S04n472:195": "rdrumaistathā puṣpaphalairupetaiḥ ||12 ||",
  "S04n472:196": "upariṃ ca devābhihananti tūryān",
  "S04n472:197": "mandāravarṣaṃ ca visarjayanti |",
  "S04n472:198": "mamaṃ ca abhyokiri śrāvakāṃśca",
  "S04n472:199": "ye cānya bodhāviha prasthitā vidū ||13 ||",
  "S04n472:200": "evaṃ ca me kṣetramidaṃ sadā sthitaṃ",
  "S04n472:201": "anye ca kalpentimu dahyamānam |",
  "S04n472:202": "subhairavaṃ paśyiṣu lokadhātuṃ",
  "S04n472:203": "upadrutaṃ śokaśatābhikīrṇam ||14 ||",
  "S04n472:204": "na cāpi me nāma śṛṇonti jātu",
  "S04n472:205": "tathāgatānāṃ bahukalpakoṭibhiḥ |",
  "S04n472:206": "dharmasya vā mahya gaṇasya cāpi",
  "S04n472:207": "pāpasya karmasya phalevarūpam ||15 ||",
  "S04n472:208": "lyadā tu sattvā mṛdu mārdavāśca",
  "S04n472:209": "utpanna bhontīha manuṣyaloke |",
  "S04n472:210": "utpannamātrāśca śubhena karmaṇā",
  "S04n472:211": "paśyanti māṃ dharmu prakāśayantam ||16 ||",
  "S04n472:212": "na cāhu bhāṣāmi kadāci teṣāṃ",
  "S04n472:213": "imāṃ kriyāmīdṛśikīmanuttarām |",
  "S04n472:214": "teno ahaṃ dṛṣṭa cirasya bhomi",
  "S04n472:215": "tato'sya bhāṣāmi sudurlabhā jināḥ ||17 ||",
  "S04n472:216": "etādṛśaṃ jñānabalaṃ mayedaṃ",
  "S04n472:217": "prabhāsvaraṃ yasya na kaścidantaḥ |",
  "S04n472:218": "āyuśca me dīrghamanantakalpaṃ",
  "S04n472:219": "samupārjitaṃ pūrva caritva caryām ||18 ||",
  "S04n472:220": "mā saṃśayaṃ atra kurudhva paṇḍitā",
  "S04n472:221": "vicikitsitaṃ co jahathā aśeṣam |",
  "S04n472:222": "bhūtāṃ prabhāṣāmyahameta vācaṃ",
  "S04n472:223": "mṛṣā mamā naiva kadāci vāg bhavet ||19 ||",
  "S04n472:224": "yathā hi so vaidya upāyaśikṣito",
  "S04n472:225": "viparītasaṃjñīna sutāna hetoḥ |",
  "S04n472:226": "jīvantamātmāna mṛteti brūyāt",
  "S04n472:227": "taṃ vaidyu vijño na mṛṣeṇa codayet ||20 ||",
  "S04n472:228": "yameva haṃ lokapitā svayaṃbhūḥ",
  "S04n472:229": "cikitsakaḥ sarvaprajāna nāthaḥ |",
  "S04n472:230": "viparīta mūḍhāṃśca viditva bālān",
  "S04n472:231": "anirvṛto nirvṛta darśayāmi ||21 ||",
  "S04n472:232": "kiṃ kāraṇaṃ mahyamabhīkṣṇadarśanād",
  "S04n472:233": "viśraddha bhontī abudhā ajānakāḥ |",
  "S04n472:234": "viśvasta kāmeṣu pramatta bhontī",
  "S04n472:235": "pramādahetoḥ prapatanti durgatim ||22 ||",
  "S04n472:236": "cariṃ cariṃ jāniya nityakālaṃ",
  "S04n472:237": "vadāmi sattvāna tathā tathāham |",
  "S04n472:238": "kathaṃ nu bodhāvupanāmayeyaṃ",
  "S04n472:239": "katha buddhadharmāṇa bhaveyu lābhinaḥ ||23 ||",
  "S04n472:240": "ityāryasaddharmapuṇḍarīke dharmaparyāye tathāgatāyuṣpramāṇaparivarto nāma pañcadaśamaḥ ||"
}