{
  "S04n517:0": "sūtradhāraṇānuśaṃsāparivartaḥ |",
  "S04n517:1": "atha khalu bhagavān punareva candraprabhaṃ kumārabhūtamāmantrayate sma-tasmāttarhi kumāra bodhisattvena mahāsattvena mahābhijñāparikarma dhārayitukāmenāyaṃ samādhirdhārayitavyaḥ udgrahītavyaḥ paryavāptavyo dhārayitavyo vācayitavyaḥ pravartayitavyaḥ uddeṣṭavyaḥ svādhyātavyo bhāvayitavyaḥ,",
  "S04n517:2": "parebhyaśca vistareṇa saṃprakāśayitavya |",
  "S04n517:3": "katamacca tat kumāra sarvadharmāṇāmabhijñāparikarma ?",
  "S04n517:4": "yaduta sarvadharmāṇāmaparigrahaḥ aparāmarśaḥ śīlaskandhasyāmanyanā samādhiskandhasya apracāraḥ prajñāskandhasya vivekadarśanaṃ vimuktiskandhasya yathābhūtadarśanaṃ vimuktijñānadarśanaskandhasya svabhāvaśūnyatādarśanaṃ sarvadharmāṇām |",
  "S04n517:5": "yayābhijñayā samanvāgato bodhisattvo mahāsattvaḥ sarvasamādhivikurvitāni vikurvan sarvasattvānāṃ dharmaṃ deśayati |",
  "S04n517:6": "idamucyate kumāra mahābhijñāparikarmeti ||",
  "S04n517:7": "atha khalu bhagavāṃstasyāṃ velāyāmimā gāthā abhāṣata -",
  "S04n517:8": "mahābhijñāparikarma avivādena deśitam |",
  "S04n517:9": "vivāde yastu carati sodgṛhṇan na vimucyate || 1 ||",
  "S04n517:10": "abhijñā tasya sā prajñā bauddhaṃ jñānamacintiyam |",
  "S04n517:11": "udgrahe yaḥ sthito bhoti jñānaṃ tasya na vidyate || 2 ||",
  "S04n517:12": "bahavo'cintiyā dharmā ye śabdena prakāśitāḥ |",
  "S04n517:13": "yastatra niviśecchabde saṃghābhāṣyaṃ na jānati || 3 ||",
  "S04n517:14": "saṃghābhāṣyamajānānaḥ kiṃ saṃghāya tu bhāṣitam |",
  "S04n517:15": "adharmaṃ bhāṣate dharmaṃ dharmatāyāmaśikṣitaḥ || 4 ||",
  "S04n517:16": "lokadhātusahasreṣu ye mayā sūtra bhāṣitāḥ |",
  "S04n517:17": "nānāvyañjana ekārthā na śakyaṃ parikīrtitum || 5 ||",
  "S04n517:18": "ekaṃ padārthaṃ cintetvā sarve te bhonti bhāvitāḥ |",
  "S04n517:19": "yāvantaḥ sarvabuddhehi bahu dharmāḥ prakāśitāḥ || 6 ||",
  "S04n517:20": "nairātmyaṃ sarvadharmāṇāṃ ye narā arthakovidāḥ |",
  "S04n517:21": "asmin pade tu śikṣitvā buddhadharmā na durlabhāḥ || 7 ||",
  "S04n517:22": "sarvadharmā buddhadharmā dharmatāyāṃ ya śikṣitāḥ |",
  "S04n517:23": "ye dharmatāṃ prajānanti na virodhenti dharmatām || 8 ||",
  "S04n517:24": "sarvā vāg buddhavāgeva sarvaśabdo hyavastukaḥ |",
  "S04n517:25": "diśo daśa gaveṣitvā buddhavāg naiva labhyate || 9 ||",
  "S04n517:26": "eṣā vācā buddhavācā gaveṣitvā diśo daśa |",
  "S04n517:27": "na labhyate'nuttaraiṣā na labdhā na ca lapsyate || 10 ||",
  "S04n517:28": "anuttarā buddhavācā buddhavācā niruttarā |",
  "S04n517:29": "aṇurna lapsyate'treti tenokteyamanuttarā || 11 ||",
  "S04n517:30": "aṇu notpadyate dharmo aṇuśabdena deśitaḥ |",
  "S04n517:31": "aṇumātro na co labdho loke śabdena deśitaḥ || 12 ||",
  "S04n517:32": "alabdhirlabdhadharmāṇāṃ labdhau labdhirna vidyate |",
  "S04n517:33": "ya evaṃ dharma jānanti budhyante bodhimuttamām || 13 ||",
  "S04n517:34": "te buddhānuttarāṃ bodhiṃ dharmacakraṃ pravartayī |",
  "S04n517:35": "dharmacakraṃ pravartitvā buddhadharmān prakāśayī || 14 ||",
  "S04n517:36": "bodhisattvāśca budhyante buddhajñānamanuttaram |",
  "S04n517:37": "tena buddhā iti proktā buddhajñānā prabodhanāt ||15 ||",
  "S04n517:38": "abhāvo apraṇihitamānimittaṃ ca śūnyatā |",
  "S04n517:39": "ebhirvimokṣadvārehirdvāraṃ buddhaḥ prakāśayī || 16 ||",
  "S04n517:40": "cakṣuḥ śrotraṃ ca ghrāṇaṃ ca jihvā kāyo manastathā |",
  "S04n517:41": "ete śūnyāḥ svabhāvena saṃbuddhaiḥ saṃprakāśitāḥ || 17 ||",
  "S04n517:42": "etādṛśānāṃ dharmāṇāṃ svabhāvaṃ yaḥ prajānati |",
  "S04n517:43": "nāsau vivādaṃ kurute jñātvā dharmāṇa lakṣaṇam || 18 ||",
  "S04n517:44": "eṣa gocaru śūrāṇāṃ bodhisattvāna tāyinām |",
  "S04n517:45": "na te kadācit kāṅkṣanti jānante dharmaśūnyatām || 19 ||",
  "S04n517:46": "dharmasvabhāvaṃ jānāti buddhastenocyate hi saḥ |",
  "S04n517:47": "bodhaye vinayī sattvānaprameyānacintiyān || 20 ||",
  "S04n517:48": "satkṛto buddhaśabdena śīlaśabdena so kṛtaḥ |",
  "S04n517:49": "śīlaśabdo buddhaśabda ubhau tāvekalakṣaṇau || 21 ||",
  "S04n517:50": "yāvantaḥ kīrtitāḥ śabdā hīna utkṛṣṭamadhyamāḥ |",
  "S04n517:51": "samāhitaikaśabdena buddhaśabdena deśitāḥ || 22 ||",
  "S04n517:52": "na buddhadharmā deśasthā na pradeśastha kīrtitāḥ |",
  "S04n517:53": "na cotpannā niruddhā va ekatvena pṛthak tathā || 23 ||",
  "S04n517:54": "na te navāḥ purāṇā vā na teṣāmasti manyanā |",
  "S04n517:55": "na ca nīlā na pītā va nāvadatā na lohitāḥ || 24 ||",
  "S04n517:56": "anābhilāpyā agrāhyā evaṃ ghoṣeṇa deśitāḥ |",
  "S04n517:57": "na ca ghoṣasya sā bhūmiḥ prātihāryaṃ muneridam || 25 ||",
  "S04n517:58": "anāsravā hi te dharmā -- nena ucyanti hi |",
  "S04n517:59": "stṛtā aparyāpannā daśadiśe eṣā buddhāna deśanā || 26 ||",
  "S04n517:60": "parinirvṛtasya buddhasya dṛśyate buddhavigrahaḥ |",
  "S04n517:61": "tatsthānaṃ manasīkurvan prātihāryaṃ sa paśyati || 27 ||",
  "S04n517:62": "na cāsau labhyate sattvo nirvṛtiryena sparśitā |",
  "S04n517:63": "evaṃ ca diśito dharmo bahavaḥ sattva mocitāḥ || 28 ||",
  "S04n517:64": "yathā candraśca sūryaśca kāṃsapātrīya dṛśyate |",
  "S04n517:65": "na ca yāti svakaṃ bimbamevaṃ dharmāṇa lakṣaṇam || 29 ||",
  "S04n517:66": "pratibhāsopamā dharmā yairhi jñātā svabhāvataḥ |",
  "S04n517:67": "naiva te rūpakāyena paśyante buddhavigraham || 30 ||",
  "S04n517:68": "avigraho hyayaṃ dharmo vigraho nātra kaścana |",
  "S04n517:69": "avigrahaśca yo dharma eṣa buddhasya vigrahaḥ || 31 ||",
  "S04n517:70": "dharmakāyena paśyanti ye te paśyanti nāyakam |",
  "S04n517:71": "dharmakāyā hi saṃbuddhā etat saṃbuddhadarśanam | 32 ||",
  "S04n517:72": "pratītya pratinirdiṣṭā aprati pratideśitāḥ |",
  "S04n517:73": "imāṃ gatiṃ vijānīta śrāmaṇyena hi ye'rthikāḥ || 33 ||",
  "S04n517:74": "aprāpti prāpti nirdiṣṭā sattvānāṃ jñātva āśayam |",
  "S04n517:75": "yo saṃdhābhāṣyottarate na so kena vihanyate || 34 ||",
  "S04n517:76": "yasya bhoti mayā prāptamaprāptaṃ tena cocyate ||",
  "S04n517:77": "yena śrāmaṇyamaprāptaṃ tena śramaṇa ucyate || 35 ||",
  "S04n517:78": "kathaṃ gambhīrime dharmā vakṣyante ye na śikṣitāḥ |",
  "S04n517:79": "te ca gambhīranāmena na śakyaṃ parikīrtitum || 36 ||",
  "S04n517:80": "avastukāḥ pañca skandhā abhūtvā eta utthitāḥ |",
  "S04n517:81": "nātra utthāpyako hyasti yasya skandhāḥ samutthitāḥ || 37 ||",
  "S04n517:82": "yallakṣaṇāḥ pañca skandhāḥ sarvadharmāstallakṣaṇāḥ |",
  "S04n517:83": "tallakṣaṇāste nirdiṣṭā lakṣaṇaṃ ca na vidyate || 38 ||",
  "S04n517:84": "yathāntarīkṣaṃ gaganamevaṃ dharmāṇa lakṣaṇam |",
  "S04n517:85": "pūrvāntamaparāntaṃ ca pratyutpannaṃ ca paśyantaḥ || 39 ||",
  "S04n517:86": "agrāhyaṃ gaganaṃ proktaṃ grāhyamatra na labhyate |",
  "S04n517:87": "eṣa svabhāvo dharmāṇāmagrāhyo gaganopamaḥ || 40 ||",
  "S04n517:88": "evaṃ ca deśitā dharmā na śrāvako vipaśyati |",
  "S04n517:89": "yaśco na paśyatī dharmaṃ tasya dharmā acintiyāḥ || 41 ||",
  "S04n517:90": "asvabhāvā ime dharmāḥ svabhāvaiṣāṃ na labhyate |",
  "S04n517:91": "yogināṃ gocaro hyeṣa ye yuktā buddhabodhaye || 42 ||",
  "S04n517:92": "ya evaṃ jānāti dharmān sa na dharmeṣu sajjate |",
  "S04n517:93": "asajjamāno dharmeṣu dharmasaṃjñā prabodhayī || 43 ||",
  "S04n517:94": "vibhāvitāḥ sarvadharmā bodhisattvena tāyinā |",
  "S04n517:95": "dharmasaṃjñā vibhāvitvā buddhadharmānna manyate || 44 ||",
  "S04n517:96": "amanyamānā hi sā koṭī kalpetvā koṭi vyāhṛtā |",
  "S04n517:97": "ya evaṃ koṭiṃ jānāti kalpakoṭiṃ na manyate || 45 ||",
  "S04n517:98": "purimāṃ koṭi kalpitvā bālaḥ saṃsāri saṃsari |",
  "S04n517:99": "na cāsya labhyate sthānaṃ gaveṣitvā diśo daśa || 46 ||",
  "S04n517:100": "śūnyaṃ jñātvā ca saṃsāraṃ bodhisattvo na sajjate |",
  "S04n517:101": "caranti caiva bodhyarthaṃ caristeṣāṃ na labhyate || 47 ||",
  "S04n517:102": "śakunānāṃ yathākāśe padaṃ teṣāṃ na labhyate |",
  "S04n517:103": "evaṃsvabhāvā sā bodhirbodhisattvaiśca budhyate || 48 ||",
  "S04n517:104": "yathā māyāṃ vidarśeti māyākāraḥ suśikṣitaḥ |",
  "S04n517:105": "nānāprakārarūpāṇi na ca rūpopalabhyate || 49 ||",
  "S04n517:106": "alabdhilabdhirno manye labdhe labdhirna vidyate |",
  "S04n517:107": "māyopamaṃ ca tajjñānaṃ na māyāyāṃ ca tat sthitam || 50 ||",
  "S04n517:108": "evaṃ śūnyeṣu dharmeṣu bālabuddhiṃ vikalpayet |",
  "S04n517:109": "vikalpe caramāṇānāṃ gatayaḥ ṣaṭa parāyaṇam || 51 ||",
  "S04n517:110": "jātijaropagāḥ sattvā jātisteṣāṃ na kṣīyate |",
  "S04n517:111": "jātimaraṇaskandhānāṃ duḥkhaṃ teṣāmanantakam || 52 ||",
  "S04n517:112": "duḥkho jātisaṃsāro bālabuddhīhi kalpitaḥ |",
  "S04n517:113": "kalpāsteṣāṃ na kṣīyante kalpakoṭyaśca saṃsarī || 53 ||",
  "S04n517:114": "ayuktāḥ saṃprayuktāśca karmayogasmi te sthitāḥ |",
  "S04n517:115": "karmaṇaste na mucyate karmopādāni ye ratāḥ || 54 ||",
  "S04n517:116": "karmaughe vahatāṃ teṣāṃ karma na kṣīyate sadā |",
  "S04n517:117": "punaḥ punaśca mrīyante mārapakṣe sthitāḥ sadā || 55 ||",
  "S04n517:118": "mārābhibhūtā duṣprajñāḥ saṃkliṣṭena hi karmaṇā |",
  "S04n517:119": "anubhonti jātimaraṇaṃ tatratatropapattiṣu || 56 ||",
  "S04n517:120": "maraṇaṃ te nigacchanti andhā bālāḥ pṛthagjanāḥ |",
  "S04n517:121": "hanyante ca vihanyante gatiścaiṣāṃ na bhadrikā || 57 ||",
  "S04n517:122": "parasparaṃ ca ghātenti śastrebhirbālabuddhayaḥ |",
  "S04n517:123": "evaṃ prayujyamānānāṃ duḥkhaṃ teṣāṃ pravardhate || 58 ||",
  "S04n517:124": "putrā mahyaṃ dhanaṃ mahyaṃ bālabuddhīhi kalpitam |",
  "S04n517:125": "asataṃ karma kalpitvā saṃsāro bhūyu vardhate || 59 ||",
  "S04n517:126": "saṃsāraṃ vardhayantaste saṃsaranti pṛthagjanāḥ |",
  "S04n517:127": "pṛthak pṛthak ca gacchanti tena coktāḥ pṛthagjanāḥ || 60 ||",
  "S04n517:128": "pṛthudharmā pravakṣyanti ujjhitvā buddhaśāsanam |",
  "S04n517:129": "na te mokṣaṃ labhiṣyanti mārasya vaśamāgatāḥ || 61 ||",
  "S04n517:130": "kāmanāṃ kāraṇaṃ bālāḥ striyaṃ sevanti pūtikām |",
  "S04n517:131": "pūtikāṃ gati gacchanti patante tena durgatim || 62 ||",
  "S04n517:132": "kāmānna buddhā varṇenti nāpi strīṇāṃ niṣevaṇam |",
  "S04n517:133": "mahābhayo'hipāśo'yamistripāśaḥ sudāruṇaḥ || 63 ||",
  "S04n517:134": "vivarjayanti taṃ dhīrāścaṇḍamāśīviṣaṃ yathā |",
  "S04n517:135": "na viśvasanti istrīṇāṃ naiṣa mārgo hi bodhaye || 64 ||",
  "S04n517:136": "bhāventi bodhimārgaṃ ca sarvabuddhairniṣevitam |",
  "S04n517:137": "bhāvayitvā ca taṃ mārgaṃ bhonti buddhā anuttarāḥ || 65 ||",
  "S04n517:138": "anuttarāśca te yuktā bhonti lokasya cetiyāḥ |",
  "S04n517:139": "anuttareṇa jñānena buddhā bhonti anuttarāḥ || 66 ||",
  "S04n517:140": "poṣadhaṃ ca niṣevanti śīlaskandhe samādapī |",
  "S04n517:141": "samādapenti bodhāya sattvakoṭīracintiyāḥ || 67 ||",
  "S04n517:142": "kurvanti te'rthaṃ sattvānāmaprameyacintiyam |",
  "S04n517:143": "te te śūrā mahāprajñā tāḍentyamṛtadundubhim || 68 ||",
  "S04n517:144": "kampenti mārabhavanaṃ cālenti mārakāyikān |",
  "S04n517:145": "samādapenti bodhāya mārakoṭīracintiyāḥ || 69 ||",
  "S04n517:146": "paravādīnnigṛhṇanti nirjinanti ca tīrthikān |",
  "S04n517:147": "kampenti vasudhāṃ sarvāṃ sasamudrāṃ saparvatām || 70 ||",
  "S04n517:148": "vikurvamāṇā kāyebhiranekarddhivikurvitaiḥ |",
  "S04n517:149": "nidarśenti mahāprajñāḥ prātihāryānacintiyān || 71 ||",
  "S04n517:150": "kṣetrakoṭī prakampenti yathā gaṅgāya vālikā |",
  "S04n517:151": "parājinitvā te mārā bodhiṃ budhyantyanuttarām || 72 ||",
  "S04n517:152": "nirmiṇvanti ca te vṛkṣān ratanaiḥ suvicitritān |",
  "S04n517:153": "phalapuṣpehi saṃyuktān gandhavantān manoramān || 73 ||",
  "S04n517:154": "prāsādāṃśca vimānāni kūṭāgārān saharṣikān |",
  "S04n517:155": "nirmiṇvanti ca te śūrāḥ puṣkariṇyo manoramāḥ || 74 ||",
  "S04n517:156": "aṣṭāṅgajalasaṃpannāḥ svacchāḥ śītā anāvilāḥ |",
  "S04n517:157": "pibanti ye tato vāri tisrastṛṣṇā jahanti te || 75 ||",
  "S04n517:158": "avivartyāśca te bhonti pītvā vāri niruttaram |",
  "S04n517:159": "anuttareṇa jñānena bhonti buddhā anuttarāḥ || 76 ||",
  "S04n517:160": "anuttarāṃ gatiṃ śāntāṃ gacchantīti vijānatha |",
  "S04n517:161": "imāṃ gatimajānantaḥ pranaṣṭāḥ sarvatīrthikāḥ || 77 ||",
  "S04n517:162": "te ca tadgatikāḥ sattvā ye teṣāṃ bhonti niśritāḥ |",
  "S04n517:163": "patiṣyanti mahāghorāmavīcimaparāyaṇāḥ || 78 ||",
  "S04n517:164": "yāstatra vedanā ghorā na śakyāstāḥ prakīrtitum |",
  "S04n517:165": "ahaṃ ca tāḥ prajānāmi bodhisattvāśca tāyinaḥ || 79 ||",
  "S04n517:166": "ye ceha dharme kāṅkṣanti evaṃ gambhīri durdṛśe |",
  "S04n517:167": "abhūmistatra bālānāmupalambhasmi ye sthitāḥ || 80 ||",
  "S04n517:168": "nirmiṇvanti viyūhāṃste naikarūpanidarśanān |",
  "S04n517:169": "yena te sarvi gacchanti buddhakṣetrānanuttarān || 81 ||",
  "S04n517:170": "yāvantyo buddhakṣetreṣu rūpanirhārasaṃpadaḥ |",
  "S04n517:171": "sarvāstā iha darśenti bodhisattvā maharddhikāḥ || 82 ||",
  "S04n517:172": "mahādharmeṇa saṃnaddhā mahāvīrā mahābalāḥ |",
  "S04n517:173": "mahāśūnyārthavajreṇa prahārāṇi dadanti te || 83 ||",
  "S04n517:174": "raśmikoṭisahasrāṇi yathā gaṅgāya vālikā |",
  "S04n517:175": "kāyato niścarantyeṣāṃ yebhirlokaḥ prabhāsate || 84 ||",
  "S04n517:176": "na te strīṣvabhirajyante na ca teṣāṃ virāgatā |",
  "S04n517:177": "vibhāvitaiteṣāṃ saṃjñā istrisaṃjñā svabhāvataḥ || 85 ||",
  "S04n517:178": "aśūnyā buddhakṣetrāste yeṣu śūrā bhavanti te |",
  "S04n517:179": "kiṃ teṣāṃ māru pāpīyānantarāyaṃ kariṣyati || 86 ||",
  "S04n517:180": "dṛṣṭīkṛteṣu ye sthitvā bahu buddhā virāgitāḥ |",
  "S04n517:181": "vyāpādena upastabdhā icchālobhapratisthitāḥ || 87 ||",
  "S04n517:182": "sarvasaṃjñā vibhāvitvā saṃjñāvaivartiye sthitāḥ |",
  "S04n517:183": "ya evaṃ jñāsyate jñānaṃ buddhajñānamacintiyam || 88 ||",
  "S04n517:184": "pūrvāntamaparāntaṃ ca pratyutpannaṃ ca paśyati |",
  "S04n517:185": "evaṃ ca deśitā dharmā na cātra kiṃci deśitam || 89 ||",
  "S04n517:186": "na ca jñānena jānāti na cājñānena sīdati |",
  "S04n517:187": "jñānājñāne vikalpetvā buddhajñāneti vuccati || 90 ||",
  "S04n517:188": "vijñaptivākyasaṃketaṃ bodhisattvaḥ prajānati |",
  "S04n517:189": "karoti arthaṃ sattvānāmaprameyacintiyam || 91 ||",
  "S04n517:190": "saṃjñā saṃjānanārthena udgraheṇa nidarśitā |",
  "S04n517:191": "anudgrahaśca sā saṃjñā viviktārthena deśitā || 92 ||",
  "S04n517:192": "yacco viviktaṃ sā saṃjñā yā viviktā sa deśanā |",
  "S04n517:193": "saṃjñāsvabhāvo jñātaśca evaṃ saṃjñā na bheṣyati || 93 ||",
  "S04n517:194": "prahāsyāma imāṃ saṃjñāṃ yasya saṃjñā pravartate |",
  "S04n517:195": "saṃjñā prapañce carati na sa saṃjñātu mucyate || 94 ||",
  "S04n517:196": "kasyeyaṃ saṃjñā utpannā kena saṃjñā utpāditā |",
  "S04n517:197": "kena sā sparśitā saṃjñā kena saṃjñā nirodhitā || 95 ||",
  "S04n517:198": "dharmo na labdho buddhena yasya saṃjñā utpadyate |",
  "S04n517:199": "iha cintetha taṃ arthaṃ tataḥ saṃjñā na bheṣyati || 96 ||",
  "S04n517:200": "kadā saṃjñā anutpannā kasya saṃjñā virudhyate |",
  "S04n517:201": "vimokṣa ciatacārasya kathaṃ tatra utpadyate || 97 ||",
  "S04n517:202": "yadā vimokṣaṃ spṛśati sarva cintā acintiyā |",
  "S04n517:203": "acintiyā yadā cintā tadā bhoti acintiyaḥ || 98 ||",
  "S04n517:204": "cintābhūmau sthihitvāna pūrvameva vicintitā |",
  "S04n517:205": "sarvacintāṃ jahitvāna tato bheṣyatyacintiyaḥ || 99 ||",
  "S04n517:206": "śukladharmavipāko'yamasaṃskāreṇa paśyati |",
  "S04n517:207": "ekakṣaṇena jānāti sarvasattvavicintitam || 100 ||",
  "S04n517:208": "yathā sattvāstathā cintā yathā cintā tathā jināḥ |",
  "S04n517:209": "acintiyena buddhena iyaṃ cintā prakāśitā || 101 ||",
  "S04n517:210": "yo raho eku cinteti kadā cintā na bheṣyati |",
  "S04n517:211": "na cintāṃ cintayantasya sarvacintā vigacchati || 102 ||",
  "S04n517:212": "cyute mṛte kālagate yasya cintā pravartate |",
  "S04n517:213": "cintānusāri vijñānaṃ nāsā cintāntamucyate || 103 ||",
  "S04n517:214": "ye sthitā istrisaṃjñāyāṃ rāgasteṣāṃ pravartate |",
  "S04n517:215": "vibhāvitāyāṃ saṃjñāyāṃ na rāgeṇopalipyate || 104 ||",
  "S04n517:216": "iyaṃ cintā mahācintā dharmacintā niruttarā |",
  "S04n517:217": "anayā dharmacintāya bhūtacintā pravartate || 105 ||",
  "S04n517:218": "bahu acintiyā cintā dīrgharātraṃ vicintitā |",
  "S04n517:219": "na ca cintākṣayo jātaścintayitvā ayoniśaḥ || 106 ||",
  "S04n517:220": "yo'sau cintayate nāma kṣaye jñānaṃ na vidyate |",
  "S04n517:221": "na kṣayo bhūmijñānasya kṣayasyo eṣa dharmatā || 107 ||",
  "S04n517:222": "ghoṣo vākpatha vijñaptiḥ kṣayaśabdena deśitā |",
  "S04n517:223": "nirviśeṣāśca te dharmā yathā jñānaṃ tathā kṣayaḥ || 108 ||",
  "S04n517:224": "anutpannāniruddhāśca animittā alakṣaṇāḥ |",
  "S04n517:225": "kalpakoṭiṃ pi bhāṣitvā animittena deśitāḥ || 109 ||",
  "S04n517:226": "sarvabhāvān vibhāvitvā abhāve ye pratiṣṭhitāḥ |",
  "S04n517:227": "na cānyo darśito bhāvo nābhāvo'nyo nidarśitaḥ || 110 ||",
  "S04n517:228": "vijñaptā bhāvaśabdena abhāvasya prakāśanā |",
  "S04n517:229": "na cāsau sarvabuddhehi abhāvaḥ śakyu paśyitum || 111 ||",
  "S04n517:230": "yo bhāvaḥ sarvabhāvānāmabhāva eṣa darśitaḥ |",
  "S04n517:231": "evaṃ bhāvān vijānitvā abhāvo bhoti darśitaḥ || 112 ||",
  "S04n517:232": "nāsau sparśayituṃ śakyamabhāvo jātu kenacit |",
  "S04n517:233": "sparśanāttu abhāvasya nirvṛti eṣa deśitā || 113 ||",
  "S04n517:234": "ahaṃ buddho bhavelloke yasyaiṣā ho matirbhavet |",
  "S04n517:235": "na jātu bhavatṛṣṇārto bodhiṃ budhyeta paṇḍitaḥ || 114 ||",
  "S04n517:236": "na kaṃci dharmaṃ prārtheti bodhisattvaḥ samāhitaḥ |",
  "S04n517:237": "niṣkiṃcanā nirābhogā eṣā bodhīti ucyate || 115 ||",
  "S04n517:238": "bahū evaṃ pravakṣyanti vayaṃ bodhāya prasthitāḥ |",
  "S04n517:239": "imāṃ gatimajānanto dūre te buddhabodhaye || 116 ||",
  "S04n517:240": "śabdena deśitā dharmāḥ sarve saṃskāra śūnyakāḥ |",
  "S04n517:241": "yaśva svabhāvaḥ śabdasya gambhīraḥ sūkṣma durdṛśaḥ || 117 ||",
  "S04n517:242": "mahābhijñāya nirdeśa idaṃ sūtraṃ pravuccati |",
  "S04n517:243": "arthāya bodhisattvānāṃ sarvabuddhehi deśitam || 118 ||",
  "S04n517:244": "pratipakṣā hatāsteṣāṃ yāvantaḥ sāṃkileśikāḥ |",
  "S04n517:245": "pratiṣṭhitā abhijñāsu ṛddhisteṣāṃ subhāvitā || 119 ||",
  "S04n517:246": "sthitāḥ praṇidhijñānasmiṃstacca jñānaṃ vibhāvitam |",
  "S04n517:247": "atṛptirlabdhajñānasya aprameyā acintiyā || 120 ||",
  "S04n517:248": "na teṣāmabhisaṃskāraḥ samādhī riddhikāraṇam |",
  "S04n517:249": "vipāka eṣa śūrāṇāṃ nityakālaṃ samāhitaḥ || 121 ||",
  "S04n517:250": "vipākajāye ṛddhīye gacchantī kṣetrakoṭyaḥ |",
  "S04n517:251": "paśyanti lokapradyotān yathā gaṅgāya vālikā || 122 ||",
  "S04n517:252": "upapattiścyutisteṣāṃ yathā cittasya vartate |",
  "S04n517:253": "cittasya vaśitāṃ prāptāḥ kāyasteṣāṃ prabhāsvaraḥ || 123 ||",
  "S04n517:254": "bhāvanāmayi ṛddhīye ye sthitā buddhaśrāvakāḥ |",
  "S04n517:255": "tebhiḥ saṃskāraṛddhīye kalāṃ nāyānti ṣoḍaśīm || 124 ||",
  "S04n517:256": "na teṣāṃ sarvadevebhirāśayaḥ śakyu jānitum |",
  "S04n517:257": "anyatra lokanāthebhyo ye vā teṣāṃ same sthitāḥ || 125 ||",
  "S04n517:258": "na teṣāmasti khālityaṃ na caiva palitaṃ śire |",
  "S04n517:259": "audārikā jarā nāsti na duḥkhamaraṇaṃ tathā || 126 ||",
  "S04n517:260": "saṃśayo vimatirnāsti kāṅkṣā teṣāṃ na vidyate |",
  "S04n517:261": "rātriṃdivaṃ gaveṣanti sūtrakoṭīśatāni te || 127 ||",
  "S04n517:262": "prahīṇānuśayāsteṣāṃ yāvantaḥ sāṃkileśikāḥ |",
  "S04n517:263": "samacittāḥ sadā bhonti sarvasattvāna te'ntike || 128 ||",
  "S04n517:264": "samādhikoṭiniyutāṃ nirdiśanti daśaddiśe |",
  "S04n517:265": "praśnakoṭīsahasrāṇi vyākurvan hyanavasthitāḥ || 129 ||",
  "S04n517:266": "strīsaṃjñā puruṣasaṃjñā ca sarvasaṃjñā vibhāvitāḥ |",
  "S04n517:267": "sthitā abhāvasaṃjñāyāṃ deśenti bhūtaniścayam || 130 ||",
  "S04n517:268": "pariśuddhena jñānena yathāvaddharmadeśakāḥ |",
  "S04n517:269": "dharmasaṃgītyābhiyuktāḥ samādhijñānagocarāḥ || 131 ||",
  "S04n517:270": "yāpi dhyānacaristeṣāṃ nāsau bhāvapratiṣṭhitā |",
  "S04n517:271": "avandhyaṃ vacanaṃ teṣāmavandhyā dharmadeśanā || 132 ||",
  "S04n517:272": "sulabdhaṃ tena mānuṣyaṃ prahīṇāḥ sarvi akṣaṇāḥ |",
  "S04n517:273": "kṛtajñāḥ sarvabuddhānāṃ yeṣāṃ sūtramidaṃ priyam || 133 ||",
  "S04n517:274": "kalpā acintiyāstehi ye saṃsārāttu choritāḥ |",
  "S04n517:275": "yairitaḥ sūtraśreṣṭhāto dhṛtā gāthā catuṣpadā || 134 ||",
  "S04n517:276": "dṛṣṭāste sarvabuddhehi taiste buddhāśca satkṛtāḥ |",
  "S04n517:277": "kṣipraṃ ca bodhiṃ prāpsyanti teṣāṃ sūtramidaṃ priyam || 135 ||",
  "S04n517:278": "na teṣāṃ kāṅkṣa vimatī sarvadharmeṣu bheṣyatī |",
  "S04n517:279": "āsannā nirvṛtisteṣāṃ yeṣāṃ sūtramidaṃ priyam || 136 ||",
  "S04n517:280": "dṛṣṭastehi mahāvīro gṛdhrakūūṭe tathāgataḥ |",
  "S04n517:281": "sarve vyākṛtu buddhena drakṣyanti maitrakaṃ jinam || 137 ||",
  "S04n517:282": "dṛṣṭvā maitreya saṃbuddhaṃ lapsyante kṣānti bhadrikām |",
  "S04n517:283": "ye keci kṣayakālasminniha sūtre pratiṣṭhitāḥ || 138 ||",
  "S04n517:284": "sthitāste bhūtakoṭīye bhūtakoṭiracintiyā |",
  "S04n517:285": "acintiyāyāṃ koṭīye kāṅkṣā teṣāṃ na vidyate || 139 ||",
  "S04n517:286": "na teṣāṃ vidyate kāṅkṣā aṇūmātrāpi sarvaśaḥ |",
  "S04n517:287": "aṇūmātre prahīṇesmin bodhisteṣāṃ na durlabhā || 140 ||",
  "S04n517:288": "caratāṃ duṣkaraṃ caiva kṣayakāle subhairave |",
  "S04n517:289": "śikṣitva sūtraratne'smin pratibhānasmi akṣayam || 141 ||",
  "S04n517:290": "idaṃ sūtraṃ priyaṃ kṛtvā buddhānāṃ gañjarakṣakāḥ |",
  "S04n517:291": "sarvabuddhāniyaṃ pūjā dharmapūjā acintiyā || 142 ||",
  "S04n517:292": "na teṣāṃ durlabhaṃ jñānaṃ buddhajñānamacintiyam |",
  "S04n517:293": "dhārayiṣyantidaṃ sūtraṃ kṣayakālesmi dāruṇe || 143 ||",
  "S04n517:294": "yebhiśca pūrvabuddhānāmime sūtrānta dhāritāḥ |",
  "S04n517:295": "teṣāṃ kāyagatā ete kṣayakāle pravartiṣu || 144 ||",
  "S04n517:296": "te te nādaṃ nadiṣyanti buddhānāṃ kṣetrakoṭiṣu |",
  "S04n517:297": "saṃmukhaṃ lokanāthānāṃ śākyasiṃhasya yā carī || 145 ||",
  "S04n517:298": "siṃhanādaṃ nadantaste buddhanādamacintiyam |",
  "S04n517:299": "anantapratibhānena vakṣyante bodhimuttamām || 146 ||",
  "S04n517:300": "te te vyākṛta buddhena ikṣvākukulasaṃbhavāḥ |",
  "S04n517:301": "ye rakṣiṣyantimāṃ bodhiṃ kṣayakāle mahābhaye || 147 ||",
  "S04n517:302": "te te rūpeṇa saṃpannā lakṣaṇehi vicitritāḥ |",
  "S04n517:303": "vikurvamāṇā yāsyanti buddhakoṭīya vandakāḥ || 148 ||",
  "S04n517:304": "māyopamehi puṣpehi hemavarṇanidarśanaiḥ |",
  "S04n517:305": "rūpyāmayehi puṣpehi vaidūryasphaṭikehi ca || 149 ||",
  "S04n517:306": "sarvāṇi ratnajātāni prādurbhontyeṣu pāṇiṣu |",
  "S04n517:307": "yairākiranti saṃbuddhān bodhimārgagaveṣakāḥ || 150 ||",
  "S04n517:308": "citrā nānāvidhā pūjā vādyanirhārasaṃpadā |",
  "S04n517:309": "niścarī romakūpebhyo yathā gaṅgāya vālikāḥ || 151 ||",
  "S04n517:310": "ye ca śṛṇvanti taṃ śabdaṃ sattvakoṭyo acintiyāḥ |",
  "S04n517:311": "bhavantyavinivartyāste buddhajñāne anuttare || 152 ||",
  "S04n517:312": "teṣāṃ ca buddhakoṭīnāṃ varṇaṃ bhāṣantyacintiyam |",
  "S04n517:313": "acintiyeṣu kṣetreṣu teṣāṃ śabdaḥ śruṇīyati || 153 ||",
  "S04n517:314": "ye ca śṛṇvanti taṃ śabdaṃ teṣāṃ saṃjñā nirudhyate ||",
  "S04n517:315": "nirodhitāyāṃ saṃjñāyāṃ buddhān paśyantyanalpakān || 154 ||",
  "S04n517:316": "etādṛśena jñānena caritvā bodhicārikām |",
  "S04n517:317": "kṛtvārthaṃ sarvasattvānāṃ bhavantyarthakarā jināḥ || 155 ||",
  "S04n517:318": "guṇānuśaṃsā ityete yā labhante ha paṇḍitāḥ |",
  "S04n517:319": "anye aparimāṇāśca yairiyaṃ bodhi dhāritā || 156 ||",
  "S04n517:320": "mātṛgrāmo'pidaṃ sūtraṃ śrutvā gāthāpi dhārayet |",
  "S04n517:321": "vivartayitvā strībhāvaṃ sa bhaved dharmabhāṇakaḥ || 157 ||",
  "S04n517:322": "na sā puno'pi strībhāvamitaḥ paścād grahīṣyati |",
  "S04n517:323": "bhavet prāsādiko nityaṃ lakṣaṇaiḥ samalaṃkṛtaḥ || 158 ||",
  "S04n517:324": "śreṣṭhe'tha iha sūtrasmin guṇāḥ śreṣṭhāḥ prakāśitāḥ |",
  "S04n517:325": "te'sya sarve bhaviṣyanti kṣipraṃ bodhiṃ ca prāpsyate || 159 ||",
  "S04n517:326": "viśāradaśca so nityaṃ bhoti sarvāsu jātiṣu |",
  "S04n517:327": "dhārayitvā idaṃ sūtraṃ bodhisattvāna gocaram || 160 ||",
  "S04n517:328": "janako bodhisattvānāṃ samādhiḥ śānta bhāṣitaḥ |",
  "S04n517:329": "ya icched buddhituṃ bodhimidaṃ sūtraṃ pravartayet || 161 ||",
  "S04n517:330": "āsannāste munīndrāṇāmāsannā vuddhabodhaye |",
  "S04n517:331": "lapsyanti nacireṇemāṃ bhūmiṃ śāntāṃ samāhitāḥ || 162 ||",
  "S04n517:332": "iha bodhīya te śūrā bodhisattvāḥ sthitāḥ sadā |",
  "S04n517:333": "paśyanti buddhakoṭīyo yathā gaṅgāya vālikāḥ || 163 ||",
  "S04n517:334": "rājā bhavitvā mahīpati cakravartī",
  "S04n517:335": "dṛṣṭvā ca buddhān virajān suśāntacittān |",
  "S04n517:336": "gāthāśataistāṃ staviṣyati lokanāthān",
  "S04n517:337": "sa labhitva śāntaṃ imu virajaṃ samādhim || 164 ||",
  "S04n517:338": "so pūja kṛtva atuliya nāyakānāṃ",
  "S04n517:339": "sumahāyaśānāṃ devanarottamānām |",
  "S04n517:340": "muktvā sa rājyaṃ yathariva kheṭapiṇḍaṃ",
  "S04n517:341": "śuddho viśuddhaścariṣyati brahmacaryam || 165 ||",
  "S04n517:342": "sa pravrajitva jinavaraśāsanasmiṃ",
  "S04n517:343": "labdhvāpi caitaṃ viraju samādhi śāntam ||",
  "S04n517:344": "kalyāṇavākyo madhuragiraḥ sa bhūtvā",
  "S04n517:345": "adhiṣṭhānu dhīmān bhaviṣyati sūtrakoṭyāḥ || 166 ||",
  "S04n517:346": "śūnyānimittaṃ paramapraṇītu śāntaṃ",
  "S04n517:347": "dharma praśāntaṃ cara nipuṇaṃ asaṅgam |",
  "S04n517:348": "svabhāvaśūnyaṃ sada virajaṃ praśāntaṃ",
  "S04n517:349": "samādhiprāptyā bahu jani saṃprakāśayī || 167 ||",
  "S04n517:350": "gambhīrabuddhī satatamanantabuddhī",
  "S04n517:351": "vistīrṇabuddhī aparimitārthabuddhī |",
  "S04n517:352": "gambhīra śāntaṃ labhiya imaṃ samādhi-",
  "S04n517:353": "mālokaprāpto bhaviṣyati sarvalokaḥ || 168 ||",
  "S04n517:354": "śuciśca nityaṃ bhaviṣyati brahmacārī",
  "S04n517:355": "sa nirāmagandhaḥ satatamasaṃkiliṣṭaḥ |",
  "S04n517:356": "anyāṃśca tatra sthapiṣyati sattvakoṭayo",
  "S04n517:357": "labdhvā praśāntaṃ imu virajaṃ samādhim || 169 ||",
  "S04n517:358": "sa sutīkṣṇaprajño bhaviṣyati śreṣṭhaprajñaḥ",
  "S04n517:359": "śrutisāgaro'sau nityamanantabuddhiḥ |",
  "S04n517:360": "kalyāṇavākyo matikuśalo vidhijño",
  "S04n517:361": "dhāritva śāntiṃ imu virajaṃ samādhim || 170 ||",
  "S04n517:362": "ye karmasthānā tathariva śilpasthānā",
  "S04n517:363": "bhaiṣajyasthānāstathariva auṣadhīnām |",
  "S04n517:364": "sarvatra dhīro bhaviṣyati pāraprāpto",
  "S04n517:365": "dhāritva sūtraṃ imu virajaṃ samādhim || 171 ||",
  "S04n517:366": "kāvyeṣu śāstreṣu tathapi ca hāsyalāsye",
  "S04n517:367": "nṛtye'tha gīte sukuśala pāraprāptaḥ |",
  "S04n517:368": "ācāryu loke bhaviṣyati nityakālaṃ",
  "S04n517:369": "dhāritva śāntaṃ imu virajaṃ samādhim || 172 ||",
  "S04n517:370": "parivāravān so bhaviṣyati nityakālaṃ",
  "S04n517:371": "sa abhedyapakṣaḥ sada sahitaḥ samagraḥ |",
  "S04n517:372": "caramāṇu śreṣṭhāṃ varāṃ śiva bodhicaryāṃ",
  "S04n517:373": "dhāritva sūtraṃ imu virajaṃ samādhim || 173 ||",
  "S04n517:374": "śokātha śalyā tathariva cittapīḍā",
  "S04n517:375": "no tasya jātu bhaviṣyati paṇḍitasya |",
  "S04n517:376": "ārogyaprāpto bhaviṣyati sarvakālaṃ",
  "S04n517:377": "dhāritva śāntaṃ imu virajaṃ samādhim || 174 ||",
  "S04n517:378": "ye kāyaśūlāstathariva cittaśūlāḥ",
  "S04n517:379": "ye dantaśūlāstathapi ca śīrṣaśūlāḥ |",
  "S04n517:380": "no tasya bhontī vyādhayu jīvaloke",
  "S04n517:381": "dhāritva śāntaṃ imu virajaṃ samādhim || 175 ||",
  "S04n517:382": "yāvanta rogā bahuvidha martaloke",
  "S04n517:383": "ye kāyarogāstathariva cittarogāḥ |",
  "S04n517:384": "te tasya rogāḥ satata na jātu bhonti",
  "S04n517:385": "dhāritva śāntaṃ imu virajaṃ samādhim || 176 ||",
  "S04n517:386": "cittasya vā ye bahuvidhu yatkileśāḥ",
  "S04n517:387": "kāye vāpi bahuvidha rogajātāḥ |",
  "S04n517:388": "te tasya nāstī bahuvidha saṃkileśā",
  "S04n517:389": "dhāritva śāntaṃ imu viraja samādhim || 177 ||",
  "S04n517:390": "yathantarīkṣaṃ gaganamanopaliptaṃ",
  "S04n517:391": "prakṛtiviśuddhaṃ vimala prabhāsvaraṃ ca |",
  "S04n517:392": "cittaṃ tathaiva bhavati viśuddha tasyo",
  "S04n517:393": "dhāritva śāntaṃ imu virajaṃ samādhim || 178 ||",
  "S04n517:394": "candrasya ābhā tathariva sūryaābhā",
  "S04n517:395": "śuddhā agrāhyā bhavati prabhāsvarāśca |",
  "S04n517:396": "cittaṃ tathaiva bhavati prabhāsvaraṃ ca",
  "S04n517:397": "dhāritva śāntaṃ imu virajaṃ samādhim || 179 ||",
  "S04n517:398": "yatha antarīkṣaṃ na sukaru citraṇāya",
  "S04n517:399": "raṅgān gṛhītvā bahuvidha naikarūpān |",
  "S04n517:400": "cittaṃ tathaiva na sukaru citrituṃ",
  "S04n517:401": "sevetva śāntaṃ imu virajaṃ samādhim || 180 ||",
  "S04n517:402": "vāto yathaiva caturdiśa vāyamāno",
  "S04n517:403": "asajjamāno vrajati diśaḥ samantāt |",
  "S04n517:404": "vātasamānā bhavati sa cittadhārā",
  "S04n517:405": "jagi so asakto vrajati anopaliptaḥ || 181 ||",
  "S04n517:406": "jālena śakyaṃ gṛhṇitu vāyamānaḥ",
  "S04n517:407": "pāśena cāpī bandhitu śakya vātaḥ |",
  "S04n517:408": "no tasya cittaṃ sukaru vijānanāya",
  "S04n517:409": "bhāvetva śāntamimu virajaṃ samādhim || 182 ||",
  "S04n517:410": "pratibhāsu śakyaṃ jalagata gṛhṇanāya",
  "S04n517:411": "saṃprāptu toyaṃ tathapi ca tailapātre |",
  "S04n517:412": "no tasya cittaṃ sukaru vijānanāya",
  "S04n517:413": "bhāvetva śāntaṃ imu virajaṃ samādhim || 183 ||",
  "S04n517:414": "garjanti meghā vidyulatā carantā",
  "S04n517:415": "śakyaṃ grahītu pāṇina mānuṣeṇa |",
  "S04n517:416": "no tasya cittaṃ sukaru pramāṇu jñātuṃ",
  "S04n517:417": "bhāvetva śāntaṃ imu virajaṃ samādhim || 184 ||",
  "S04n517:418": "sattvāna śakyaṃ rūtaravitaṃ grahītuṃ",
  "S04n517:419": "ye santi sattvā daśadiśi buddhakṣetra |",
  "S04n517:420": "cittasya tasyo na sukaru jñātu koṭiṃ",
  "S04n517:421": "samādhilabdho yada bhavi bodhisattvaḥ || 185 ||",
  "S04n517:422": "so tāṃ labhitva virajaṃ samādhibhūmiṃ",
  "S04n517:423": "asaṃṃkiliṣṭo bhavati anopaliptaḥ |",
  "S04n517:424": "no tasya bhūyo tribhavi niveśa jātu",
  "S04n517:425": "anena labdho bhavati samādhi śāntaḥ || 196 ||",
  "S04n517:426": "no kāmalolo na ca puna rūpalolo",
  "S04n517:427": "na istrilolo na ca puna bhrāntacittaḥ |",
  "S04n517:428": "śāntaḥ praśānto bhavati anopalipto",
  "S04n517:429": "yada bhoti labdho ayu virajaḥ samādhiḥ || 187 ||",
  "S04n517:430": "na putralolo na ca puna dhītalolo",
  "S04n517:431": "no bhāryalolo na ca parivāralolaḥ |",
  "S04n517:432": "suśāntacārī bhavati anopalipto",
  "S04n517:433": "yada bhoti labdho ayu virajaḥ samādhiḥ || 188 ||",
  "S04n517:434": "na hiraṇyalolo na ca punararthalolo",
  "S04n517:435": "na svargalolo dhanarataneṣvasaktaḥ |",
  "S04n517:436": "suviśuddhacitto bhavati sa nirvikalpaḥ",
  "S04n517:437": "samādhiprāpto ayu bhavatī viśeṣaḥ || 189 ||",
  "S04n517:438": "na svargahetoścarati sa brahmacaryaṃ",
  "S04n517:439": "na svargalolo dadati sadā nu vijñaḥ |",
  "S04n517:440": "saṃbodhikāmaḥ kuśalacariṃ carantaḥ |",
  "S04n517:441": "samādhiprāpto ayu bhavatī viśeṣaḥ || 190 ||",
  "S04n517:442": "no rājyahetoścarati tapo vrataṃ vā",
  "S04n517:443": "naiśvaryamarthāstribhuvani prārthamānaḥ |",
  "S04n517:444": "saṃbodhilolo bahujanahitāya",
  "S04n517:445": "niṣpādayī so imu virajaṃ samādhim || 191 ||",
  "S04n517:446": "no tasya rāgo janayati jātu pīḍāṃ",
  "S04n517:447": "yo na strīlolo so bhavati bhrāntacittaḥ |",
  "S04n517:448": "tathāpi tena prakṛtiprajñāya rāgo",
  "S04n517:449": "labhitva etaṃ viraju samādhi śāntam || 192 ||",
  "S04n517:450": "no tasya doṣo janayati jātu pīḍāṃ",
  "S04n517:451": "vyāpādu yeno pratighamatho kareyya |",
  "S04n517:452": "maitrāya teno nihata sa doṣadhātu",
  "S04n517:453": "pratilabhya etaṃ viraju samādhi śāntam || 193 ||",
  "S04n517:454": "no tasya moho janayati jātu pīḍāṃ",
  "S04n517:455": "prajñāya teno nihata sa moha avidyā |",
  "S04n517:456": "taṃ jñānu labdhaṃ vitimiramaprameyaṃ",
  "S04n517:457": "samādhiprāpte imi guṇa aprameyāḥ || 194 ||",
  "S04n517:458": "aśubhāya rāgaḥ satata sunigṛhīto",
  "S04n517:459": "maitryāya doṣo nihatu sadā aśeṣaḥ |",
  "S04n517:460": "prajñāya moho vidhamiya kleśajālaṃ",
  "S04n517:461": "samādhiprāptaḥ pratapati sarvaloke || 195 ||",
  "S04n517:462": "no tasya middhaṃ janayati jātu pīḍāṃ",
  "S04n517:463": "subhāvitā se vividha utkileśāḥ |",
  "S04n517:464": "anopalipto bhavati ca vipramuktaḥ",
  "S04n517:465": "samādhiprāpte imi guṇa aprameyāḥ || 196 ||",
  "S04n517:466": "no tasya moho janayati jātu pīḍāṃ",
  "S04n517:467": "tathā hi tyāge abhiratu nityakālam |",
  "S04n517:468": "sarvasvatyāgī bhavati sukhasya dātā",
  "S04n517:469": "ya imaṃ samādhiṃ dhārayati bodhisattvaḥ || 197 ||",
  "S04n517:470": "sthāmenupeto bhavati anopameyo",
  "S04n517:471": "sa balenupeto bhavati nityakālam |",
  "S04n517:472": "no tasya loke bhavati samaḥ kadācid",
  "S04n517:473": "ya imaṃ samādhiṃ dhārayati bodhisattvaḥ || 198 ||",
  "S04n517:474": "yadāpi rājā sa bhavati cakravartīṃ",
  "S04n517:475": "manujānu loke upagata jambudvīpe |",
  "S04n517:476": "tadāpi bhotī bahujanapūjanīyo",
  "S04n517:477": "viśeṣaprāpto matima viśiṣṭaprajñaḥ || 199 ||",
  "S04n517:478": "ye bhonti mukhyāḥ kularatanā viśiṣṭāḥ",
  "S04n517:479": "suprabhūtabhogā bahujanasvāpateyāḥ |",
  "S04n517:480": "yatrāśva hastī rathavara yugyayānā",
  "S04n517:481": "hiraṇyasvarṇaṃ maṇīratanaṃ prabhūtam || 200 ||",
  "S04n517:482": "ye śrāddha bhontī iha varabuddhajñāne",
  "S04n517:483": "te jambudvīpe kularatanābhiyuktāḥ |",
  "S04n517:484": "tatropapannaḥ kularatane viśiṣṭe",
  "S04n517:485": "karoti so'rthaṃ suvipula jñātisaṃghe || 201 ||",
  "S04n517:486": "aśrāddha ye vā iha kula jambudvipe",
  "S04n517:487": "śraddhāṃ sa teṣāṃ janayati apramattaḥ |",
  "S04n517:488": "yaṃ bodhicitte pratiṣṭhiti sattvakāye",
  "S04n517:489": "te buddha bhontī jinapravaraḥ svayaṃbhūḥ || 202 ||",
  "S04n517:490": "te ca spṛśitva atuliyamagrabodhiṃ",
  "S04n517:491": "cakraṃ pravartentyasadṛśa buddhakṣetre |",
  "S04n517:492": "ye co vijānī imu tada dharmacakraṃ",
  "S04n517:493": "anutpattidharme nikhila te saṃpratiṣṭhī || 203 ||",
  "S04n517:494": "subahukarāśco ami tada bodhisattvāḥ",
  "S04n517:495": "sattvāna bhonti satatu te pūjanīyāḥ |",
  "S04n517:496": "karonti te'rthaṃ atuliya nityakālaṃ",
  "S04n517:497": "sattvāna cakṣurvitimiru te janenti || 204 ||",
  "S04n517:498": "bahava śatasahasrāḥ sattvakoṭī anantā",
  "S04n517:499": "yeṣa kuśalamūlā bhonti tatra śruṇitvā |",
  "S04n517:500": "te api pratilabhante uttamaṃ bodhicittaṃ",
  "S04n517:501": "yada jinu anuśāsī bodhisattvaṃ mahātmā || 205 ||",
  "S04n517:502": "aśūnyakṣetrā pramudita bhonti nityaṃ",
  "S04n517:503": "nirupalepā ami tada buddha bhontī |",
  "S04n517:504": "yatra sthihantī imi tada bodhisattvāḥ",
  "S04n517:505": "sattvānamartha aparimitaṃ karonti || 206 ||",
  "S04n517:506": "rakṣanti śīlaṃ asadṛśu brahmacaryaṃ",
  "S04n517:507": "bhāvī samādhī vipulamanantakalpān |",
  "S04n517:508": "dhyāne vimokṣe suniśrita nityakālaṃ",
  "S04n517:509": "te bodhisattvā bhavi sada buddhaputrāḥ || 207 ||",
  "S04n517:510": "te ṛddhipādān satat niṣevamāṇā",
  "S04n517:511": "kṣetrāṇi gatvā bahu vividhānanantān |",
  "S04n517:512": "śṛṇvanti dharmaṃ sugatavaraprabhāṣaṃ",
  "S04n517:513": "sarvaṃ ca gṛhṇī pratiṣṭhitu dhāraṇīye || 208 ||",
  "S04n517:514": "prabhāṣi sūtrānaparimitānanantān",
  "S04n517:515": "ye dhāraṇīye pratiṣṭhitu bodhisattvāḥ |",
  "S04n517:516": "sattvāna arthaṃ aparimitaṃ karonti",
  "S04n517:517": "ye dhāraṇīye pratiṣṭhitu bodhisattvāḥ || 209 ||",
  "S04n517:518": "cyutopapādaṃ jānāti sattvānāmāgatiṃ gatim |",
  "S04n517:519": "yādṛśaṃ taiḥ kṛtaṃ karma vipāko'pi ca tādṛśaḥ || 210 ||",
  "S04n517:520": "karmaṇo na ca saṃkrāntiraṇumātrāṇi labhyate |",
  "S04n517:521": "te'pi teṣāṃ vijānanti bodhisattvā mahāyaśāḥ || 211 ||",
  "S04n517:522": "śūnyatā ca mahātmānāṃ vihāro bhoti uttamaḥ |",
  "S04n517:523": "sthāpayanti mahāyāne sattvakoṭīracintiyāḥ || 212 ||",
  "S04n517:524": "na teṣāmovadantānāṃ sattvasaṃjñā pravartate |",
  "S04n517:525": "apravṛttiṃ ca dharmāṇāṃ bodhisattvāḥ prakāśayī | 213 ||",
  "S04n517:526": "na prakāśayatāṃ dharmāṇupalambhaḥ pravartate |",
  "S04n517:527": "śūnyāvihāriṇo bhonti dṛḍhajñāne pratiṣṭhitāḥ || 214 ||",
  "S04n517:528": "uddiśyemaṃ samādhiṃ ca vihāraṃ sarvaśāstunām |",
  "S04n517:529": "na teṣāṃ vartate saṃjñā istrisaṃjñā svabhāvatā || 215 ||",
  "S04n517:530": "istrisaṃjñāṃ vibhāvitvā bodhimaṇḍe niṣīdati |",
  "S04n517:531": "bodhimaṇḍe niṣiditvā mārasaṃjñā nivartate || 216 ||",
  "S04n517:532": "na cātra paśyate māraṃ mārasainyaṃ ca paṇḍitaḥ |",
  "S04n517:533": "na ca paśyati mārasya tisro duhitaro'pi saḥ || 217 ||",
  "S04n517:534": "bodhimaṇḍe niṣaṇṇasya sarvasaṃjñā prahīyate |",
  "S04n517:535": "saervasaṃjñāprahīṇasya sarvā kampati medinī || 218 ||",
  "S04n517:536": "sumeravaḥ samudrāśca yāva santi daśā diśe |",
  "S04n517:537": "taṃ ca sattvā vijānanti sarvadikṣu daśasvapi || 219 ||",
  "S04n517:538": "bodhisattvasya ṛddhyeyaṃ medinī saṃprakampitā",
  "S04n517:539": "ṣaḍvikāraṃ tadā kāle budhyato bodhimuttamām || 220 ||",
  "S04n517:540": "yāvantaḥ saṃskṛtā dharmā ye ca dharmā asaṃskṛtāḥ |",
  "S04n517:541": "sarvāṃstān budhyate dharmān dharmaśabdena deśitān || 221 ||",
  "S04n517:542": "na cātra budhyate kaścit siṃhanādaśca vartate |",
  "S04n517:543": "vartanīyaṃ vijānitvā bhoti buddhaḥ prabhākaraḥ || 222 ||",
  "S04n517:544": "pratītya dharmā vartante utpadyante pratītya ca |",
  "S04n517:545": "pratītyatāṃ yaddharmāṇāṃ sarve jānanti te viduḥ || 223 ||",
  "S04n517:546": "vidhijñāḥ sarvadharmeṣu śūnyatāyā gatiṃgatāḥ |",
  "S04n517:547": "gatiṃ ca te prajānanti sarvadharmagatiṃgatāḥ || 224 ||",
  "S04n517:548": "gatimetāṃ gaveṣitvā bodhisattvo na labhyate |",
  "S04n517:549": "yenaiṣā sarvabuddhānāṃ jñātā gatiracintiyā || 225 ||",
  "S04n517:550": "sa tāṃ gatiṃ gato bhoti yaḥ sarvāṃ gati jānati |",
  "S04n517:551": "sarvasya māyā ucchinnā jñātvā saddharmalakṣaṇam || 226 ||",
  "S04n517:552": "bodhimaṇḍe niṣīditvā siṃhanādaṃ nadī tathā |",
  "S04n517:553": "vijñāpayī kṣetrakoṭīraprameyā acintiyāḥ || 227 ||",
  "S04n517:554": "tāṃśca prakampayī sarvā buddhavīrā mahāyaśāḥ |",
  "S04n517:555": "yatha vainayikān sattvān vinetī sattvasārathiḥ || 228 ||",
  "S04n517:556": "spṛśitvā uttamāṃ bodhiṃ bodhimaṇḍāttu utthitaḥ |",
  "S04n517:557": "vineyān vinayet sattvānaprameyānacintiyān || 229 ||",
  "S04n517:558": "tato nirmiṇi saṃbuddho anantān buddhanirmitān |",
  "S04n517:559": "kṣetrakoṭīsahasrāṇi gacchantī dharmadeśakāḥ || 230 ||",
  "S04n517:560": "sthāpayantyagrabodhīye sattvakoṭīracintiyāḥ |",
  "S04n517:561": "deśayantyuttamaṃ dharmaṃ hitārthaṃ sarvaprāṇinām || 231 ||",
  "S04n517:562": "īdṛśaṃ tanmahājñānaṃ buddhajñānamacintiyam |",
  "S04n517:563": "tasmājjanayatha cchandaṃ bodhicchandamanuttaram || 232 ||",
  "S04n517:564": "janetha gauravaṃ buddhe dharme saṃghe guṇottame |",
  "S04n517:565": "bodhisattvāna śūrāṇāṃ bodhimagryāṃ niṣevatām || 233 ||",
  "S04n517:566": "anolīnena cittena satkarotha atandritāḥ |",
  "S04n517:567": "bhaviṣyatha tato buddhā nacireṇa prabhākarāḥ || 234 ||",
  "S04n517:568": "ye ca kṣetrasahasreṣu bodhisattvā ihāgatāḥ |",
  "S04n517:569": "paśyanti lokapradyotaṃ dharmaṃ deśentamuttamam || 235 ||",
  "S04n517:570": "okiranti mahāvīrā mahāratnehi nāyakam |",
  "S04n517:571": "māndāravehi puṣpehi okirī bodhikāraṇāt || 236 ||",
  "S04n517:572": "alaṃkarontidaṃ kṣetraṃ buddhakṣetramanuttaram |",
  "S04n517:573": "ratnajālena cchādenti samantena diśo daśa || 237 ||",
  "S04n517:574": "patākā avasaktāśca ucchritā dhvajakoṭayaḥ |",
  "S04n517:575": "alaṃkārairanantaiśca idaṃ kṣetramalaṃkṛtam || 238 ||",
  "S04n517:576": "kūṭāgārāṃśca māpenti sarvaratnavicitritān |",
  "S04n517:577": "prāsādaharmyaniryūhānasaṃkhyeyān manoramān || 239 ||",
  "S04n517:578": "vimānānyardhacadrāṃśca gavākṣān pañjarāṃstathā |",
  "S04n517:579": "dhūpitā dhvajaghaṭikā nānāratnavicitritāḥ || 240 ||",
  "S04n517:580": "dhūpyamānena gandhena abhrakūṭasamaṃ sphuṭam |",
  "S04n517:581": "kṣetrakoṭīsahasreṣu vāti gandho manoramaḥ || 241 ||",
  "S04n517:582": "te ca sarve spharitvāna gandhavarṣaṃ pravarṣiṣuḥ |",
  "S04n517:583": "ye ca ghrāyanti taṃ gandhaṃ te buddhā bhonti nāyakāḥ || 242 ||",
  "S04n517:584": "rāgaśalyaṃ prahīṇaiṣāṃ doṣaśalyaṃ na vidyate |",
  "S04n517:585": "vidhvaṃsitaṃ mohajālaṃ tamaḥ sarvaṃ vigacchati || 243 ||",
  "S04n517:586": "ṛddhiṃ ca tatra sparśenti balabodhyaṅga indriyān |",
  "S04n517:587": "dhyānavimokṣān sparśenti bhonti co dakṣiṇārhāḥ || 244 ||",
  "S04n517:588": "pañcakoṭīya prajñaptā vastrakoṭībhi saṃstṛtā |",
  "S04n517:589": "saṃchannā ratnajālehi cchatrakoṭībhi citritāḥ || 245 ||",
  "S04n517:590": "niṣaṇṇāstatra te śūrā bodhisattvāḥ samāgatāḥ |",
  "S04n517:591": "lakṣaṇaiste virocante tathānuvyañjanairapi || 246 ||",
  "S04n517:592": "vṛkṣai ratnamayaiḥ sarvaṃ buddhakṣetramalaṃkṛtam |",
  "S04n517:593": "nirmitāḥ puṣkariṇyaśca aṣṭāṅgajalapūritāḥ || 247 ||",
  "S04n517:594": "pānīyaṃ te tataḥ pītvā puṣkariṇītaṭe sthitāḥ |",
  "S04n517:595": "sarve tṛṣṇāṃ vinoditvā bhonti lokasya cetiyāḥ || 248 ||",
  "S04n517:596": "anyonyeṣu ca kṣetreṣu bodhisattvāḥ samāgatāḥ |",
  "S04n517:597": "buddhasya varṇaṃ bhāṣante śākyasiṃhasya tāyinaḥ || 249 ||",
  "S04n517:598": "śṛṇvanti ye ca taṃ varṇaṃ te bhontī lokanāyakāḥ |",
  "S04n517:599": "acintyā anuśaṃsā me iha sūtre prakāśitāḥ || 250 ||",
  "S04n517:600": "svarṇamayehi patrehi padmakoṭyo acintiyāḥ |",
  "S04n517:601": "śuddhasyoragasārasya karṇikāstatra nirmitāḥ || 251 ||",
  "S04n517:602": "vaiḍūryasya ca daṇḍāni sphaṭikasya ca pañjarāḥ |",
  "S04n517:603": "kesarā girigarbhasya māpitāstatra śobhanāḥ || 252 ||",
  "S04n517:604": "ye ca ghrāyanti taṃ gandhaṃ niścarantaṃ manoramam |",
  "S04n517:605": "teṣāṃ sarve praśāmyanti vyādhayaḥ prītacetasām || 253 ||",
  "S04n517:606": "rāgo dveṣaśca mohaśca aśeṣāstehi kṣīyate |",
  "S04n517:607": "trīn doṣān kṣapayitvā ca bhonti buddhā sukhaṃdadāḥ || 254 ||",
  "S04n517:608": "śabdastato niścarati buddhaśabdo hyacintiyaḥ |",
  "S04n517:609": "saddharmasaṃghaśabdaśca viniścarati sarvataḥ || 255 ||",
  "S04n517:610": "śūnyatā animittasya svaro apraṇihitasya ca |",
  "S04n517:611": "śrutvā taṃ sattvakoṭīyo bhontivaivartikā bahu || 256 ||",
  "S04n517:612": "niścaraṃścaiva śabdo'sau kṣetrakoṭīṣu gacchati |",
  "S04n517:613": "sthāpenti buddhajñānasmin sattvakoṭīracintiyāḥ || 257 ||",
  "S04n517:614": "śakuntā kalaviṅkāśca jīvaṃjīvakapakṣiṇaḥ |",
  "S04n517:615": "te'pi pravyāharī śabdaṃ buddhaśabdamanuttaram || 258 ||",
  "S04n517:616": "ratnāmayāśca te vṛkṣā iha kṣetrasmi nirmitāḥ |",
  "S04n517:617": "viśiṣṭā darśanīyāśca maṇīvṛkṣā manoramā || 259 ||",
  "S04n517:618": "lambante teṣu vṛkṣeṣu sarvābharaṇaveṇayaḥ |",
  "S04n517:619": "anubhāvena buddhasya iha kṣetrasmi nirmitāḥ || 260 ||",
  "S04n517:620": "na so'sti keṣucid vyūhaḥ sarvakṣetreṣu sarvaśaḥ |",
  "S04n517:621": "yo neha dṛśyate kṣetre tadviśiṣṭatamastadā || 261 ||",
  "S04n517:622": "peyālametadākhyātaṃ śākyasiṃhena tāyinā |",
  "S04n517:623": "na te jñāne'tra kāṅkṣati bodhisatvā mahāyaśāḥ || 262 ||",
  "S04n517:624": "koṭīya etāṃ budhyanti gatisteṣāmacintiyā |",
  "S04n517:625": "jñānena te vivardhante sāgaro vā sravantibhiḥ || 263 ||",
  "S04n517:626": "na teṣāṃ labhyate'nto hi pibato vā mahodagheḥ |",
  "S04n517:627": "ākhyāto bodhisattvānāṃ nayo hyeṣa acintiyaḥ || 264 ||",
  "S04n517:628": "iha koṭayāṃ sthitāḥ śūrā bodhisattvā yaśasvinaḥ |",
  "S04n517:629": "svarāṅgāni pramuñcanti yathā gaṅgāya vālikāḥ || 265 ||",
  "S04n517:630": "tataścintyaḥ svaro'pyevaṃ bodhisattvo na manyate |",
  "S04n517:631": "manyanāyāṃ prahīṇāyāmāsanno bhoti bodhate || 266 ||",
  "S04n517:632": "na sa śīlaṃ vilumpeti api jīvitakāraṇāt |",
  "S04n517:633": "aviluptaḥ sa carati bodhisattvo dṛḍhavataḥ || 267 ||",
  "S04n517:634": "nāsau bhūyo vilupyeta kamasaṃjñāya sarvaśaḥ |",
  "S04n517:635": "sarvasaṃjñāprahīṇasta aprameyāḥ samādhayaḥ || 268 ||",
  "S04n517:636": "samāhitaḥ sa carati sajjate na samādhiṣu |",
  "S04n517:637": "asaktaścāpramattaśca nāsau lokeṣu sajjate || 269 ||",
  "S04n517:638": "lokadhātūnatikramya sa gacchati sukhāvatīm |",
  "S04n517:639": "gataśca tatra saṃbuddhamamitābhaṃ sa paśyati || 270 ||",
  "S04n517:640": "bodhisattvāṃśca tān śūrān lakṣaṇaiḥ samalaṃkṛtān |",
  "S04n517:641": "pañcābhijñāpāramiṃ ca prāptā dhāraṇigocarāḥ || 271 ||",
  "S04n517:642": "gacchanti kṣetrakoṭīyo buddhānāṃ pādavandakāḥ |",
  "S04n517:643": "obhāṣayanto gacchanti buddhakṣetrānacintiyān || 272 ||",
  "S04n517:644": "sarvadoṣaprahīṇāśca sarvakleśaviśodhitāḥ |",
  "S04n517:645": "sarvakleśasamucchinnā ekajātisthitā jināḥ || 273 ||",
  "S04n517:646": "na co apāyān gacchanti tasmāt kṣetrāttu te narāḥ |",
  "S04n517:647": "sarve'pāyā samucchinnāstasmin kṣetre aśeṣataḥ || 274 ||",
  "S04n517:648": "bodhitā buddhaśreṣṭhena amitābhena tāyinā |",
  "S04n517:649": "karotha mā tatra kāṅkṣāṃ gamiṣyatha sukhāvatīm || 275 ||",
  "S04n517:650": "yaḥ kṣetraśreṣṭhasya śruṇitva varṇaṃ",
  "S04n517:651": "cittaprasādaṃ pratilabhi mātṛgrāmaḥ |",
  "S04n517:652": "sa kṣipra bhotī puruṣavaraḥ suvidvān",
  "S04n517:653": "ṛddhyā ca yāti kṣetrasahasrakoṭīḥ || 276 ||",
  "S04n517:654": "yāvanti pūjā bahuvidha aprameyā",
  "S04n517:655": "yā kṣetrakoṭīnayutayabiṃbareṣu |",
  "S04n517:656": "tāṃ pūja kṛtva puruṣavareṣu nityaṃ",
  "S04n517:657": "saṃkhyākalāpī na bhavati maitracittaḥ || 277 ||",
  "S04n517:658": "śīlaṃ samādhiṃ satatu niṣevamāṇo",
  "S04n517:659": "dhyānān vimokṣāṃstathapi ca apramāṇān |",
  "S04n517:660": "śūnyānimittān satatu niṣevamāṇo",
  "S04n517:661": "nacireṇa so hi sugatu bhavati loke || 278 ||",
  "S04n517:662": "eṣā hi pūjā paramā viśiṣṭa mahyaṃ",
  "S04n517:663": "yaḥ śīlaskandhe pratiṣṭhitu bodhisattvo |",
  "S04n517:664": "sada sarvabuddhāstena supūjitā hi",
  "S04n517:665": "kṣayāntakāle yaḥ sthitu bodhicitte || 279 ||",
  "S04n517:666": "suparīnditāste buddhasahasrakoṭyo",
  "S04n517:667": "ye bodhisattvā imu kṣayi kāli ghore |",
  "S04n517:668": "rakṣanti dharmaṃ sugatavaropadiṣṭaṃ",
  "S04n517:669": "te mahya putrāścarimaka dharmapālāḥ || 280 ||",
  "S04n517:670": "iti śrīsamādhirāje sūtradhāraṇānuśaṃsāparivarto nāma dvātriṃśatitamaḥ || 32 ||"
}