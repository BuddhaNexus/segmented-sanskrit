{
  "SA10n1056:0": "karmakārakaparīkṣā aṣṭamaṃ prakaraṇam |",
  "SA10n1056:1": "atrāha - vidyanta eva saṃskṛtasvabhāvato vijñānādayaḥ saṃskṛtā dharmāḥ,",
  "SA10n1056:2": "taddhetukakarmakāraka- sadbhāvāt |",
  "SA10n1056:3": "uktaṃ hi bhagavatā -",
  "SA10n1056:4": "avidyānugato'yaṃ bhikṣavaḥ puruṣapudgalaḥ puṇyānapi saṃskārānabhisaṃskaroti,",
  "SA10n1056:5": "apuṇyānapi,",
  "SA10n1056:6": "āniñjayānapi saṃskārānabhisaṃskaroti |",
  "SA10n1056:7": "ityādinā karmaṇāṃ kārako vyapadiṣṭaḥ,",
  "SA10n1056:8": "tatkarmaphalaṃ ca vijñānādikamupadiṣṭam |",
  "SA10n1056:9": "yasya ca kārako'sti,",
  "SA10n1056:10": "tadasti,",
  "SA10n1056:11": "tadyathā ghaṭaḥ |",
  "SA10n1056:12": "yannāsti, na tasya kārakaḥ,",
  "SA10n1056:13": "tadyathā kūrmaromaprāvārasyeti |",
  "SA10n1056:14": "ucyate |",
  "SA10n1056:15": "syādvijñānādikaṃ saṃskṛtaṃ yadi tasya niṣpādakakarmakārakau syātām |",
  "SA10n1056:16": "na tu staḥ | yasmāt -",
  "SA10n1056:17": "sadbhūtaḥ kārakaḥ karma sadbhūtaṃ na karotyayam |",
  "SA10n1056:18": "kārako nāpyasadbhūtaḥ karmāsadbhūtamīhate ||1 ||",
  "SA10n1056:19": "tatra karotīti kārakaḥ kartā |",
  "SA10n1056:20": "kurvāṇasyaiva kiṃcit kārakavyapadeśo nākurvāṇasya |",
  "SA10n1056:21": "tacca karaṇaṃ sadbhūtasya vā kartuḥ parikalpyeta,",
  "SA10n1056:22": "asadbhūtasya vā,",
  "SA10n1056:23": "sadasadbhūtasya vā?",
  "SA10n1056:24": "kriyate iti karma karturīpsitatamam |",
  "SA10n1056:25": "tadapi trividham,",
  "SA10n1056:26": "sadbhūtamasadbhūtaṃ sadasadbhūtaṃ ca |",
  "SA10n1056:27": "tatra sadbhūtaḥ kārakaḥ kriyāyuktaḥ sadbhūtaṃ kriyāyuktaṃ karma na karotītyekā pratijñā |",
  "SA10n1056:28": "idānīmasadbhūto'pi kriyākārakarahito'sadbhutaṃ kriyārahitaṃ karma na karotītyaparā pratijñā ||1 ||",
  "SA10n1056:29": "tatrādyāṃ prasādhayitumāha -",
  "SA10n1056:30": "sadbhūtasya kriyā nāsti karma ca syādakartṛkam |",
  "SA10n1056:31": "kriyānibandhanatvātkārakavyapadeśasya,",
  "SA10n1056:32": "karoti kriyāyukta eva kaścitsadbhūtaḥ kārakavyapadeśaṃ labhate,",
  "SA10n1056:33": "tataśca tasyaivaṃvidhasya kriyāhetukalabdhakārakavyapadeśasya aparā kriyā nāsti yayā karma kuryāt |",
  "SA10n1056:34": "kriyābhāvācca yadā kārakaḥ karma na karoti,",
  "SA10n1056:35": "tadā kārakanirapekṣamakartṛkaṃ karma syāt |",
  "SA10n1056:36": "na cākartṛkaṃ karma saṃbhavati bandhyāsūnoriva ghaṭakaraṇamiti | evaṃ tāvat",
  "SA10n1056:37": "sadbhūtasya kriyā nāsti karma ca syādakartṛkam |",
  "SA10n1056:38": "iti doṣaprasaṅgāt sadbhūtaḥ kārakaḥ karma na karoti |",
  "SA10n1056:39": "idānīṃ sadbhūtamapi karma kārako na karotīti pratipādayannāha -",
  "SA10n1056:40": "sadbhūtasya kriyā nāsti kartā ca syādakarmakaḥ ||2 ||",
  "SA10n1056:41": "sadbhūtaṃ nāma karma kriyāyuktam |",
  "SA10n1056:42": "tasyedānīṃ kriyānibandhanalabdhakarmavyapadeśasya aparā kriyā nāsti yayā karma kriyeteti |",
  "SA10n1056:43": "evaṃ tāvatsadbhūtasya karmaṇaḥ kriyā nāsti |",
  "SA10n1056:44": "yadā nāsti parā kriyā,",
  "SA10n1056:45": "tadā kārakastatsadbhūtaṃ karma naiva karoti |",
  "SA10n1056:46": "yadā ca na karoti karmaṇo dvitīyakriyābhāvāt,",
  "SA10n1056:47": "tadā akarmaka eva avidyamānakarmaka eva tasya karmaṇaḥ kārakaḥ syāt |",
  "SA10n1056:48": "na caitadyaktam |",
  "SA10n1056:49": "na hi akṛtānantaryakarmaṇaḥ ānantaryakarmakārakatvaṃ dṛṣṭamiti ||2 ||",
  "SA10n1056:50": "evaṃ sadbhūtaḥ kārakaḥ sadbhūtaṃ karma na karoti iti saṃsādhya idānīṃ yathā asadbhūtamapi karma asadbhūtaḥ kārako na karoti tathā pratipādayannāha -",
  "SA10n1056:51": "karoti yadyasadbhūto'sadbhūtaṃ karma kārakaḥ |",
  "SA10n1056:52": "ahetukaṃ bhavetkarma kartā cāhetuko bhavet ||3 ||",
  "SA10n1056:53": "asadbhūtaḥ kārako yaḥ kriyārahitaḥ |",
  "SA10n1056:54": "kriyā ca kārakavyapadeśe heturiti kriyārahita kārako'pi nirhetukaḥ syāt |",
  "SA10n1056:55": "karmāpyasadbhūtaṃ nirhetukaṃ syāt ||3 ||",
  "SA10n1056:56": "sati ca ahetukavādābhyupagame kāryaṃ ca kāraṇaṃ ca sarvamapoditaṃ syādityāha -",
  "SA10n1056:57": "hetāvasati kāryaṃ ca kāraṇaṃ ca na vidyate |",
  "SA10n1056:58": "satyeva hi hetorabhyupagame hetunā yanniṣpādyate tat kāryam,",
  "SA10n1056:59": "tasya ca yo niṣpādakaḥ tatkāraṇamiti yujyate |",
  "SA10n1056:60": "tadyathā ghaṭasya mṛd hetuḥ,",
  "SA10n1056:61": "ghaṭaḥ kāryam,",
  "SA10n1056:62": "tasya ca cakrādayaḥ sahakārikāraṇam |",
  "SA10n1056:63": "ahetukavādābhyupagame tu hetvanapekṣatvānmaṇḍūkajaṭāśiromaṇimayaghaṭavanna syādayaṃ ghaṭaḥ |",
  "SA10n1056:64": "asati ghaṭe kutastatkāraṇamiti | evam -",
  "SA10n1056:65": "hetāvasati kāryaṃ ca kāraṇaṃ ca na vidyate |",
  "SA10n1056:66": "tataśca -",
  "SA10n1056:67": "tadabhāve kriyā kartā karaṇaṃ ca na vidyate ||4 ||",
  "SA10n1056:68": "tadabhāve kāryakāraṇabhāve,",
  "SA10n1056:69": "kiṃ kurvāṇasya kriyā saṃbhavet,",
  "SA10n1056:70": "kasyāṃ vā kriyāyāṃ kumbhakārasya svātantryātkartṛtvaṃ syāt?",
  "SA10n1056:71": "na cāpi mṛdāṃ tādātmyapravṛttyā sādhakatamatvena karaṇatvaṃ yujyata iti evaṃ tāvat -",
  "SA10n1056:72": "tadabhāve kriyā kartā karaṇaṃ ca na vidyate ||",
  "SA10n1056:73": "tataśca-",
  "SA10n1056:74": "dharmādharmau na vidyete kriyādīnāmasaṃbhave |",
  "SA10n1056:75": "iha yadā devadattaḥ prāṇātipātaviratikriyāsvātantryātkartā san svatantrakāryeṇa karaṇa bhūtena prāṇātipātaviratikriyāṃ karoti,",
  "SA10n1056:76": "tadāsya dharma upajāyate |",
  "SA10n1056:77": "evaṃ daśasvapi kuśaleṣu karmapatheṣu kuśalakriyāniṣpādyeṣu ratnatrayamātāpitṛtadanyapūjyapūjādilakṣaṇeṣu ca kuśaladharmaprārambheṣu yojyam |",
  "SA10n1056:78": "evamadharme'pi prāṇātipātādilakṣaṇe kuśalaviparyayeṇa kriyākartṛkaraṇānāmabhāve sati karmaṇāmabhāvaprasaṅga udbhāvanīyaḥ ||",
  "SA10n1056:79": "yadā caivaṃ dharmādharmau na saṃbhavataḥ,",
  "SA10n1056:80": "tadā tatphalamapi nāstyeveti pratipādayannāha -",
  "SA10n1056:81": "dharme cāsatyadharme ca phalaṃ tajjaṃ na vidyate ||5 ||",
  "SA10n1056:82": "dharmādharmajanitamiṣṭāniṣṭaphalaṃ sugatidurgatyordharmādharmayorabhāve sati na syāt ||5 ||",
  "SA10n1056:83": "tataśca -",
  "SA10n1056:84": "phale'sati na mokṣāya na svargāyopapadyate |",
  "SA10n1056:85": "mārgaḥ",
  "SA10n1056:86": "yadi hi phalamiṣṭāniṣṭaṃ syāta,",
  "SA10n1056:87": "syāllaukikasya mārgasya dhyānārūpyasamādhisamāpattilakṣaṇaṃ svargaḥ,",
  "SA10n1056:88": "tadānīṃ tadarthaṃ laukikamārgabhāvanā jyāyasī syāt,",
  "SA10n1056:89": "kugatigamanakarmapathaviratisāphalyaṃ ca syāt |",
  "SA10n1056:90": "yadi ca mokṣalakṣaṇaṃ nirvāṇaṃ phalaṃ syāt,",
  "SA10n1056:91": "tadartha lokottarāryāṣṭāṅgamārgabhāvanāsāphalyaṃ syāt |",
  "SA10n1056:92": "yadā tu phalaṃ nāsti, tadā -",
  "SA10n1056:93": "phale'sati na mokṣāya na svargāyopapadyate |",
  "SA10n1056:94": "mārgaḥ |",
  "SA10n1056:95": "kiṃ ca | evaṃ phalābhāve sati-",
  "SA10n1056:96": "sarvakriyāṇāṃ ca nairarthakyaṃ prasajyate ||6 ||",
  "SA10n1056:97": "yā api hyetāḥ kṛṣivāṇijyabala (bhṛti ?)",
  "SA10n1056:98": "gatādikāḥ kriyāḥ phalārtha prārabhyante,",
  "SA10n1056:99": "tā api sarvāḥ phalābhāve sati nopapadyanta iti |",
  "SA10n1056:100": "evaṃ sarvakriyāṇāṃ nairarthakyaṃ prasajyate bhavatām |",
  "SA10n1056:101": "na cāsāṃ nairarthakyam |",
  "SA10n1056:102": "tasmānniravaśeṣadoṣaviṣavṛkṣākarabhūto'yaṃ svargāpavargāpavādī narakādimahāpāya prapātavartanahetuḥ dṛṣṭādṛṣṭahetupadārthavirodhīti kṛtvā,",
  "SA10n1056:103": "saddhiḥ asadbhūtaḥ kārako'sadbhūtaṃ karma karotīti pakṣo nikṛṣṭa eveti tyājyaḥ ||6 ||",
  "SA10n1056:104": "tadevaṃ pratijñādvayaṃ saṃsādhya idānīmubhayarūpaḥ kārakaḥ,",
  "SA10n1056:105": "ubhayarūpamapi karma na karotītyāha -",
  "SA10n1056:106": "kārakaḥ sadasadbhūtaḥ sadasatkurute na tat |",
  "SA10n1056:107": "tatra yadetadasadbhūtaṃ karma kriyāyuktamakriyāyuktaṃ ca,",
  "SA10n1056:108": "tat sadasadbhūtaḥ kārako na karotīti | yasmāt -",
  "SA10n1056:109": "parasparaviruddhaṃ hi saccāsaccaikataḥ kutaḥ ||7 ||",
  "SA10n1056:110": "ekaḥ padārthaḥ ekasmin kāle kriyāyuktaścākriyāyuktaśceti na yujyata evaitat |",
  "SA10n1056:111": "tataśca sadasadbhūto'pi kārakaḥ sadasadbhūtaṃ karma na karoti,",
  "SA10n1056:112": "avidyamānatvādityabhiprāyaḥ ||7 ||",
  "SA10n1056:113": "evaṃ same pakṣe dūṣaṇamudbhāvya viṣamapakṣasyāpi nirācikīrṣayā āha -",
  "SA10n1056:114": "satā ca kriyate nāsannāsatā kriyate ca sat |",
  "SA10n1056:115": "kartrā",
  "SA10n1056:116": "satā sadbhūtena tāvatkartrā kriyāyuktena asadbhūtamasadakriyāyuktaṃ karma na kriyate | yasmāt -",
  "SA10n1056:117": "sarve prasajyante doṣāstatra ta eva hi ||8 ||",
  "SA10n1056:118": "sadbhūtasya kriyā nāsti karma ca syādakartṛkam |",
  "SA10n1056:119": "ityevaṃ tāvat sadbhūtaḥ kārakaḥ karma na karoti,",
  "SA10n1056:120": "nāpyasadbhūtaṃ karma kriyate |",
  "SA10n1056:121": "asadbhūtaṃ hi karma ahetukaṃ bhavet | tataśca -",
  "SA10n1056:122": "hetāvasati kāryaṃ ca kāraṇaṃ ca na vidyate ||",
  "SA10n1056:123": "ityādinā sarvaṃ dūṣaṇamāpadyate |",
  "SA10n1056:124": "tasmātpūrvoktaireva hetubhirdūṣitatvādasya viṣamapakṣasya na punarhetorupādānamanuṣṭhīyate |",
  "SA10n1056:125": "yathā caitat satā kartrā asatkarma na kriyate iti pratipāditam,",
  "SA10n1056:126": "evamasatā kartrā akriyāyuktena satkarma na kriyate iti vyākhyeyamuktapathānusāreṇa ||8 ||",
  "SA10n1056:127": "evaṃ tāvadviṣamapakṣe ekaikapadaparāmarśena dūṣaṇamabhidhāya idānīmekaikasya padasya padadvaya parāmarśena dūṣaṇābhidhānamāha -",
  "SA10n1056:128": "nāsadbhūtaṃ na sadbhūtaḥ sadasadbhūtameva vā |",
  "SA10n1056:129": "karoti kārakaḥ karma pūrvoktaireva hetubhiḥ ||9 ||",
  "SA10n1056:130": "sa kārakaḥ sadbhūtaḥ asadbhūtaṃ karma sadasadbhūtameva vā na karotīti |",
  "SA10n1056:131": "kathamityāha - pūrvoktaireva hetubhiriti |",
  "SA10n1056:132": "tatra 'sadbhūtasya kriyā nāsti' ityādinā sadbhūtaḥ kārako na karoti |",
  "SA10n1056:133": "asadbhūtamapi karma na kriyate' ahetukaṃ bhavetkarma ' 'hetāvasati kāryaṃ ca ' ityādinā vihitadoṣāt |",
  "SA10n1056:134": "sadasadbhūtamapi karma na kriyate -",
  "SA10n1056:135": "parasparaviruddhaṃ hi saccāsaccaikataḥ kutaḥ",
  "SA10n1056:136": "iti vacanāt |",
  "SA10n1056:137": "evaṃ tāvatsadbhūtaḥ kārako'sadbhūtaṃ sadasadbhutaṃ ca karma na karoti ||9 ||",
  "SA10n1056:138": "idānīmasadbhūto'pi kārakaḥ sadbhūtaṃ karma sadasadbhūtaṃ ca karma na karotītyāha -",
  "SA10n1056:139": "nāsadbhūto'pi sadbhūtaṃ sadasadbhūtameva vā |",
  "SA10n1056:140": "karoti kārakaḥ karma pūrvoktaireva hetubhiḥ ||10 ||",
  "SA10n1056:141": "asadbhūtaḥ kārako nirhetuko bhavet |",
  "SA10n1056:142": "' hetāvasati kāryaṃ ca ' ityādinā uktadoṣādasadbhūtaḥ kārako na karoti |",
  "SA10n1056:143": "sadbhūtasya kriyā nāsti kartā ca syādakarmakaḥ |",
  "SA10n1056:144": "iti prasaṅgāt sadbhūtaṃ karma na kriyate |",
  "SA10n1056:145": "sadasadbhūtamapi karma na kriyate,",
  "SA10n1056:146": "parasparaviruddhaṃ hi saccāsaccaikataḥ kutaḥ |",
  "SA10n1056:147": "iti vacanāt ||10 ||",
  "SA10n1056:148": "idānīṃ sadasadbhūto'pi kārakaḥ ekaika evobhayarūpaḥ san yathā sadbhūtamasadbhūtaṃ ca bhinnasaṃketaṃ karma na karoti tathā pratipādayannāha -",
  "SA10n1056:149": "karoti sadasadbhūto na sannāsacca kārakaḥ |",
  "SA10n1056:150": "karma tattu vijānīyātpūrvoktaireva hetubhiḥ ||11 ||",
  "SA10n1056:151": "parasparaviruddhaṃ hi saccāsaccaikataḥ kutaḥ |",
  "SA10n1056:152": "iti vacanātsadasadbhūtaḥ kārako na karoti |",
  "SA10n1056:153": "sadbhūtasya kriyā nāsti kartā ca syādakarmakaḥ |",
  "SA10n1056:154": "iti prasaṅgātsadbhūtaṃ karma na kriyate |",
  "SA10n1056:155": "asadbhūtamapi karma ahetukaṃ 'hetāvasati kārya ca' ityādinoktadoṣānna kriyate |",
  "SA10n1056:156": "yataścaivaṃ samapakṣeṣu viṣamapakṣeṣu ca kartuḥ karmaṇaśca sarvathā siddhirayuktā,",
  "SA10n1056:157": "tasmādyaduktaṃ vidyanta eva vijñānādayaḥ saṃskṛtā dharmāḥ saṃskṛtasvabhāvāḥ taddhetukakarmakārakasadbhāvāditi,",
  "SA10n1056:158": "tadayuktam ||",
  "SA10n1056:159": "atrāha - kimavadhāritametadbhavatā na santi bhāvā iti? na hi |",
  "SA10n1056:160": "bhavatastu sasvabhāva- vādinaḥ svabhāvasya bhāvānāṃ vaidhuryātsarvabhāvāpavādaḥ saṃbhāvyate |",
  "SA10n1056:161": "vayaṃ tu pratītyotpannatvātsarvabhāvānāṃ svabhāvamevanopalabhāmahe,",
  "SA10n1056:162": "tatkasyāpavādaṃ kariṣyāmaḥ?",
  "SA10n1056:163": "yathoktamāryaratnāvalyām -",
  "SA10n1056:164": "marīci toyamityetaditi matvāgato'tra san |",
  "SA10n1056:165": "yadi nāstīti tattoyaṃ gṛhṇīyānmūḍha eva saḥ ||",
  "SA10n1056:166": "marīcipratimaṃ lokamevamastīti gṛhṇataḥ |",
  "SA10n1056:167": "nāstīti cāpi moho'yaṃ sati mohe na mucyate ||",
  "SA10n1056:168": "ajñānakalpitaṃ pūrvaṃ paścāttatvārthanirṇaye |",
  "SA10n1056:169": "yadā na labhate bhāvamevābhāvastadā kuha || iti ||11 ||",
  "SA10n1056:170": "tadevaṃ niḥsvabhāvānāṃ sarvabhāvānāṃ kuto yathoktaprakārasiddhiḥ?",
  "SA10n1056:171": "tasmāllaukikaṃ viparyāsa- mabhyupetya sāṃvṛtānāṃ padārthānāṃ marīcikājalakalpānāmidaṃpratyayatāmātrābhyupagamenaiva prasiddhirnānyene tyāha -",
  "SA10n1056:172": "pratītya kārakaḥ karma taṃ pratītya ca kārakam |",
  "SA10n1056:173": "karma pravartate,",
  "SA10n1056:174": "nānyatpaśyāmaḥ siddhikāraṇam ||12 ||",
  "SA10n1056:175": "iha akurvāṇasya karmanirapekṣasya kārakatvābhāvāt karmāpekṣya kārakasya kārakatvaṃ bhavati |",
  "SA10n1056:176": "kārakeṇa cākriyamāṇasya kasyacitkarmatvābhāvāt kriyamāṇasyaiva karmavyapadeśāt,",
  "SA10n1056:177": "taṃ kārakaṃ pratītya karma pravartate ityevaṃ karmakārakayoḥ parasparāpekṣikīṃ siddhiṃ muktvā nānyatsiddhikāraṇaṃ paśyāmaḥ ||12 ||",
  "SA10n1056:178": "yathā ca karmakārakayoḥ parasparāpekṣikī siddhiḥ,",
  "SA10n1056:179": "evamanyeṣāmapi bhāvānāmityatidiśannāha -",
  "SA10n1056:180": "evaṃ vidyādupādānaṃ vyutsargāditi karmaṇaḥ |",
  "SA10n1056:181": "kartuśca",
  "SA10n1056:182": "evamityanena anantarāṃ karmakārakaprajñaptiṃ darśayati |",
  "SA10n1056:183": "upāttirupādānam |",
  "SA10n1056:184": "anena copātti kriyāmāha |",
  "SA10n1056:185": "sā ca svasādhanaṃ kartāramupādātāraṃ karma copādānaṃ saṃnidhāpayati |",
  "SA10n1056:186": "tayośca upādeyopā dātroḥ parasparāpekṣayoḥ karmakārakavadeva siddhirna svābhāvikī |",
  "SA10n1056:187": "kasmātpunaḥ svābhāvikī na bhavati ityāha - vyutsargāditi karmaṇaḥ,",
  "SA10n1056:188": "kartuśceti |",
  "SA10n1056:189": "itiśabdo hetuparāmarśī |",
  "SA10n1056:190": "vyutsargo vyudāsaḥ |",
  "SA10n1056:191": "tataśca ayamartha upapadyate - yaireva hetubhiḥ karmaṇaśca vyutsargo'smābhiruktaḥ ,",
  "SA10n1056:192": "taireva hetubhiḥ upādātā upādeyaṃ ca pratiṣiddhaṃ veditavyam |",
  "SA10n1056:193": "na ca kevalamanayoranyonyāpekṣikī siddhiḥ katurśca karmaṇaśca pratiṣedhenāvaseyā, api ca",
  "SA10n1056:194": "karmakartṛbhyāṃ śeṣān bhāvān vibhāvayet ||13 ||",
  "SA10n1056:195": "prājña iti vākyaśeṣaḥ |",
  "SA10n1056:196": "karmakārakopādeyopādātṛvyatiriktā ye'nye bhāvā janyajanaka gantṛgamanadraṣṭavyadarśanalakṣyalakṣaṇotpādyotpādakāḥ,",
  "SA10n1056:197": "tathā avayavāvayaviguṇaguṇipramāṇaprameyādayo niravaśeṣā bhāvāḥ,",
  "SA10n1056:198": "teṣāṃ kartṛkarmavicāreṇa svabhāvato'stitvaṃ pratiṣidhya parasparāpekṣikīmeva siddhi prājño nirmumukṣurjātijarāmaraṇādibandhanebhyo mokṣāya vibhāvayet ||",
  "SA10n1056:199": "eṣāṃ ca vistareṇa vicāro madhyamakāvatārādibhyo'vaseyaḥ ||",
  "SA10n1056:200": "nanu ca śeṣān bhāvān vibhāvayedityanenaiva upādānopādānnoradhigatatvādupādānopādānaṃ punarayuktam |",
  "SA10n1056:201": "satyametat |",
  "SA10n1056:202": "tathāpi tattvavicāre prādhānyajñāpanārthamupādānopādātrobhedenopādānam,",
  "SA10n1056:203": "tathā hi uttareṣu prakaraṇeṣu bhūyasā anayoreva vicāro bhaviṣyatīti |",
  "SA10n1056:204": "ata evoktaṃ bhagavatā āryopāliparipṛcchāyām -",
  "SA10n1056:205": "bhaya darśita nairayikaṃ me sattvasahasra savejita naike |",
  "SA10n1056:206": "na ca vidyati kaściha sattva yo cyutu gacchati ghoramapāyam ||",
  "SA10n1056:207": "na ca kāraku kāraṇaṃ santi yehi kṛtā asitomaraśastrāḥ |",
  "SA10n1056:208": "kalpavaśena tu paśyati tatra kāyi patanti apāyita śastrāḥ ||",
  "SA10n1056:209": "citramanorama sajjitapuṣpāḥ svarṇavimāna jalanti manojñāḥ |",
  "SA10n1056:210": "teṣvapi kāraku nāstiha kaści te'pi ca sthāpita kalpavaśena ||",
  "SA10n1056:211": "kalpavaśena vikalpitu lokaḥ saṃjñagaheṇa vikalpitu bālaḥ |",
  "SA10n1056:212": "so ca gaho agaho asabhūto māyamarīcisamā hi vikalpāḥ ||iti || 13 ||",
  "SA10n1056:213": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1056:214": "karmakārakaparīkṣā nāma aṣṭamaṃ prakaraṇam ||"
}