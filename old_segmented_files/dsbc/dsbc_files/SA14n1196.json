{
  "SA14n1196:0": "III",
  "SA14n1196:1": "aprameyaguṇadhāraṇapāramitāstūpasatkāro nāma tṛtīyaḥ |",
  "SA14n1196:2": "'maitryādi' iti śāstram |",
  "SA14n1196:3": "maitrī karuṇāmuditopekṣāścatvāryapramāṇāni maitryādi |",
  "SA14n1196:4": "tadātmakaṃ darśanamaṣṭamaḥ kṣaṇa ityarthaḥ |",
  "SA14n1196:5": "taddeśanā nidānam |",
  "SA14n1196:6": "atha khalu bhagavānityādinā āmantrayate smetyetadantena saṃgītikāra āha |",
  "SA14n1196:7": "sākṣīkaraṇamaṣṭame kṣaṇe hīnayānapatanapratipakṣagauravātiśayotpādanāya |",
  "SA14n1196:8": "tameva kṣaṇam |",
  "SA14n1196:9": "bhagavānāha |",
  "SA14n1196:10": "yo hītyādinā prajñāpāramitāmiti prakaraṇāddarśanakṣaṇaḥ |",
  "SA14n1196:11": "prajñā saiva pāraṃgateti pāramitā |",
  "SA14n1196:12": "kasya pāram ?",
  "SA14n1196:13": "hīnayānapatanabhūmeḥ |",
  "SA14n1196:14": "kā cāsau ? yā catur(rṇāṃ)",
  "SA14n1196:15": "apramāṇātmakaṃ darśanam |",
  "SA14n1196:16": "tathāhi tatprāpto bodhisattvaḥ sarvasattveṣvātmasamatādarśī tānaśaraṇān hitvā nātmanaḥ kevalasya hitamīhate yena hīnayāne nipatet |",
  "SA14n1196:17": "tasmānmaitryādirūpaṃ darśanamatra prajñāpāramitā |",
  "SA14n1196:18": "saiva cāṣṭamaḥ kṣaṇaḥ |",
  "SA14n1196:19": "tāṃ yaḥ kaścid grahīṣyati yāvat paryavāpsyati sākṣātkaraṇāt |",
  "SA14n1196:20": "pravartayiṣyatīti parebhyaḥ prakāśitāyāstasyāstairudgrahaṇāt |",
  "SA14n1196:21": "yāvatpravartanāt |",
  "SA14n1196:22": "na tasyetyādiranuśaṃstaḥ (saḥ)",
  "SA14n1196:23": "pravartayiṣyatīti yāvat |",
  "SA14n1196:24": "iti samudaye anvayajñānam |",
  "SA14n1196:25": "'śūnyatāvyāptiḥ' iti śāstram |",
  "SA14n1196:26": "ṣoḍaśānāṃ śūnyatānāṃ darśanena yā vyāptiḥ sarvāsāṃ darśanaṃ sa navamaḥ kṣaṇaḥ ityarthaḥ |",
  "SA14n1196:27": "tamāha |",
  "SA14n1196:28": "na ca khalvityādinā |",
  "SA14n1196:29": "ihāpi darśanakṣaṇaḥ prajñāpāraṃgateti pāramitā |",
  "SA14n1196:30": "kasya pāram ?",
  "SA14n1196:31": "śūnyatānāṃ ṣoḍaśānāmapi |",
  "SA14n1196:32": "tāsāṃ darśanāt |",
  "SA14n1196:33": "atrānuśaṃsaḥ |",
  "SA14n1196:34": "ādvitīyādatha |",
  "SA14n1196:35": "khalu śabdāt |",
  "SA14n1196:36": "acchannaḥ pradeśo avakāśaḥ |",
  "SA14n1196:37": "nipannaḥ śayitaḥ |",
  "SA14n1196:38": "bhaviṣyati prabandhena pravakṣyati |",
  "SA14n1196:39": "rakṣāvaraṇasahitā guptiḥ |",
  "SA14n1196:40": "tatra śastrādinā rakṣā rakṣaniyogādāvaraṇam |",
  "SA14n1196:41": "svayamupasaṃkramya tasyādhiṣṭhānāt guptiḥ |",
  "SA14n1196:42": "athavā śarīrasya sarvasukhopasaṃharaṇaṃ rakṣā |",
  "SA14n1196:43": "bāhyopakramanivāraṇamāvaraṇam |",
  "SA14n1196:44": "ādhyātmikarogādinivāraṇaṃ guptiḥ |",
  "SA14n1196:45": "teṣāṃ saṃvidhānaṃ samyak prayogo vā vā manasā vā |",
  "SA14n1196:46": "iti nirodhe dharmajñānakṣāntiḥ ||",
  "SA14n1196:47": "'buddhatvasya parigrahaḥ' iti |",
  "SA14n1196:48": "buddhasya bhāvo buddhatvam |",
  "SA14n1196:49": "yena buddho bhavati tasya parigrahalakṣaṇaḥ prabhāsvarasamādhidhāraṇāsampat |",
  "SA14n1196:50": "abuddhakeṣu ca buddhakṣetreṣu buddharūpasyātmanaḥ saṃdarśanam |",
  "SA14n1196:51": "tamāha |",
  "SA14n1196:52": "atha khalu śakra ityādinā |",
  "SA14n1196:53": "imāṃ prajñāpāramitāmitiṃ darśanakṣaṇam |",
  "SA14n1196:54": "imān guṇāniti lakṣaṇasampadādīn |",
  "SA14n1196:55": "iyata ityabhyunnatān |",
  "SA14n1196:56": "dṛṣṭadhārmikāniti dṛṣṭo dharmaḥ prāptaṃ janma |",
  "SA14n1196:57": "tatrabhavān |",
  "SA14n1196:58": "pratilabhata ityuddeśaḥ |",
  "SA14n1196:59": "parigṛṇhātīti nirdeśaḥ |",
  "SA14n1196:60": "iti nirodhe dharmajñānam ||",
  "SA14n1196:61": "'sarvasya vyavadānasya' ityekādaśaḥ |",
  "SA14n1196:62": "vyavadāyantyaneneti vyavadānam |",
  "SA14n1196:63": "dānapāramitādi |",
  "SA14n1196:64": "tasya sarvasya parigrahaḥ |",
  "SA14n1196:65": "tamāha |",
  "SA14n1196:66": "kiṃ punarityādinā punaraparamityataḥ prāk |",
  "SA14n1196:67": "iti nirodhe anvayajñānakṣāntiḥ |",
  "SA14n1196:68": "'sarvādhivyādhiśātanaṃ' iti |",
  "SA14n1196:69": "ādhayo vyasanāni |",
  "SA14n1196:70": "tīrthikairābhimānikaiśca saha vigrahavivādani(vi)",
  "SA14n1196:71": "rodhāsteṣāṃ śātanam |",
  "SA14n1196:72": "tathā ca tacchatanaṃ yathā teṣāṃ paścāttata imāṃ śrutavatāṃ tribhiryānaiḥ kleśadurgatisaṃsārāruyā vyādhayaḥ kṣīyante |",
  "SA14n1196:73": "tasmāt sarvādhiśātanam |",
  "SA14n1196:74": "darśanaṃ dvādaśaḥ kṣaṇaḥ |",
  "SA14n1196:75": "tamāha punaraparamityādinā saṃsthāpyanta ityetadantena |",
  "SA14n1196:76": "dharmamiti śāsanam |",
  "SA14n1196:77": "vigrahītavyaṃ tāḍanena |",
  "SA14n1196:78": "vivaditavyaṃ kalahena |",
  "SA14n1196:79": "virodhayitavyaṃ parasparadveṣeṇa |",
  "SA14n1196:80": "te'bhiprāyā iti vigrahādyabhiprāyāḥ |",
  "SA14n1196:81": "evaṃ hyetabhdavatīti |",
  "SA14n1196:82": "eṣaiva hi dharmatetyarthaḥ imāmiti dvādaśakṣaṇalakṣaṇām |",
  "SA14n1196:83": "[oṣadhī] oṣaḥ prabhāvaḥ |",
  "SA14n1196:84": "sa dhīyate'syāmiti dadhāteḥ kvip pratyayaḥ |",
  "SA14n1196:85": "jātireṣā tata oṣadherajātāvityaṇa bhavati |",
  "SA14n1196:86": "strīliṅgaścāyaṃ tataḥ kṛdikārādaktiṅ iti dīrghavikalpaḥ |",
  "SA14n1196:87": "āśīḥ sarpasya daṃṣṭrā |",
  "SA14n1196:88": "tasyāṃ viṣamasyeti āśīviṣaḥ sarpaḥ |",
  "SA14n1196:89": "janturdehī |",
  "SA14n1196:90": "prāṇakajāta iti tiryagviśeṣaḥ |",
  "SA14n1196:91": "tejaseti prabhāvena |",
  "SA14n1196:92": "baleneti bādhakatvena |",
  "SA14n1196:93": "sthāmata ityabādhyatvena |",
  "SA14n1196:94": "balādhāneneti tadyogena sāmarthyādhānāt |",
  "SA14n1196:95": "iti nirodhe anvayajñānam |",
  "SA14n1196:96": "'nirvāṇagrāhaśāntatvaṃ' iti |",
  "SA14n1196:97": "grāho'bhiniveśaḥ |",
  "SA14n1196:98": "etadāha tatkasya hetorityādinā |",
  "SA14n1196:99": "prajñāpāramiteti trayodaśaḥ kṣaṇaḥ |",
  "SA14n1196:100": "iti mārge dharmajñānakṣāntiḥ ||",
  "SA14n1196:101": "'buddhebhyo rakṣaṇādikaṃ' iti buddhebhyo rakṣaṇam |",
  "SA14n1196:102": "ādiśabdāddevādibhyaḥ |",
  "SA14n1196:103": "etadāha |",
  "SA14n1196:104": "catvāraścetyādinā bhaviṣyatītyetadantena |",
  "SA14n1196:105": "prajñāpārami[tāmi]ti caturdaśakṣaṇaḥ |",
  "SA14n1196:106": "iti mārge dharmajñānam ||",
  "SA14n1196:107": "'aprāṇivadhamārabhya sarvākārajñatā naye |",
  "SA14n1196:108": "svayaṃ sthitasya sattvānāṃ sthāpanaṃ'",
  "SA14n1196:109": "iti prāṇātipātaviratiraprāṇivadhaḥ |",
  "SA14n1196:110": "tamādiṃ kṛtvā yatpāramitādau yāvatsarvākārajñatāyāṃ sthitasya tatraiva yatpareṣāṃ sthāpanaṃ sa pañcadaśakṣaṇaḥ |",
  "SA14n1196:111": "etadāha punaraparamityādinā |",
  "SA14n1196:112": "prajñāpāramitādīnāṃ parebhya upadeśo vacanam |",
  "SA14n1196:113": "ādeyaṃ grāhyam |",
  "SA14n1196:114": "tadasya svayamapi teṣu sthitatvādityādeyavacanaḥ |",
  "SA14n1196:115": "mṛdu priyaṃ vacanamasyeti mṛduvacanaḥ |",
  "SA14n1196:116": "dānādīnāṃ teṣu ca sthitānāṃ varṇabhāṣaṇāt |",
  "SA14n1196:117": "mitavacano hitasyaiva vacanāt |",
  "SA14n1196:118": "aprakīrṇavacano hitasyāpyahitamiśrasyāvacanāt |",
  "SA14n1196:119": "iti mārge anvayajñānakṣāntiḥ ||",
  "SA14n1196:120": "'pariṇāmanaṃ' 'dānādīnāṃ ca sambodhau' iti ṣoḍaśa kṣaṇa |",
  "SA14n1196:121": "tamāha |",
  "SA14n1196:122": "na ca krodhābhibhūta ityā[ra]bhya svādhyāsyatītyetadantena |",
  "SA14n1196:123": "paridamayati krodhāsaṃśamanāt |",
  "SA14n1196:124": "pariṇāmayati unnatilakṣaṇasya mānasya kṣayanayanāt |",
  "SA14n1196:125": "upanāho vairam |",
  "SA14n1196:126": "vyāpādaḥ sattvavidveṣaḥ |",
  "SA14n1196:127": "anuśayo vairānubandhaḥ |",
  "SA14n1196:128": "smṛtirmaitrī ceti |",
  "SA14n1196:129": "tayoḥ smṛtimāha |",
  "SA14n1196:130": "tasyaivamityādinā |",
  "SA14n1196:131": "teneti vyāpādena |",
  "SA14n1196:132": "paribhedo vikāraḥ |",
  "SA14n1196:133": "dhakṣyata iti daheḥ prayogaḥ |",
  "SA14n1196:134": "etena saparivāyordveṣamānayoḥ prahāṇamuktam |",
  "SA14n1196:135": "dveṣeṇa hi pareṣāmanugrahaṃ na kurvīta |",
  "SA14n1196:136": "tasmāttāvubhau prahāya dānādīnāmātmanaḥ kuśalānāmanuttarāyāṃ samyaksaṃbodhau tribhiryānaiḥ sarvasattvaparinirvāpaṇāya pariṇāmena paraṃ darśanaṃ ṣoḍaśa kṣaṇa ityuktaṃ bhavati |",
  "SA14n1196:137": "ityukto bodhisattvānāṃ darśanamārgaḥ ||",
  "SA14n1196:138": "lokottara eva darśa[na]mārgo bhāvanāmārgastu dvidhā laukiko lokottaraśca |",
  "SA14n1196:139": "tāvubhau yathākramaṃ paścādvaktavyau |",
  "SA14n1196:140": "ādita eva lokottarasya bhāvanāmārgasya kāritraṃ granthalābhavādabhidheyam |",
  "SA14n1196:141": "tatra śāstram-",
  "SA14n1196:142": "[47] sarvato damanaṃ nāmaḥ sarvataḥ kleśanirṇayaḥ |",
  "SA14n1196:143": "upakramāviṣahyatvaṃ bodhirādhārapūyatā ||2-17 ||",
  "SA14n1196:144": "namanaṃ 'nāmaḥ' sarvata iti vartate |",
  "SA14n1196:145": "'sarvataḥ' iti pariśubdārthaḥ |",
  "SA14n1196:146": "paridamanaṃ pariṇamanaṃ cetyarthaḥ |",
  "SA14n1196:147": "te ubhe yathākramaṃ dveṣamānayoḥ parikṣayāt |",
  "SA14n1196:148": "te dve |",
  "SA14n1196:149": "evamukte śakra ityādinā mahāsattvānāmityetadantenāha |",
  "SA14n1196:150": "eṣu ṣaṭsu kāritreṣu prajñāpāramitāśabdena bodhisattvānāṃ bhāvanāmārga ucyate |",
  "SA14n1196:151": "yatheyamityarthaḥ |",
  "SA14n1196:152": "iti paridamanapariṇāmanakāritre |",
  "SA14n1196:153": "'sarvataḥ kleśanirjayaḥ' iti |",
  "SA14n1196:154": "svaparakleśānāmatyantajayāt |",
  "SA14n1196:155": "tamāha bhagavānityādinā naitat sthānaṃ vidyata ityetadantena |",
  "SA14n1196:156": "jīvitāntarāyo veti |",
  "SA14n1196:157": "tatraiva śastrasampāte paropakrameṇa veti |",
  "SA14n1196:158": "mṛgayādimadhyagatopi parasyaiṣa upakramaḥ |",
  "SA14n1196:159": "pareṣāṃ tena |",
  "SA14n1196:160": "svaparakleśārjanayā bhagavatyā tena nirjitāstasyaiṣa niṣyanda iti bhāvaḥ |",
  "SA14n1196:161": "iti kleśanirjayākāritram ||",
  "SA14n1196:162": "jīvitāntarāyāya kṛtāḥ parairupakramāstasminna prabhavantīti 'upakramāviṣahyatvam“ |",
  "SA14n1196:163": "tadāha |",
  "SA14n1196:164": "sacedityādinā nobhayavyābādhāya cetayata ityetadantena |",
  "SA14n1196:165": "tatreti śarīre |",
  "SA14n1196:166": "tatkasya hetoriti tadapatanaṃ kutaḥ ?",
  "SA14n1196:167": "uttaraṃ mahāvidyetyādinā |",
  "SA14n1196:168": "sarvakālaṃ sarvatra deśe sarvavipakṣeṣu vāpratihataprabhāvatvādyathākramaṃ mahatī |",
  "SA14n1196:169": "apramāṇā aparimāṇā ca |",
  "SA14n1196:170": "tato'dhikābhāvād anuttarā |",
  "SA14n1196:171": "samābhāvād asamā |",
  "SA14n1196:172": "samena samaḥ samasamaḥ |",
  "SA14n1196:173": "kiñcidūnajātī[ya]tvāt samasamā |",
  "SA14n1196:174": "tasyā apyabhāvād asamasamā |",
  "SA14n1196:175": "ātmano ābādhaḥ |",
  "SA14n1196:176": "upaghātaḥ |",
  "SA14n1196:177": "evaṃ pareṣāmubhayasya ca tadartha na cetayate |",
  "SA14n1196:178": "na cittaṃ vyāpārayati |",
  "SA14n1196:179": "tasmātparopakramairaviṣahyatvamasyāḥ karmeti |",
  "SA14n1196:180": "upakramāviṣahyatvakāritram ||",
  "SA14n1196:181": "'bodhiḥ' iti | anuttarā samyaksaṃbodhiḥ |",
  "SA14n1196:182": "pañcamaṃ kāritram |",
  "SA14n1196:183": "tadāha |",
  "SA14n1196:184": "acaitanyeṣu sarvajñajñānena |",
  "SA14n1196:185": "vyavalokayiṣyatīti |",
  "SA14n1196:186": "vinayanādyartham |",
  "SA14n1196:187": "tatkasya hetoriti tat sarvajñajñānaṃ kutaḥ ?",
  "SA14n1196:188": "na taktiñcidasti yanna prāptamiti |",
  "SA14n1196:189": "sarve hi buddhadharmāḥ prāptavyāḥ |",
  "SA14n1196:190": "te ca pratyātmavedyāḥ |",
  "SA14n1196:191": "tato yadyanena prāptā na syurnāyaṃ sarvavibhdavet |",
  "SA14n1196:192": "tasmānna tatkiñcidasti yadasya na prāptaṃ syāt |",
  "SA14n1196:193": "tataḥ prāpyamitaracca sarvaṃ jānātīti na tatkiñcidasti yadasya na jñātaṃ syāt |",
  "SA14n1196:194": "prakarṣagataṃ ca sākṣātkārijñānamiha gṛhyate |",
  "SA14n1196:195": "tata āha |",
  "SA14n1196:196": "na kiñcidasti yadasākṣātkṛtaṃ syāt ?",
  "SA14n1196:197": "iti vāśabdāḥ parasparāpekṣayā vikalpārthāḥ |",
  "SA14n1196:198": "tasmādasau sarvajñaḥ |",
  "SA14n1196:199": "tasya jñānaṃ sarvajñajñānam |",
  "SA14n1196:200": "saiva samyaksambodhiḥ |",
  "SA14n1196:201": "tathā hi samyagjñānaṃ sambodhiḥ |",
  "SA14n1196:202": "samyagiti sākṣāt |",
  "SA14n1196:203": "saiva bodhivivakṣātaḥ sarvotkarṣagataḥ samyaksambodhiḥ sarvajñānaṃ ceti |",
  "SA14n1196:204": "vyavahārato bhedo na vastutaḥ |",
  "SA14n1196:205": "abhisaṃbhotsyata iti pratilapsyate |",
  "SA14n1196:206": "iti sambodhikāritram ||",
  "SA14n1196:207": "'ādhārapūjyatā' iti |",
  "SA14n1196:208": "dvividha ādhāraḥ |",
  "SA14n1196:209": "eka pustakagatāyāḥ tasyā apara udgṛhyamānāyā yāvaduddiśyamānāyāḥ tasya pūjyatā tadvadeva dvividhā |",
  "SA14n1196:210": "tatra gatānāṃ sattvānāṃ parairaviheṭhanīyatā |",
  "SA14n1196:211": "te dve yathākramaṃ punaraparabāhyadvayena parigṛṇhātītyetadantenāha |",
  "SA14n1196:212": "antaśa iti paramāpacaye |",
  "SA14n1196:213": "na satkariṣyata iti sthāpanādūrdhvam |",
  "SA14n1196:214": "avatāro randhramavakāśaḥ |",
  "SA14n1196:215": "sthāpayitveti bahiṣkṛtya |",
  "SA14n1196:216": "pūrvajanmano'paraparyāyavedanīyaṃ niyatavipākamakuśalaṃ pūrvakarma |",
  "SA14n1196:217": "tasya vipāko'niṣṭaphalam |",
  "SA14n1196:218": "imamiti yathoktam |",
  "SA14n1196:219": "tadyathetyādinā dṛṣṭāntaḥ |",
  "SA14n1196:220": "evamevetyādinā dārṣṭāntikaḥ |",
  "SA14n1196:221": "bodhimaṇḍagata iti |",
  "SA14n1196:222": "maṇḍaḥ sāraḥ |",
  "SA14n1196:223": "bodhyarthe maṇḍo bodhimaṇḍaḥ |",
  "SA14n1196:224": "tasminniṣadha bodheradhigamāt |",
  "SA14n1196:225": "kasya sāraḥ?",
  "SA14n1196:226": "kāñcanamayyāḥ pṛthivyāḥ |",
  "SA14n1196:227": "tathāhi vivarti(rta) syādau |",
  "SA14n1196:228": "kāñcanamayyāṃ pṛthivyāmabhinirvṛttāyāṃ caturatnamaye merau saptasu kāñcanaparvateṣu saptasu sitāsu bāhyamahodadhau,",
  "SA14n1196:229": "ayameva cakravāte(vṭhe)",
  "SA14n1196:230": "abhinirvṛtte,",
  "SA14n1196:231": "kāñcanamayyāḥ pṛthivyāḥ sāro vajramayaḥ samabhyudgataḥ |",
  "SA14n1196:232": "yo mṛnma (ṇma)",
  "SA14n1196:233": "yeṣu caturṣu dvīpeṣvaṣṭāsu cāntaradvīpeṣvabhinirvṛtteṣu jambūdvīpasya nābhiḥ saṃvṛttaḥ sa ca vajramayatvādvodhāsanatvācca vajrāsanamityucyate |",
  "SA14n1196:234": "sa bodhimaṇḍaḥ |",
  "SA14n1196:235": "taṃ gatāḥ prāptāḥ |",
  "SA14n1196:236": "samante bhavaḥ sāmantaḥ |",
  "SA14n1196:237": "veṣṭanaparisāmantaḥ pariveṣṭaḥ |",
  "SA14n1196:238": "abhyantaraṃ madhyam |",
  "SA14n1196:239": "bodhāya vṛkṣo bodhivṛkṣaḥ |",
  "SA14n1196:240": "tanmūle niṣadha bodheradhigamāt |",
  "SA14n1196:241": "tasya mūlaṃ mūlābhiniveśaparicchinnaḥ pradeśaḥ |",
  "SA14n1196:242": "tadgataḥ |",
  "SA14n1196:243": "vāśabdāḥ parasparāpekṣayā vikalpārthāḥ |",
  "SA14n1196:244": "viheṭhayitumiti vihiṃsitum |",
  "SA14n1196:245": "vyāpādayitumiti nihaṃtum |",
  "SA14n1196:246": "āveśayitumiti bhūtapiśācādipraveśanāt |",
  "SA14n1196:247": "bhayādipratipakṣatvāt |",
  "SA14n1196:248": "abhayamavairamanuttrāsaṃ mahāmaitrīnāmekamapramāṇam |",
  "SA14n1196:249": "prabhāvayantīti niṣpādayanti prakāśayantīti sasainyasya mārasya vighnatopi kramaṇāt |",
  "SA14n1196:250": "caityabhūta iti |",
  "SA14n1196:251": "cāyṛ pūjāyām |",
  "SA14n1196:252": "cāyyate devatā asminniti caityam |",
  "SA14n1196:253": "kṛtyalyuṭo bahulamityadhikaraṇe ṇyat |",
  "SA14n1196:254": "āya edbhāvaśca stūpa ityarthaḥ |",
  "SA14n1196:255": "tadbhūtastattādṛśaḥ |",
  "SA14n1196:256": "nirmālyāderakarṣārhatvāt |",
  "SA14n1196:257": "apacāyanīyaḥ |",
  "SA14n1196:258": "yataścaityabhūtastamanye na hiṃsanti |",
  "SA14n1196:259": "yataḥ śaraṇādistatastatragatā avadhyā bhavanti |",
  "SA14n1196:260": "tatra sannihitaṃ trāyata iti trāṇam |",
  "SA14n1196:261": "abhyupagacchato bhayaṃ śṛṇātīti śaraṇam |",
  "SA14n1196:262": "abhayā līyante asminniti layanam |",
  "SA14n1196:263": "paramayanaṃ parāyaṇaṃ parā gatiḥ |",
  "SA14n1196:264": "iti ṣaṣṭhamādhārapūjyatākāritrama ||",
  "SA14n1196:265": "laukiko bhāvanāmārgaḥ |",
  "SA14n1196:266": "ādau vaktavya ādyatvāt |",
  "SA14n1196:267": "sa ca trividhaḥ |",
  "SA14n1196:268": "adhimuktimanaskāraḥ pariṇāmanāmanaskāro'numodanāmanaskāraśca |",
  "SA14n1196:269": "tatrādhimuktimanaskāramadhikṛtya śāstram-",
  "SA14n1196:270": "[48] adhimuktistridhā jñeyā svārthā ca svaparārthikā |",
  "SA14n1196:271": "parārthikaiveti",
  "SA14n1196:272": "svasyaiva svaparayoḥ parasyaiva cārthaḥ pradhānamāśayato yasyāṃ sā yathākramaṃ 'svārthā' 'svaparārthā' parārthaiva' ca |",
  "SA14n1196:273": "tataḥ śāstram-",
  "SA14n1196:274": "eṣā ca pratyekaṃ trividheṣyate ||2-28 ||",
  "SA14n1196:275": "[49] mṛdvī madhyādhimātrā ca",
  "SA14n1196:276": "'eṣā' iti svārthādiḥ |",
  "SA14n1196:277": "'trividhā' mṛdvayādibhedena |",
  "SA14n1196:278": "tataḥ śāstram-",
  "SA14n1196:279": "mṛdumadhyādi bhedataḥ |",
  "SA14n1196:280": "sā punastrividhā",
  "SA14n1196:281": "mṛdvayādīnāṃ pratyekaṃ mṛdvayādibhedāt |",
  "SA14n1196:282": "tadyathā svārthādimṛdumṛdvī mṛdumadhyāmṛdvadhimātrā |",
  "SA14n1196:283": "madhyamṛdvī madhyamadhyā madhyādhimātrā |",
  "SA14n1196:284": "adhimātramṛdvī adhimātramadhyā adhimātrādhimātrā ca |",
  "SA14n1196:285": "evaṃ svaparārthā |",
  "SA14n1196:286": "evaṃ parārthā ca |",
  "SA14n1196:287": "tata śāstram-",
  "SA14n1196:288": "ityevaṃ saptaviṃśatidhā matā ||2-29 ||",
  "SA14n1196:289": "'ityevaṃ' trīṇi vārāṇi tribhirbhedāt 'saptaviṃśatidhā' iṣyate |",
  "SA14n1196:290": "adhimuktiḥ śraddhāchandau saṃpratyayābhilāṣalakṣaṇau kvādhimukti ?",
  "SA14n1196:291": "sūtrasūtrārtharūpāyāṃ bhagavatyāṃ taccaryāyāṃ ca lekhanādikāyāṃ tatpūjāyāṃ ca puṣpādibhirbahuvidhāttābhiḥ |",
  "SA14n1196:292": "caryāpūjobhdave ca puṇye yathā sūtram |",
  "SA14n1196:293": "tatra prathamā |",
  "SA14n1196:294": "evamukte śakra ityādinā yaḥ prajñāpāramitāyai pūjāṃ kariṣyatītyetadantena |",
  "SA14n1196:295": "likhitveti svayam |",
  "SA14n1196:296": "pustakagatāṃ vā kṛtveti pareṇa |",
  "SA14n1196:297": "divyābhiriti viśiṣṭābhiḥ |",
  "SA14n1196:298": "javānka(?)puṣpādivarjanāt |",
  "SA14n1196:299": "puṣpāṇi muktakusumāni |",
  "SA14n1196:300": "mālyāni srajaḥ |",
  "SA14n1196:301": "gandhā gandhadārūṇi |",
  "SA14n1196:302": "vilepanāni sa (ta)",
  "SA14n1196:303": "māla bhavāni |",
  "SA14n1196:304": "cūrṇā agarucandanādīnām |",
  "SA14n1196:305": "cīvarāṇi vastrāṇi |",
  "SA14n1196:306": "pūjābhiriti nivedyādibhiḥ |",
  "SA14n1196:307": "bahuvidhābhiriti bhakṣyalehyādibhedāt |",
  "SA14n1196:308": "puṣpādibhiḥ satkuryāditi sambandhaḥ |",
  "SA14n1196:309": "pūjayedityarthaḥ |",
  "SA14n1196:310": "gurukuryāditi gauraveṇa |",
  "SA14n1196:311": "mānayediti premnā(mṇā) |",
  "SA14n1196:312": "pūjayediti praṇāmāñjalistutyādibhiḥ |",
  "SA14n1196:313": "arcayediti dakṣiṇāvartaiḥ |",
  "SA14n1196:314": "apacāyediti nirmālyādyapanayanaiḥ |",
  "SA14n1196:315": "śarīrāṇīti dhātūna |",
  "SA14n1196:316": "stūpeṣviti cetyeṣu pratiṣṭhāpayedavasthāpayet |",
  "SA14n1196:317": "parigṛṇhīyāt karaṇḍādīn kṛtvā |",
  "SA14n1196:318": "dhārayedvā karaṇḍādivahanāt |",
  "SA14n1196:319": "tāṃśceti stūpakaraṇḍādīn |",
  "SA14n1196:320": "yoyaṃ sarvajñatātmabhāva iti sarvajñataivātmabhāvaḥ |",
  "SA14n1196:321": "sa nirvartitaḥ |",
  "SA14n1196:322": "katamasyāṃ pratipadi śikṣamāṇena yāvatsamyaksambuddhena |",
  "SA14n1196:323": "kā punaḥ sarvajñatetyāha |",
  "SA14n1196:324": "anuttarāsamyaksambodhiḥ sarvajñateti |",
  "SA14n1196:325": "abhinirvartitārthaḥ |",
  "SA14n1196:326": "ka ityāha |",
  "SA14n1196:327": "asyāpyarthamāha |",
  "SA14n1196:328": "pratilabdheti |",
  "SA14n1196:329": "ihaiveti asyāmeva |",
  "SA14n1196:330": "ātmabhāvaścāsau ātmaprajñapteḥ śarīraṃ ca rūpakāyastathāgato gacchati |",
  "SA14n1196:331": "kiṃ gacchati tathāgata iti |",
  "SA14n1196:332": "saṃkhyāṃ gaṇanām |",
  "SA14n1196:333": "prajñāpāramitā ca upāyakauśalyaṃ ca tābhyāṃ nirjātaḥ san |",
  "SA14n1196:334": "prabhāvanāntāścatvāro nirdeśāḥ |",
  "SA14n1196:335": "loke pratītiḥ prabhāvanā |",
  "SA14n1196:336": "ayamevaiti bhagavatīpūjakaḥ |",
  "SA14n1196:337": "tatra iti tathāgataśarīrapūjakāt |",
  "SA14n1196:338": "śeṣaṃ subodham |",
  "SA14n1196:339": "iti svārthādhimuktiḥ mṛdumṛdvī ||",
  "SA14n1196:340": "evamukte śakra ityādinā hīnaprajñairityetadantena dvītiyā |",
  "SA14n1196:341": "likhiṣyanti yāvatparyavāpsyantīti svārthaḥ |",
  "SA14n1196:342": "tata ūrdhva parārthaḥ |",
  "SA14n1196:343": "tatra pravartayiṣyantītyuddeśaḥ |",
  "SA14n1196:344": "tribhirnirdeśaḥ |",
  "SA14n1196:345": "deśayiṣyantītyarthataḥ |",
  "SA14n1196:346": "upadekṣyantītityavadiṣyanti |",
  "SA14n1196:347": "uddekṣyantīti granthataḥ |",
  "SA14n1196:348": "svādhyāsyantīti svādhyāna(ya)",
  "SA14n1196:349": "ma(mi)",
  "SA14n1196:350": "tyabhyāsaḥ |",
  "SA14n1196:351": "mahārthikā mahāphalā |",
  "SA14n1196:352": "sā kṛtā satī evaṃ bhaviṣyatīti mahāphalaiva bhaviṣyatīti |",
  "SA14n1196:353": "na jñāsyantīti na śroṣyanti śabdataḥ |",
  "SA14n1196:354": "na vetsyantīti pustakaṃ na lapsyante |",
  "SA14n1196:355": "na vedayiṣyantīti |",
  "SA14n1196:356": "vedanaṃ vedaḥ arthajñānam |",
  "SA14n1196:357": "tatkarotītiṇic |",
  "SA14n1196:358": "arthaṃ na jñāsyantītyarthaḥ |",
  "SA14n1196:359": "uteti prakārāntaram |",
  "SA14n1196:360": "avetyeti lokottareṇa jñānena satyān jñātvā |",
  "SA14n1196:361": "prasādaḥ cittagato dharmaḥ |",
  "SA14n1196:362": "yena cittamatyantamakaluṣīkriyate |",
  "SA14n1196:363": "udakamiva dakaprasādena maṇinā |",
  "SA14n1196:364": "śrotasa āpattiḥ saiva phalam |",
  "SA14n1196:365": "sakṛdāgāmino'nāgāminaśca phalam |",
  "SA14n1196:366": "arhato bhāvo'rhatvaṃ caturthaphalam |",
  "SA14n1196:367": "ātmānamekaṃ prati bodhiḥ pratyekabodhiḥ |",
  "SA14n1196:368": "upavṛṃhayitveti lyap kasmānna bhavati ?",
  "SA14n1196:369": "upabṛhaṃnamupabṛṃhaḥ taṃ kṛtvetyeke |",
  "SA14n1196:370": "tathāpi prāpnoti |",
  "SA14n1196:371": "curādau saṃgrāmayatipāṭhasya niyamārthatvāt' saṃgrāmayatereva sopasargāt nānyasmāditi |",
  "SA14n1196:372": "tasmāt prādipratirūpako yanna prādiḥ pradattādivat |",
  "SA14n1196:373": "avinivartanāya hitā avinivartanīyā |",
  "SA14n1196:374": "durabhisambheveti durlabhā |",
  "SA14n1196:375": "vīryaṃ kuśale karmaṇyutsāhaḥ |",
  "SA14n1196:376": "kutsitakarmaṇi saktaḥ kusīdaḥ |",
  "SA14n1196:377": "sīdateḥ sapratyayo'ravindavat |",
  "SA14n1196:378": "sattvaṃ dhairyaḥ |",
  "SA14n1196:379": "cittaṃ samādhiḥ |",
  "SA14n1196:380": "saṃjñā smṛtiḥ |",
  "SA14n1196:381": "adhimuktiḥ śraddhā |",
  "SA14n1196:382": "tattvapravicayaḥ prajñā |",
  "SA14n1196:383": "śraddhādindriyāṇāṃ daurbalyaṃ hīnavīryādipadairucyate |",
  "SA14n1196:384": "tatra hīnavīryaḥ kusīdairiti viryendriyasya hīnasattvaiḥ |",
  "SA14n1196:385": "hīnacittairiti samādhīndriyasya |",
  "SA14n1196:386": "hīnasaṃjñairiti smṛtīndriyasya |",
  "SA14n1196:387": "hīnādhimuktikairiti śraddhendriyasya |",
  "SA14n1196:388": "hīnaprajñairiti prajñendriyasya |",
  "SA14n1196:389": "bhagavatyā durabhisambhavatvajñānaṃ sopattikaṃ caryātirekaḥ |",
  "SA14n1196:390": "puṇyātireka ūhyaḥ |",
  "SA14n1196:391": "śeṣaṃ pūrvavat |",
  "SA14n1196:392": "iti svārthādhimuktirmṛdumadhyā ||",
  "SA14n1196:393": "tasmāttarhītyādinā pratisartavyāntena tṛtīyā |",
  "SA14n1196:394": "abhīkṣṇaṃ śravaṇādi paripraśnaśca saṃśayacddedārthaḥ |",
  "SA14n1196:395": "pratisartavyatāyāśca sopattikaṃ jñānamante caryātireka ūhyaḥ |",
  "SA14n1196:396": "śeṣaṃ pūrvavat |",
  "SA14n1196:397": "iti svārthādhimuktirmṛdvadhimātrā ||",
  "SA14n1196:398": "tasmāttarhītyādinā dvitīyaprasavatiparyantena caturthī |",
  "SA14n1196:399": "saptaratnāni tadyathā suvarṇa rūpyaṃ vaiḍūrya musāragalvaṃ |",
  "SA14n1196:400": "aśmagarbhaḥ lohitikā muktā karketanaṃ ca |",
  "SA14n1196:401": "tannidānamiti taddhetukam bhagavatyāṃ śraddhadhimokṣaprasādāḥ |",
  "SA14n1196:402": "cittotpādo'dhyāśayataḥ |",
  "SA14n1196:403": "śravaṇādikaṃ arthavivaraṇaṃ manasā anvavekṣā parimīmāṃsā ca |",
  "SA14n1196:404": "pustakagatāṃ vā kṛtvā saddharmacirasthiti hetornetrya vaikalyāya ca |",
  "SA14n1196:405": "avasthāpanaṃ caryātirekaḥ puṇyātirekaḥ |",
  "SA14n1196:406": "yathāpāṭhaṃ śeṣa purvavat |",
  "SA14n1196:407": "iti svārthadhimaktirmadhyamṛdvī ||",
  "SA14n1196:408": "tiṣṭhantu khalvityādinā dvitīya prasavatiparyantena pañcamī |",
  "SA14n1196:409": "eṣa eva dvitīyo mūrajaphalena mahatā jambuvṛkṣeṇa lakṣitatvāt jambūdvīpaḥ |",
  "SA14n1196:410": "tato nidānamutpattirasyeti tathoktam |",
  "SA14n1196:411": "śeṣaṃ subodham |",
  "SA14n1196:412": "itaḥ prabhṛti yatrānuśaṃsaḥ paṭhyate na caryātirekastatra yadyathoktānuśaṃsa śraddhādikaṃ sa caryātirekaḥ |",
  "SA14n1196:413": "iti svārthādhimuktirmadhyamadhyā ||",
  "SA14n1196:414": "tiṣṭhantvityādinā dvitīyaprasavatyantena ṣaṣṭhī |",
  "SA14n1196:415": "catvāro mahādvīpā āsminniti cāturmahādvīpaḥ |",
  "SA14n1196:416": "svārthe aṇa |",
  "SA14n1196:417": "lokadhāraṇāt lokadhātau |",
  "SA14n1196:418": "śeṣaṃ tathaiva |",
  "SA14n1196:419": "iti svārthādhimuktirmadhyādhimātrā ||",
  "SA14n1196:420": "tiṣṭhantvityādi dvitīyaprasavatiparyantā saptamī |",
  "SA14n1196:421": "caturdvīpakānāṃ sahasraṃ parimāṇamasyeti sāhasraḥ |",
  "SA14n1196:422": "sa eva paripurṇatvena cūḍāyogāt cūḍikaḥ |",
  "SA14n1196:423": "iti svārthādhimuktiradhimātramṛdvī ||",
  "SA14n1196:424": "tathobhayāntā aṣṭamī |",
  "SA14n1196:425": "dvīḥsāhasraṃ parimāṇamasyeti dvisāhasraḥ sāhasrasahasramityarthaḥ |",
  "SA14n1196:426": "sa ca madhyamaḥ sāhasramahāsāhasrayormadhyatvāt |",
  "SA14n1196:427": "iti svārthadhimuktiradhimātramadhyā ||",
  "SA14n1196:428": "tathaivāntau navamyām |",
  "SA14n1196:429": "triḥsahasraṃ parimāṇamasyeti trisāhasram |",
  "SA14n1196:430": "dvi(tri)sāhasrāṇāṃ sahasramityarthaḥ |",
  "SA14n1196:431": "sa eva mahāsāhasraḥ |",
  "SA14n1196:432": "iti svārthādhimuktiradhimātrādhimātrā ||",
  "SA14n1196:433": "tiṣṭhantvādirbhavatiparyantā daśamī |",
  "SA14n1196:434": "trisāhasra eva lokadhātuḥ |",
  "SA14n1196:435": "kintu tasmin sarvasattvā manuṣyā bhaveyuḥ |",
  "SA14n1196:436": "na pūrvaṃ na caramamasminnityapūrvācaramam sahetyarthaḥ |",
  "SA14n1196:437": "ato jñāyata iha sattvā eva sattvāḥ pūrvatra manuṣyā eveti |",
  "SA14n1196:438": "parikalpaḥ kalpanā |",
  "SA14n1196:439": "yāvajjīvaṃ caityapūjā sarvāsu |",
  "SA14n1196:440": "iha tu kalpaṃ vā kalpāvaśeṣaṃ vā |",
  "SA14n1196:441": "asyāṃ ca sarvagītavādyaiḥ sarvapuṣpādibhiścaityapūjātirekaḥ |",
  "SA14n1196:442": "bhagavatīpūjāpuṇyātirekopapattijñānamante |",
  "SA14n1196:443": "so'syāṃ caryāpūjātireka |",
  "SA14n1196:444": "iti parārthadhimuktirmṛdumṛdvī ||",
  "SA14n1196:445": "tiṣṭhantvityādinā prajñāpāramitā mahāsamudrādityetadantenaikādaśī |",
  "SA14n1196:446": "gaṅgānadīvālikopameṣu trisāhasreṣviti stupasatkāre viśeṣaḥ |",
  "SA14n1196:447": "śeṣaṃ daśamīvat |",
  "SA14n1196:448": "bhagavatīcaryāpūjāsu sopapattikamanuśaṃsavistara parijñānamatirekaḥ |",
  "SA14n1196:449": "idṛśatvena cittātikramād acintyā sadṛśābhāvād atulyam |",
  "SA14n1196:450": "puṇyābhisaṃskāraḥ puṇyakarma |",
  "SA14n1196:451": "śatatamīmapītyādi |",
  "SA14n1196:452": "ādāvante ca kalāṃ nopaitīti vacanaṃ madhyepi sambandhārtham |",
  "SA14n1196:453": "atra ca bhāgaḥ kalā |",
  "SA14n1196:454": "nopaitīti nārghati |",
  "SA14n1196:455": "na labhata ityarthaḥ |",
  "SA14n1196:456": "na kevalaṃ kalāṃ nopaiti tulanārtham |",
  "SA14n1196:457": "kiṃ tarhi saṃkhyāmapi kalāmapi gaṇanāmapi |",
  "SA14n1196:458": "apiśabdaiḥ parasparāpekṣayā samuccayaḥ |",
  "SA14n1196:459": "uktaṃ yathā kalāṃ nopaiti |",
  "SA14n1196:460": "kathaṃ saṃkhyā ?",
  "SA14n1196:461": "saṃkhyābhirekai [ra] pyatulanāt |",
  "SA14n1196:462": "pūrvakasya puṇyasya śatamapi sahasramapi yāvatkoṭīśatasahasramapi paścimasya puṇyasya tulanāya na kṣamata iti |",
  "SA14n1196:463": "gaṇanā gaṇitaṃ pratyutpannādiḥ |",
  "SA14n1196:464": "tāṃ kathaṃ nopaiti ?",
  "SA14n1196:465": "tadatirekepyatulanāt |",
  "SA14n1196:466": "pūrvakasya puṇyasya pañcaguṇāpi viṃśatirdaśaguṇamapi sa (śa)",
  "SA14n1196:467": "taṃ yāvallakṣaguṇāpi koṭī paścimasya puṇyasya tulanāya na kṣamata iti |",
  "SA14n1196:468": "upamāmapyaupamyapi upaniśāmapi na kṣama [ta] iti pareṇa sambandhaḥ |",
  "SA14n1196:469": "upamitirūpamā |",
  "SA14n1196:470": "saiva aupamyam |",
  "SA14n1196:471": "'svārthe pyañ |",
  "SA14n1196:472": "upaniśānamupaniśā |",
  "SA14n1196:473": "tatrābhinnamupamānamupamā saṃkhyātamupamānamaupamyam |",
  "SA14n1196:474": "gaṇitamupamānamupaniśā |",
  "SA14n1196:475": "tadapi trayaṃ tulanāya na kṣamate |",
  "SA14n1196:476": "tadyathā kalāprasṛtopamenāpi pūrvakeṇa na śakyamuttaraṃ tulayitum |",
  "SA14n1196:477": "daśaprasṛtopamenāpīti |",
  "SA14n1196:478": "upaniṣadamapi na kṣamata iti |",
  "SA14n1196:479": "evamatyantatulanābhāvāt tulanārthayā upaniṣat samīpaniṣadanaṃ pārśvato'vasthitiḥ,",
  "SA14n1196:480": "tāmapi nārhatītyarthaḥ |",
  "SA14n1196:481": "mārṣeti āmantraṇam |",
  "SA14n1196:482": "āryetyarthaḥ |",
  "SA14n1196:483": "samudācārā abhiprāyāḥ |",
  "SA14n1196:484": "samanvāhāraḥ smaraṇam |",
  "SA14n1196:485": "svādhyāyo mano jāpaḥ |",
  "SA14n1196:486": "mahāvidyādipada trayaṃ vyākhyātama |",
  "SA14n1196:487": "ato'dhikāyā vidyāyā abhāvānniruttarā |",
  "SA14n1196:488": "atodhikasya dharmasyābhāvādanuttarā |",
  "SA14n1196:489": "tulyavidyāntarābhāvā dasamā |",
  "SA14n1196:490": "asamaistathāgataiḥ samatvādasamasamā |",
  "SA14n1196:491": "prabhāvyanta iti prakāśante |",
  "SA14n1196:492": "saptabhirbodhyaṅgaiḥ samprayuktāni taṃ niśrayatvāt |",
  "SA14n1196:493": "taiḥ parigṛhītā adhiṣṭhitāḥ |",
  "SA14n1196:494": "buddhānāṃ jñānaṃ svayaṃ bhāvāt svayambhū |",
  "SA14n1196:495": "cittātikramādacintyam |",
  "SA14n1196:496": "pūrvaśruteneti pūrvaśrutobhdavena |",
  "SA14n1196:497": "auṣadhītāra iti auṣadhyaśca tārāśca |",
  "SA14n1196:498": "avabhāsayantītyavabhāsaṃ kurvanti |",
  "SA14n1196:499": "dharmo nirvāṇaṃ sarvadharmotkṛṣṭatvāt |",
  "SA14n1196:500": "sa eva samaḥ yānatrayasya dhāraṇatvāt |",
  "SA14n1196:501": "sa eva sa (śa)maḥ kleśaduḥkhopasamatvāt |",
  "SA14n1196:502": "tasmai caryā |",
  "SA14n1196:503": "kuśalaṃ sucaritaṃ tasya caryā |",
  "SA14n1196:504": "viṣamo mṛtyuhetuḥ |",
  "SA14n1196:505": "tasyāparihāro viṣamāparihāraḥ |",
  "SA14n1196:506": "ayamuddeśaḥ |",
  "SA14n1196:507": "śeṣo nirdeśaḥ |",
  "SA14n1196:508": "daṇḍa upavāsanādiḥ |",
  "SA14n1196:509": "parigṛhītatvaṃ pratyupasthiteti |",
  "SA14n1196:510": "tatsvabhāvena tathābhāvāt |",
  "SA14n1196:511": "vyāḍāḥ caṇḍamṛgāḥ |",
  "SA14n1196:512": "sarīsṛpāḥ sarpāḥ kuṭilaṃ gamanāt |",
  "SA14n1196:513": "teṣāṃ kāntāraḥ |",
  "SA14n1196:514": "sthāpayitvetyādi yatpūrvakarmavipākena taṃ bahiṣkṛtya |",
  "SA14n1196:515": "samanvāhāro manasikaraṇam |",
  "SA14n1196:516": "pratihatacittā iti sadveṣacitāḥ |",
  "SA14n1196:517": "vicakṣuḥ vimanāḥ |",
  "SA14n1196:518": "balakāyo balasamūhaḥ |",
  "SA14n1196:519": "tasya catvāryaṅgāni gajavājipattirathāḥ |",
  "SA14n1196:520": "vyūhaḥ sannipātaḥ |",
  "SA14n1196:521": "bimbisāro magadhādhipaḥ |",
  "SA14n1196:522": "prasenajit srāvastīpatiḥ |",
  "SA14n1196:523": "śākyāḥ śākyakulajāḥ kṣatriyāḥ |",
  "SA14n1196:524": "licchavayo vaiśālakāḥ |",
  "SA14n1196:525": "pratyu[dā]vṛtto nivṛttaḥ |",
  "SA14n1196:526": "vihāyasāntarīkṣagatā iti ākāśenākāśaṅgatāḥ |",
  "SA14n1196:527": "cirasyeti cireṇa |",
  "SA14n1196:528": "upāvṛtteti punarāyātā |",
  "SA14n1196:529": "avarakeṇeti alpakena |",
  "SA14n1196:530": "yathā prajñāpāramitā tathābhāvaṃ tathātvam |",
  "SA14n1196:531": "prajñāpāramitaiva mahāsamudraḥ |",
  "SA14n1196:532": "iti svaparārthādhimuktiḥ mṛdumadhyā ||",
  "SA14n1196:533": "atha khalvityādinā dvitīya pariṇāyikāntena dvādaśī |",
  "SA14n1196:534": "ṣaṭpāramitānāyikatvādijñānaṃ sopattikaścaryātirekaḥ puṇyātireka uktaḥ |",
  "SA14n1196:535": "śeṣaṃ pūrvavat |",
  "SA14n1196:536": "varṇaḥ stotraṃ guṇā vā |",
  "SA14n1196:537": "pūrvaṅgameti agreśvarī |",
  "SA14n1196:538": "nāyiketi saṃgrāhikā |",
  "SA14n1196:539": "pariṇāyiketi saṃvardhikā |",
  "SA14n1196:540": "prajñāpāramitā hi svayemeva paramatvāt pāramitā |",
  "SA14n1196:541": "itarāstayaiva sarvajñatāyāṃ pariṇāmitatvena |",
  "SA14n1196:542": "śeṣaṃ subodham |",
  "SA14n1196:543": "iti svaparārthadhimuktirmṛdvadhimātrā |",
  "SA14n1196:544": "atha khalvityādinā guṇān vadāmītyetadantena trayodaśī |",
  "SA14n1196:545": "yopyenāṃ pustakagatāṃ saddharmacirasthitihetoḥ sthāpayitvā pūjayet |",
  "SA14n1196:546": "tasyāpi sarva ete'nuśaṃsā iti jñānamatra caryadhikyam |",
  "SA14n1196:547": "iti svaparārthādhimuktirmadhyamṛdvī |",
  "SA14n1196:548": "evamukta ityādirdvitīyapunaraparāt prāk caturdaśī |",
  "SA14n1196:549": "ryātireko yathābhūtam |",
  "SA14n1196:550": "iti svaparārthādhimuktirmadhyamadhyā |",
  "SA14n1196:551": "punaraparamityādinā yatra khalu punarityataḥ prāk pañcadaśī |",
  "SA14n1196:552": "pratyanuyogaḥ praśnaḥ |",
  "SA14n1196:553": "iti svaparārthādhimuktirmadhyādhimātrā ||",
  "SA14n1196:554": "yatra khalvityādinā evamukta ityataḥ prāk ṣoḍaśī |",
  "SA14n1196:555": "sarvadevopasaṃkramaṇaśraddhā tebhyaśca dharmadānacaryātirekaḥ |",
  "SA14n1196:556": "iti svaparārthādhimuktiradhimātramṛdvī ||",
  "SA14n1196:557": "evamukta ityādinā dṛṣṭadhārmikān guṇān parigṛṇhātītyetadantena saptadaśī |",
  "SA14n1196:558": "devādyāgamanārcanajñānāt praharṣo bhagavatīprabhāvena śraddhādikaṃ caryātirekaḥ |",
  "SA14n1196:559": "saṃjānīta iti saṃlakṣayati |",
  "SA14n1196:560": "niṣṭheti niścayaḥ |",
  "SA14n1196:561": "gantavyeti kartavyā |",
  "SA14n1196:562": "amānuṣaṃ sattvamiti manuṣyeṣu bhavo mānuṣaḥ |",
  "SA14n1196:563": "na tathā amānuṣaḥ |",
  "SA14n1196:564": "aśucyabhāvāt caukṣaḥ |",
  "SA14n1196:565": "puṣpādiyogāt śuciḥ |",
  "SA14n1196:566": "apakramaṇamapamaraṇam |",
  "SA14n1196:567": "klamathaḥ pīḍā |",
  "SA14n1196:568": "udāro mahān |",
  "SA14n1196:569": "pratibhotsyata iti budhyateḥ prayogaḥ |",
  "SA14n1196:570": "gṛddhiḥ abhilāṣaḥ |",
  "SA14n1196:571": "saṃjñā smṛti |",
  "SA14n1196:572": "iti svaparārthādhimuktiradhimātramadhyā ||",
  "SA14n1196:573": "punaraparamityādinā āparivartasamāpteraṣṭādaśī |",
  "SA14n1196:574": "caryātireko yathāsūtram |",
  "SA14n1196:575": "iti svaparārthādhimuktiradhimātrādhimātrā ||",
  "SA14n1196:576": "aprameyetyādi |",
  "SA14n1196:577": "atra stūpaścaityam |",
  "SA14n1196:578": "pāramitā prajñāpāramitā |",
  "SA14n1196:579": "dhāraṇaṃ dvividham |",
  "SA14n1196:580": "pustakagatāṃ kṛtvā yadasyāḥ saddharmacirasthitaye bahiḥsthāpanam |",
  "SA14n1196:581": "yaccodgrahaṇadhāraṇādibhiradhyātmameva sthāpanam ||",
  "SA14n1196:582": "aprameyaguṇadhāraṇaṃ yasyāḥ sā tathoktā |",
  "SA14n1196:583": "tathoktā ca sā parāmitā ca sā ca stūpaśceti dvandvaḥ |",
  "SA14n1196:584": "tayoḥ satkāraḥ puṣpādibhiḥ pūjā |",
  "SA14n1196:585": "tadabhidhāyī parivarto'prameyaguṇadhāraṇastūpasatkāraparivartaḥ ||",
  "SA14n1196:586": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ tṛtīyaḥ parivartaḥ ||"
}