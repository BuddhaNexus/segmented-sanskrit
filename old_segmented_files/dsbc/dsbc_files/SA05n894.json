{
  "SA05n894:0": "mahogratārāṣṭakastotram",
  "SA05n894:1": "mātarnīlasarasvati praṇamatāṃ saubhāgyasampatprade",
  "SA05n894:2": "pratyālīḍhapadasthite śavahṛdi smerānanāmbhoruhe |",
  "SA05n894:3": "phullendīvaralocanatrayayute kartīkapālotpale",
  "SA05n894:4": "khaḍgaṃ cādadhatī tvameva śaraṇaṃ tvāmīśvarīmāśraye || 1 ||",
  "SA05n894:5": "vācāmīśvari bhaktakalpalatike sarvārthasiddhīśvari",
  "SA05n894:6": "sadyaḥ prākṛtagadyapadyaracanāsarvārthasiddhiprade |",
  "SA05n894:7": "nīlendīvaralocanatrayayute kāruṇyavārāṃnidhe",
  "SA05n894:8": "saubhāgyāmṛtavarṣaṇena kṛpayā siñca tvamasmādṛśam || 2 ||",
  "SA05n894:9": "kharve garvasamahapūritatano sarpādibhūṣojjvale",
  "SA05n894:10": "vyāghratvakparivītasundarakaṭivyādhūtaghaṇṭāṅkite |",
  "SA05n894:11": "sadyaḥkṛttagaladrajaḥparilasanmuṇḍadvayīmūrdhaja-",
  "SA05n894:12": "granthiśreṇinṛmuṇḍadāmalalite bhīme bhayaṃ nāśaya || 3 ||",
  "SA05n894:13": "māyānaṅgavikārarūpalalanābindvardhacandrātmike",
  "SA05n894:14": "huṃphaṭkāramayi tvameva śaraṇaṃ mantrātmike mādṛśaḥ |",
  "SA05n894:15": "mūrtiste janani tridhāmaghaṭitā sthūlātisūkṣmā parā",
  "SA05n894:16": "vedanāṃ nahi gocarā kathamapi prāptāṃ nu tāmāśraye || 4 ||",
  "SA05n894:17": "tvatpādāmbujasevayā sukṛtino gacchanti sāyujyatāṃ",
  "SA05n894:18": "tasya śrīparameśvarī trinayanabrahmādisaumyātmanaḥ |",
  "SA05n894:19": "saṃsārāmbudhimajjane paṭutanūn devendramukhyān surān",
  "SA05n894:20": "mātastvatpadasevane hi vimukhān ko mandadhīḥ sevate || 5 ||",
  "SA05n894:21": "mātastvatpadapaṅkajadvayarajomudrāṅkakoṭīriṇa-",
  "SA05n894:22": "ste devāsurasaṃgare vijayino niḥśaṅkamaṅke gatāḥ |",
  "SA05n894:23": "devo'haṃ bhuvane na me sama iti sparddhāṃ vahantaḥ pare",
  "SA05n894:24": "tattulyā niyataṃ tathā ciramamī nāśaṃ vrajanti svayam || 6 ||",
  "SA05n894:25": "tvannāmasmaraṇāt palāyanaparā draṣṭuṃ ca śaktā na te",
  "SA05n894:26": "bhūtapretapiśācarākṣasagaṇā yakṣāśca nāgādhipāḥ |",
  "SA05n894:27": "daityā dānavapuṅgavāśca khacarā vyāghrādikā jantavo",
  "SA05n894:28": "ḍākinyaḥ kupitāntakāśca manujā mātaḥ kṣaṇaṃ bhūtale || 7 ||",
  "SA05n894:29": "lakṣmīḥ siddhagaṇāśca pādukamukhāḥ siddhāstathā vāriṇāṃ",
  "SA05n894:30": "stambhaścāpi raṇāṅgaṇe gajaghaṭāstambhastathā mohanam |",
  "SA05n894:31": "mātastvatpadasevayā khalu nṛṇāṃ siddhyanti te te guṇāḥ",
  "SA05n894:32": "kāntiḥ kāntatarā bhavecca mahatī mūḍho'pi vācaspatiḥ || 8 ||",
  "SA05n894:33": "tārāṣṭakamidaṃ ramyaṃ bhaktimān yaḥ paṭhennaraḥ |",
  "SA05n894:34": "prātarmadhyāhnakāle ca sāyāhne niyataḥ śuciḥ || 9 ||",
  "SA05n894:35": "labhate kavitāṃ divyāṃ sarvaśāstrārthavid bhavet |",
  "SA05n894:36": "lakṣmīmanaśvarāṃ prāpya bhuktvā bhogān yathepsitān || 10 ||",
  "SA05n894:37": "kīrti kāntiṃ ca nairujyaṃ sarveṣāṃ priyatāṃ vrajet |",
  "SA05n894:38": "vikhyātiṃ caiva lokeṣu prāpyānte mokṣamāpnuyāt || 11 ||",
  "SA05n894:39": "śrīmahogratārāṣṭakastotraṃ samāptam |"
}