{
  "SA07n955:0": "navamaḥ sargaḥ",
  "SA07n955:1": "kumārasya nīrājanam",
  "SA07n955:2": "āgatya gehamadhyāsya kumāro bhadrapīṭhikām |",
  "SA07n955:3": "ārabdhaṃ mātṛdhātrībhirārātrikamupādade ||1 ||",
  "SA07n955:4": "mahārājādhirājasya tanayo maṇḍapasthitaḥ |",
  "SA07n955:5": "siṃhāsanamiyāyaiṣa siṃhasaṃhananastataḥ ||2 ||",
  "SA07n955:6": "vāravāmālakāstasya madhurākṛtayaḥ puraḥ |",
  "SA07n955:7": "ārebhire darśayitumadbhataṃ nṛttavibhramam ||3 ||",
  "SA07n955:8": "asaktahṛdayastāsām aṅgahāramanohare |",
  "SA07n955:9": "saṅgīte navagīte'pi sa cintāmantarā dadau ||4 ||",
  "SA07n955:10": "tadā babhau kumāro'sau cāmarairamarocchritaiḥ |",
  "SA07n955:11": "samīraṇasamuddhūtaistaraṅgairiva sāgaraḥ ||5 ||",
  "SA07n955:12": "dhvajaratnapatākābhiḥ śuśubhe kṣoṇimaṇḍalam |",
  "SA07n955:13": "antarikṣamivānekavidyudvallībhirāvṛtam ||6 ||",
  "SA07n955:14": "kālāgarumahādhūmavallīvellitamambaram |",
  "SA07n955:15": "kṛṣṇoragaśatākīrṇaṃ rasātalamivābabhau ||7 ||",
  "SA07n955:16": "brahmāṇḍakukṣimbharibhirbadhirīkṛtadiṅmukhaiḥ |",
  "SA07n955:17": "anekapaṭahadhvānairādhmātamabhavannabhaḥ ||8 ||",
  "SA07n955:18": "airāvatya ivākāśaraṅgeṣvamarayoṣitaḥ |",
  "SA07n955:19": "ghanavādyaravāścakrurakhaṇḍaṃ tāṇḍavakramam ||9 ||",
  "SA07n955:20": "tāsāṃ taralasañcāradṛṣṭibhirmukhamaṇḍalaiḥ |",
  "SA07n955:21": "tārāpathasthalamabhut sahasramṛgalāñchanam ||10 ||",
  "SA07n955:22": "vidyādharāśca gandharvā vīṇāgarbhitapāṇayaḥ |",
  "SA07n955:23": "pūrvāpadānamukharāḥ purastasya pratasthire ||11 ||",
  "SA07n955:24": "mahendrakaravikṣiptāḥ mandārasumanobharāḥ |",
  "SA07n955:25": "bhuvanakṣobhagalitāḥ puṣphurustārakā iva ||12 ||",
  "SA07n955:26": "itthamārādhito devairdaśatritayayojanam |",
  "SA07n955:27": "atītya panthānamasāvagādanavamāṃ nadīm ||13 ||",
  "SA07n955:28": "marālamahilālīḍhamṛṇāladalamedurām |",
  "SA07n955:29": "gambhīramakarārāvamukharīkṛtadiṅmukhām ||14 ||",
  "SA07n955:30": "taraṅgaśīkarāsaratārādanturitāmbarām |",
  "SA07n955:31": "sarasīruhasaurabhyasurabhīkṛtamārutām ||15 ||",
  "SA07n955:32": "kallolavallīvalayasamullāsitasārasām |",
  "SA07n955:33": "kalahaṃsakalatrāṇāṃ kaṇṭhadaghnormimaṇḍalīm ||16 ||",
  "SA07n955:34": "mīnavikṣiptakalhārapuñjakiñjalkarañjitām |",
  "SA07n955:35": "vinidrakamalodīrṇamadhudravataraṅgitām ||17 ||",
  "SA07n955:36": "tāraṇāya mahāmbhodhestanvan guṇanikāmiva |",
  "SA07n955:37": "cintāyuktena vāhena tāṃ nadīmudatītarat ||18 ||",
  "SA07n955:38": "uttīrya tasyāḥ puline turagādavatīrya saḥ |",
  "SA07n955:39": "channaṃ nivartayāmāsa datvā bhūṣāśca vāhanam ||19 ||",
  "SA07n955:40": "ādikalpasamudbhūtāmādibrahmasamāhṛtām |",
  "SA07n955:41": "agrahīdagraṇīḥ puṃsāṃ tapodhanapariṣkriyām ||20 ||",
  "SA07n955:42": "ādāya tāpasākalpamanalpaguṇagumbhitam |",
  "SA07n955:43": "ācchādya tena cātmānamadhatta tapasi sthitim ||21 ||",
  "SA07n955:44": "athāvalokya lokeśaṃ dīkṣitaṃ śakradiṅmukham |",
  "SA07n955:45": "ānandamandahasitairiva pāṇḍaratāmayāt ||22 ||",
  "SA07n955:46": "samastalokanāthasya tasya śāsturivājñayā |",
  "SA07n955:47": "śatamanyudiśā'dhatta sandhyāpāṭalamambaram ||23 ||",
  "SA07n955:48": "tasyāvalokanāyaiva śāsyavaṃśaśikhāmaṇeḥ |",
  "SA07n955:49": "adhyāsta kūlakūṭasthaḥ prathamādriṃ gabhastimān ||24 ||",
  "SA07n955:50": "ajñānamevaṃ jagatāmapasāryaṃ tvayetyapi |",
  "SA07n955:51": "asyādiśanniva ravirandhakāramapākarot ||25 ||",
  "SA07n955:52": "jñānālokastrijagatāmevameva tvayeti ca |",
  "SA07n955:53": "asyādiśannivālokamāviścakre vikartanaḥ ||26 ||",
  "SA07n955:54": "dīkṣite bhūbhṛtāṃ nāthe nirviṇṇā iva bhūbhṛtaḥ |",
  "SA07n955:55": "aruṇātapalakṣeṇa cakrire valkadhāraṇam ||27 ||",
  "SA07n955:56": "ādityabandhorbodhaikasindhoḥ samudayādiva |",
  "SA07n955:57": "prabodhamudrāmabhajan sakalāḥ kamalākarāḥ ||28 ||",
  "SA07n955:58": "kṛtakṛtyaṃ tamuddiśya kṛtāñjalipuṭā iva |",
  "SA07n955:59": "āabaddhamukulāstasthuraśeṣāḥ kumudākarāḥ ||29 ||",
  "SA07n955:60": "sanmārgadeśikasyāsya tīrthikā iva tejasā |",
  "SA07n955:61": "tapanasya samākrāntāstārakā nistviṣo'bhuvan ||30 ||",
  "SA07n955:62": "avakāśapradānārthamiva tatkīrtisaṃhateḥ |",
  "SA07n955:63": "aśeṣamāśāvivaramānaśe'tiviśālatām ||31 ||",
  "SA07n955:64": "siddhārthamukhaśītāṃśuṃ dṛṣṭvā dīptaṃ divā'pi ca |",
  "SA07n955:65": "vrīḍāvaśādiva vidhurbabhūva vigatacchaviḥ ||32 ||",
  "SA07n955:66": "jagadekagurostasya darśanādiva dīptimān |",
  "SA07n955:67": "vigatodayarāgaśrīrviveśākāśamāśramam ||33 ||",
  "SA07n955:68": "manorathaśataprāptapravrajyārasanirvṛtaḥ |",
  "SA07n955:69": "dināni kānicit tasyāstīre cikṣepa deśikaḥ ||34 ||",
  "SA07n955:70": "anyedyuratha bhikṣārthamādibhikṣurbubhukṣitaḥ |",
  "SA07n955:71": "vyatītya dūramadhvānaṃ bimbasārapurīmagāt ||35 ||",
  "SA07n955:72": "viśaṅkaṭaśilāsālavijitāvadhibhūdharān |",
  "SA07n955:73": "pātālāgādhaparikhāpalvalīkṛtasāgarām ||36 ||",
  "SA07n955:74": "ghoṭīkhurapuṭīkoṭikroḍīkṛtadharātalām |",
  "SA07n955:75": "mādyanmadāvalādhīśamadapaṅkilavīthikām ||37 ||",
  "SA07n955:76": "māṇikyasaudhavalabhīvalamānamarālikām |",
  "SA07n955:77": "vātāyanamukhodīrṇadhūmarājivirājitām ||38 ||",
  "SA07n955:78": "bālācalatulākoṭivācālaharidañcalām |",
  "SA07n955:79": "mandānilasamādhūtadhvajacūḍālamandirām ||39 ||",
  "SA07n955:80": "valārikārmukasmeramaṇitoraṇamāṃsalām |",
  "SA07n955:81": "vallīkisalayārabdharathyāvandanamālikām ||40 ||",
  "SA07n955:82": "viśālaviśikhābhogamekhalojjvalamadhyamām |",
  "SA07n955:83": "vihāravāpikāvīcīsamīcīnopaśākhikām ||41 ||",
  "SA07n955:84": "tatra bhikṣāṃ samādātuṃ tapodhanaśikhāmaṇiḥ |",
  "SA07n955:85": "vīthīṣu vīthīṣu śanairvijahāra vināyakaḥ ||42 ||",
  "SA07n955:86": "mohāpanodamapyenaṃ munīndramabhivīkṣitāḥ |",
  "SA07n955:87": "mugdhā vidagdhāḥ sakalā mohanidrāṃ prapedire ||43 ||",
  "SA07n955:88": "vigatonmeṣasammeṣaviṣphārīkṛtacakṣuṣām |",
  "SA07n955:89": "manobhavārirapyāsāṃ manobhavamajījanat ||44 ||",
  "SA07n955:90": "tatra bhikṣāṃ samādāya śikṣāpādavicakṣaṇaḥ |",
  "SA07n955:91": "tadabhyarṇagataṃ tūrṇaṃ śiloccayamaśiśriyat ||45 ||",
  "SA07n955:92": "upakaṇṭhakalālāpakālakaṇṭhamanoharam |",
  "SA07n955:93": "kaṇṭhīravakarāghātacūrṇīkṛtagajākulam ||46 ||",
  "SA07n955:94": "vetaṇḍaśuṇḍādaṇḍābhakuṇḍalīśvaramaṇḍitam |",
  "SA07n955:95": "śikhaṇḍimaṇḍalārabdhatāṇḍavaṃ pāṇḍarāhvayam ||47 ||",
  "SA07n955:96": "viśālaśikharoddeśaviśrāntajaladādhvagam |",
  "SA07n955:97": "viharanmattamātaṅgapunaruktamahopalam ||48 ||",
  "SA07n955:98": "viśaṅkaṭaśilākoṭipāṭitāmbarakoṭaram |",
  "SA07n955:99": "pañcāsyapāṇioaryastagajamauktikavistṛtam ||49 ||",
  "SA07n955:100": "nirjharīpūranirdhautakaladhautaśilātalam |",
  "SA07n955:101": "mekhalopāntavilasatpulindapṛtanāpatim ||50 ||",
  "SA07n955:102": "taḍāke tasya siddhārthaḥ snātvā nikaṭavartini |",
  "SA07n955:103": "sthitvā taṭaśilāpaṭṭe bhikṣānnarasamanvabhūt ||51 ||",
  "SA07n955:104": "aparedyurvinirgatya tasmādeṣa purāntare |",
  "SA07n955:105": "piṇḍapātavidhiṃ kṛtvā prāpadabhyarṇakānanam ||52 ||",
  "SA07n955:106": "taḍākanikaṭe nadyāstaṭe śaile ca kānane |",
  "SA07n955:107": "nivasan divasāneṣa ninye mānyo bahūnapi ||53 ||",
  "SA07n955:108": "tapovaneṣu dhanyeṣu duḥsādhāni tapāṃsyapi |",
  "SA07n955:109": "cacāra dhīrahṛdayaḥ saṃsārakleśaśāntaye ||54 ||",
  "SA07n955:110": "aprāpya nirvāṇapadaṃ duścaraiśvaritairapi |",
  "SA07n955:111": "ko vā'bhyupāyastasyārthe bhavedityākulo'bhavat ||55 ||",
  "SA07n955:112": "ekadā pāramībhāgyaparipākaprakāśanam |",
  "SA07n955:113": "svapnapañcakamadrākṣīt sucaritranidhiḥ prage ||56 ||",
  "SA07n955:114": "dṛṣṭvā'vabudhya svapnārthaṃ pratyavetya vicakṣaṇaḥ |",
  "SA07n955:115": "niścikāyāhamadyaiva nirvṛtiṃ prāpnuyāmiti ||57 ||",
  "SA07n955:116": "kṛtvā dinamukhācāraṃ bhikṣāvelāṃ pratīkṣya saḥ |",
  "SA07n955:117": "āsāñcakre vaṭasyādhaḥ pūjāvihitasatkṛteḥ ||58 ||",
  "SA07n955:118": "atha kācid viśālākṣī devatāṃ tannivāsinom |",
  "SA07n955:119": "adhikṛtya tadā nitye pāyasaṃ prārthanāparā ||59 ||",
  "SA07n955:120": "tacchaṅkayaiva sā tasmai dadau pātreṇa pāyasam |",
  "SA07n955:121": "tadādāya mahāsattvo yayau nairañjarātaṭam ||60 ||",
  "SA07n955:122": "tasyāḥ śaranniśākāśavimale salile muniḥ |",
  "SA07n955:123": "snātvā suvarṇapātrasthaṃ bubhuje pāyasaṃ budhaḥ ||61 ||",
  "SA07n955:124": "tataḥ kisalayālokabālātapavilāsini |",
  "SA07n955:125": "manojñakokilālāpavācālaharidañcale ||62 ||",
  "SA07n955:126": "mandānilādhūtalatāḍolādurlalitālini |",
  "SA07n955:127": "bālacūtāṃkurāsvādamodamānavanapriye ||63 ||",
  "SA07n955:128": "mandārakorakasyandimakarandasugandhini |",
  "SA07n955:129": "madagandhavahaspandakandalīkṛtakautuke ||64 ||",
  "SA07n955:130": "utphullamañjarīpuñjapiñjarīkṛtasatpathe |",
  "SA07n955:131": "bhramadbhramarajhaṅkārahuṅkāracakitādhvage ||65 ||",
  "SA07n955:132": "vihaṅgapakṣavikṣiptaparāgabharapāṃsule |",
  "SA07n955:133": "mākandamadhusandohajambālitamahītale ||66 ||",
  "SA07n955:134": "praphullasumanovallīmatallīyutamārute |",
  "SA07n955:135": "vasantakālasāmantasāmrājyamaṇimaṇḍape ||67 ||",
  "SA07n955:136": "tālī-tamāla-hintālabahule sālakānane |",
  "SA07n955:137": "sthitvā mādhyandinaṃ tāpaṃ nināya naranāyakaḥ ||68 ||",
  "SA07n955:138": "dināvasāne samprāpte yāmamātrāvadhau yataḥ |",
  "SA07n955:139": "utthāya bhagavān bodhiṃ prapede prājyavikramaḥ ||69 ||",
  "SA07n955:140": "brahmaṇopahitān darbhān ādāya nijapāṇionā |",
  "SA07n955:141": "cikṣepa deśikavaraḥ prācye bodhimahītale ||70 ||",
  "SA07n955:142": "tatra kandarpadarpāṇāmbhedyamatikomalam |",
  "SA07n955:143": "aparājitaparyaṅkam āvirāsīnmahāsanam ||71 ||",
  "SA07n955:144": "ārurohāsanaṃ tuṅgam anaṅgaripumadbhutam |",
  "SA07n955:145": "aṃśumāniva pūrvādrim aśeṣajanabodhakaḥ ||72 ||",
  "SA07n955:146": "āruḍhabodhiparyaṅkam abhaṃguraguṇaṃ surāḥ |",
  "SA07n955:147": "amumārebhire stotum avāṅmanasagocaram ||73 ||",
  "SA07n955:148": "namaḥ suguṇamāṇikyasindhave ravibandhave |",
  "SA07n955:149": "namaḥ saṃsārapāthodhisetave muniketave ||74 ||",
  "SA07n955:150": "namaḥ sakalasaṃkleśahāriṇe guṇahāriṇe |",
  "SA07n955:151": "namaḥ samastatattvārthavedine'dvayavādine ||75 ||",
  "SA07n955:152": "karuṇāpūralaharīparīvāhitacakṣuṣe |",
  "SA07n955:153": "bhāgadheyanidhānāya bhagavan ! bhavate namaḥ ||76 ||",
  "SA07n955:154": "kandarpadarpanirbhedakarmaṭhastvaṃ na cāparaḥ |",
  "SA07n955:155": "pañcānanaṃ vinā ko hi kuñjaraṃ śāsituṃ kṣamaḥ! ||77 ||",
  "SA07n955:156": "śūrastvameva durvāragarvatīrthikamardane |",
  "SA07n955:157": "mandareṇa vinā sindhuṃ mathituṃ kena pāryate ! ||78 ||",
  "SA07n955:158": "culukīkaraṇe śūrastvameva bhavavāridheḥ |",
  "SA07n955:159": "kumbhayoniṃ vinā ko hi kovidaḥ sindhucūṣaṇe ||79 ||",
  "SA07n955:160": "kuśalo'tra bhavāneva śroṇīvalayabodhane |",
  "SA07n955:161": "ko vā vidhurvinā candraṃ kumudākarahāsane ! ||80 ||",
  "SA07n955:162": "bhavakleśaṃ tvameveśa ! niḥśeṣayitumīśiṣe |",
  "SA07n955:163": "hartumanyaḥ kimīśīta haridaśvādṛte tamaḥ ||81 ||",
  "SA07n955:164": "etābhireṣāṃ stutibhiredhamānaguṇodayam |",
  "SA07n955:165": "bodhimūlatalārūḍhaṃ buddhaṃ śuśrāva manmathaḥ ||82 ||",
  "SA07n955:166": "śrutvā manobhūḥ kṣubhitāntarātmā viraktabuddhāpaśadaṃ vijetum ||",
  "SA07n955:167": "ko vā'bhyupāyo bhuvane mama syādityāśu cintājvaranirduto'bhūt ||83 ||",
  "SA07n955:168": "iti śrībuddhaghoṣaviracite padyacūḍāmaṇināmni mahākāvye navamaḥ sargaḥ ||"
}