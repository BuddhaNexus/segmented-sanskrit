{
  "S04n442:0": "madhyamaka-śālistambasūtram |",
  "S04n442:1": "namo buddhāya ||",
  "S04n442:2": "anirodhamanutpādamanucchedamaśāśvatam |",
  "S04n442:3": "anekārthamanānārthamanāgamamanirgamam ||",
  "S04n442:4": "yaḥ pratītyasamutpādaṃ prapañcopaśamaṃ śivam |",
  "S04n442:5": "deśayāmāsa saṃbuddhastaṃ vande vadatāṃ varam ||",
  "S04n442:6": "pratītyasamutpāda iti kasmāducyate ?",
  "S04n442:7": "sahetukaḥ sapratyayo nāhetuko nāpratyaya ityucyate |",
  "S04n442:8": "atha ca punarayaṃ pratītyasamutpādo dvābhyāṃ kāraṇābhyāmutpadyate |",
  "S04n442:9": "katamābhyāṃ dvābhyāṃ kāraṇābhyāmutpadyate ?",
  "S04n442:10": "hetūpanibandhataḥ pratyayopanibandhataśceti |",
  "S04n442:11": "so'pi dvividho draṣṭavyaḥ-bāhyaśca ādhyātmikaśca ||",
  "S04n442:12": "tatra bāhyasya pratītyasamutpādasya hetūpanibandhaḥ katamaḥ ?",
  "S04n442:13": "yadidaṃ bījādaṅkuraḥ,",
  "S04n442:14": "aṅkurātpatram,",
  "S04n442:15": "patrātkāṇḍam,",
  "S04n442:16": "kāṇḍānnāḍam,",
  "S04n442:17": "nāḍāddaṇḍaḥ,",
  "S04n442:18": "daṇḍādgarbhaḥ,",
  "S04n442:19": "garbhācchūkaḥ,",
  "S04n442:20": "śūkātpuṣpam,",
  "S04n442:21": "puṣpātphalamiti |",
  "S04n442:22": "asati bīje aṅkuro na bhavati,",
  "S04n442:23": "evaṃ yāvat asati puṣpe phalaṃ na bhavati |",
  "S04n442:24": "sati tu bīje aṅkurasya abhinirvṛttirbhavati,",
  "S04n442:25": "evaṃ yāvat sati ca puṣpe phalasyābhinirvṛttirbhavati |",
  "S04n442:26": "tatra ca punarbījasya naivaṃ bhavati-ahamaṅkuraṃ nirvartayāmīti |",
  "S04n442:27": "etena nirīhatvam |",
  "S04n442:28": "aṅkurasyāpi naivaṃ bhavati-ahaṃ bījenābhinirvartita iti |",
  "S04n442:29": "evaṃ yāvatpuṣpasya naivaṃ bhavati-ahaṃ phalamabhinirvartayāmīti |",
  "S04n442:30": "phalasyāpi naivaṃ bhavati-ahaṃ puṣpeṇābhinirvartita iti |",
  "S04n442:31": "atha bīje sati ca kāraṇabhūte aṅkurasyābhinirvṛttiḥ prādurbhāvo bhavati,",
  "S04n442:32": "evaṃ yāvatpuṣpe sati phalasyābhinirvṛttiḥ prādurbhāvo bhavati |",
  "S04n442:33": "evaṃ ca bāhyasya pratītyasamutpādasya hetūpanibandho draṣṭavyaḥ ||",
  "S04n442:34": "punaḥ kathaṃ bāhyasya pratītyasamutpādasya pratyayopanibandho draṣṭavyaḥ ?",
  "S04n442:35": "ṣaṇṇāṃ dhātūnāṃ samavāyāt |",
  "S04n442:36": "svabhāvadhāraṇāddhātuḥ |",
  "S04n442:37": "katameṣāṃ ṣaṇṇāṃ dhātūnāṃ samavāyāt ?",
  "S04n442:38": "yadidaṃ pṛthivyaptejovāyvākāśadhātusamanvayādbāhyasya pratītyasamutpādasya pratyayopanibandho draṣṭavyaḥ |",
  "S04n442:39": "tatra pṛthividhāturbījasya saṃdhāraṇakṛtyaṃ karoti,",
  "S04n442:40": "abdhāturbījaṃ snehayati,",
  "S04n442:41": "tejodhāturbījaṃ paripācayati,",
  "S04n442:42": "vāyudhāturbījamabhinirharati,",
  "S04n442:43": "ākāśadhāturbījasyānāvaraṇakṛtyaṃ karoti,",
  "S04n442:44": "ṛturapi bījasya pariṇāmakṛtyaṃ karoti |",
  "S04n442:45": "asatsu pratyayeṣu bījādaṅkurasyābhinirvṛttirna bhavati |",
  "S04n442:46": "yadā bāhyaśca pṛthivīdhāturavikalo bhavati,",
  "S04n442:47": "evamaptejovāyvākāśaṛtudhātavaścāvikalā bhavanti,",
  "S04n442:48": "tatasteṣāṃ sarveṣāṃ samavāyādbīje nirudhyamāne aṅkurasyābhinirvṛttirbhavati |",
  "S04n442:49": "tatra pṛthivīdhātornaivaṃ bhavati-ahaṃ bījasya dhāraṇākṛtyaṃ karomi iti |",
  "S04n442:50": "evaṃ yāvadṛtorapi naivaṃ bhavati-ahaṃ bījasya pariṇāmanākṛtyaṃ karomi iti |",
  "S04n442:51": "aṅkurasyāpi naivaṃ bhavati-ahamebhiḥ pratyayairjanita iti |",
  "S04n442:52": "atha punaḥ satsu pratyayeṣu teṣu bīje nirudhyamāne aṅkurasyābhinirvṛttirbhavati |",
  "S04n442:53": "sa cāyamaṅkuro na svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno nāpyahetusamutpannaśca |",
  "S04n442:54": "pṛthivyaptejovāyvākāśadhātusamavāyādbije nirudhyamāne aṅkurasyābhinirvṛttirbhavati |",
  "S04n442:55": "evaṃ bāhyasya pratītyasamutpādasya pratyayopanibandho draṣṭavyaḥ ||",
  "S04n442:56": "tatra bāhyaḥ pratītyasamutpādaḥ pañcabhiḥ kāraṇairdraṣṭavyaḥ |",
  "S04n442:57": "katamaiḥ pañcabhiḥ ?",
  "S04n442:58": "na śāśvatato nocchedato na saṃkrāntitaḥ parīttahetuto vipulaphalābhinirvṛttitaḥ tatsadṛśānuprabandhataśceti |",
  "S04n442:59": "kathaṃ na śāśvatata iti ?",
  "S04n442:60": "yasmādanyo'ṅkuro'nyadbījam,",
  "S04n442:61": "na ca yadeva bījaṃ sa evāṅkuraḥ |",
  "S04n442:62": "atha ca punarbījaṃ nirudhyate,",
  "S04n442:63": "aṅkuraścotpadyate |",
  "S04n442:64": "ato na śāśvatataḥ ||",
  "S04n442:65": "kathaṃ punarnocchedataḥ ?",
  "S04n442:66": "na ca pūrvaniruddhādbījādaṅkuro niṣpadyate,",
  "S04n442:67": "nāpyaniruddhādbījāt |",
  "S04n442:68": "api ca bījaṃ ca nirudhyate,",
  "S04n442:69": "tasminneva samaye'ṅkura utpadyate,",
  "S04n442:70": "tulādaṇḍonnāmāvanāmavat |",
  "S04n442:71": "ato nocchedataḥ ||",
  "S04n442:72": "kathaṃ na saṃkrāntitaḥ ?",
  "S04n442:73": "visadṛśo bījādaṅkura ityato na saṃkrāntitaḥ ||",
  "S04n442:74": "kathaṃ parīttahetuto vipulaphalābhinirvṛttitaḥ ?",
  "S04n442:75": "parīttaṃ bījamupyate (vyāptitvāt-avyā)",
  "S04n442:76": "vipulaṃ phalamabhinirvartayati,",
  "S04n442:77": "ityataḥ parīttahetuto vipulaphalābhinirvṛttitaḥ ||",
  "S04n442:78": "kathaṃ tatsadṛśānubandhataḥ ?",
  "S04n442:79": "yādṛśaṃ bījamupyate tādṛśaṃ phalamabhinirvartayati,",
  "S04n442:80": "ityataḥ tatsadṛśānubandhataśceti |",
  "S04n442:81": "evaṃ bāhyaḥ pratītyasamutpādaḥ pañcabhiḥ kāraṇairdraṣṭavyaḥ ||",
  "S04n442:82": "tatra punaścādhyātmikasya pratītyasamutpādasya hetūpanibandhaḥ katamaḥ ?",
  "S04n442:83": "yadidamavidyāpratyayāḥ saṃskārāḥ,",
  "S04n442:84": "yāvajjātipratyayaṃ jarāmaraṇamiti |",
  "S04n442:85": "avidyā cennābhaviṣyat,",
  "S04n442:86": "naivaṃ saṃskārāḥ prajñāsyante |",
  "S04n442:87": "evaṃ yāvadyadi jātirnābhaviṣyat (skandhānāṃ pañcānāṃ prādurbhāvo jātiriti)",
  "S04n442:88": ", tatra jarāmaraṇaṃ na prajñāsyate |",
  "S04n442:89": "atha ca satyāmavidyāyāṃ saṃskārāṇāmabhinirvṛttirbhavatīti |",
  "S04n442:90": "tatrāvidyāyā naivaṃ bhavati-ahaṃ saṃskārānabhinirvartayāmīti |",
  "S04n442:91": "punaḥ sarvasaṃskārāṇāmapyevaṃ na bhavati-vayamavidyayā abhinirvartitā iti |",
  "S04n442:92": "evaṃ yāvajjāteḥ(skandhaprādurbhāvasya)",
  "S04n442:93": "naivaṃ bhavati-ahaṃ jarāmaraṇamabhinirvartayāmīti |",
  "S04n442:94": "jarāmaraṇasyāpi naivaṃ bhavati-ahaṃ jātyābhinirvartita iti |",
  "S04n442:95": "atha ca satyāmavidyāyāṃ saṃskārāṇāmabhinirvṛttiebhavati prādurbhāva eva,",
  "S04n442:96": "evaṃ yāvat jātyāṃ satyāṃ jarāmaraṇasyābhinirvṛttiḥ prādurbhāvo bhavati |",
  "S04n442:97": "evamādhyātmikasya pratītyasamutpādasya hetūpanibandho draṣṭavyaḥ ||",
  "S04n442:98": "punaḥ kathamādhyātmikasya pratītyasamutpādasya pratyayopanibandho draṣṭavyaḥ ?",
  "S04n442:99": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ |",
  "S04n442:100": "tatrādhyātmikasya pratītyasamutpādasya pṛthivīdhātuḥ katama iti ?",
  "S04n442:101": "yo'yaṃ kāyasya saṃśleṣataḥ (saṃparkāt)",
  "S04n442:102": "kaṭhinabhāvamabhinirvartayati,",
  "S04n442:103": "ayamucyate pṛthivīdhātuḥ ||",
  "S04n442:104": "yaḥ punaḥ kāyasya parigrahakṛtvaṃ (svīkārasaṃcayakṛtyaṃ)",
  "S04n442:105": "karoti, ayamucyate abdhātuḥ ||",
  "S04n442:106": "yaśca punaḥ kāyasya aśitaṃ pītaṃ bhakṣitaṃ paripācayati ayamucyate tejodhātuḥ ||",
  "S04n442:107": "yaḥ kāyasya āśvāsapraśvāsakṛtyaṃ (vāyorākarṣaṇamāśvāsaḥ etatkṛtyaṃ)",
  "S04n442:108": "karoti, ayamucyate vāyudhātuḥ ||",
  "S04n442:109": "yaḥ kāyasyāntaḥśauṣiryabhāvamabhinirvartayati,",
  "S04n442:110": "ayamucyate ākāśadhātuḥ ||",
  "S04n442:111": "yo nāmarūpamabhinirvartayati naḍakalāpayogena cakṣurādipañcavidhavijñānakāya (vijñānasamūha)",
  "S04n442:112": "- saṃyuktaṃ sāsravaṃ (sāvaraṇaṃ)",
  "S04n442:113": "manovijñānam,",
  "S04n442:114": "ayamucyate vijñānadhātuḥ ||",
  "S04n442:115": "asatsu pratyayeṣu kāyasyotpattirna bhavati |",
  "S04n442:116": "yadā cādhyātmikaḥ pṛthivīdhāturavikalo bhavati,",
  "S04n442:117": "evamaptejovāyvākāśavijñānadhātavaścāvikalā bhavanti,",
  "S04n442:118": "tatsteṣāṃ sarveṣāṃ samavāyātkāyasyotpattirbhavati |",
  "S04n442:119": "tatra pṛthivīdhātornaivaṃ bhavati-ahaṃ kāyasya kaṭhinatvamabhinirvartayāmīti |",
  "S04n442:120": "abdhātornaivaṃ bhavati-ahaṃ kāyasyānuparigrahaṃ karomīti |",
  "S04n442:121": "tejodhātornaivaṃ bhavati-ahaṃ kāyasya aśitapītakhāditaṃ paripācayāmīti |",
  "S04n442:122": "vāyudhātornaivaṃ bhavati-ahaṃ kāyasyāśvāsapraśvāsakṛtyaṃ karomīti |",
  "S04n442:123": "ākāśadhātornaivaṃ bhavati-ahaṃ kāyasyāntaḥśauṣiryabhāvamabhinirvartayāmīti |",
  "S04n442:124": "vijñānadhātornaivaṃ bhavati-ahaṃ kāyamabhinirvartayāmīti |",
  "S04n442:125": "kāyasyāpi naivaṃ bhavati-ahamebhiḥ pratyayaviśeṣairjanita iti ||",
  "S04n442:126": "atha ca satsu pratyayeṣu kāyasyotpattirbhavati ||",
  "S04n442:127": "tatra pṛthivīdhāturnātmā (na mukto na baddho)",
  "S04n442:128": "na jīvo na janturna manujo na mānavo na strī na puruṣo na napuṃsakaṃ na cāhaṃ na ca mama,",
  "S04n442:129": "nāpyanyasya kasyacit |",
  "S04n442:130": "(evaṃ abdhātustejodhāturvāyudhāturākāśadhāturvijñānadhāturnātmā.............. nāpyanyasya kasyacit ) ||",
  "S04n442:131": "tatrāvidyā katamā ?",
  "S04n442:132": "yā eṣveva ṣaḍdhātuṣu ekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā sattvajīvajantupoṣapuruṣapudgalamanujamānavasaṃjñā ahaṃkāramamakārasaṃjñā,",
  "S04n442:133": "evamādi vividhamajñānam,",
  "S04n442:134": "iyamucyate avidyeti |",
  "S04n442:135": "evamavidyāyāṃ satyāṃ viṣayeṣu rāgadveṣamohāḥ pravartante |",
  "S04n442:136": "tatra ye rāgadveṣamohā viṣayeṣu,",
  "S04n442:137": "amī ucyante saṃskārā iti ||",
  "S04n442:138": "vastuprajñaptiḥ (indriyavijñānacetanā) vijñānam ||",
  "S04n442:139": "vijñānasahajāścatvāra upādānaskandhāḥ,",
  "S04n442:140": "tannāmarūpam |",
  "S04n442:141": "nāmarūpasaṃśritānīndriyāṇi ṣaḍāyatanam |",
  "S04n442:142": "trayāṇāṃ dharmāṇāṃ saṃnipātaḥ sparśaḥ,",
  "S04n442:143": "(viṣayendriyavijñānasaṃnipāta ityarthaḥ) |",
  "S04n442:144": "sparśānubhāvo vedanā |",
  "S04n442:145": "vedanādhyavasānaṃ tṛṣṇā (adhyavasānaṃ kāṅkṣā sukhādyanubhavaḥ) |",
  "S04n442:146": "tṛṣṇāvaipulyamupādānam |",
  "S04n442:147": "upādānanirjātaṃ punarbhavajanakaṃ karma bhavaḥ |",
  "S04n442:148": "bhavahetukaḥ skandhaprādurbhāvo jātiḥ |",
  "S04n442:149": "skandhaparipāko jarā (skandhajīrṇatetyarthaḥ) |",
  "S04n442:150": "skandhavināśo maraṇam |",
  "S04n442:151": "mriyamāṇasya mūḍhasya sābhiṣvaṅgasyāntardāhaḥ śokaḥ |",
  "S04n442:152": "śokenālapanaṃ paridevanam |",
  "S04n442:153": "cakṣurādipañcavijñānakāyasaṃyuktaṃ asātānuśayanaṃ duḥkhapaścāttāpaṃ duḥkha(m) |",
  "S04n442:154": "manasikāra saṃprayuktaṃ mānasaṃ duḥkha(m)",
  "S04n442:155": "daurmanasyam |",
  "S04n442:156": "ye cāpyanye evamādayaḥ kleśāḥ,",
  "S04n442:157": "upakleśā upāyāsāḥ (manovikalpajātamāyāśāṭhyadainyakāmarāgādayaste sarve | peyālam) ||",
  "S04n442:158": "punaraparam-tattve'pratipattiḥ mithyāpratipattirajñānam (saṃvṛtiparamārthayorvibhāgājñānaṃ ajñānam) |",
  "S04n442:159": "avidyāyāṃ satyāṃ trividhāḥ saṃskārā abhinirvartante-puṇyopagā apuṇyopagā aniñjyopagāśceti saṃbhāvyante avidyāpratyayāḥ saṃskārā iti |",
  "S04n442:160": "puṇyopagānāṃ saṃskārāṇāṃ puṇyopagameva vijñānaṃ bhavati,",
  "S04n442:161": "apuṇyopagānāṃ saṃskārāṇāṃ apuṇyopagameva vijñānaṃ bhavati,",
  "S04n442:162": "aniñjyopagānāṃ saṃskārāṇāmaniñjyo pagameva vijñānaṃ bhavati |",
  "S04n442:163": "idamucyate saṃskārapratyayaṃ vijñānamiti ||",
  "S04n442:164": "tadevaṃ vijñānapratyayaṃ nāmarūpam ||",
  "S04n442:165": "nāmarūpavivṛddhyā ṣaḍbhirāyatagadvāraiḥ kṛtyakriyā(ḥ)",
  "S04n442:166": "pravartante,",
  "S04n442:167": "tannāmarūpapratyayaṃ ṣaḍāyatanamucyate ||",
  "S04n442:168": "ṣaḍbhya āyatanebhyaḥ ṣaṭ sparśakāyasamūhāḥ pravartante,",
  "S04n442:169": "ayaṃ ṣaḍāyatanapratyayaḥ sparśa ucyate ||",
  "S04n442:170": "yajjātīyaḥ sparśo bhavati,",
  "S04n442:171": "tajjātīyā vedanā pravartate,",
  "S04n442:172": "iyaṃ sparśapratyayā vedanā ucyate ||",
  "S04n442:173": "yastāṃ vedanā (vedayāti)",
  "S04n442:174": "viśeṣeṇāsvādayati abhinandati adhyavasa(sya ?)",
  "S04n442:175": "ti (kāṅkṣati)",
  "S04n442:176": "adhitiṣṭhati,",
  "S04n442:177": "sā vedanāpratyayā tṛṣṇetyucyate ||",
  "S04n442:178": "āsvādanābhinandanaṃ ādhyavasāyasthānam,",
  "S04n442:179": "na me priyarūpasātarūpaiḥ pañcabhiḥ kāmaguṇairviyogo bhavatu aparityāgaḥ,",
  "S04n442:180": "bhūyobhūyaśca prārthanā,",
  "S04n442:181": "idaṃ tṛṣṇāpratyayamupādānamityucyate ||",
  "S04n442:182": "evaṃ prārthayamānaḥ punarbhavajanakaṃ karma samutthāpayati kāyena manasā vācā,",
  "S04n442:183": "sa upādānapratyayo bhava ityucyate ||",
  "S04n442:184": "yat karmanirjātānāṃ skandhānāmabhinirvṛttiḥ,",
  "S04n442:185": "sā bhavapratyayā jātirityucyate ||",
  "S04n442:186": "yo jātyabhinirvṛttānāṃ skandhānāmupacayaparipākādvināśo bhavati,",
  "S04n442:187": "tadidaṃ jātipratyayaṃ jarāmaraṇamityucyate |",
  "S04n442:188": "( peyālam, tatra avidyādiṣu śokaparidevaduḥkhadaurmanasyopāyāsāḥ peyālārthena nidarśitāḥ ) ||",
  "S04n442:189": "tatra vijñānaṃ bījasvabhāvatvena hetuḥ |",
  "S04n442:190": "karma kṣetrasvabhāvatvena hetuḥ |",
  "S04n442:191": "avidyā tṛṣṇā ca kleśasvabhāvatvena hetuḥ |",
  "S04n442:192": "karmakleśā vijñānabījaṃ janayanti |",
  "S04n442:193": "tatra karma vijñānabījasya kṣetrakāryaṃ karoti,",
  "S04n442:194": "tṛṣṇā vijñānabījaṃ snehayati,",
  "S04n442:195": "avidyā vijñānabījamavakirati |",
  "S04n442:196": "satāmeṣāṃ pratyayānāṃ vijñānabījasya abhinirvṛttirbhavati |",
  "S04n442:197": "tatra karmaṇo naivaṃ bhavati-ahaṃ vijñānabījasya kṣetrakāryaṃ karomīti |",
  "S04n442:198": "tṛṣṇāyā api naivaṃ bhavati-ahaṃ vijñānabījaṃ snehayāmīti |",
  "S04n442:199": "avidyāyā api naivaṃ bhavati-ahaṃ vijñānabījamavakirāmīti |",
  "S04n442:200": "vijñānabījasyāpi naivaṃ bhavati-ahamebhiḥ pratyayai(pratītyotpādai)",
  "S04n442:201": "rjanita iti ||",
  "S04n442:202": "api tu vijñānabījaṃ karmakṣetrapratiṣṭhitaṃ tṛṣṇāsnehābhisyanditamavidyāvakīrṇaṃ virohati |",
  "S04n442:203": "nāmarūpāṅkurasyābhinirvṛttirbhavati ||",
  "S04n442:204": "sa cāsau nāmarūpāṅkuro na svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno nāpyahetusamutpannaḥ |",
  "S04n442:205": "atha na mātāpitṛsaṃyogāt ṛtusamavāyādanyeṣāṃ ca pratyayānāṃ samavāyādāsvādātprabuddhaṃ vijñānabījaṃ tatratropapattyā mātuḥ kukṣau nāmarūpāṅkuramabhinirvartayati,",
  "S04n442:206": "asvāmikeṣu (dharmanairātmyena)",
  "S04n442:207": "adharmeṣu (pudgalanairātmyena)",
  "S04n442:208": "amameṣu aparigraheṣu apratyarthikeṣu ākāśasameṣu māyālambanasvabhāveṣu,",
  "S04n442:209": "hetupratyayānāmavaikalyāt |",
  "S04n442:210": "(peyālam, peyālaśabdena sāvaśeṣaṃ nirdiśati) ||",
  "S04n442:211": "tadyathā-pañcabhiḥ kāraṇaiścakṣurvijñānamutpadyate |",
  "S04n442:212": "katamaiḥ pañcabhiḥ ?",
  "S04n442:213": "cakṣuśca pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam |",
  "S04n442:214": "tatra cakṣurvijñānasya cakṣurāśrayakṛtyaṃ karoti,",
  "S04n442:215": "rūpamālambanakṛtyaṃ karoti,",
  "S04n442:216": "āloko'vabhāsakṛtyaṃ karoti,",
  "S04n442:217": "ākāśamanāvaraṇakṛtyaṃ karoti,",
  "S04n442:218": "tajjamanasikāraḥ samanvāharaṇakṛtyaṃ karoti |",
  "S04n442:219": "asatsu pratyayeṣu cakṣurvijñānaṃ notpadyate |",
  "S04n442:220": "yadā cakṣurādhyātmikamāyatanamavikalaṃ bhavati,",
  "S04n442:221": "evaṃ rūpālokākāśatajjamanasikārāścāvikalā bhavanti,",
  "S04n442:222": "tataḥ sarveṣāṃ samavāyāccakṣurvijñānasyotpattirbhavati |",
  "S04n442:223": "tatrāpi cakṣuṣo naivaṃ bhavati-ahaṃ cakṣurvijñānasya āśrayakṛtyaṃ karomīti |",
  "S04n442:224": "rūpasyāpi naivaṃ bhavati-ahaṃ cakṣurvijñānasya avalambanakṛtyaṃ karomīti |",
  "S04n442:225": "ālokasyāpi naivaṃ bhavati-ahaṃ cakṣurvijñānasya avabhāsakṛtyaṃ karomīti |",
  "S04n442:226": "ākāśasyāpi naivaṃ bhavati-ahaṃ cakṣurvijñānasya anāvaraṇakṛtyaṃ karomīti |",
  "S04n442:227": "tajjamanasikārasyāpi naivaṃ bhavati-ahaṃ cakṣurvijñānasya samanvāharaṇakṛtyaṃ karomīti |",
  "S04n442:228": "cakṣurvijñānasyāpi naivaṃ bhavati-ahamebhiḥ pratyayasamavāyairjanita iti |",
  "S04n442:229": "atha ca satsu pratyayeṣu cakṣurvijñānasyotpattiḥ prādurbhāvo bhavati |",
  "S04n442:230": "evaṃ śeṣāṇāmindriyāṇāṃ yathāyogaṃ kartavyam ||",
  "S04n442:231": "tatra pratītyasamutpāde na kaściddharmo asmāllokātparalokaṃ saṃkrāmati,",
  "S04n442:232": "(iti śāśvatāntaniṣedhaḥ)",
  "S04n442:233": ", asti ca karmaphalaprativijñaptihetupratyayānāmavaikalyāt |",
  "S04n442:234": "(peyālam) |",
  "S04n442:235": "yathā agnirupādānavaikalyānna jvalati,",
  "S04n442:236": "upādānāvaikalyācca jvalati,",
  "S04n442:237": "evameva karmakleśajanitaṃ vijñānabījaṃ tatratatropapattyā āyatanapratisaṃdhau mātuḥ kukṣau nāmarūpāṅkuramabhinirvartayati,",
  "S04n442:238": "asvāmikeṣu adharmeṣu aparigraheṣu apratyarthikeṣu ākāśasameṣu māyālakṣaṇasvabhāveṣu,",
  "S04n442:239": "hetupratyayānāmavaikalyāt |",
  "S04n442:240": "evaṃ ādhyātmikasya pratītyasamutpādasya pratyayopanibandho draṣṭavyaḥ ||",
  "S04n442:241": "tatra ādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ |",
  "S04n442:242": "katamaiḥ pañcabhiḥ ?",
  "S04n442:243": "yaduta na śāśvatataḥ,",
  "S04n442:244": "nocchedataḥ,",
  "S04n442:245": "na saṃkrāntitaḥ,",
  "S04n442:246": "parittahetutaḥ vipulaphalābhinirvṛttitaḥ,",
  "S04n442:247": "tatsadṛśānubandhataśceti |",
  "S04n442:248": "kathaṃ na śāśvatataḥ ?",
  "S04n442:249": "yasmādanye maraṇāntikāḥ skandhāḥ,",
  "S04n442:250": "anye aupapattyaṃśikāḥ skandhāḥ prādurbhavanti |",
  "S04n442:251": "na tu ya eva maraṇāntikāḥ skandhāḥ,",
  "S04n442:252": "ta eva aupapattyaṃśikāḥ skandhāḥ prādurbhavantīti na |",
  "S04n442:253": "ato hetorna śāśvatataḥ ||",
  "S04n442:254": "kathaṃ punarnocchedataḥ ?",
  "S04n442:255": "na ca pūrvaniruddheṣu maraṇāntikeṣu skandheṣu aupapattyaṃśikāḥ skandhāḥ prādurbhavanti,",
  "S04n442:256": "nāpyaniruddheṣu |",
  "S04n442:257": "api tu maraṇāntikāḥ skandhā nirudhyante,",
  "S04n442:258": "tasminneva samaye aupapattikāśca skandhāḥ punarbhavanti,",
  "S04n442:259": "prādurbhavanti,",
  "S04n442:260": "tulādaṇḍonnāmāvanāmavat |",
  "S04n442:261": "ato nocchedataḥ ||",
  "S04n442:262": "kathaṃ na saṃkrāntita iti ?",
  "S04n442:263": "visadṛśāt sattvanikāyāt visabhāgāḥ skandhā jātyantareṣvabhinirvartante,",
  "S04n442:264": "ato na saṃkrāntitaḥ ||",
  "S04n442:265": "kathaṃ parīttahetuto vipulaphalābhinirvṛttitaḥ ?",
  "S04n442:266": "parīttaṃ karma kriyate,",
  "S04n442:267": "vipulaphalavipāko'nubhūyate,",
  "S04n442:268": "ataḥ parittahetuto vipulaphalābhinirvṛttitaḥ ||",
  "S04n442:269": "kathaṃ tatsadṛśānuprabandhataḥ ?",
  "S04n442:270": "yathāvedanīyaṃ karma kriyate,",
  "S04n442:271": "tathāvedanīyo vipāko'nubhūyate,",
  "S04n442:272": "atastatsadṛśānuprabandhataśceti ||",
  "S04n442:273": "yaḥ kaścidbhadanta śāradvatīputra imaṃ pratītyasamutpādaṃ bhagavatā tathāgatena samyakpraṇītaṃ yathābhūtaṃ samyakprajñayā satatasamitaṃ ajīvaṃ nirjīvaṃ yathāvad(vi)",
  "S04n442:274": "parītaṃ ajātaṃ abhūtaṃ akṛtaṃ asaṃskṛtaṃ apramitaṃ anāvaraṇaṃ śivaṃ abhayaṃ ahāryaṃ avyayaṃ avyupaśamasvabhāvaṃ paśyati,",
  "S04n442:275": "asatyato'saktataḥ asārato rogato gaṇḍataḥ śalyato'nityataḥ duḥkhataḥ śūnyato'nātmataḥ samanupaśyati,",
  "S04n442:276": "sa na pūrvāntaṃ pratisarati-kimahamabhūvamatīte'dhvani āhosvinnābhūvamatīte'dhvani,",
  "S04n442:277": "ko nvahamabhūvamatīte'dhvani |",
  "S04n442:278": "aparāntaṃ vā punarna pratisarati-kiṃ nu bhaviṣyāmyahamanāgate'dhvani,",
  "S04n442:279": "āhosvinna bhaviṣyāmyahamanāgate'dhvani,",
  "S04n442:280": "ko nvahaṃ bhaviṣyāmīti |",
  "S04n442:281": "pratyutpannaṃ vā punarna pratisarati-kiṃ nvidam,",
  "S04n442:282": "kathaṃsvididam,",
  "S04n442:283": "ki santaḥ ke bhaviṣyāma iti ||",
  "S04n442:284": "āryadaśabhūmake'pyuktam- “tatrāvidyātṛṣṇokādānaṃ kleśavartmano vyavacchedaḥ,",
  "S04n442:285": "saṃskārā bhavaśca karmavartmano vyavacchedaḥ,",
  "S04n442:286": "pariśeṣaṃ duḥkhavartmano vyavacchedaḥ |",
  "S04n442:287": "(avidyāpratyayāḥ)",
  "S04n442:288": "saṃskārā ityeṣā pūrvāntikī apekṣā,",
  "S04n442:289": "vijñānaṃ yāvadvedaneti eṣā pratyutpannāpekṣā,",
  "S04n442:290": "tṛṣṇā yāvadbhava iti eṣā aparāntikī apekṣā,",
  "S04n442:291": "ata ūrdhvamasya pravṛttiriti |",
  "S04n442:292": "peyālam ||",
  "S04n442:293": "“ “tasyaivaṃ bhavati-saṃyogāt saṃskṛtaṃ pravartate,",
  "S04n442:294": "visaṃyogānna pravartate |",
  "S04n442:295": "sāmagryā saṃskṛtaṃ pravartate,",
  "S04n442:296": "visāmagryā na pravartate |",
  "S04n442:297": "hanta, vayamevaṃ bahudoṣaduṣṭaṃ saṃskṛtaṃ viditvā asya saṃyogasya asyāśca sāmagryā vyavacchedaṃ kariṣyāmaḥ,",
  "S04n442:298": "na cātyantopaśamaṃ sarva-saṃskārāṇāmadhigamiṣyāmaḥ sattvaparipācanatāyai“ iti ||",
  "S04n442:299": "idaṃ saṃkṣepānmohaśodhanam ||",
  "S04n442:300": "tattvaṃ adharasaṃvṛttyakṣaraṃ saṃvṛtisvabhāvasarvadharmānutpādajñānam |",
  "S04n442:301": "tadāha-rūpaṃ tu dvividham,",
  "S04n442:302": "-varṇataḥ saṃsthānataḥ |",
  "S04n442:303": "te ca viṃśatidhā,",
  "S04n442:304": "tatra nīlādi nava,",
  "S04n442:305": "dīrghādyekādaśa |",
  "S04n442:306": "etatsarvaṃ rūpaṃ pāramārthikaṃ nāstīti pratijñā,",
  "S04n442:307": "svarūpeṇa hetuḥ |",
  "S04n442:308": "svahetunā tathaiva janito yathāvat paramārthikaṃ tu |",
  "S04n442:309": "yathā jalacandraḥ iti dṛṣṭāntaḥ |",
  "S04n442:310": "svarūpeṇa nāsti rupamityasyāyamabhiprāyaḥ |",
  "S04n442:311": "“pararūpeṇa rūpaṃ nāsti,",
  "S04n442:312": "svarūpeṇa vā ubhayarūpeṇa vā anubhayarūpeṇa veti“ śāstram ||",
  "S04n442:313": "utpādakahetupakṣo vikalpaḥ ||",
  "S04n442:314": "“na sat nāsat na sadasat na cāpyanubhayātmakam“ |",
  "S04n442:315": "iti śāstram || ||",
  "S04n442:317": "kartṛpakṣo vikalpaḥ,",
  "S04n442:318": "tatra vilomnā nidarśanam |",
  "S04n442:319": "“na sannāsanna sadasanna cāpyanubhayātmakam |",
  "S04n442:320": "catuḥkoṭivinirmuktaṃ tattvaṃ mādhyamikā viduḥ“ ||",
  "S04n442:321": "“na svati nāpi parato na dvābhyāṃ nāpyahetutaḥ |",
  "S04n442:322": "utpannā jātu dṛśyante bhāvāḥ kvacana kecana“ ||",
  "S04n442:323": "tatra sato vidyamānasyotpādāyogāt vidyamānasyotpāde niravadhijanmaprasaṅgenānavasthā syāt |",
  "S04n442:324": "asadutpāde śaśaviṣāṇādīnāmutpādaprasaṅgāddhetoḥ prāk asaditi cet,",
  "S04n442:325": "tadeva cintyate-hetoḥ kimutpadyate sadasadvā ?",
  "S04n442:326": "ubhayātmakasyotpāde viruddhadharmayorekasvabhāvatābhyupagamaḥ kathaṃ syāt ?",
  "S04n442:327": "bhavatu viruddhadharmabandhanasvarūpaṃ ca pararūpanimittakam |",
  "S04n442:328": "tacca pararūpaṃ viruddhadharmābhyāsaḥ,",
  "S04n442:329": "sa ca bhedakaḥ |",
  "S04n442:330": "yatra parapratipattistatra kiṃ svarūpapratipattireva nāsti ?",
  "S04n442:331": "pratītirasti,",
  "S04n442:332": "na svarūpapratipattiḥ |",
  "S04n442:333": "iyameva pratītiriti cet,",
  "S04n442:334": "tarhi apratītireva pratītiḥ |",
  "S04n442:335": "kiṃ brūmaḥ ? atha ghaṭe paṭābhāvo'sti |",
  "S04n442:336": "ghaṭaḥ paṭo na bhavatīti cet,",
  "S04n442:337": "miśrapratītirapi nāsti |",
  "S04n442:338": "tasmāt ghaṭo bhāvābhāvātmakaḥ,",
  "S04n442:339": "ataḥ siddhāḥ dvirūpatā |",
  "S04n442:340": "satyam, yadi vyavahartavyaikaśarīratāṃ tyaktvā prasahya rūpasyābhāvasya kiṃcidrūpaṃ syāt,",
  "S04n442:341": "tatra hyananyagatikobhayābhāvasvarūpopalambhāt abhāvo vyavahriyate ghaṭasyeti |",
  "S04n442:342": "tasmānna dvisvabhāvasya janma |",
  "S04n442:343": "ahetukotpannaṃ sarvaṃ sarvasmādutpadyate |",
  "S04n442:344": "atha hetuśabdo na nityaikaheturapekṣitaḥ,",
  "S04n442:345": "tasyotpāde sarvadaiva udayavyayau syātām,",
  "S04n442:346": "nityaikahetūtpannāpekṣāyā ayogāt |",
  "S04n442:347": "parāpekṣāyāṃ so'pi anityaḥ,",
  "S04n442:348": "anityaṃ prati vikalpe sarvaṃ pūrvadāpadyate ||",
  "S04n442:349": "ataḥ svasmāt svayamutpadyate,",
  "S04n442:350": "anyasmādvā ?",
  "S04n442:351": "nādyaḥ, prāganutpannaḥ svayamutpadyate |",
  "S04n442:352": "kimanutpannena rūpeṇa utpannena vā ?",
  "S04n442:353": "anutpannena rūpeṇa anutpanna evotpannaḥ,",
  "S04n442:354": "anutpādena rūpeṇotpādāyogāt |",
  "S04n442:355": "atha prāgabhāvaḥ anutpannaśabdavācyaḥ,",
  "S04n442:356": "tat kiṃ prāgabhāvaḥ svena rūpeṇotpadyate ?",
  "S04n442:357": "yadyevam, tadā abhāvanaṃ bhāvaḥ,",
  "S04n442:358": "paścādbhāva iti cet,",
  "S04n442:359": "tatra kimabhāva eva bhāvo bhavati ?",
  "S04n442:360": "evaṃ sati abhāvasya punaḥpunarutpāde na prayojanamutpaśyāmaḥ,",
  "S04n442:361": "anavadhirutpādaśceti pararūpeṇotpāde ca apūrvakotpāda evāṅgīkṛtaḥ syāt |",
  "S04n442:362": "na caivaṃ siddhāntaḥ,",
  "S04n442:363": "utpannena utpāde vā saṃsāreṣu utpādaviramābhāvaprasaṅgaḥ prayojanābhāvaśca |",
  "S04n442:364": "dvitīyo'pi na,",
  "S04n442:365": "anyasmādanyotpādāt |",
  "S04n442:366": "atha vā-svayameva anyarūpeṇa utpadyate,",
  "S04n442:367": "svātmani kāritravirodhaḥ,",
  "S04n442:368": "svātmani kriyāvirodhāt |",
  "S04n442:369": "na parata utpādaḥ,",
  "S04n442:370": "kutastatra siddhasya vā asiddhasya vā ?",
  "S04n442:371": "uktamatrottaram-siddhasya utpādena kim,",
  "S04n442:372": "asiddhasya utpāda eva nāsti |",
  "S04n442:373": "ityādinā'pi ubhayapakṣataḥ pratyekaṃ ye prasahu(jya ?)",
  "S04n442:374": "nte, dvayorbhāve kathaṃ na bhavati iti nyāyāt ||",
  "S04n442:375": "nāpyahetutaḥ,",
  "S04n442:376": "sarvatra sarvadotpādaprasaṅgāt,",
  "S04n442:377": "tathā anutpādaprasaṅgācca |",
  "S04n442:378": "kuta etat ? asmātpramāṇāt |",
  "S04n442:379": "tadyathā-yat svatantraṃ na tat kādācitkam,",
  "S04n442:380": "yathā anyā sāmagrī |",
  "S04n442:381": "svātantryaṃ ca vivādapadam |",
  "S04n442:382": "tasmāt kādācitkatayā paratantratā vyāptā |",
  "S04n442:383": "yat kādācitkaṃ tatparatantram,",
  "S04n442:384": "yathā kuśūlatalanimīlitaṃ bījamaṅkurajananaṃ prati |",
  "S04n442:385": "kādācitkāśca bhāvāḥ |",
  "S04n442:386": "iti vivādapadam |",
  "S04n442:387": "yat paratantraṃ tatpratītyasamutpannam,",
  "S04n442:388": "yathā tadeva vījam |",
  "S04n442:389": "paratantrāśca bhāvā vivādapadam |",
  "S04n442:390": "yatpratītyotpannaṃ tannotpannaṃ svabhāvataḥ |",
  "S04n442:391": "yathā jalacandraḥ pratītyotpannaśca |",
  "S04n442:392": "paratantrāśca bhāvā vivādapadam ||",
  "S04n442:393": "āryacandrapradīpasūtre -",
  "S04n442:394": "yaḥ pratyayairjāyati sa hyajāto",
  "S04n442:395": "na tasya utpāda sabhāvato'sti |",
  "S04n442:396": "yaḥ pratyayādhīnu sa śūnya uktaḥ",
  "S04n442:397": "yaḥ śūnyatāṃ jānati so'pramattaḥ ||",
  "S04n442:398": "iti vacanaṃ dhāryaṃ manasikāryaṃ sarvathā sarvadā sarvadarśibhiḥ ||",
  "S04n442:399": "(madhyamaka-śālistambasūtraṃ samāptam || )"
}