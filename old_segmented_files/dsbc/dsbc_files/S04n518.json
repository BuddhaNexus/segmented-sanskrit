{
  "S04n518:0": "kṣemadattaparivartaḥ |",
  "S04n518:1": "atha khalu bhagavān punareva candraprabhaṃ kumārabhūtamāmantrayate sma-bhūtapūrvaṃ kumāra atīte'dhvanyasaṃkhyeye kalpe asaṃkhyeyatare vipule apramāṇe acintye aparimite yadāsīt |",
  "S04n518:2": "tena kālena tena samayena ghoṣadatto nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n518:3": "sa khalu punaḥ kumāra ghoṣadattastathāgato'rhan samyaksaṃbuddho aprameyānacintyānaparimāṇānasaṃkhyeyān sattvānāsravakṣayāyārhattve pratiṣṭhāpya parinirvāpya aprameyānasaṃkhyeyāṃśca sattvānanuttarāyāṃ samyaksaṃbodhāvavinivartanīyatve pratiṣṭhāpya parinirvṛto'bhūt |",
  "S04n518:4": "tena ca kumāra kālena tena samayena rājābhūcchrīghoṣo nāma |",
  "S04n518:5": "sa tasya tathāgatasya pūjārthaṃ tathāgatadhātugarbhāṇi caturaśītistūpakoṭisahasrāṇi kārayāmāsa |",
  "S04n518:6": "ekaikasmiṃśca stūpe caturaśīticaturaśītidīpārdhyakoṭīniyutasahasrāṇi pratiṣṭhāpayāmāsa |",
  "S04n518:7": "evaṃ vādyānāṃ tūryāṇāṃ puṣpadhūpagandhamālyavilepanacūrṇacīvaracchatradhvajapatākānām |",
  "S04n518:8": "ekaikatra ca stūpe caturaśīticaturaśītikoṭisahasrāṇi pratiṣṭhāpayāmāsa |",
  "S04n518:9": "ihi hi kumāra sa rājā śrīghoṣastathāgataśarīrāṇāṃ pūjāṃ kṛtvā caturaśītyā bodhisattvakoṭīniyutaśatasahastrāṇāṃ mahāntaṃ bodhisattvasaṃnipātaṃ kārayitvā teṣāṃ bodhisattvānāṃ mahāsattvānāṃ sarvasukhopadhānena pūjāyāmudyukto'bhūt |",
  "S04n518:10": "sarve ca te bodhisattvā mahāsattvā dharmabhāṇakā abhūvan anācchedyapratibhānāḥ samādhipratilabdhāḥ asaṅgadhāraṇīpratilabdhā bhūtaguṇadharmadeśakāḥ pariśuddhadharmadeśakāḥ bodhisattvavaśipāramiprāptāḥ |",
  "S04n518:11": "tena ca kumāra kālena tena samayena tatraiva parṣadi kṣemadatto nāma bodhisattvo mahāsattvo'bhūcchiśurdaharaḥ kṛṣṇakeśaḥ prathamayauvanasamanvāgate bhadrake vayasi vartamānaḥ avikrīḍitāvī kāmeṣu kaumārabrahmacārī ekavarṣa upasaṃpadā |",
  "S04n518:12": "tena ca kumāra kālena tena ca samayena rāja śrīghoṣastaṃ mahāntaṃ bodhisattvamahāsattvagaṇamadhyeṣate sma yaduta ṣaṭpāramitāsaṃgītau |",
  "S04n518:13": "bodhisattvapiṭakamahādhāraṇyupāyakauśalyavaśivinayāsaṅgābhinirhārārthaṃ tān bodhisattvān mahāsattvānadhyeṣya rātrau saṃniṣaṇṇāyāṃ tathāgatacaityasya purataḥ tatrānekāni dīpārdhyakoṭiniyutaśatasahasrāṇi prajvālitāni |",
  "S04n518:14": "siktasaṃmṛṣṭaśodhitaśca maṇḍalamātraḥ kṛto'bhūt puṣpābhikīrṇo nānāvicitraśayanāsanaprajñaptaḥ |",
  "S04n518:15": "rājāpi śrīghoṣaḥ sāntaḥpuragrāmanagarajanapadapāriṣadyaḥ sapauro niṣkrāntaḥ |",
  "S04n518:16": "vādyatūryatālāvacarapuṣpadhūpagandhamālyavilepanacūrṇacīvaracchatradhvajapatākābhiḥ parigṛhītābhistathāgatacaityasya pūjāṃ kṛtvā sārdhamantaḥpūreṇa prāsādatalamabhirūḍho'bhuddharmaśravaṇāya |",
  "S04n518:17": "mahatī ca devamānuṣikā pariṣat saṃnipatitā dharmaśravaṇārthikā |",
  "S04n518:18": "adrākṣīt kṣemadatto bodhisattvo mahāsatvastāni ca mahānti dīpārdhyakoṭīniyutaśatasahasrāṇi saṃprajvalitāni |",
  "S04n518:19": "avabhāsenaiva sphuṭamabhūt |",
  "S04n518:20": "sadevamānuṣikāṃ ca janatāṃ dharmaśravaṇāya saṃnipatitāṃ viditvā tasyaitadabhūt-ahamapi mahāyānasaṃprasthitaḥ |",
  "S04n518:21": "yannvahamimaṃ samādhimākāṅkṣastathāgatapūjāṃ kuryām,",
  "S04n518:22": "yathārūpayā pūjayā sadevamānuṣāsuralokaścitrīkāraprāpto bhavedāttamanāḥ pramuditaḥ prītisaumanasyajāto bhaveddharmālokaprāptaḥ |",
  "S04n518:23": "imāṃ ca sarvāṃ tathāgatapūjāmabhibhaveyaṃ yeyaṃ śrīghoṣeṇa rājñā kṛtā |",
  "S04n518:24": "rājā ca śrīghoṣaścitrīkāraprāpto bhavedāttamanāḥ pramuditaḥ prītisaumanasyajātaḥ sāntaḥpuraparivāraḥ ||",
  "S04n518:25": "atha khalu kṣemadatto bodhisattva evaṃcittaḥ prītisaumanasyajātastaṃ mahāntaṃ janakāyaṃ saṃnipatitaṃ viditvā dharmaśravaṇikānāṃ rātrau saṃniṣaṇṇāyāṃ tathāgatacaityasya purataḥ sthitvā dakṣiṇaṃ bāhuṃ cīvarapariveṣṭitaṃ kṛtvā tailaplutaṃ kṛtvā dīpayāmāsa |",
  "S04n518:26": "atha khalu kṣemadattasya bodhisattvasya mahāsattvasyādhyāśayenānuttarāṃ samyaksaṃbodhiṃ paryeṣamāṇasya tathā pradīpte dakṣiṇe pāṇau nābhūt cittasya mukhavarṇasya vā anyathātvam |",
  "S04n518:27": "atha khalu kumāraḥ samanantarapradīpte kṣemadattasya bodhisattvasya mahāsattvasya pāṇau saṃprajvalite saṃjyotībhūte ekajvālāprāpte,",
  "S04n518:28": "atha khalu tasyāṃ velāyāṃ mahāpṛthivīcālaḥ prādurabhūt |",
  "S04n518:29": "tasya pāṇau dīpyamānasya prabhayā tānyanekāni dīpārdhyakoṭīnayutaśatasahasrāṇi dhyāmīkṛtānyabhūvan |",
  "S04n518:30": "sarvāsu ca dikṣu mahānavabhāso'bhūt,",
  "S04n518:31": "yenāvabhāsena sarvā diśo'vabhāsitāḥ samantāt sphuṭā abhūvan |",
  "S04n518:32": "sa prītisaumanasyajāta imaṃ sarvadharmasvabhāvasamatāvipañcitaṃ samādhiṃ valgunā manorameṇa svareṇa viśiṣṭayā vācānuprabaddhaiḥ padavyañjanairvistareṇa sarvaparṣadaṃ vijñāpayan saṃprakāśayati sma |",
  "S04n518:33": "tatra dvādaśa sahasrāṇi trāyatriṃśatkāyikānāṃ devānāṃ saṃnipatitāni dharmaśravaṇāya |",
  "S04n518:34": "te prītisaumanasyajātā vividhāṃ divyāṃ pūjāmakārṣuḥ,",
  "S04n518:35": "apsarogaṇāśca divyāḥ saṃgītīḥ prayojayāmāsuḥ |",
  "S04n518:36": "adrākṣīdrājā śrīghoṣaḥ upariṣṭāt prāsādatalagataḥ svajanapuraskṛtaḥ antaḥpuramadhyagato'ṣṭāṅgapoṣadhasamādattaḥ kṣemadattaṃ bodhisattvaṃ mahāsattvaṃ bāhunāvabhāsayantaṃ sarvāḥ prabhā abhibhūya divyayā atikrāntamānuṣikayāvabhāsitam |",
  "S04n518:37": "dṛṣṭvā ca punarasyaitadabhūt-abhijñāprāpto batāyaṃ kṣemadatto bodhisattvo mahāsattvo bhaviṣyatīti |",
  "S04n518:38": "sa tīvraṃ prema ca prasādaṃ ca gauravaṃ ca cipasthāpya saparivāro mahākuśalamūlapuṇyaskandhopastabdhaḥ sārdhamaśītyāntaḥpurikābhistataḥ prāsādatalādātmānamutprākṣipat yadut kṣemadattasya bodhisattvasya darśanāya prītisaṃmodanāya |",
  "S04n518:39": "sa gauravanirjātena kuśalamūlena dṛṣṭa eva dharme saparivāro devanāgayakṣagandharvāsuragaruḍakinnaramahoragaparigrahaṃ pratilabhate |",
  "S04n518:40": "sa devanāgayakṣagandharvāsuragaruḍakinnaramahoragaparigṛhītaḥ punareva rājā śrīghoṣaḥ saparivāraḥ paripūrṇāddhastaśatasahasrikāt prāsādāt patitaḥ |",
  "S04n518:41": "na cāsya kāyaviheṭhaścittaviheṭho vā avalīnatā vābhūt ||",
  "S04n518:42": "atha khalu rājā śrīghoṣaḥ ubhau bāhū pragṛhya mahatā janakāyena sārdhaṃ mahāntaṃ nirnādanirghoṣamākrandraṃ cākārṣīt yaduta kṣemadattasya bodhisattvasya mahāsattvasya bāhuṃ dahyamānaṃ dṛṣṭvā saṃprajvalitam |",
  "S04n518:43": "sa rājā tena mahatā janakāyena sārdhaṃ prārodīdaśrūṇi pravartayamānaḥ ||",
  "S04n518:44": "atha khalu kṣemadatto bodhisattvo mahāsattvaḥ rājānaṃ śrīghoṣamāmantrayate sma-kiṃ punasttvaṃ mahārāja anena mahatā janakāyena sārdhaṃ mahāntaṃ nirnādanirghoṣamākrandaṃ kurvan rodiṣi aśrūṇi ca pravartayasi ?",
  "S04n518:45": "atha khalu rājā śrīghoṣaḥ kṣemadattaṃ bodhisattvaṃ gāthābhigītena prābhāṣata -",
  "S04n518:46": "kṣemadattaṃ mahāprājñaṃ paṇḍitaṃ dharmabhāṇakam |",
  "S04n518:47": "aṅgahīnaṃ viditvainaṃ jano'yaṃ tena roditi || 1 ||",
  "S04n518:48": "etādṛśaṃ rūpamidaṃ tejorāśisamudgatam |",
  "S04n518:49": "bāhuhīnaṃ viditvā hi bhūyo'hamapi duḥkhitaḥ || 2 ||",
  "S04n518:50": "yastvayā dīpito bāhuḥ prabhā muktā diśo daśa |",
  "S04n518:51": "ime jihmīkṛtā dītā divyayā tvatprabhūtayā || 3 ||",
  "S04n518:52": "prakampiteyaṃ pṛthivī cittaṃ te na ca līiyate |",
  "S04n518:53": "tata utpāditaṃ cittaṃ naiṣo avarakovidaḥ || 4 ||",
  "S04n518:54": "hastaśatasahasrātaḥ prāsādāt patito hyaham |",
  "S04n518:55": "sārdhamantaḥpureṇeha na ca me kāyu hiṃsitaḥ || 5 ||",
  "S04n518:56": "sādhu te jñānamāścaryaṃ sādhu cittamanuttaram |",
  "S04n518:57": "sādhu vīryaṃ ca svārabdhaṃ sādhuṃ cādhyāśayo mahān || 6 ||",
  "S04n518:58": "yasya hastau vidahyante na jātvastīha iñjanā |",
  "S04n518:59": "prītiprāmodyajātaśca bhūyo dharmaṃ prabhāṣate || 7 ||",
  "S04n518:60": "pūrṇamāsyāṃ yathā candraḥ sūryo vāsau nabhastale |",
  "S04n518:61": "sumerugirirājo vā evaṃ śobhasi māriṣa || 8 ||",
  "S04n518:62": "ahaṃ pi evaṃ praṇidhiṃ paripūreya paṇḍitaḥ |",
  "S04n518:63": "kāye premaṃ jahitvāhaṃ kuryāmarthaṃ ca prāṇinām || 9 ||",
  "S04n518:64": "dharmapremṇā ca hṛṣyāmi prīitirme'tra acintiyā |",
  "S04n518:65": "yat puno aṅgahīno'si tena me duḥkhamuttamam || 10 ||",
  "S04n518:66": "kṣemadatto hi rājānaṃ devanāgehi pūjitaḥ |",
  "S04n518:67": "anantapratibhānena imā gāthā abhāṣata || 11 ||",
  "S04n518:68": "naivaṃ syādaṅgahīno'sau yasya bāhurna vidyate |",
  "S04n518:69": "sa tu devāṅgahīnaḥ syāda yasya śīlaṃ na vidyate || 12 ||",
  "S04n518:70": "anena pūtikāyena pūjitā me tathāgatāḥ |",
  "S04n518:71": "acintiyā dakṣiṇīyāḥ sarvalokasya cetiyāḥ || 13 ||",
  "S04n518:72": "anantā yāstrisāhasrā paripūritāḥ ||",
  "S04n518:73": "pradadyāllokanāthebhyo buddhajñānagaveṣakaḥ || 14 ||",
  "S04n518:74": "astyeṣā laukikī pūjā anyā pūjā acintiyā |",
  "S04n518:75": "ye dharmān śūnyān jānanti tyajante kāyajīvitam || 15 ||",
  "S04n518:76": "satyavākyaṃ kariṣyāmi mahārāja śṛṇohi me |",
  "S04n518:77": "yā ceyaṃ janatā sarvā imāṃ gāthāṃ vijānatha || 16 ||",
  "S04n518:78": "yena satyena buddho'haṃ bheṣye lokasya cetiyaḥ |",
  "S04n518:79": "tena satyena dharaṇī ṣaḍavikāraṃ prakampatu || 17 ||",
  "S04n518:80": "bhāṣitā va iyaṃ vācā dharaṇī ca prakampitā |",
  "S04n518:81": "āścaryamadbhataprāptā devakoṭyaḥ praharṣitāḥ || 18 ||",
  "S04n518:82": "harṣitā devamanujā bodhicittamupādayuḥ |",
  "S04n518:83": "prasthitā agrayānasminnaprameyā acintiyāḥ || 19 ||",
  "S04n518:84": "yāttakānāṃ kṛto arthaḥ kṣemadattena bhikṣuṇā |",
  "S04n518:85": "buddhānāṃ vartate jñānaṃ yatrākṣayamacintiyam || 20 ||",
  "S04n518:86": "yena satyena dharmo'sau bāhurnāma na vidyate |",
  "S04n518:87": "tena satyena me bāhurbhoti kṣipraṃ yathā purā || 21 ||",
  "S04n518:88": "yena satyena dharmo'sau kṣemadatto na vidyate |",
  "S04n518:89": "diśo daśa gaveṣadbhiḥ śunyatvānnopalabhyate || 22 ||",
  "S04n518:90": "yo'pi niścarate śabdastaṃ pu śūnyaṃ vijānatha |",
  "S04n518:91": "pratiśrutkopamaḥ śabdo dharmānevaṃ vijānatha || 23 ||",
  "S04n518:92": "sadā viśārado bhoti śunyatāyāṃ gatiṃgataḥ |",
  "S04n518:93": "tasya satyena vākyena sarvaloko na dahyate ||24 ||",
  "S04n518:94": "yāvantastribhave sattvā ye devā ye ca mānuṣāḥ |",
  "S04n518:95": "sarvajñatāyāstejena sarve bhonti samāhitāḥ || 25 ||",
  "S04n518:96": "yāvantyupadravāḥ kecid ye divyā ye ca mānuṣāḥ |",
  "S04n518:97": "avaivartikatejena sarve te bhonti nirvṛtāḥ || 26 ||",
  "S04n518:98": "bhāṣitāśca imā gāthā bāhuśca punarutthitaḥ |",
  "S04n518:99": "kṣemadattasya kāyaśca lakṣaṇehi vicitritaḥ || 27 ||",
  "S04n518:100": "devakoṭīsahasrāṇi antarikṣe sthitāni ca |",
  "S04n518:101": "mandārapuṣpaistaṃ bhikṣumokiranti ca tatkṣaṇam || 28 ||",
  "S04n518:102": "amānuṣyehi puṣpehi jambudvīpo hyayaṃ sphuṭaḥ |",
  "S04n518:103": "apsaraḥkoṭiniyutai saṃgītyaḥ saṃprayojitāḥ || 29 ||",
  "S04n518:104": "imaṃ nādaṃ nadantasya kṣemadattasya tatkṣaṇam |",
  "S04n518:105": "buddhakoṭīsahasrāṇi paśyantīdaṃ vikurvitam || 30 ||",
  "S04n518:106": "svakasvakeṣu kṣetreṣu ārocet sumahāyaśāḥ |",
  "S04n518:107": "bhikṣūṇāṃ bhikṣuṇīnāṃ ca upāsaka upāsikām || 31 ||",
  "S04n518:108": "kṣemadatto hyasau bhikṣuḥ paṇḍitaḥ sumahābalaḥ |",
  "S04n518:109": "yenāsau dīpito bāhurbuddhajñānasya kāraṇāt || 32 ||",
  "S04n518:110": "tena kṣetrasahasrāṇi yathā gaṅgāya vālikāḥ |",
  "S04n518:111": "obhāsitāḥ pradīpena kalpoddāha iva sthite || 33 ||",
  "S04n518:112": "puṣpacandanacūrṇaiśca sarvakṣetrāḥ sphuṭā abhūt |",
  "S04n518:113": "yāvadbhūmimupādāya jānumātramabhūt sphuṭam || 34 ||",
  "S04n518:114": "sarvaratnaiḥ sarvapuṣpairbuddhakṣetramabhūt sphuṭam |",
  "S04n518:115": "kṣemadattasya pūjāyai nāgā varṣanti mauktikam || 35 ||",
  "S04n518:116": "sarvaratnāmayairvyūhairidaṃ kṣetramalaṃkṛtam |",
  "S04n518:117": "saṃstṛtaṃ ratnamuktābhioḥ kṣemadattasya pūjayā || 36 ||",
  "S04n518:118": "devā nāgāśca yakṣāśca kinnarāpsaramahoragāḥ |",
  "S04n518:119": "prasthitā agrabodhīye yathā gaṅgāya vālikāḥ || 37 ||",
  "S04n518:120": "śākyasiṃho'pi saṃbuddho gṛdhrakūṭasmi parvate |",
  "S04n518:121": "purato bhikṣusaṃdhasya siṃhanādaṃ nadī jinaḥ || 38 ||",
  "S04n518:122": "kṣemadatto'hamabhavaṃ śrīghoṣo'pyajito'bhavat |",
  "S04n518:123": "kalpakoṭīsahasrāṇi caran saṃbodhicārikām || 39 ||",
  "S04n518:124": "sahadarśanena bhikṣusya kṣemadattasya tatkṣaṇam |",
  "S04n518:125": "acintyābhistadā strībhiḥ strībhāvo vinivartitaḥ || 40 ||",
  "S04n518:126": "vyākṛtāste narendreṇa nāsti teṣāṃ vinivartanā |",
  "S04n518:127": "svayaṃbhuvo bhaviṣyanti sarve lokavināyakāḥ || 41 ||",
  "S04n518:128": "śrutvā sūtramidaṃ vidvān saṃlekhaguṇadarśanam |",
  "S04n518:129": "kāye prema na kurvīta iha dharme suśikṣitaḥ || 42 ||",
  "S04n518:130": "iti śrīsamādhirāje kṣemadattaparivarto nāma trayastriṃśatitamaḥ || 33 ||"
}