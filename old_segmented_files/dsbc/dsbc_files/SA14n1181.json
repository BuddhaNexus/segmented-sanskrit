{
  "SA14n1181:0": "sarvajñatādhikāraḥ tṛtīyaḥ",
  "SA14n1181:1": "1-prajñayā na bhave sthānam",
  "SA14n1181:2": "2-kṛpayā na śame sthitiḥ",
  "SA14n1181:3": "sarvavastuparijñānaṃ vinā na mārgajñatāparijñānaṃ samyag iti sarvajñatāmāha-",
  "SA14n1181:4": "nāpare na pare tīre nāntarāle tayoḥ sthitā |",
  "SA14n1181:5": "adhvanāṃ samatājñānāt prajñāpāramitā matā ||1 ||",
  "SA14n1181:6": "iti | traiyadhvikadharmāṇāmanutpādākāreṇa tulyatāvabodhāt buddhabodhisattvānāṃ yā āsannībhūtā matā prajñāpāramitā,",
  "SA14n1181:7": "sā khalu prajñayā punarnāpare tīre saṃsāre,",
  "SA14n1181:8": "na pare tīre nirvāṇe ca yathākramaṃ śāśvatocchedalakṣaṇe,",
  "SA14n1181:9": "na tayormadhye'pi vyavasthiteti na saṃsāranirvāṇayoḥ vyavasthitā |",
  "SA14n1181:10": "3- anupāyena dūratvam",
  "SA14n1181:11": "4- upāyenāvidūratā",
  "SA14n1181:12": "sarvajñatādhikārād vyatirekanirdeśena śrāvakādīnāṃ tryadhvasamatājñānābhāvāt samyak prajñāpāramitā dūrībhūteti |",
  "SA14n1181:13": "svādhigamamātrātmikā tu prajñāpāramitā kṛpāprajñāvaikalyānnirvāṇe saṃsāre cāvasthitā vastvastūpalambhatayeti jñeyā |",
  "SA14n1181:14": "'yaḥ pratītyasamutpādaḥ śūnyatā saiva te matā' iti nyāyādadhvatrayasamatājñānaṃ padārthāvabodha eva,",
  "SA14n1181:15": "nanu sa ca sarveṣāmeva samastīti kathaṃ śrāvakabodhisattvādīnāṃ samyak prajñāpāramitādūrībhāvaḥ,",
  "SA14n1181:16": "na cetareṣāṃ bhavatīti cet ? āha-",
  "SA14n1181:17": "anupāyena dūraṃ sā sanimittopalambhataḥ |",
  "SA14n1181:18": "upāyakauśalenāsyāḥ samyagāsannatoditā ||2 ||",
  "SA14n1181:19": "iti | māyākāranirmitavastunaḥ pratibhāse aviditatatsvarūpasya bhāvābhiniveśitā naiḥsvābhāvyāpratibhāsa iva kalyāṇamitrādyupāyakauśalavaikalyād vastu nimittayogena pratipattau tatsamatāparijñānamavijñātabhāvarūpāṇāṃ śrāvakādīnāṃ nāstītyatasteṣāṃ dūrībhāvo jinajananyā iti |",
  "SA14n1181:20": "bodhisattvānāṃ tu samārādhitakalyāṇamitropadeśatayā aviparītasatyadvayāśritaśrutādijñānotpattyupāyakauśalena ca utsāritabhāvābhiniveśabhrāntinimittānāṃ rūpādisarvadharmaparijñānameva tatsamatāparijñānamityatasteṣāṃ samyagāsannībhāvo'syā māturiti anupāyena eva dūratā,",
  "SA14n1181:21": "upāyena tu adūratā bhavati |",
  "SA14n1181:22": "5- vipakṣaḥ",
  "SA14n1181:23": "śrāvakādīnāmevaṃ māturdūrībhāvenānuṣṭhānaṃ vipakṣamāha",
  "SA14n1181:24": "rūpādiskandhaśūnyatve dharmeṣu tryadhvageṣu ca |",
  "SA14n1181:25": "dānādau bodhipakṣeṣu caryāsaṃjñā vipakṣatā ||3 ||",
  "SA14n1181:26": "iti | sarveṣāṃ rūpādīnāṃ traiyadhvikānāñca dharmāṇāṃ sāsravānāsravobhayasthānīyānāmanupalambhasvarūpāṇāṃ sarvatra bhāvopalambhatayā te paraparikalpitātmādiśūnyatvena dṛṣṭāḥ |",
  "SA14n1181:27": "anuṣṭhānasaṃjñā tu eteṣāṃ pratipakṣabhūtāni viparyāsapravṛttatvena heyatvāt vipakṣo bhavati |",
  "SA14n1181:28": "6-pratipakṣaḥ",
  "SA14n1181:29": "viparyayeṇa bodhisattvānāṃ paripakṣa ityāha-",
  "SA14n1181:30": "dānādiṣvanahaṅkāraḥ pareṣāṃ tanniyojanam |",
  "SA14n1181:31": "saṅgakoṭīniṣedho'yaṃ sūkṣmaḥ saṅgo jinādiṣu ||4 ||",
  "SA14n1181:32": "iti | trimaṇḍalaviśuddhyā dānādāvanātmāvabodhena svaparayorniyojanaṃ samyak pravṛttatvāt sarvasaktinicayasthānapratiṣedhena copādeyatvāt sarvathā pratipakṣaḥ |",
  "SA14n1181:33": "tathāgatādiṣu namaskārādiḥ puṇyasambhārahetutvena pratipakṣo'pi san sūkṣmasaktirūpatayā na sarvathā pratipakṣa iti vipakṣo bhavati |",
  "SA14n1181:34": "kathaṃ punaḥ sukṣmasaktirvipakṣa iti cedāha-",
  "SA14n1181:35": "tadgāmbhīryaṃ prakṛtyaiva vivekāddharmapaddhateḥ |",
  "SA14n1181:36": "iti | yasmāt svabhāvenaiva dharmagotrāṇāṃ śūnyatvāt teṣāṃ gāmbhīryam,",
  "SA14n1181:37": "tasmāt tathāgatopalambho'pi vipakṣaḥ |",
  "SA14n1181:38": "kathaṃ tarhi tasya varjanamityāha-",
  "SA14n1181:39": "evaprakṛtikaṃ jñānaṃ dharmāṇāṃ saṅgavarjanam ||5 ||",
  "SA14n1181:40": "iti | rūpādisarvadharmāṇāmekaiva prakṛtiḥ yaduta niḥsvabhāva iti jñānajñeyasamataikaparijñāne saktirvarjitā bhavati |",
  "SA14n1181:41": "katha punaḥ prakṛtyā dharmagāmbhīryamityāha-",
  "SA14n1181:42": "dṛṣṭādipratiṣedhena tasyā durbodhatoditā |",
  "SA14n1181:43": "iti | yasmāt sarvavijñānopalavdhārthanirākaraṇena tasyāḥ prakṛterdurbodhatā kathitā,",
  "SA14n1181:44": "atastasyā gāmbhīryam |",
  "SA14n1181:45": "kathaṃ punarevaṃ durbodhatetyāha-",
  "SA14n1181:46": "rūpādibhiravijñānāt tadacintyatvamiṣyate ||6 ||",
  "SA14n1181:47": "rūpādyāveṇikabuddhadharmādyākāraiḥ prakṛtestathatāsvābhāvyādanabhisambodhena yasmāccintātikrāntatvamiṣyate,",
  "SA14n1181:48": "ato'syā durbodhateti yāvat |",
  "SA14n1181:49": "vipakṣādi evamabhidhāya upasaṃhāramāha-",
  "SA14n1181:50": "evaṃ kṛtvā yathokto vai jñeyaḥ sarvajñatānate |",
  "SA14n1181:51": "ayaṃ vibhāgo niḥśeṣo vipakṣapratipakṣayoḥ ||7 ||",
  "SA14n1181:52": "iti | sarvajñatādhikāre yathoktanayena yathākramaṃ śrāvakabodhisattvādīnāṃ vipakṣapratipakṣayorayaṃ prabhedo'vasātavyaḥ |",
  "SA14n1181:53": "7-prayogaḥ",
  "SA14n1181:54": "vipakṣādi evamabhidhāya tayorvibhāvanāyāṃ kaḥ prayoga iti cet prayogamāha-",
  "SA14n1181:55": "rūpādau tadanityādau tadapūriprapūrayoḥ |",
  "SA14n1181:56": "tadasaṅgatve caryāyāḥ prayogaḥ pratiṣedhataḥ ||8 ||",
  "SA14n1181:57": "avikāro na karttā ca prayogo duṣkarastridhā |",
  "SA14n1181:58": "yathābhavyaṃ phalaprāpterabandhyo'bhimataśca saḥ ||9 ||",
  "SA14n1181:59": "aparapratyayo yaśca saptadhā khyātivedakaḥ |",
  "SA14n1181:60": "rūpādisarvadharmāḥ,",
  "SA14n1181:61": "teṣāmevānityatāśūnyatādayaḥ,",
  "SA14n1181:62": "pratipūrṇāpūrṇatā,",
  "SA14n1181:63": "asaṅgaḥ,",
  "SA14n1181:64": "anyathā'vikāraḥ,",
  "SA14n1181:65": "akartṛtvam,",
  "SA14n1181:66": "trisarvajñatātmakānāṃ yathākramaṃ uddeśaprayogakāritrāṇāṃ duṣkaratā,",
  "SA14n1181:67": "yathābhavyaphalaprāptyā avandhyatā,",
  "SA14n1181:68": "parapratyayānirgāmitvam,",
  "SA14n1181:69": "pariṇāmasamāhāra-virodha-pratyaya- asaṅkrānti-nirādhāra- akārakātmaka- saptakhyātisiddhaparijñānasya nirākaraṇam,",
  "SA14n1181:70": "tadevamanvayamukhena bodhisattvānāṃ daśavidhaḥ prayogaḥ kathitaḥ,",
  "SA14n1181:71": "arthād yathoktaviparyayeṇa śrāvakādīnāṃ prayogo bhavati |",
  "SA14n1181:72": "8- samatā",
  "SA14n1181:73": "samatādvāreṇa prayogo bhāvanīya iti prayogānantaraṃ samatāmāha-",
  "SA14n1181:74": "caturdhā'mananā tasya rūpādau samatā matā ||10 ||",
  "SA14n1181:75": "iti | rūpādyabhiniveśanīlādinimittaprapañcādhigamamananānāṃ sarvathānupalabdhiriti prayogasamatātvāt samatā bhavati |",
  "SA14n1181:76": "9-darśanamārgaḥ",
  "SA14n1181:77": "prayogasamatāṃ pratividhya darśanamārgo bhāvanīya iti darśanamārgamāha-",
  "SA14n1181:78": "dharmajñānānvayajñānakṣāntijñānakṣaṇātmakaḥ |",
  "SA14n1181:79": "duḥkhādisatye dṛṅmārga eṣa sarvajñatānaye ||11 ||",
  "SA14n1181:80": "iti | pratisatyaṃ dharmajñānakṣāntirdharmajñānamanvayajñānakṣāntiranvayajñānamityevaṃ ṣoḍaśakṣaṇātmakaḥ sarvajñatādhikāre darśanamārgo bhavati |",
  "SA14n1181:81": "nanu kaḥ satyasyākāra ityāha-",
  "SA14n1181:82": "rūpaṃ na nityaṃ nānityamatītāntaṃ viśuddhakam |",
  "SA14n1181:83": "anutpannāniruddhādi vyomābhaṃ lepavarjitam ||12 ||",
  "SA14n1181:84": "parigraheṇa nirmuktamavyāhāraṃ svabhāvataḥ |",
  "SA14n1181:85": "pravyāhāreṇa nāsyārthaḥ pareṣu prāptaye yataḥ ||13 ||",
  "SA14n1181:86": "nopalambhakṛdatyantaviśuddhirvyādhyasambhavaḥ |",
  "SA14n1181:87": "apāyocchittyakalpatve phalasākṣātkriyāṃ prati ||14 ||",
  "SA14n1181:88": "asaṃsargo nimittaiśca vastuni vyañjane dvaye |",
  "SA14n1181:89": "jñānasya yā cānutpattiriti sarvajñatākṣaṇāḥ ||15 ||",
  "SA14n1181:90": "naiḥsvābhāvyena rūpādi nityānityaviyogānna nityaṃ nānityam,",
  "SA14n1181:91": "duḥkhāduḥkhavigamatvena apagataśāśvatocchedāntam,",
  "SA14n1181:92": "śūnyāśūnyarahitatvād viśuddham,",
  "SA14n1181:93": "ātmānātmasvabhāvābhāvānnotpannaṃ na niruddhaṃ na saṃkliṣṭaṃ na vyavadātamityādayo duḥkhasatyākārā bhavanti |",
  "SA14n1181:94": "hetvahetutucchatvādākāśasadṛśam,",
  "SA14n1181:95": "samudayāsamudayavisaṃyogāt sarvakleśopakleśanirupaliptam,",
  "SA14n1181:96": "prabhavāprabhavāsambaddhatvāt parigraheṇa nirmuktam,",
  "SA14n1181:97": "pratyayāpratyayavimuktatvāt svarūpato'vacanīyamiti samudayasatyākārā bhavanti |",
  "SA14n1181:98": "yasmānnirodhānirodhenāsambandhaḥ,",
  "SA14n1181:99": "tasmānnirodhasatyārtho vacanodāharaṇena santānāntare'prāpaṇīyaḥ,",
  "SA14n1181:100": "śāntāśāntābhāvānnopalambhakaraṇam,",
  "SA14n1181:101": "praṇītāpraṇītavikalatvādatikrāntobhayāntā viśuddhiḥ,",
  "SA14n1181:102": "niḥsaraṇāniḥsaraṇaviviktatvāt sarvavyādhyanutpāda iti nirodhasatyākārā bhavanti |",
  "SA14n1181:103": "mārgāmārgarahitatvādapāyocchittiḥ,",
  "SA14n1181:104": "nyāyānyāyāsaṃśleaṣāt phalasākṣātkaraṇaṃ pratyupāyo'vikalpatvam,",
  "SA14n1181:105": "pratipattyapratipattivinirmuktatvena sarvadharmāṇāṃ nimittairasaṃsargaḥ,",
  "SA14n1181:106": "nairyāṇikānairyāṇikavikalpatvenobhaye vācyavācakabhāvalakṣaṇe jñeye śabde jñānasyānutpattiriti mārgasatyākārā bhavanti |",
  "SA14n1181:107": "evamete ākārāḥ sarvajñatākṣaṇā iti bodhisattvānāṃ darśamārgaḥ,",
  "SA14n1181:108": "tadviparyayeṇa śrāvakadīnāmanityādibhirākāraiḥ sarvajñatāyāṃ darśanamārgo vibhāvanīyaḥ |",
  "SA14n1181:109": "śrāvakamārgo bodhisattvena parijñātavyo na sākṣātkaraṇīya iti bhāvanāmārgo na nirdiṣṭaḥ |",
  "SA14n1181:110": "vistareṇa evaṃ nirdiśya sakalārthasaṅgrāhakatvena trisarvajñatāmupasaṃharannāha-",
  "SA14n1181:111": "iti seyaṃ punaḥ seyaṃ khalu punastridhā |",
  "SA14n1181:112": "adhikāratrayasyaiṣā samāptiḥ paridīpitā ||16 ||",
  "SA14n1181:113": "iti | yathoktanītyā iyaṃ sarvākārajñatā,",
  "SA14n1181:114": "iyaṃ mārgajñatā,",
  "SA14n1181:115": "iyaṃ sarvajñatā cetyevaṃ parivartatrayeṇa prakāratrayaṃ parisamāptam |",
  "SA14n1181:116": "iti abhisamayālaṅkāre nāma prajñāpāramitāśāstre tṛtīyādhikāravṛttiḥ |"
}