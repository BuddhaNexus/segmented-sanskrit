{
  "S04n333:0": "26 Jayottamaḥ |",
  "S04n333:1": "atha khalu sudhanaḥ śreṣṭhidārako mahāmaitryapramāṇasattvadhātuspharaṇacitto mahākaruṇāsnehābhiṣyanditasaṃtāno vipulapuṇyajñānasaṃbhāravyūhopacitaḥ sarvakleśarajastamomalapaṅkāpagato dharmasamatānugamo nimnonnatasarvajñatāmārgaprasṛtaḥ aparimāṇākuśaladharmāvatāramukhoddhṛtaḥ sarvākuśalābhedyadṛḍhavīryabalaparākramaḥ acintyabodhisattvasamādhivipulaprasrabdhimukhasamarpitaḥ prajñābhāskaratejovabhāsavidhūtaniravaśeṣāvidyāndhakāraḥ sukhaśītalopāyamāruteritajñānakusumāvakīrṇo mahāpraṇidhānasamudraniryāṇajñānanayānukūlaḥ apratihatadharmadhātuspharaṇajñānaḥ akṣuṇṇasarvajñatāpurapraveśābhimukhaḥ bodhisattvamārgamabhikāṅkṣamāṇo yena nandihāraṃ nagaraṃ tenopasaṃkramya jayottamaṃ śreṣṭhinaṃ parimārgan parigaveṣamāṇo'drākṣīt pūrveṇa nadihārasya nagarasya paryante vicitradhvajāyāmaśokavanikāyāmanekagṛhapatisahasraparivṛtaṃ vividhāni nagarakāryāṇi pariniṣṭhāpayantaṃ tadāgamya ca dhārmīṃ kathāṃ kathayantam,",
  "S04n333:2": "sarvāhaṃkārasamudyotāya,",
  "S04n333:3": "sarvamamakārotsargāya,",
  "S04n333:4": "sarvaparigrahaparityāgāya,",
  "S04n333:5": "sarvavastugrahaṇapratinisargāya,",
  "S04n333:6": "sarvābhiniveśanirdāraṇāya,",
  "S04n333:7": "sarvatṛṣṇābandhanacchedanāya,",
  "S04n333:8": "sarvadṛṣṭigatakapāṭanirbhedanāya,",
  "S04n333:9": "sarvasaṃśayavimativicikitsātimiravidhamanāya,",
  "S04n333:10": "māyāśāṭhyakāluṣyāpanayanāya,",
  "S04n333:11": "īrṣyāmātsaryamalasaṃśodhanāya,",
  "S04n333:12": "cittasaraḥprasādanāya,",
  "S04n333:13": "anāvilacittatāyāṃ sattvapratiṣṭhāpanatāyai,",
  "S04n333:14": "anāvilaśraddhābalotpādanatayā buddhadarśanābhirocanatāyai,",
  "S04n333:15": "bodhisattvabalodbhāvanatayā buddhadharmasaṃpratīcchanatāyai,",
  "S04n333:16": "bodhisattvacaryāsūcanatayā bodhisattvasamādhibalajananatāyai,",
  "S04n333:17": "bodhisattvaprajñābalasaṃdarśanatayā bodhisattvasmṛtibalaviśuddhyuttāraṇatāyai dharmaṃ deśayamānaṃ yaduta bodhicittotpādābhirocanāya ||",
  "S04n333:18": "atha khalu sudhanaḥ śreṣṭhidārakastatkathāparyavasānamāgamayitvā jayottamasya śreṣṭhinaḥ pādayoḥ praṇipatya suciramabhināmya dharmagauravapratilabdhenāśayena evaṃ vācamudīrayāmāsasudhano'smi,",
  "S04n333:19": "sudhano'smi ārya,",
  "S04n333:20": "bodhisattvacaryāṃ parimārgāmi |",
  "S04n333:21": "tadvadatu me āryo yathāhaṃ bodhisattvacaryāyāṃ śikṣeyam |",
  "S04n333:22": "yathā śikṣamāṇaḥ sarvasattvaparipākavinayakāyeṣvabhimukho bhaveyam |",
  "S04n333:23": "sarvabuddhadarśanaṃ na vijahyām |",
  "S04n333:24": "sarvabuddhadharmaṃ śṛṇuyām |",
  "S04n333:25": "sarvabuddhadharmameghān saṃdhārayeyam |",
  "S04n333:26": "sarvabuddhadharmanayeṣu pratipadyeyam |",
  "S04n333:27": "sarvalokadhātuṣu bodhisattvacaryāyāṃ careyam |",
  "S04n333:28": "sarvakalpasaṃvāseṣu bodhisattvacaryayā na parikhidyeyam |",
  "S04n333:29": "sarvatathāgatavikurvitānyājānīyām |",
  "S04n333:30": "sarvabuddhādhiṣṭhānāni saṃpratīccheyam |",
  "S04n333:31": "sarvatathāgatabaleṣu ca avabhāsaṃ pratilabdho bhaveyam ||",
  "S04n333:32": "atha khalu jayottamaḥ śreṣṭhī sudhanaṃ śreṣṭhidārakamevamāha-sādhu sādhu kulaputra,",
  "S04n333:33": "yena te anuttarāyāṃ samyaksaṃbodhau cittamutpāditam |",
  "S04n333:34": "ahaṃ kulaputra sarvagāminībodhisattvacaryāmukhaṃ pariśodhayāmi yaduta abhāvapratiṣṭhitānabhisaṃskāravipratilābhabalena |",
  "S04n333:35": "so'hamiha sarvagāminībodhisattvacaryāpariśuddhimukhe sthitvā sarvatrisāhasramahāsāhasre lokadhātau sarvatridaśadevalokeṣu sarvayāmabhavaneṣu sarvatuṣitadevalokeṣu sarvanirmāṇaratidevalokeṣu sarvaparanirmitavaśavartidevalokeṣu sarvamārabhavaneṣu sarvakāmādhātuṣu devanikāyāntargateṣu sarvadevabhavaneṣu sarvanāgalokeṣu sarvanāgabhavaneṣu,",
  "S04n333:36": "sarvayakṣalokeṣu sarvayakṣabhavaneṣu,",
  "S04n333:37": "sarvarākṣasalokeṣu sarvarākṣasabhavaneṣu,",
  "S04n333:38": "sarvakumbhāṇḍalokeṣu sarvakumbhāṇḍabhavaneṣu,",
  "S04n333:39": "sarvapretalokeṣu sarvapretabhavaneṣu,",
  "S04n333:40": "sarvagandharvalokeṣu sarvagandharvabhavaneṣu,",
  "S04n333:41": "sarvāsuralokeṣu sarvāsurabhavaneṣu,",
  "S04n333:42": "sarvagaruḍalokeṣu sarvagaruḍabhavaneṣu,",
  "S04n333:43": "sarvakinnaralokeṣu sarvakinnarabhavaneṣu,",
  "S04n333:44": "sarvamahoragalokeṣu sarvamahoragabhavaneṣu,",
  "S04n333:45": "sarvamanuṣyalokeṣu sarvamanuṣyabhavaneṣu,",
  "S04n333:46": "sarvagrāmanagaranigamajanapadarāṣṭrarājadhānīṣu sarvakāmadhātvantargatāsu sarvasattvagatiṣu dharmaṃ deśayāmi |",
  "S04n333:47": "adharmaṃ pratijahāmi |",
  "S04n333:48": "vivādaṃ praśamayāmi |",
  "S04n333:49": "vigrahaṃ vyāvartayāmi |",
  "S04n333:50": "kalahaṃ vyupaśamayāmi |",
  "S04n333:51": "yuddhaṃ nivārayāmi |",
  "S04n333:52": "raṇamupaśamayāmi |",
  "S04n333:53": "vairamuparamayāmi |",
  "S04n333:54": "bandhanāni cchinadmi |",
  "S04n333:55": "cārakāṇi bhinadmi |",
  "S04n333:56": "bhayāni vinivartayāmi |",
  "S04n333:57": "akuśalakarmābhisaṃskārān samucchinadmi |",
  "S04n333:58": "prāṇivadhāt sattvān vinivārayāmi |",
  "S04n333:59": "adattādānāt kāmamithyācārāt mṛṣāvādāt paiśunyāt pārūṣyāt saṃbhinnapralāpādabhidhyāyā vyāpādāt mithyādṛṣṭeḥ sattvānnivārayāmi |",
  "S04n333:60": "sarvakāryebhyaḥ sattvān vinivārayāmi |",
  "S04n333:61": "sarvadharmakuśaladharmakriyāsvanuvartayāmi |",
  "S04n333:62": "sarvasattvān sarvaśilpāni śikṣayāmi |",
  "S04n333:63": "lokahitāvahāni sarvaśāstrāṇi dyotayāmi,",
  "S04n333:64": "prakalpayāmi,",
  "S04n333:65": "prakāśayāmi,",
  "S04n333:66": "prabhāvayāmi lokapraharṣaṇatāyai |",
  "S04n333:67": "sattvaparipākāya sarvapāṣaṇḍānanuvartayāmi |",
  "S04n333:68": "uttarijñānaviśeṣasūcanatāyai sarvadṛṣṭigatavinivartanatāyai sarvabuddhadharmārocanatāyai yāvadbrahmaloke'pi sarvarūpadhātukān devānabhibhūya dharmaṃ deśayāmi |",
  "S04n333:69": "yathā ceha trisāhasramahāsāhasre lokadhātau,",
  "S04n333:70": "tathā daśasu dikṣu daśānabhilāpyabuddhakṣetrakoṭīniyutaśatasahasraparamāṇurajaḥsameṣu lokadhātuṣu dharmaṃ deśayāmi |",
  "S04n333:71": "buddhadharmān deśayāmi |",
  "S04n333:72": "bodhisattvadharmān śrāvakadharmān pratyekabuddhadharmān deśayāmi |",
  "S04n333:73": "narakān deśayāmi |",
  "S04n333:74": "narakagāminīṃ pratipadaṃ deśayāmi |",
  "S04n333:75": "nairayikasattvakāraṇāṃ deśayāmi |",
  "S04n333:76": "tiryagyoniṃ deśayāmi |",
  "S04n333:77": "tiryagyonigatisaṃbhedaṃ tiyagyonigatigāminīṃ pratipadaṃ tiryagyonyupapattiduḥkhaṃ deśayāmi |",
  "S04n333:78": "yamalokaṃ deśayāmi,",
  "S04n333:79": "yamalokagāminīṃ pratipadaṃ yamalokaduḥkhaṃ deśayāmi |",
  "S04n333:80": "svargalokaṃ deśayāmi,",
  "S04n333:81": "svargalokagāminīṃ pratipadaṃ svargalokaratyupacāraparibhogaṃ deśayāmi |",
  "S04n333:82": "manuṣyalokaṃ deśayāmi,",
  "S04n333:83": "manuṣyalokagatigāminīṃ pratipadaṃ manuṣyalokasukhaduḥkhānubhavavaicitryaṃ deśayāmi |",
  "S04n333:84": "iti hi kulaputra lokadharmaṃ deśayāmi |",
  "S04n333:85": "lokasamudayaṃ lokāstaṃgamanaṃ lokādīnavaṃ lokaniḥsaraṇamapi deśayāmi,",
  "S04n333:86": "yaduta bodhisattvamārgasaṃprakāśanatāyai saṃsāradoṣavinivartanatāyai sarvajñatāguṇasaṃdarśanatāyai bhavagatisaṃmohaduḥkhasaṃpraśamanatāyai anāvaraṇadharmatārocanatāyai lokapravṛttikriyāparidīpanatāyai sarvalokapravṛttisukhaduḥkhasūcanatāyai sarvajagatpratiṣṭhāsaṃjñāgatavibhāvanatāyai anālayatathāgatadharmābhidyotanatāyai sarvakarmakleśacakravyāvartanatāyai tathāgatadharmacakrapravartanasūcanatāyai dharmaṃ deśayāmi |",
  "S04n333:87": "etamahaṃ kulaputra sarvagāminībodhisattvacaryāviśuddhimukhamavabhāsapratiṣṭhitānabhisaṃskāravimalavyūhaṃ prajānāmi |",
  "S04n333:88": "kiṃ mayā śakyaṃ sarvābhijñānāṃ bodhisattvānāṃ sarvakṣetratalamāyāgatajñānaśarīraspharaṇānāṃ samantacakṣurjñānabhūmipratilabdhānāṃ sarvavākpatharutavijñaptiparamaśrotrāṇāṃ tryadhvaspharaṇadharmamukhālokavaśitāprāptānāṃ sarvadharmasamavasaraṇajñānavaśitādhipativīrapuruṣāṇāmacintyāpramāṇayathāśayasattvavijñapanā-saṃbhinnasvaramaṇḍalaprabhūtaruciratanujihvānāṃ nānābhiprāyasattvasamudraruciravarṇasaṃsthānasarvabodhisattvasamamāyopamaśarīrāṇāṃ sarvatathāgatādvayākalpācintyaśarīraparamāṇāṃ sarvatryadhvānusṛtajñānakāyānāṃ gaganatalavipulāpramāṇagocaraviṣayāṇāṃ caryāṃ jñātuṃ guṇān vā vaktum ||",
  "S04n333:89": "gaccha kulaputra,",
  "S04n333:90": "ihaiva dakṣiṇāpathe śroṇāparānteṣu janapadeṣu kaliṅgavanaṃ nāma nagaram |",
  "S04n333:91": "tatra siṃhavijṛmbhitā nāma bhikṣuṇī prativasati |",
  "S04n333:92": "tāmupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n333:93": "kathaṃ pratipattavyam ||",
  "S04n333:94": "atha khalu sudhanaḥ śreṣṭhidārako jayottamasya śreṣṭhinaḥ pādau śirasābhivandya jayottamaṃ śreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya jayottamasya śreṣṭhino'ntikāt prakrāntaḥ ||24 ||"
}