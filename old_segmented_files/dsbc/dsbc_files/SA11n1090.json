{
  "SA11n1090:0": "3 bodhicittaparigraho nāma tṛtīyaḥ paricchedaḥ |",
  "SA11n1090:1": "apāyaduḥkhaviśrāmaṃ sarvasattvaiḥ kṛtaṃ śubham |",
  "SA11n1090:2": "anumode pramodena sukhaṃ tiṣṭhantu duḥkhitāḥ ||1 ||",
  "SA11n1090:3": "saṃsāraduḥkhanirmokṣamanumode śarīriṇām |",
  "SA11n1090:4": "bodhisattvatvabuddhatvamanumode ca tāyinām ||2 ||",
  "SA11n1090:5": "cittotpādasamudrāṃśca sarvasattvasukhāvahān |",
  "SA11n1090:6": "sarvasattvahitādhānānanumode ca śāsinām ||3 ||",
  "SA11n1090:7": "sarvāsu dikṣu saṃbuddhān prārthayāmi kṛtāñjaliḥ |",
  "SA11n1090:8": "dharmapradīpaṃ kurvantu mohādduḥkhaprapātinām ||4 ||",
  "SA11n1090:9": "nirvātukāmāṃśca jinān yācayāmi kṛtāñjaliḥ |",
  "SA11n1090:10": "kalpānanantāṃstiṣṭhantu mā bhūdandhamidaṃ jagat ||5 ||",
  "SA11n1090:11": "evaṃ sarvamidaṃ kṛtvā yanmayāsāditaṃ śubham |",
  "SA11n1090:12": "tena syāṃ sarvasattvānāṃ sarvaduḥkhapraśāntikṛt ||6 ||",
  "SA11n1090:13": "glānānāmasmi bhaiṣajyaṃ bhaveyaṃ vaidya eva ca |",
  "SA11n1090:14": "tadupasthāyakaścaiva yāvadrogāpunarbhavaḥ ||7 ||",
  "SA11n1090:15": "kṣutpipāsāvyathāṃ hanyāmannapānapravarṣaṇaiḥ |",
  "SA11n1090:16": "durbhikṣāntarakalpeṣu bhaveyaṃ pānabhojanam ||8 ||",
  "SA11n1090:17": "daridrāṇāṃ ca sattvānāṃ nidhiḥ syāmahamakṣayaḥ |",
  "SA11n1090:18": "nānopakaraṇākārairupatiṣṭheyamagrataḥ ||9 ||",
  "SA11n1090:19": "ātmabhāvāṃstathā bhogān sarvatryadhvagataṃ śubham |",
  "SA11n1090:20": "nirapekṣastyajāmyeṣa sarvasattvārthasiddhaye ||10 ||",
  "SA11n1090:21": "sarvatyāgaśca nirvāṇaṃ nirvāṇārthi ca me manaḥ |",
  "SA11n1090:22": "tyaktavyaṃ cenmayā sarvaṃ varaṃ sattveṣu dīyatām ||11 ||",
  "SA11n1090:23": "yaścāsukhīkṛtaścātmā mayāyaṃ sarvadehinām |",
  "SA11n1090:24": "ghnantu nindantu vā nityamākirantu ca pāṃsubhiḥ ||12 ||",
  "SA11n1090:25": "krīḍantu mama kāyena hasantu vilasantu ca |",
  "SA11n1090:26": "dattastebhyo mayā kāyaścintayā kiṃ mamānayā ||13 ||",
  "SA11n1090:27": "kārayantu ca karmāṇi yāni teṣāṃ sukhāvaham |",
  "SA11n1090:28": "anarthaḥ kasyacinmā bhūnmāmālambya kadācana ||14 ||",
  "SA11n1090:29": "yeṣāṃ kruddhāprasannā vā māmālambya matirbhavet |",
  "SA11n1090:30": "teṣāṃ sa eva hetuḥ syānnityaṃ sarvārthasiddhaye ||15 ||",
  "SA11n1090:31": "abhyākhyāsyanti māṃ ye ca ye cānye'pyapakāriṇaḥ |",
  "SA11n1090:32": "utprāsakāstathānye'pi sarve syurbodhibhāginaḥ ||16 ||",
  "SA11n1090:33": "anāthānāmahaṃ nāthaḥ sārthavāhaśca yāyinām |",
  "SA11n1090:34": "pārepsūnāṃ ca naubhūtaḥ setuḥ saṃkrama eva ca ||17 ||",
  "SA11n1090:35": "dīpārthināmahaṃ dīpaḥ śayyā śayyārthināmaham |",
  "SA11n1090:36": "dāsārthināmahaṃ dāso bhaveyaṃ sarvadehinām ||18 ||",
  "SA11n1090:37": "cintāmaṇirbhadraghaṭaḥ siddhavidyā mahauṣadhiḥ |",
  "SA11n1090:38": "bhaveyaṃ kalpavṛkṣaśca kāmadhenuśca dehinām ||19 ||",
  "SA11n1090:39": "pṛthivyādīni bhūtāni niḥśeṣākāśavāsinām |",
  "SA11n1090:40": "sattvānāmaprameyāṇāṃ yathābhogānyanekadhā ||20 ||",
  "SA11n1090:41": "evamākāśaniṣṭhasya sattvadhātoranekadhā |",
  "SA11n1090:42": "bhaveyamupajīvyo'haṃ yāvatsarve na nirvṛtāḥ ||21 ||",
  "SA11n1090:43": "yathā gṛhītaṃ sugatairbodhicittaṃ purātanaiḥ |",
  "SA11n1090:44": "te bodhisattvaśikṣāyāmānupūrvyā yathā sthitāḥ ||22 ||",
  "SA11n1090:45": "tadvadutpādayāmyeṣa bodhicittaṃ jagaddhite |",
  "SA11n1090:46": "tadvadeva ca tāḥ śikṣāḥ śikṣiṣyāmi yathākramam ||23 ||",
  "SA11n1090:47": "evaṃ gṛhītvā matimān bodhicittaṃ prasādataḥ |",
  "SA11n1090:48": "punaḥ pṛṣṭasya puṣṭyarthaṃ cittamevaṃ praharṣayet ||24 ||",
  "SA11n1090:49": "adya me saphalaṃ janma sulabdho mānuṣo bhavaḥ |",
  "SA11n1090:50": "adya buddhakule jāto buddhaputro'smi sāṃpratam ||25 ||",
  "SA11n1090:51": "tathādhunā mayā kāryaṃ svakulocitakāriṇām |",
  "SA11n1090:52": "nirmalasya kulasyāsya kalaṅko na bhavedyathā ||26 ||",
  "SA11n1090:53": "andhaḥ saṃkārakūṭebhyo yathā ratnamavāpnuyāt |",
  "SA11n1090:54": "tathā kathaṃcidapyetad bodhicittaṃ mamoditam ||27 ||",
  "SA11n1090:55": "jaganmṛtyuvināśāya jātametadrasāyanam |",
  "SA11n1090:56": "jagaddāridryaśamanaṃ nidhānamidamakṣayam ||28 ||",
  "SA11n1090:57": "jagadvyādhipraśamanaṃ bhaiṣajyamidamuttamam |",
  "SA11n1090:58": "bhavādhvabhramaṇaśrāntajagadviśrāmapādapaḥ ||29 ||",
  "SA11n1090:59": "durgatyuttaraṇe setuḥ sāmānyaḥ sarvayāyinām |",
  "SA11n1090:60": "jagatkleśopaśamana uditaścittacandramāḥ ||30 ||",
  "SA11n1090:61": "jagadajñānatimiraprotsāraṇamahāraviḥ |",
  "SA11n1090:62": "saddharmakṣīramathanānnavanītaṃ samutthitam ||31 ||",
  "SA11n1090:63": "sukhabhogabubhukṣitasya vā janasārthasya bhavādhvacāriṇaḥ |",
  "SA11n1090:64": "sukhasatramidaṃ hyupasthitaṃ sakalābhyāgatasattvatarpaṇam ||32 ||",
  "SA11n1090:65": "jagadadya nimantritaṃ mayā sugatatvena sukhena cāntarā |",
  "SA11n1090:66": "purataḥ khalu sarvatāyināmabhinandantu surāsurādayaḥ ||33 ||",
  "SA11n1090:67": "iti prajñākaramativiracitāyāṃ bodhicaryāvatārapañjikāyāṃ",
  "SA11n1090:68": "bodhicittaparigraho nāma tṛtīyaḥ paricchedaḥ ||"
}