{
  "SA05n884:0": "bhadracarīpraṇidhānastotram",
  "SA05n884:1": "atha khalu samantabhadro bodhisattvo mahāsattvaḥ evameva lokadhātuparamparānabhilāpyānabhilāpya buddhakṣetraparamāṇurajaḥsamān kalpān kalpaprasarānabhidyotyamāno bhūyasyā mātrayā gāthābhigītena praṇidhānamakārṣīt -",
  "SA05n884:2": "yāvata keci daśaddiśi loke sarvatriyadhvagatā narasiṃhāḥ |",
  "SA05n884:3": "tānahu vandami sarvi aśeṣān kāyatu vāca manena prasannaḥ || 1 ||",
  "SA05n884:4": "kṣetrarajopamakāyapramāṇaiḥ sarvajināna karomi praṇāmam |",
  "SA05n884:5": "sarvajinābhimukhena manena bhadracarīpraṇidhānabalena || 2 ||",
  "SA05n884:6": "ekarajāgri rajopamabuddhā buddhasutāna niṣaṇṇaku madhye |",
  "SA05n884:7": "evamaśeṣata dharmatadhātuṃ sarvadhimucyami pūrṇajinebhi || 3 ||",
  "SA05n884:8": "teṣu ca akṣayavarṇasamudrān sarvasvarāṅgasamudrarutebhiḥ |",
  "SA05n884:9": "sarvajināna guṇān bhaṇamānastān sugatān stavamī ahu sarvān || 4 ||",
  "SA05n884:10": "puṣpavarebhi ca mālyavarebhirvādyavilepanachatravarebhiḥ |",
  "SA05n884:11": "dīpavarebhi ca dhūpavarebhiḥ pūjana teṣa jināna karomi || 5 ||",
  "SA05n884:12": "vastravarebhi ca gandhavarebhiścūrṇapuṭebhi ca merusamebhiḥ |",
  "SA05n884:13": "sarvaviśiṣṭaviyūhavarebhiḥ pūjana teṣa jināna karomi || 6 ||",
  "SA05n884:14": "yā ca anuttarapūja udārā tānadhimucyami sarvajinānām |",
  "SA05n884:15": "bhadracarī adhimuktibalena vandami pūjayamī jinasarvān || 7 ||",
  "SA05n884:16": "yacca kṛtaṃ mayi pāpu bhaveyyā rāgatu dveṣatu mohavaśena |",
  "SA05n884:17": "kāyatu vāca manena tathaiva taṃ pratideśayamī ahu sarvam || 8 ||",
  "SA05n884:18": "yacca daśaddiśi puṇya jagasya śaikṣa aśaikṣapratyekajinānām |",
  "SA05n884:19": "buddhasutānatha sarvajinānāṃ taṃ anumodayamī ahu sarvam || 9 ||",
  "SA05n884:20": "ye ca daśaddiśi lokapradīpā bodhivibuddha asaṃgataprāptāḥ |",
  "SA05n884:21": "tānahu sarvi adhyeṣami nāthān cakru anuttaru vartanatāyai || 10 ||",
  "SA05n884:22": "ye'pi ca nirvṛti darśitukāmāstānabhiyācami prāñjalibhūtaḥ |",
  "SA05n884:23": "kṣetrarajopamakalpa nihantu sarvajagasya hitāya sukhāya || 11 ||",
  "SA05n884:24": "vandanapūjanadeśanatāya modanadhyeṣaṇayācanatāya |",
  "SA05n884:25": "yacca śubhaṃ mayi saṃcitu kiṃcidbodhayi nāmayamī ahu sarvam || 12 ||",
  "SA05n884:26": "pūjita bhontu atītaka buddhā ye ca dhriyanti daśaddiśi loke |",
  "SA05n884:27": "ye ca anāgata te laghu bhontu pūrṇamanoratha bodhivibuddhāḥ || 13 ||",
  "SA05n884:28": "yāvata keci daśaddiśi kṣetrāste pariśuddha bhavantu udārāḥ |",
  "SA05n884:29": "bodhidrumendragatebhi jinebhirbuddhasutebhi ca bhontu prapūrṇāḥ || 14 ||",
  "SA05n884:30": "yāvata keci daśaddiśi sattvāste sukhitā sada bhontu arogāḥ |",
  "SA05n884:31": "sarvajagasya ca dharmiku artho bhontu pradakṣiṇu ṛdhyatu āśāḥ || 15 ||",
  "SA05n884:32": "bodhicariṃ ca ahaṃ caramāṇo bhavi jātismaru sarvagatīṣu |",
  "SA05n884:33": "sarvasu janmasu cyutyupapattī pravrajito ahu nityu bhaveyyā || 16 ||",
  "SA05n884:34": "sarvajinānuśikṣayamāṇo bhadracariṃ paripūrayamāṇaḥ |",
  "SA05n884:35": "śīlacariṃ vimalāṃ pariśuddhāṃ nityamakhaṇḍamachidra careyam || 17 ||",
  "SA05n884:36": "devarutebhi ca nāgarutebhiryakṣakumbhāṇḍamanuṣyarutebhiḥ |",
  "SA05n884:37": "yāni ca sarvarutāni jagasya sarvaruteṣvahu deśayi dharmam || 18 ||",
  "SA05n884:38": "ye khalu pāramitāsvabhiyukto bodhiyi cittu na jātu vimuhyet |",
  "SA05n884:39": "ye'pi ca pāpaka āvaraṇāyāsteṣu parikṣayu bhotu aśeṣam || 19 ||",
  "SA05n884:40": "karmatu kleśatu mārapathāto lokagatīṣu vimuktu careyam |",
  "SA05n884:41": "padma yathā salilena aliptaḥ sūryaśaśī gaganeva asaktaḥ || 20 ||",
  "SA05n884:42": "sarvi apāyadukhāṃ praśamanto sarvajagat sukhi sthāpayamānaḥ |",
  "SA05n884:43": "sarvajagasya hitāya careyaṃ yāvata kṣetrapathā diśatāsu || 21 ||",
  "SA05n884:44": "sattvacariṃ anuvartayamānoi bodhicariṃ paripūrayamāṇaḥ |",
  "SA05n884:45": "bhadracariṃ ca prabhāvayamānaḥ sarvi anāgatakalpa careyam || 22 ||",
  "SA05n884:46": "ye ca sabhāgata mama caryāye tebhi samāgamu nityu bhaveyyā |",
  "SA05n884:47": "kāyatu vācatu cetanato cā ekacari praṇidhāna careyam || 23 ||",
  "SA05n884:48": "ye'pi ca mitrā mama hitakāmā bhadracarīya nidarśayitāraḥ |",
  "SA05n884:49": "tebhi samāgamu nityu bhaveyyā tāṃśca ahaṃ na virāgayi jātu || 24 ||",
  "SA05n884:50": "saṃmukha nityamahaṃ jina paśye buddhasutebhi parīvṛtu nāthān |",
  "SA05n884:51": "teṣu ca pūja kareyu udārāṃ sarvi anāgatakalpamakhinnaḥ || 25 ||",
  "SA05n884:52": "dhārayamāṇu jināna saddharmaṃ bodhicariṃ paridīpayamānaḥ |",
  "SA05n884:53": "bhadracariṃ ca viśodhayamānaḥ sarvi anāgatakalpa careyam || 26 ||",
  "SA05n884:54": "sarvabhaveṣu ca saṃcaramāṇaḥ puṇyatu jñānatu akṣayaprāptaḥ |",
  "SA05n884:55": "prajñaupāyasamādhivimokṣaiḥ sarvaguṇairbhavi akṣayakośaḥ || 27 ||",
  "SA05n884:56": "ekarajāgri rajopamakṣetrā tatra ca kṣetri acintiyabuddhān |",
  "SA05n884:57": "buddhasutāna niṣaṇṇaku madhye paśyiya bodhicariṃ caramāṇaḥ || 28 ||",
  "SA05n884:58": "evamaśeṣata sarvadiśāsu bālapatheṣu triyadhvapramāṇān |",
  "SA05n884:59": "buddhasamudra tha kṣetrasamudrānotari cārikakalpasamudrān || 29 ||",
  "SA05n884:60": "ekasvarāṅgasamudrarutebhiḥ sarvajināna svarāṅgaviśuddhim |",
  "SA05n884:61": "sarvajināna yathāśayaghoṣān buddhasarasvatimotari nityam || 30 ||",
  "SA05n884:62": "teṣu ca akṣayaghoṣaruteṣu sarvatriyadhvagatāna jinānām |",
  "SA05n884:63": "cakranayaṃ parivartayamāno buddhibalena ahaṃ praviśeyam || 31 ||",
  "SA05n884:64": "ekakṣaṇena anāgatasarvān kalpapraveśa ahaṃ praviśeyam |",
  "SA05n884:65": "ye'pi ca kalpa triyadhvapramāṇāstān kṣaṇakoṭipraviṣṭa careyam || 32 ||",
  "SA05n884:66": "ye ca triyadhvagatā narasiṃhāstānahu paśyiya ekakṣaṇena |",
  "SA05n884:67": "teṣu ca gocarimotari nityaṃ māyagatena vimokṣabalena || 33 ||",
  "SA05n884:68": "ye ca triyadhvasukṣetraviyūhāstānabhinirhari ekarajāgre |",
  "SA05n884:69": "evamaśeṣata sarvadiśāsu otari kṣetraviyūha jinānām || 34 ||",
  "SA05n884:70": "ye ca anāgata lokapradīpāsteṣu vibudhyana cakrapravṛttim |",
  "SA05n884:71": "nirvṛtidarśananiṣṭha praśāntiṃ sarvi ahaṃ upasaṃkrami nāthān || 35 ||",
  "SA05n884:72": "ṛddhibalena samantajavena jñānabalena samantamukhena |",
  "SA05n884:73": "caryabalena samantaguṇena maitrabalena samantagatena || 36 ||",
  "SA05n884:74": "puṇyabalena samantaśubhena jñānabalena asaṅgagatena |",
  "SA05n884:75": "prajñaupāyasamādhibalena bodhibalaṃ samudānayamānaḥ || 37 ||",
  "SA05n884:76": "karmabalaṃ pariśodhayamānaḥ kleśabalaṃ parimardayamānaḥ |",
  "SA05n884:77": "mārabalaṃ abalaṃ karamāṇaḥ pūrayi bhadracarībala sarvān || 38 ||",
  "SA05n884:78": "kṣetrasamudra viśodhayamānaḥ sattvasamudra vimocayamānaḥ |",
  "SA05n884:79": "dharmasamudra vipaśyayamāno jñānasamudra vigāhayamānaḥ || 39 ||",
  "SA05n884:80": "caryasamudra viśodhayamānaḥ praṇidhisamudra prapūrayamāṇaḥ |",
  "SA05n884:81": "buddhasamudra prapūjayamānaḥ kalpasamudra careyamakhinnaḥ || 40 ||",
  "SA05n884:82": "ye ca triyadhvagatāna jinānāṃ bodhicaripraṇidhānaviśeṣāḥ |",
  "SA05n884:83": "tānahu pūrayi sarvi aśeṣāt bhadracarīya bibudhyiya bodhim || 41 ||",
  "SA05n884:84": "jyeṣṭhaku yaḥ sutu sarvajinānāṃ yasya ca nāma samantatabhadraḥ |",
  "SA05n884:85": "tasya vidusya sabhāgacarīye nāmayamī kuśalaṃ imu sarvam || 42 ||",
  "SA05n884:86": "kāyatu vāca manasya viśuddhiścaryaviśuddhyatha kṣetraviśuddhiḥ |",
  "SA05n884:87": "yādṛśanāmana bhadravidusya tādṛśa bhotu samaṃ mama tena || 43 ||",
  "SA05n884:88": "bhadracarīya samantaśubhāye mañjuśiripraṇidhāna careyam |",
  "SA05n884:89": "sarvi anāgata kalpamakhinnaḥ pūrayi tāṃ kriya sarvi aśeṣām || 44 ||",
  "SA05n884:90": "no ca pramāṇu bhaveyya carīye no ca pramāṇu bhaveyya guṇānām |",
  "SA05n884:91": "apramāṇu cariyāya sthihitvā jānami sarvi vikurvitu teṣām || 45 ||",
  "SA05n884:92": "yāvata niṣṭha nabhasya bhaveyyā sattva aśeṣata niṣṭha tathaiva |",
  "SA05n884:93": "karmatu kleśatu yāvata niṣṭhā tāvata niṣṭha mama praṇidhānam || 46 ||",
  "SA05n884:94": "ye ca daśaddiśi kṣetra anantā ratnaalaṃkṛtu dadyu jinānām |",
  "SA05n884:95": "divya ca mānuṣa saukhyaviśiṣṭāṃ kṣetrarajopama kalpa dadeyam || 47 ||",
  "SA05n884:96": "yaśca imaṃ pariṇāmanarājaṃ śrutva sakṛjjanayedadhimuktim |",
  "SA05n884:97": "bodhivarāmanuprārthayamāno agru viśiṣṭa bhavedimu puṇyam || 48 ||",
  "SA05n884:98": "varjita tena bhavanti apāyā varjita tena bhavanti kumitrāḥ |",
  "SA05n884:99": "kṣipru sa paśyati taṃ amitābhaṃ yasyimu bhadracari praṇidhānam || 49 ||",
  "SA05n884:100": "lābha sulabdha sajīvitu teṣāṃ svāgata te imu mānuṣajanma |",
  "SA05n884:101": "yādṛśu so hi samantatabhadraste'pi tathā nacireṇa bhavanti || 50 ||",
  "SA05n884:102": "pāpaka pañca anantariyāṇi yena ajñānavaśena kṛtāni |",
  "SA05n884:103": "so imu bhadracariṃ bhaṇamānaḥ kṣipru parikṣayu neti aśeṣam || 51 ||",
  "SA05n884:104": "jñānatu rūpatu lakṣaṇataśca varṇatu gotratu bhotirūpetaḥ |",
  "SA05n884:105": "tīrthikamāragaṇebhiradhṛṣyaḥ pūjitu bhoti sa sarvatriloke || 52 ||",
  "SA05n884:106": "kṣipru sa gacchati bodhidrumendraṃ gatva niṣīdati sattvahitāya |",
  "SA05n884:107": "buddhyati bodhi pravartayi cakraṃ dharṣati māru sasainyaku sarvam || 53 ||",
  "SA05n884:108": "yo imu bhadracaripraṇidhānaṃ dhārayi vācayi deśayito vā |",
  "SA05n884:109": "buddhavijānati yo'tra vipāko bodhi viśiṣṭa ma kāṅkṣa janetha || 54 ||",
  "SA05n884:110": "mañjuśirī yatha jānati śūraḥ so ca samantatabhadra tathaiva |",
  "SA05n884:111": "teṣu ahaṃ anuśikṣayamāṇo nāmayamī kuśalaṃ imu sarvam || 55 ||",
  "SA05n884:112": "sarvatriyadhvagatebhi jinebhiryā pariṇāmana varṇita agrā |",
  "SA05n884:113": "tāya ahaṃ kuśalaṃ imu sarvaṃ nāmayamī vara bhadracarīye || 56 ||",
  "SA05n884:114": "kālakriyāṃ ca ahaṃ karamāṇo āvaraṇān vinivartiya sarvān |",
  "SA05n884:115": "saṃmukha paśyiya taṃ amitābhaṃ taṃ ca sukhāvatikṣetra vrajeyam || 57 ||",
  "SA05n884:116": "tatra gatasya imi praṇidhānā āmukhi sarvi bhaveyyu samagrā |",
  "SA05n884:117": "tāṃśca ahaṃ paripūrya aśeṣān sattvahitaṃ kariyāvata loke || 58 ||",
  "SA05n884:118": "tahi jinamaṃḍali śobhaniramye padmavare rūcire upapannaḥ |",
  "SA05n884:119": "vyākaraṇaṃ ahu tatra labheyyā saṃmukhato amitābhajinasya || 59 ||",
  "SA05n884:120": "vyākaraṇaṃ pratilabhya ca tasmin nirmita koṭiśatebhiranekaiḥ |",
  "SA05n884:121": "sattvahitāni bahūnyahu kuryāṃ dikṣu daśasvapi buddhibalena || 60 ||",
  "SA05n884:122": "bhadracaripraṇidhāna paṭhitvā yatkuśalaṃ mayi saṃcitu kiṃcit |",
  "SA05n884:123": "ekakṣaṇena samṛdhyatu sarvaṃ tena jagasya śubhaṃ praṇidhānam || 61 ||",
  "SA05n884:124": "bhadracariṃ pariṇāmya yadāptaṃ puṇyamanantamatīva viśiṣṭam |",
  "SA05n884:125": "tena jagadvayasanaughanimagnaṃ yātvamitābhapuriṃ varameva || 62 ||",
  "SA05n884:126": "śrī bhadracarīprāṇidhānastotraṃ samāptam |"
}