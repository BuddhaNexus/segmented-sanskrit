{
  "SA11n1104:0": "7 vīryapāramitā nāma saptamaḥ paricchedaḥ |",
  "SA11n1104:1": "tadevaṃ vipakṣapratiṣedhena tridhā kṣāntiṃ pratipādya vīryaṃ pratipādayitumāha-",
  "SA11n1104:2": "evaṃ kṣamo bhajedvīryaṃ vīrye bodhiryataḥ sthitā |",
  "SA11n1104:3": "na hi vīryaṃ vinā puṇyaṃ yathā vāyuṃ vināgatiḥ ||1 ||",
  "SA11n1104:4": "evamuktakrameṇa kṣamāyuktaḥ kṣamaḥ svayamabhyastakṣāntiḥ |",
  "SA11n1104:5": "bhajedvīryaṃ vīryamārabheta |",
  "SA11n1104:6": "anyathā duḥkhāsahiṣṇutayā vīryasya prasrabdhirna syāt |",
  "SA11n1104:7": "kasmāt punarvīryamupādīyata ityāha |",
  "SA11n1104:8": "vīryaṃ ityādi-yasmādvīrye buddhatvamavasthitam |",
  "SA11n1104:9": "taddhetukatayā tadāyattatvādbuddhatvasya |",
  "SA11n1104:10": "etadapi kutaḥ ?",
  "SA11n1104:11": "yasmānna vīryamantareṇa puṇyaṃ puṇyasaṃbhāro'sti |",
  "SA11n1104:12": "upalakṣaṇametat |",
  "SA11n1104:13": "jñānamapi draṣṭavyam,",
  "SA11n1104:14": "vīryasyobhayahetutvāt |",
  "SA11n1104:15": "tadanena vīryāt puṇyajñānasaṃbhārau,",
  "SA11n1104:16": "tābhyāṃ ca buddhatvamityuktaṃ bhavati ||",
  "SA11n1104:17": "vīryasvarūpāparijñānāt pṛcchati-",
  "SA11n1104:18": "kiṃ vīryaṃ kuśalotsāhastadvipakṣaḥ ka ucyate |",
  "SA11n1104:19": "ālasyaṃ kutsitāsaktirviṣādātmāvamanyanā ||2 ||",
  "SA11n1104:20": "kimetadvīryaṃ nāma ?",
  "SA11n1104:21": "atrāha-kuśalotsāhaḥ |",
  "SA11n1104:22": "yo'yaṃ kuśalakarmaṇi dānādau śrutādau ca samudyamaḥ,",
  "SA11n1104:23": "tadvīryamabhidhīyate |",
  "SA11n1104:24": "akuśale tu kausīdyameva |",
  "SA11n1104:25": "vipakṣeṇopahataṃ vīryamanaṅgamevābhimatasiddhaye iti tadvipakṣamapanayanāya darśayitumāha-tadvipakṣa ityādi |",
  "SA11n1104:26": "tasya vīryasya viruddho vināśāya pakṣo vipakṣaḥ ka ucyate ?",
  "SA11n1104:27": "uttaramāha-ālasyamityādi |",
  "SA11n1104:28": "ālasyaṃ kausīdyaṃ kāyamanasorakarmaṇyatā |",
  "SA11n1104:29": "kutsite jugupsanīye hāsyalāsyādau āsaṅgaḥ |",
  "SA11n1104:30": "viṣādo viṣaṇṇatā |",
  "SA11n1104:31": "duṣkare karmaṇi cittasya vinivṛttiḥ |",
  "SA11n1104:32": "anadhyavasānamityarthaḥ |",
  "SA11n1104:33": "tena ātmano'vamanyanā avajñā |",
  "SA11n1104:34": "ayaṃ tadvipakṣaḥ ||",
  "SA11n1104:35": "tadālasyaniṣedhāya tatkāraṇaṃ tāvadupadarśayitumāha-",
  "SA11n1104:36": "avyāpārasukhāsvādanidrāpāśrayatṛṣṇayā |",
  "SA11n1104:37": "saṃsāraduḥkhānudvegādālasyamupajāyate ||3 ||",
  "SA11n1104:38": "saṃsāraduḥkhānudvegādasaṃvegāt,",
  "SA11n1104:39": "yo'yamavyāpāro nirvyāpāratā,",
  "SA11n1104:40": "tatra tena vā sukhāsvādaḥ sukhābhirāmaḥ |",
  "SA11n1104:41": "sa ca nidrā ca middhākramaṇam |",
  "SA11n1104:42": "tābhyāṃ middhākramaṇamapāśrayatṛṣṇā avaṣṭambhanābhilāṣaḥ, tayā |",
  "SA11n1104:43": "ālasyamupajāyate iti yojanīyam |",
  "SA11n1104:44": "yadi vā |",
  "SA11n1104:45": "saṃsāraduḥkhānudvegādavyāpāraḥ,",
  "SA11n1104:46": "kvacidapi kuśalakarmaṇi na pravṛttiḥ,",
  "SA11n1104:47": "tasmāt sukhāsvādaḥ,",
  "SA11n1104:48": "tato nidrā,",
  "SA11n1104:49": "tasyāśca apāśrayatṛṣṇā, tayā ||",
  "SA11n1104:50": "ataḥ saṃsāraduḥkhānudveganivartanārthamiyamatra saṃvegabhāvanā āmukhīkartavyetyāha-",
  "SA11n1104:51": "kleśavāgurikāghrātaḥ praviṣṭo janmavāgurām |",
  "SA11n1104:52": "kimadyāpi na jānāsi mṛtyorvadanamāgataḥ ||4 ||",
  "SA11n1104:53": "vāgurikā matsyādivadhikā jālikā ucyante kaivartādayaḥ (dibhiḥ ?) |",
  "SA11n1104:54": "kleśā eva vāgurikāḥ ,",
  "SA11n1104:55": "tairāghrāta āyattīkṛtaḥ |",
  "SA11n1104:56": "kathamiti cet,",
  "SA11n1104:57": "praviṣṭo janmavāgurām,",
  "SA11n1104:58": "nikāyasabhāgatotpattireva vāgurikā jālam,",
  "SA11n1104:59": "tat praviṣṭaḥ,",
  "SA11n1104:60": "tadantargata ityarthaḥ |",
  "SA11n1104:61": "idamiha tadātmasātkaraṇe kāraṇam |",
  "SA11n1104:62": "adyāpi etāṃ daśāṃ prāpto'pi mṛtyormukhaṃ praviṣṭaḥ san kimiti na vetsi ?",
  "SA11n1104:63": "jātaścenmaraṇamavaśyaṃbhāvītyarthaḥ ||",
  "SA11n1104:64": "idamaparaṃ saṃvegakāraṇamāha-",
  "SA11n1104:65": "svayūthyānmāryamāṇāṃstvaṃ krameṇaiva na paśyasi |",
  "SA11n1104:66": "tathāpi nidrāṃ yāsyeva caṇḍālamahiṣo yathā ||5 ||",
  "SA11n1104:67": "yūthaṃ vargaḥ,",
  "SA11n1104:68": "tatra bhavā yūthyāḥ,",
  "SA11n1104:69": "yaiḥ saha bālyādyavasthāyāṃ krīḍitahasitādinā vicaritam |",
  "SA11n1104:70": "tān svavargyān |",
  "SA11n1104:71": "caṇḍālānāmavaśyaṃmāraṇīyamahiṣavat |",
  "SA11n1104:72": "na paśyasi mamāpi iyamavasthitiḥ syāditi ||",
  "SA11n1104:73": "avaśyamiha kiyatkālaṃ parilambya mṛtyurāgamiṣyati |",
  "SA11n1104:74": "tena tāvatkālaṃ sukhānubhavanameva mama yuktamityatrāha-yadi nāmaivam,",
  "SA11n1104:75": "tathāpi nāvaśyaṃbhāvini maraṇe viśvāso yuktaḥ |",
  "SA11n1104:76": "yamenodvīkṣyamāṇasya baddhamārgasya sarvataḥ |",
  "SA11n1104:77": "kathaṃ te rocate bhoktuṃ kathaṃ nidrā kathaṃ ratiḥ ||6 ||",
  "SA11n1104:78": "iti vadhyapuruṣasyeva sarvato vadhyaghātakairadhiṣṭhitasya vadhyabhūmiṃ nīyamānasya niḥsaraṇamapaśyataḥ sukhāsikāvalambanamanucitameva bhavataḥ |",
  "SA11n1104:79": "tasmāt saṃvegato bhāvanayā anayā hetunivartanādālasyamapāsya kuśalapakṣotsāhavardhanamanuṣṭheyam ||",
  "SA11n1104:80": "athāpi syāt-yadi nāma avaśyaṃbhāvitā mṛtyoḥ,",
  "SA11n1104:81": "tathāpi tatsaṃnidhānamavagamya ālasyamapahāsyāmi ityāśaṅkayāha-",
  "SA11n1104:82": "yāvatsaṃbhṛtasaṃbhāraṃ maraṇaṃ śīghrameṣyati |",
  "SA11n1104:83": "saṃtyajyāpi tadālasyamakāle kiṃ kariṣyasi ||7 ||",
  "SA11n1104:84": "saṃbhṛtaḥ sajjīkṛtaḥ saṃbhāraḥ sāmagrī vadhāya vyādhijarālakṣaṇo yena |",
  "SA11n1104:85": "yāvaditi lokoktam |",
  "SA11n1104:86": "śīghraṃ tvaritamanabhisaṃdhānāt |",
  "SA11n1104:87": "tadā mṛtyumukhāntargataḥ asamaye ālasyaṃ tyaktvāpi kiṃ kariṣyasi ?",
  "SA11n1104:88": "na tadā kiṃcit prayojanamiti bhāvaḥ ||",
  "SA11n1104:89": "akālatāmevāsya samarthayituṃ vṛttatrayeṇāha-",
  "SA11n1104:90": "idaṃ na prāptamārabdhamidamardhakṛtaṃ sthitam |",
  "SA11n1104:91": "akasmānmṛtyurāyāto hā hato'smīti cintayan ||8 ||",
  "SA11n1104:92": "śokavegasamucchūnasāśruraktekṣaṇānanān |",
  "SA11n1104:93": "bandhūnnirāśān saṃpaśyan yamadūtamukhāni ca ||9 ||",
  "SA11n1104:94": "svapāpasmṛtisaṃtaptaḥ śṛṇvannādāṃśca nārakān |",
  "SA11n1104:95": "trāsoccāraviliptāṅgo vihvalaḥ kiṃ kariṣyasi ||10 ||",
  "SA11n1104:96": "idaṃ yadanāgate kartavyatayā manasikṛtaṃ tanna prāptam |",
  "SA11n1104:97": "idamārabdhaṃ yatkāryamādita eva kartumiṣṭam |",
  "SA11n1104:98": "idamardhakṛtaṃ sthitam,",
  "SA11n1104:99": "yat kiyanniṣpannaṃ kiyadaniṣpannam |",
  "SA11n1104:100": "iti kāryaparyantamagatasyaiva akasmānmṛtyurāgato mama |",
  "SA11n1104:101": "aho bata atikaṣṭam,",
  "SA11n1104:102": "hato'smīti vicintayan vihvalaḥ kiṃ kariṣyasītyanāgatena saṃbandhaḥ |",
  "SA11n1104:103": "śokaḥ priyaviprayogakṛtaścittaparitāpaḥ |",
  "SA11n1104:104": "tasya vego'nivāryapravṛttiḥ |",
  "SA11n1104:105": "tena samucchūnāni samunnatāni sāśrūṇi sabāṣpāṇi raktāni tāmravarṇāni locanāni yeṣu ānaneṣu tāni tathā |",
  "SA11n1104:106": "tathābhūtāni ānanāni mukhāni yeṣāṃ bandhūnāṃ te tathā |",
  "SA11n1104:107": "tān saṃpaśyan vilokayan |",
  "SA11n1104:108": "tatrākarmakādhikārāt parasmaipadaṃ dṛśaḥ |",
  "SA11n1104:109": "kiṃbhūtān ? nirāśān |",
  "SA11n1104:110": "kva ? pratyujjīvanaṃ prati tyaktāśān,",
  "SA11n1104:111": "tatsānāthyavikalān vā |",
  "SA11n1104:112": "maraṇasamayopasthitakṛtāntānucaramukhāni ca saroṣaparuṣabhṛkuṭīni saṃpaśyan vihvalaḥ kiṃ kariṣyasi ?",
  "SA11n1104:113": "svayaṃkṛtapāpakarmasmaraṇena maraṇasamaye kimityevaṃ mayā kṛtamiti paścāttāpena tāpitaḥ |",
  "SA11n1104:114": "naitāvanmātrameva,",
  "SA11n1104:115": "kiṃ tu śṛṇvannādāṃśca nārakān tīvrakāraṇānubhavanadukhanirmuktān vikrośitaśabdān narakasamudbhūtān arthāntarakopāṇāmeva (?) |",
  "SA11n1104:116": "tacchrutvā mamāpyevamevāvasthā iti saṃtrāsena yaḥ purīṣotsargo viṭpravṛttiḥ,",
  "SA11n1104:117": "tenopaliptagātraḥ |",
  "SA11n1104:118": "vihvalaḥ anāyattakāyavākcittapracāraḥ |",
  "SA11n1104:119": "kiṃ kariṣyasi sarvakriyāsu nivṛttavyāpāraḥ ||",
  "SA11n1104:120": "iti matvā svasthāvasthāyāmeva yatitavyam iti śikṣayitumāha-",
  "SA11n1104:121": "jīvamatsya ivāsmīti yuktaṃ bhayamihaiva te |",
  "SA11n1104:122": "kiṃ punaḥ kṛtapāpasya tīvrānnarakaduḥkhataḥ ||11 ||",
  "SA11n1104:123": "jīvanta eva matsyāḥ krameṇa bhakṣaṇārthaṃ prāyaḥ prāgdiṅanivāsibhireva janai rakṣyante |",
  "SA11n1104:124": "jīvanopalakṣitā matsyā jīvamatsyā iti teṣāmeva samayaḥ |",
  "SA11n1104:125": "śākapārthivāditvānmadhyamapadalopī samāsaḥ |",
  "SA11n1104:126": "tadvadahamapi adya śvo vā niyatameva mariṣyāmi iti manasi kṛtvā yuktaṃ bhayamihaiva te |",
  "SA11n1104:127": "ihaiva saṃprajānadavasthāyāmeva tavāsaṃprāptamaraṇasya maraṇataḥ,",
  "SA11n1104:128": "kiṃ punaḥ kṛtapāpasya bhavato bhayaṃ yuktaṃ na bhavati,",
  "SA11n1104:129": "ityapi āhāryam |",
  "SA11n1104:130": "atiduḥsahānnarakaduḥkhataḥ ||",
  "SA11n1104:131": "nirvyāpārasukhāsvādābhiratamadhikṛtyāha-",
  "SA11n1104:132": "spṛṣṭa uṣṇodakenāpi sukumāra pratapyase |",
  "SA11n1104:133": "kṛtvā ca nārakaṃ karma kimevaṃ svasthamāsyate ||12 ||",
  "SA11n1104:134": "taptavāriṇāpi saṃspṛṣṭaḥ |",
  "SA11n1104:135": "sukumāreti saṃbodhanam |",
  "SA11n1104:136": "atimṛduśarīratayā soḍhumaśakto'si |",
  "SA11n1104:137": "yadyevam, tadā kṛtvā cetyādi subodham ||",
  "SA11n1104:138": "aparamapi taṃ pratyāha-",
  "SA11n1104:139": "nirudyama phalākāṅkṣin sukumāra bahuvyatha |",
  "SA11n1104:140": "mṛtyugrasto'marākāra hā duḥkhita vihanyase ||13 ||",
  "SA11n1104:141": "sukhahetūtpādanāya vyāpāraśūnyo'si |",
  "SA11n1104:142": "atha ca tasya phalaṃ sukhamabhilaṣasi |",
  "SA11n1104:143": "duḥkhāsahiṣṇurasi,",
  "SA11n1104:144": "atha ca bahuvyatho'si sarvaduḥkhākaratvāt |",
  "SA11n1104:145": "mṛtyunā ca vaśīkṛto'si,",
  "SA11n1104:146": "atha ca amaraṇadharmāṇamātmānaṃ manyase |",
  "SA11n1104:147": "evaṃ ca viparyastaṃ caritamasya vipaśyan karuṇāyamānaḥ sakhedamenamāha-hā duḥkhita vihanyase |",
  "SA11n1104:148": "saṃmohabahulatayā kaṣṭāṃ daśāṃ praviṣṭo'si |",
  "SA11n1104:149": "ātmagatameva vā vimṛśati |",
  "SA11n1104:150": "evamanyatrāpi yathāsaṃbhavaṃ draṣṭavyam |",
  "SA11n1104:151": "nirudyamādīni cāmantritapadāni ||",
  "SA11n1104:152": "nidrāparatantraṃ pratyāha-",
  "SA11n1104:153": "mānuṣyaṃ nāvamāsādya tara duḥkhamahānadīm |",
  "SA11n1104:154": "mūḍha kālo na nidrāyā iyaṃ naurdurlabhā punaḥ ||14 ||",
  "SA11n1104:155": "aṣṭākṣaṇavinirmuktaṃ manuṣyabhāvapratilambhaṃ nāvamiva abhyudayādipāragamanāya prāpya tara plavasva duḥkhamayīṃ mahānadīm |",
  "SA11n1104:156": "sarvaduḥkhāni pṛṣṭhīkuruṣva |",
  "SA11n1104:157": "vīryāvalambaneneti yāvat |",
  "SA11n1104:158": "he mohaparavaśa,",
  "SA11n1104:159": "nāyaṃ kālo nidrāyāḥ,",
  "SA11n1104:160": "yāvadiyaṃ nauḥ saṃnihitā |",
  "SA11n1104:161": "yadi nedānīmeva yatnaḥ kriyate,",
  "SA11n1104:162": "tadā punariyaṃ durgatigatasya naurdurlabhā bhaviṣyati | yaduktam-",
  "SA11n1104:163": "punarapyeṣa samagamaḥ kutaḥ | iti ||",
  "SA11n1104:164": "[bodhi. 1.4]",
  "SA11n1104:165": "evamālasyaṃ nivārya kutsitāsaktiṃ nivārayannāha-",
  "SA11n1104:166": "muktvā dharmaratiṃ śreṣṭhāmanantaratisaṃtatim |",
  "SA11n1104:167": "ratirauddhatyahāsyādau duḥkhahetau kathaṃ tava ||15 ||",
  "SA11n1104:168": "śubhakarmaṇāṃ ratiṃ śreṣṭhāmuttamām |",
  "SA11n1104:169": "kiṃbhūtām ? anantaratisaṃtatim |",
  "SA11n1104:170": "sugatiparaṃparāsaṃjananādanantā aparyavasānā ratisaṃtatiḥ sukhapravāho yasyāḥ sā tathā |",
  "SA11n1104:171": "ata eva uttame tyuktam |",
  "SA11n1104:172": "tāmapahāya ratirabhirāmaḥ,",
  "SA11n1104:173": "auddhatyamunnatatā |",
  "SA11n1104:174": "kāyacittayoḥ krīḍanaśīlateti yāvat |",
  "SA11n1104:175": "hāso vāgauddhatyam |",
  "SA11n1104:176": "sarabhasasya vāgvikāra iti yāvat |",
  "SA11n1104:177": "ādiśabdādgītādiparigrahaḥ |",
  "SA11n1104:178": "tatra kathaṃ ratistava ?",
  "SA11n1104:179": "na yuktetyabhiprāyaḥ |",
  "SA11n1104:180": "kiṃbhūte ? duḥkhahetau |",
  "SA11n1104:181": "narakādidurgatyupanayanādduḥkhasya heturbhavati ||",
  "SA11n1104:182": "evaṃ kutsitāsaktimapi nirākṛtya viṣādātmāvamanyanāṃ vīryavipakṣaṃ nirākartum,",
  "SA11n1104:183": "aparamapi ca tadvipakṣanirasanāya pratipādayannāha-",
  "SA11n1104:184": "aviṣādabalavyūhatātparyātmavidheyatā |",
  "SA11n1104:185": "parātmasamatā caiva parātmaparivartanam ||16 ||",
  "SA11n1104:186": "viṣādaviparīto'viṣādaḥ |",
  "SA11n1104:187": "balānāṃ vyūhaḥ samūho vakṣyamāṇalakṣaṇaḥ |",
  "SA11n1104:188": "tātparyaṃ nipuṇatā |",
  "SA11n1104:189": "ātmavidheyatā ātmavaśavartitā |",
  "SA11n1104:190": "etāḥ sarvāḥ kṛtadvandvasamāsāḥ |",
  "SA11n1104:191": "yadi vā |",
  "SA11n1104:192": "ebhiḥ sahitā ātmavidheyatā |",
  "SA11n1104:193": "parātmasamatāparātmaparivartane dhyānaparicchede [bodhi.8] vakṣyamāṇe |",
  "SA11n1104:194": "idamapi samastaṃ kausīdyaprahāṇāya vīryasamṛddhaye prabhavatītyuddeśaḥ ||",
  "SA11n1104:195": "uddiṣṭamevārthaṃ krameṇa nirdiśannāha-",
  "SA11n1104:196": "naivāvasādaḥ kartavyaḥ kuto me bodhirityataḥ |",
  "SA11n1104:197": "kuto me bodhiriti,",
  "SA11n1104:198": "kathamahaṃ varākaḥ samyaksaṃbodhibhājanam ?",
  "SA11n1104:199": "buddhatvaṃ hi tīkṣṇendriyasya ārabdhavīryasya aparimitapuṇyajñānasaṃbhāraiḥ atiduṣkarakarmānuṣṭhānaiḥ anekaiśca kalpāsaṃkhyeyaiḥ kasyacit puruṣaviśeṣasya sādhyaṃ bhavati |",
  "SA11n1104:200": "ahaṃ tu na tādṛśa iti kathaṃ madvidhānāṃ tathāvidhaṃ buddhatvaṃ saṃbhāvyeta,",
  "SA11n1104:201": "ityevamākāramanasikārādavasādo viṣādo na kartavyaḥ,",
  "SA11n1104:202": "mahārthabhraṃśasya hetutvāt |",
  "SA11n1104:203": "yathoktam-avasādo'pyanartha iti [śi. sa. 34] || kasmāt?",
  "SA11n1104:204": "yasmāttathāgataḥ satyaṃ satyavādīdamuktavān ||17 ||",
  "SA11n1104:205": "yasmāt tathāgataḥ idaṃ vakṣyamāṇaṃ satyamavitathamuktavān kathitavān |",
  "SA11n1104:206": "kathaṃ jñāyate ityāha-satyavādīti |",
  "SA11n1104:207": "jñānakriyāsaṃbhavādaviparītavādī |",
  "SA11n1104:208": "ataḥ satyābhidhānahetupadametat ||",
  "SA11n1104:209": "kiṃ tatsatyamuktavān?",
  "SA11n1104:210": "te'pyāsan daṃśamaśakā makṣikāḥ kṛmayastathā |",
  "SA11n1104:211": "yairutsāhavaśāt prāptā durāpā bodhiruttamā ||18 ||",
  "SA11n1104:212": "ityāha | te'pi buddhā bhagavantaḥ purvaṃ śākyamuniratnaśikhidīpaṃkaraprabhṛtayaḥ saṃsārasāgarāvartāntargatāḥ pṛthagjanāvasthāyāṃ paribhramanta evaṃbhūtā evāsan babhūvuḥ,",
  "SA11n1104:213": "yairutsāhabalāt vīryotkarṣasāmarthyāt saṃbhārān saṃbhṛtya prāptā adhigatā durāpā durlabhapratilambhā bodhiruttamā anuttarā |",
  "SA11n1104:214": "ārabdhavīryasya na kiṃcidduṣkaramiti bhāvaḥ |",
  "SA11n1104:215": "idaṃ tat satyam ||",
  "SA11n1104:216": "ato mama punaratitarāṃ na durlabhā bodhirityāha-",
  "SA11n1104:217": "kimutāhaṃ naro jātyā śakto jñātuṃ hitāhitam |",
  "SA11n1104:218": "sarvajñanītyanutsargādbodhiṃ kiṃ nāpnuyāmaham ||19 ||",
  "SA11n1104:219": "kiṃ punarahaṃ manuṣyabhūto janmanā |",
  "SA11n1104:220": "śakto jñātuṃ hitāhitamiti |",
  "SA11n1104:221": "idaṃ hitamidamahitam,",
  "SA11n1104:222": "śubhamaśubhaṃ ca karmetyupadiṣṭam,",
  "SA11n1104:223": "jñātumavaboddhuṃ samartho'smi,",
  "SA11n1104:224": "iti vicintya sarvajñasya sarvavastutattvavedinaḥ nītirnayaḥ upādeyatattvapratipādanam |",
  "SA11n1104:225": "tasya anutsargādaparityāgāt |",
  "SA11n1104:226": "tasya ādānopādānasevanādityarthaḥ |",
  "SA11n1104:227": "buddhatvaṃ nāpnuyāmaham |",
  "SA11n1104:228": "kākvā paṭhanād āpnuyāmeveti |",
  "SA11n1104:229": "etadbhagavatā ratnameghe darśitam | yathoktam-",
  "SA11n1104:230": "iha bodhisattvo naivaṃ cittamutpādayati-duṣprāpyā bodhirmanuṣyabhūtena satā |",
  "SA11n1104:231": "idaṃ ca me vīryaṃ parīttaṃ ca hīnaṃ ca |",
  "SA11n1104:232": "kusīdo'ham |",
  "SA11n1104:233": "bodhiśca ādīptaśiraścailopamena bahūn kalpān bahūni kalpaśatāni bahūni kalpasahasrāṇi samudācaratā samudānetavyā |",
  "SA11n1104:234": "tannāhamutsahe īdṛśaṃ bhāramudvoḍhum |",
  "SA11n1104:235": "kiṃ tarhi bodhisattvenaivaṃ cittamutpādayitavyam-ye'pi te'bhisaṃbuddhāstathāgatā arhantaḥ samyaksaṃbuddhāḥ,",
  "SA11n1104:236": "ye'pi vā abhisaṃbhotsyante,",
  "SA11n1104:237": "te'pi īdṛśenaiva nayena,",
  "SA11n1104:238": "īdṛśyā pratipadā,",
  "SA11n1104:239": "īdṛśenaiva vīryeṇābhisaṃbuddhāḥ,",
  "SA11n1104:240": "yāvanna ca te tathāgatabhūtā evābhisaṃbuddhāḥ |",
  "SA11n1104:241": "ahamapi tathā tathā ghaṭiṣye,",
  "SA11n1104:242": "tathā tathā vyāyaṃsye sarvasattvasādhāraṇena vīryeṇa sarvasattvārambaṇena vīryeṇa yathāhamapyanuttarāṃ samyaksaṃbodhimabhisaṃbhotsye iti ||",
  "SA11n1104:243": "yuktamevaitat,",
  "SA11n1104:244": "kevalamatiduṣkarakarmaśravaṇādanadhyavasāyo vinivartayitumaśakya iti vikalpayannāha-",
  "SA11n1104:245": "athāpi hastapādādi dātavyamiti me bhayam |",
  "SA11n1104:246": "karacaraṇaśiraḥ prabhṛtidānamantareṇa buddhatvaṃ na prāpyate,",
  "SA11n1104:247": "iti atiduṣkarakarmasu pravṛttibhayādutsāho nivartata eva |",
  "SA11n1104:248": "iti cenmanyase svacittamevamāha-",
  "SA11n1104:249": "gurulāghavamūḍhatvaṃ tanme syādavicārataḥ ||20 ||",
  "SA11n1104:250": "tadetad gurulāghavamūḍhatvameva me |",
  "SA11n1104:251": "alpe bahutaraṃ bahutare cālpataramiti mohavaśena avicārato'vivekānmama syāt,",
  "SA11n1104:252": "na tu paramārthavicārataḥ ||",
  "SA11n1104:253": "paramārthavicāreṇa gurulāghavaviparyāsa evāyamityupadarśayannāha-",
  "SA11n1104:254": "chettavyaścāsmi bhettavyo dāhyaḥ pāṭyo'pyanekaśaḥ |",
  "SA11n1104:255": "kalpakoṭīrasaṃkhyeyā na ca bodhirbhaviṣyati ||21 ||",
  "SA11n1104:256": "saṃsāracārake nivasaṃstathāvidhakarmavaśācchettavyaścāsmi karacaraṇādyaṅgapratyaṅgacchedanānnarakādiṣu |",
  "SA11n1104:257": "tathā bhettavyo'smi śaktikuntādibhiḥ |",
  "SA11n1104:258": "dāhyo narakadahanādinā |",
  "SA11n1104:259": "pāṭyo jvalitakrakacādinā |",
  "SA11n1104:260": "anekaśaḥ anekavārān |",
  "SA11n1104:261": "narakādiṣu kāraṇāmanubhavan aparyantapathi saṃsāre |",
  "SA11n1104:262": "kalpānāṃ koṭīrasaṃkhyeyāḥ saṃkhyātumaśakyāḥ iti |",
  "SA11n1104:263": "akāmasyāpi duḥkhamaparyantamanekaprakāramāpatiṣyati,",
  "SA11n1104:264": "na ca buddhatvasaṃbhārāya tat saṃpatsyate ||",
  "SA11n1104:265": "idaṃ saṃsārāparyantatayā duḥkhaṃ bahutaraṃ niṣphalaṃ ca |",
  "SA11n1104:266": "buddhatvaprasādhakaṃ punaralpataraṃ saphalaṃ cetyupadarśayannāha-",
  "SA11n1104:267": "idaṃ tu me parimitaṃ duḥkhaṃ saṃbodhisādhanam |",
  "SA11n1104:268": "naṣṭaśalyavyathāpohe tadutpādanaduḥkhavat ||22 ||",
  "SA11n1104:269": "yad buddhatvaprasādhakaṃ tadidaṃ duḥkhaṃ parimitaṃ mama pratiniyatakālabhāvitayā,",
  "SA11n1104:270": "duḥkha [praśamana]hetuśca |",
  "SA11n1104:271": "tattathābhūtaṃ śalyaṃ tena vyathā,",
  "SA11n1104:272": "tasyā apoho nivṛttiḥ |",
  "SA11n1104:273": "tannimittaṃ tadvayudāsāya |",
  "SA11n1104:274": "yāvajjīvaṃ tatkṛtaduḥkhaprahāṇāyetyarthaḥ |",
  "SA11n1104:275": "tasya naṣṭaśalyasyotpāṭanaṃ śarīrāduddharaṇam |",
  "SA11n1104:276": "apakarṣaṇamiti yāvat |",
  "SA11n1104:277": "tena yadduḥkhaṃ pratiniyatakālamalpataram |",
  "SA11n1104:278": "dīrghakālikaduḥkhopaśamanimittam |",
  "SA11n1104:279": "tadvat soḍhumucitamidamapi duḥkham ||",
  "SA11n1104:280": "ato'pi samucitamidamityāha-",
  "SA11n1104:281": "sarve'pi vaidyāḥ kurvanti kriyāduḥkhairarogatām |",
  "SA11n1104:282": "tasmādvahūni duḥkhāni hantuṃ soḍhavyamalpakam ||23 ||",
  "SA11n1104:283": "sarve'pi na kecideva |",
  "SA11n1104:284": "laṅghanapācanādikṛtairyatheṣṭāhāravihārapratiṣedhajanitaiśca kriyāduḥkhaiḥ rogapīḍitānāmārogyaṃ vidadhāti |",
  "SA11n1104:285": "anyathā tatkartumaśakyam |",
  "SA11n1104:286": "yata evam, tasmādatiśayena alpamalpakaṃ duḥkhaṃ soḍhavyam |",
  "SA11n1104:287": "kimartham ? bahūni duḥkhāni hantum |",
  "SA11n1104:288": "sarvasattvānāmātmanaśca dīrghakālikasarvaduḥkhapraśamanāyetyarthaḥ |",
  "SA11n1104:289": "evaṃ tāvat svīkartuṃ yuktaṃ dhīmataḥ ||",
  "SA11n1104:290": "na cedaṃ yuktamapi duṣkaraṃ karma ādikarmikasya prathamanujñātaṃ bhagavateti darśayannāha-",
  "SA11n1104:291": "kriyāmimāmapyucitāṃ varavaidyo na dattavān |",
  "SA11n1104:292": "kriyāmimāṃ samanantarapratipāditāṃ duḥkhotpādanīm |",
  "SA11n1104:293": "ucitāmapi sevanīyāmapi |",
  "SA11n1104:294": "varavaidyo bhagavān sarvathā sarvāvyadhicikitsakaḥ |",
  "SA11n1104:295": "prathamaṃ na dattavān,",
  "SA11n1104:296": "na kartavyatayā pratipāditavānādikarmikasya |",
  "SA11n1104:297": "kathaṃ tarhi rāgādivyādhīnapanayati ? āha-",
  "SA11n1104:298": "madhureṇopacāreṇa cikitsati mahāturān ||24 ||",
  "SA11n1104:299": "sukumāratareṇopacāreṇa upakrameṇa |",
  "SA11n1104:300": "yathākṣamaṃ cikitsāpraṇayanenetyarthaḥ |",
  "SA11n1104:301": "cikitsati rogamuktān karoti |",
  "SA11n1104:302": "mahāturān dīrgharogiṇo rāgādimahāvyādhigrastān ||",
  "SA11n1104:303": "kaḥ punarayaṃ madhuropacāra ityāha-",
  "SA11n1104:304": "ādau śākādidāne'pi niyojayati nāyakaḥ |",
  "SA11n1104:305": "tatkaroti kramātpaścādyatsvamāṃsānyapi tyajet ||25 ||",
  "SA11n1104:306": "mātsaryamalāpanayanārthaṃ sukhasukhena saṃbhārasaṃvardhanārthaṃ ca śakyaparityāge śākasaktupiṇḍikādidānena prathamataraṃ pravartayati nāyako bhagavān |",
  "SA11n1104:307": "punastathopāyaviśeṣeṇa niyojanaṃ karoti |",
  "SA11n1104:308": "taditi lokoktau vā |",
  "SA11n1104:309": "yadyathā dātā mṛdudānābhyāsakrameṇa adhimātrādhimātradānābhyāsaprakarṣamāsādayan paścāduttarakālamakṛcchreṇaiva svamāṃsarudhirādikamapi prasanna eva prayacchet ||",
  "SA11n1104:310": "kathaṃ punaretadevamityāśaṅkayāha-",
  "SA11n1104:311": "yadā śākeṣviva prajñā svamāṃse'pyupajāyate |",
  "SA11n1104:312": "māṃsāsthi tyajatastasya tadā kiṃ nāma duṣkaram ||26 ||",
  "SA11n1104:313": "yasmin kāle dānābhyāsāt paramaprakarṣagamanāt sarvathāpagatamātsaryatayā śākeṣviva svamāṃse'pi nirāsaṅgā buddhirupajāyate,",
  "SA11n1104:314": "tadā svamāṃsādidāne'pi nāśakyānuṣṭhānabuddhiriti tasmin kāle kiṃ nāma duṣkaram ?",
  "SA11n1104:315": "naiva kiṃcidityarthaḥ ||",
  "SA11n1104:316": "athāpi syāt-atidīrghakālaṃ parārthe saṃsaratā tadduḥkhaṃ kathamiva parihartuṃ śakyamityatrāha-",
  "SA11n1104:317": "na duḥkhī tyaktapāpatvātpaṇḍitatvānna durmanāḥ |",
  "SA11n1104:318": "mithyākalpanayā citte pāpātkāye yato vyathā ||27 ||",
  "SA11n1104:319": "dvividhameva hi duḥkhaṃ bādhakamupajāyate kāyikaṃ mānasikaṃ ceti |",
  "SA11n1104:320": "tadetad dvayamapi bodhisattvasya na saṃbhavati |",
  "SA11n1104:321": "kāyavacanamanobhiḥ sarvāvadyavirateḥ kāyikaṃ duḥkhamasya na jāyate |",
  "SA11n1104:322": "yuktyāgamābhyāmubhayanairātmyasya ca niścayanānmānasamapi kutaḥ ?",
  "SA11n1104:323": "yato mithyākalpanayā asadvikalpena ātmātmīyagrahapravṛttena bhāvādyabhiniveśakṛtena vā citte duḥkham,",
  "SA11n1104:324": "pāpāt prāṇātipātādeḥ kāye |",
  "SA11n1104:325": "evaṃ tāvadduḥkhahetuparihārādduḥkhamasya na jāyate iti pratipāditam ||",
  "SA11n1104:326": "idānīṃ sukhameva kevalamasyāstīti pratipādayannāha-",
  "SA11n1104:327": "puṇyena kāyaḥ sukhitaḥ pāṇḍityena manaḥ sukhi |",
  "SA11n1104:328": "tiṣṭhan parārthaṃ saṃsāre kṛpāluḥ kena khidyate ||28 ||",
  "SA11n1104:329": "sukhaṃ jātamasya kāyasyeti sukhitaḥ |",
  "SA11n1104:330": "sukhaṃ vidyate'sya manasa iti sukhi |",
  "SA11n1104:331": "evamubhayasukhasamanvāgatatvāt kṛpāvān parārthaṃ saṃsāre saṃsaran kena duḥkhena khidyate,",
  "SA11n1104:332": "khedaṃ manyate ? yadi vā |",
  "SA11n1104:333": "kena khidyate ?",
  "SA11n1104:334": "khedahetorabhāvānna kenaciditi bhāvaḥ |",
  "SA11n1104:335": "tat kimidamakāraṇabhīrutayā vaimukhyamupādīyate ?",
  "SA11n1104:336": "syādetat-dīrghakālamāsevitabhāvitabahulīkṛtena mahatā puṇyasaṃbhāreṇa samyaksaṃbodhiradhigamyate |",
  "SA11n1104:337": "tadvaraṃ mumukṣūṇāṃ śīghrakālatayā śrāvakayānamevāśrayaṇīyaṃ syādityāśaṅkayāha-",
  "SA11n1104:338": "kṣapayan pūrvapāpāni pratīcchan puṇyasāgarān |",
  "SA11n1104:339": "bodhicittabalādeva śrāvakebhyo'pi śīghragaḥ ||29 ||",
  "SA11n1104:340": "pūrvakṛtāni yāni pāpāni tāni bodhicittabalādeva kṣayīṇi kurvan |",
  "SA11n1104:341": "yathoktaṃ prāk-",
  "SA11n1104:342": "yugāntakālānalavanmahānti",
  "SA11n1104:343": "pāpāni yannirdahati kṣaṇena |iti |",
  "SA11n1104:344": "[bodhi. 1.14]",
  "SA11n1104:345": "tathā bodhicittabalādeva pratīcchan ādadānaḥ puṇyasāgarān |",
  "SA11n1104:346": "yaduktam-",
  "SA11n1104:347": "avicchinnāḥ puṇyadhārāḥ pravartante nabhaḥsamāḥ |iti |",
  "SA11n1104:348": "[bodhi .1.19]",
  "SA11n1104:349": "evaṃvidhopāyabalajavena mahāyānamārūḍho bodhisattvaḥ śrāvakebhyo'pi śīghragaḥ tvaritagāmī ||",
  "SA11n1104:350": "evaṃ sukhātsukhaṃ gacchan ko viṣīdetsacetanaḥ |",
  "SA11n1104:351": "bodhicittarathaṃ prāpya sarvakhedaśramāpaham ||30 ||",
  "SA11n1104:352": "pratipāditamevārthaṃ piṇḍīkṛtya darśayati |",
  "SA11n1104:353": "evamuktakrameṇa sarvāvadyavirateḥ purākṛtapāpakṣayācca svapne'pi durgatigamanābhāvāt tīvrābhiprāyeṇa anekasukhena aharniśamākāśadhātuvyāpinaḥ puṇyasāgarasyābhivardhanācca sugatiparaṃparāsanmārgāvataraṇabodhicittaṃ rathamiva āsādya |",
  "SA11n1104:354": "āruhyeti yāvat |",
  "SA11n1104:355": "sarvakhedaiḥ parikleśaiḥ śrama āyāsaḥ,",
  "SA11n1104:356": "tamapahantīti pratipāditanayena,",
  "SA11n1104:357": "sarvakhedaśramaṃ vā apahantīti tam |",
  "SA11n1104:358": "sukhādekasmādaparamuttarottaramadhikādhikaṃ sukhaṃ devamanuṣyasaṃpattilakṣaṇaṃ gacchan anuprāpnuvan ko nāma prekṣāvān viṣādamāpadyeta ?",
  "SA11n1104:359": "tadevamanekavidhaviṣādanimittapratiṣedhena aviṣādaṃ pratipādya balavyūhaṃ pratipādayitumāha-",
  "SA11n1104:360": "chandasthāmaratimuktibalaṃ sattvārthasiddhaye |",
  "SA11n1104:361": "chandaṃ duḥkhabhayātkuryādanuśaṃsāṃśca bhāvayan ||31 ||",
  "SA11n1104:362": "idamapyuddeśavākyameva |",
  "SA11n1104:363": "chanda iha kuśalābhilāṣaḥ |",
  "SA11n1104:364": "sthāma ārabdhadṛḍhatā |",
  "SA11n1104:365": "ratiḥ satkarmāsaktiḥ muktirasāmarthye tāvatkālamutsargaḥ |",
  "SA11n1104:366": "etaccaturaṅgabalam,",
  "SA11n1104:367": "anekāvayavasamudāyātmakatvāt,",
  "SA11n1104:368": "hastyādibalavat |",
  "SA11n1104:369": "sattvārthasiddhaye vīryahetutvāt,",
  "SA11n1104:370": "asya vīryasya ca sarvābhimatasādhanatvāditi bhāvaḥ |",
  "SA11n1104:371": "tatra chandabalasya bahukaratvāt,",
  "SA11n1104:372": "chandamityādinā asyotpattinimittamāha-duḥkhabhayāditi |",
  "SA11n1104:373": "aśubhakarmaṇo duḥkhaṃ jāyata iti trāsācchandaṃ kuryāt |",
  "SA11n1104:374": "anuśaṃsāṃśca bhāvayan |",
  "SA11n1104:375": "anuśaṃsāḥ phaladvāreṇa guṇaviśeṣāḥ |",
  "SA11n1104:376": "te ca arthāt kuśalakarmaṇa eva |",
  "SA11n1104:377": "tān bhāvayan |",
  "SA11n1104:378": "śubhakarmaṇo'nekaprakāreṇa madhuraphalotpattiṃ punaḥ punaḥ saṃcintayannityarthaḥ ||",
  "SA11n1104:379": "sāṃprataṃ balasya vyāpāramupadarśayitumāha-",
  "SA11n1104:380": "evaṃ vipakṣamunmūlya yatetotsāhavṛddhaye |",
  "SA11n1104:381": "chandamānaratityāgatātparyavaśitābalaiḥ ||32 ||",
  "SA11n1104:382": "evamuktaprabandhenetyādi |",
  "SA11n1104:383": "vipakṣamālasyādi |",
  "SA11n1104:384": "unmūlya pratipakṣabhāvanā vidhinā apasārya |",
  "SA11n1104:385": "vīryapravardhanāya yatnaṃ kuryāt |",
  "SA11n1104:386": "kenopāyenetyādi(ha ?)",
  "SA11n1104:387": "-mānaścittasyonnatiḥ |",
  "SA11n1104:388": "ayaṃ sthāmabalasyopabṛṃhaṇam,",
  "SA11n1104:389": "sthāmabalameva vā |",
  "SA11n1104:390": "teṣāṃ balaiḥ sāmarthyaiḥ |",
  "SA11n1104:391": "sāmarthyaparyāyo'tra balaśabdaḥ ||",
  "SA11n1104:392": "tatra tāvacchandotpādanāya prathamamāha-",
  "SA11n1104:393": "aprameyā mayā doṣā hantavyāḥ svaparātmanoḥ |",
  "SA11n1104:394": "ekaikasyāpi doṣasya yatra kalpārṇavaiḥ kṣayaḥ ||33 ||",
  "SA11n1104:395": "tatra doṣakṣayārambhe leśo'pi mama nekṣyate |",
  "SA11n1104:396": "aprameyavyathābhājye noraḥ sphuṭati me katham ||34 ||",
  "SA11n1104:397": "guṇā mayārjanīyāśca bahavaḥ svaparātmanoḥ |",
  "SA11n1104:398": "tatraikaikaguṇābhyāso bhavetkalpārṇavairna vā ||35 ||",
  "SA11n1104:399": "guṇaleśe'pi nābhyāso mama jātaḥ kadācana |",
  "SA11n1104:400": "sarvasattvānāmupakaraṇatayā ātmanaśca samastakleśaprahāṇāya niḥśeṣaguṇotpādanāya ca mayā bodhicittamutpāditam |",
  "SA11n1104:401": "tacca na śithilavyāpārasādhyamityavagamyāpi yadi anārabdhavīryatayā mandasamārambha eva tiṣṭhāmi,",
  "SA11n1104:402": "tadā durgativinipātamantareṇa nānyā gatirasti mameti vicintya saṃvegamāmukhīkurvan chandamutpādayediti samudāyārthaḥ ||",
  "SA11n1104:403": "avayavārthastu ucyate-aprameyāḥ pramātumaśakyāḥ |",
  "SA11n1104:404": "doṣāḥ kāyavākcittasamāśritāḥ |",
  "SA11n1104:405": "hantavyāḥ prahantavyāḥ |",
  "SA11n1104:406": "svaparātmanoḥ svātmanaḥ parātmanaśca |",
  "SA11n1104:407": "ekaikasyāpīti |",
  "SA11n1104:408": "āstāṃ tāvadvahūnām |",
  "SA11n1104:409": "yatra yeṣu |",
  "SA11n1104:410": "mandavīryeṇa kalpārṇavaiḥ anekaiḥ kalpaśatasahasraiḥ kṣayaḥ prahāṇaṃ kriyate |",
  "SA11n1104:411": "tatra teṣu doṣakṣayārambhe doṣaprahāṇotsāhe |",
  "SA11n1104:412": "leśo'pi svalpamātramapi mama nekṣyate na dṛśyate |",
  "SA11n1104:413": "ataḥ aprameyavyathābhājye aparimitaduḥkhabhājanasya mama noraḥ sphuṭati hṛdayaṃ vidīryate |",
  "SA11n1104:414": "kathaṃ kena prakāreṇa |",
  "SA11n1104:415": "guṇā mayetyādi subodham |",
  "SA11n1104:416": "iti vicintya saṃvegamupadarśayati-",
  "SA11n1104:417": "vṛthā nītaṃ mayā janma kathaṃcillabdhamadbhutam ||36 ||",
  "SA11n1104:418": "vṛthā viphalameva mayā janma akṣaṇavinirmuktaṃ nītaṃ preritam |",
  "SA11n1104:419": "vṛthīkṛtamiti yāvat |",
  "SA11n1104:420": "kathaṃcillabdhaṃ mahārṇavayugacchidrakūrmagrīvārpaṇavat sucireṇa prāptam |",
  "SA11n1104:421": "ata eva āścaryasthānatvādadbhutam ||",
  "SA11n1104:422": "ito'pi viphalamityāha-",
  "SA11n1104:423": "na prāptaṃ bhagavatpūjāmahotsavasukhaṃ mayā |",
  "SA11n1104:424": "na kṛtā śāsane kārā daridrāśā na pūritā ||37 ||",
  "SA11n1104:425": "bhītebhyo nābhayaṃ dattamārtā na sukhinaḥ kṛtāḥ |",
  "SA11n1104:426": "duḥkhāya kevalaṃ māturgato'smi garbhaśalyatām ||38 ||",
  "SA11n1104:427": "tathāgatānāṃ satkriyābhirmahotsavamatiśayavadabhinandanam |",
  "SA11n1104:428": "tena sukhaṃ saumanasyaṃ na prāptaṃ nādhigataṃ mayā |",
  "SA11n1104:429": "nāpi śāsane pratimāstūpasaddharmādisatkāraiḥ vihārārāmaśayanādivastupradānaiśca kārā pūjā kṛtā |",
  "SA11n1104:430": "nāpi daridrāṇāṃ dhanahīnānāmāśā abhilāṣaḥ sarvopakaraṇasaṃpattisaṃpādanena pūritā |",
  "SA11n1104:431": "nāpi bhītebhyaḥ sapatnādibhayasamākulitebhyo mā bhaiṣīrityabhayaṃ dattam |",
  "SA11n1104:432": "nāpi kāyamanoduḥkhairārtāḥ pīḍitāḥ tadapanīya sukhinaḥ kṛtāḥ |",
  "SA11n1104:433": "iti sarvaiḥ satpuruṣadharmairvirahitatvādāha |",
  "SA11n1104:434": "duḥkhāyetyādi subodham ||",
  "SA11n1104:435": "kathaṃ punaretāṃ dharmadaśāṃ prāpto bhavānityāha-",
  "SA11n1104:436": "dharmacchandaviyogena paurvikeṇa mamādhunā |",
  "SA11n1104:437": "vipattirīdṛśī jātā ko dharme chandamutsṛjet ||39 ||",
  "SA11n1104:438": "dharmābhilāṣasyābhāvena prāktanajanmopacitena mama adhunā asmin janmani vipattirīdṛśī jātā |",
  "SA11n1104:439": "sarvasāmarthyavaikalyasvabhāvā samanantarakathitā samutpannā |",
  "SA11n1104:440": "evaṃ jñātvā ko dharme chandamutsṛjet parityajet ?",
  "SA11n1104:441": "ko nāma nopādadīta vicakṣaṇa iti bhāvaḥ ||",
  "SA11n1104:442": "kiṃ punaḥ kuśalārthināṃ chandotpādane yatna ityāśaṅkaya yaccoktaṃ chandaṃ duḥkhabhayāt kuryāt ityādi,",
  "SA11n1104:443": "tadvayaktīkartuṃ cāha-",
  "SA11n1104:444": "kuśalānāṃ ca sarveṣāṃ chandaṃ mūlaṃ munirjagau |",
  "SA11n1104:445": "tasyāpi mūlaṃ satataṃ vipākaphalabhāvanā ||40 ||",
  "SA11n1104:446": "na kevalaṃ vipattiparihārārtham,",
  "SA11n1104:447": "śukladharmopacayārthamapi cchandotpādane yatitavyamiti cakārārthaḥ |",
  "SA11n1104:448": "sarveṣāmiti na keṣāṃcideva |",
  "SA11n1104:449": "chandaṃ mūlaṃ kāraṇaṃ bhagavānuktavān,",
  "SA11n1104:450": "na tu svayamutprekṣya ucyate ityarthaḥ |",
  "SA11n1104:451": "tasyāpi cchandasyāpi mūlaṃ satataṃ sarvakālaṃ vipākaphalabhāvanā |",
  "SA11n1104:452": "śubhāśubhakarmaṇo vipākaphalaṃ paraloke iṣṭāniṣṭaprāptilakṣaṇam,",
  "SA11n1104:453": "tasya bhāvanā punaḥpunarāmukhīkaraṇam ||",
  "SA11n1104:454": "tatra aśubhakarmaṇo vipākaphalamupadarśayannāha-",
  "SA11n1104:455": "duḥkhāni daurmanasyāni bhayāni vividhāni ca |",
  "SA11n1104:456": "abhilāṣavighātāśca jāyante pāpakāriṇām ||41 ||",
  "SA11n1104:457": "yāvanti kāyikamānasikāni narakādigatau duḥkhāni vividhāni nānāprakārāṇi jāyante bhavanti sarvāṇi pāpakāriṇāmeva |",
  "SA11n1104:458": "bhayāni badhabandhanatāḍanādibhyaḥ |",
  "SA11n1104:459": "paryeṣamāṇasya lābhavighātena abhilāṣavighātāśca ||",
  "SA11n1104:460": "sukṛtakarmaṇo vipākaphalamāha-",
  "SA11n1104:461": "manorathaḥ śubhakṛtāṃ yatra yatraiva gacchati |",
  "SA11n1104:462": "tatra tatraiva tatpuṇyaiḥ phalārgheṇābhipūjyate ||42 ||",
  "SA11n1104:463": "iṣṭāśaṃsanavikalpo manorathaḥ,",
  "SA11n1104:464": "yasya loke manorājyamiti prasiddhiḥ śubhakṛtāṃ puṇyakāriṇām |",
  "SA11n1104:465": "yatra yatraiveti vīpsāyāṃ na kvacideva |",
  "SA11n1104:466": "gacchati prasarati |",
  "SA11n1104:467": "phalārgheṇeti |",
  "SA11n1104:468": "abhivāñchitaphalopanāmanameva argha ivārghaḥ pūjā ||",
  "SA11n1104:469": "tena punaraśubhasya phalamāha-",
  "SA11n1104:470": "pāpakārisukhecchā tu yatra yatraiva gacchati |",
  "SA11n1104:471": "tatra tatraiva tatpāpairduḥkhaśastrairvihanyate ||43 ||",
  "SA11n1104:472": "sukhecchā sukhābhilāṣaḥ |",
  "SA11n1104:473": "tatpāpairiti kartari tṛtīyā |",
  "SA11n1104:474": "duḥkhaśastrairiti karaṇaiḥ |",
  "SA11n1104:475": "duḥkhānyeva śastrāṇīva tadicchāvicchedahetutvāt ||",
  "SA11n1104:476": "pṛthagjanāsādhāraṇaśubhakarmavipākaphalamasādhāraṇamāha-",
  "SA11n1104:477": "vipulasugandhiśītalasaroruhagarbhagatā",
  "SA11n1104:478": "madhurajinasvarāśanakṛtopacitadyutayaḥ |",
  "SA11n1104:479": "munikarabodhitāmbujavinirgatasadvapuṣaḥ",
  "SA11n1104:480": "sugatasutā bhavanti sugatasya puraḥ kuśalaiḥ ||44 ||",
  "SA11n1104:481": "pratilabdhamuditādibhūmayo hi bodhisattvā anicchanto mātṛkukṣau notpadyante,",
  "SA11n1104:482": "kiṃ tarhi sukhāvatyāṃ viśvadalakamalakośeṣu jāyante |",
  "SA11n1104:483": "teṣāṃ sukhavibhūtimanena kathayati-vipulāni vistīrṇāni sugandhīni manojñagandhāni śītalāni śītasukhasparśāni tāni ca saroruhāṇi paṅkajāni ceti,",
  "SA11n1104:484": "teṣāṃ garbhāṇi |",
  "SA11n1104:485": "saroruhagarbhāṇāṃ vā viśeṣaṇānyetāni |",
  "SA11n1104:486": "teṣu gatāḥ saṃsthitāḥ prajñopāyamahākaruṇāniryātapuṇyajñānakalalasaṃvalitasaṃbodhicittāḥ sugatasutā bhavanti kuśalairiti saṃbandhaḥ |",
  "SA11n1104:487": "kathaṃ punaḥ padmagarbheṣu puṣṭiṃ labhanta ityāha-madhuretyādi |",
  "SA11n1104:488": "madhuraiḥ sarvasvarāṅgopetatayā paramasaumanasyakāribhiḥ saṃbaddhadharmaghoṣāśanairāhāraiḥ kṛtā upacitā dyutayo vapūṃṣi yeṣāṃ te tathā |",
  "SA11n1104:489": "kathaṃ ca tato niryāntītyata āha-munikaretyādi |",
  "SA11n1104:490": "munikaraiḥ paripākakālamavagamya tathāgataraśmibhirbodhitāni vikāsitāni ca tānyambujāni ceti |",
  "SA11n1104:491": "tato vinirgatāni niryātāni santi lakṣaṇavyañjanālaṃkṛtatayā śobhanāni vapūṃṣi yeṣāṃ te tathā |",
  "SA11n1104:492": "tathābhūtāḥ santaḥ sugatasutā bodhisattvā bhavanti jāyante |",
  "SA11n1104:493": "sugatasya puraḥ sukhāvatyāmamitābhasya bhagavato'grataḥ |",
  "SA11n1104:494": "kuśalairekāntaśuklaiḥ karmabhiḥ |",
  "SA11n1104:495": "tadanena mātṛkukṣau samutpadyamānānāmetadviśeṣaṇaviparyayeṇa duḥkhaṃ veditavyamityupadarśitaṃ bhavati |",
  "SA11n1104:496": "tathā hi tatra saṃkaṭe durgandhini jaṭharānalasaṃtapte ca utpannasya mātāpitraśucisaṃbhūtasya mātuḥ pītāśitairvāntakalpaiḥ saṃvardhamānasya garbhamalapaṅkanimagnasya paripākakāle kathaṃcit kaṇṭhagataprāṇasya yantraniṣpīḍitasyeva tato nirgamanamiti prāyeṇa manuṣyabhūtasya vyatimiśrakarmavipākaphalamuktam ||",
  "SA11n1104:497": "ekāntakṛṣṇasya tu vipākaphalamāha-",
  "SA11n1104:498": "yamapuruṣāpanītasakalacchavirārtaravo",
  "SA11n1104:499": "hutavahatāpavidrutakatāmraniṣiktatanuḥ |",
  "SA11n1104:500": "jvaladasiśaktighātaśataśātitamāṃsadalaḥ",
  "SA11n1104:501": "patati sutaptalohadharaṇīṣvaśubhairbahuśaḥ ||45 ||",
  "SA11n1104:502": "yamapuruṣaiḥ kāladūtairapanītā viśleṣitā jvalitamudgarādiprahāraiḥ sakalā samastā chaviścarma prabhāvo vā yasya sa tathā |",
  "SA11n1104:503": "atiśayenārtaḥ san patati sutaptalohadharaṇīṣu |",
  "SA11n1104:504": "punarapi kiṃbhūtaḥ ?",
  "SA11n1104:505": "tīvrānalatāpena dravībhūtaṃ yattāmraṃ tena niṣiktā snāpitā tanuḥ kāyo yasya |",
  "SA11n1104:506": "ato'pyapanītasakalacchaviḥ |",
  "SA11n1104:507": "jvalantaḥ asayaḥ śaktayaśca śastraviśeṣāḥ,",
  "SA11n1104:508": "teṣāṃ ghātaśatairanekaiḥ prahāraiḥ śātitāni viccheditāni māṃsadalāni śakalāni yasya sa tathābhūtaḥ san patati |",
  "SA11n1104:509": "suṣṭhu taptāsu lohamayabhūmiṣu |",
  "SA11n1104:510": "aśubhairakuśalaiḥ karmabhiḥ |",
  "SA11n1104:511": "bahuśa iti bahūn vārān |",
  "SA11n1104:512": "dīrghakālena tatphalasya parikṣayāt ||",
  "SA11n1104:513": "tadevaṃ śubhāśubhakarmaṇorvipākaphalaṃ pratipādya cchandabalamupasaṃharannāha-",
  "SA11n1104:514": "tasmātkāryaḥ śubhacchando bhāvayitvaivamādarāt |",
  "SA11n1104:515": "yata evaṃ śubhāśubhakarmaṇormadhurakaṭukaphalavipākaḥ,",
  "SA11n1104:516": "tasmādevaṃ paribhāvya śubhacchanda eva ādareṇāśubhakarma vihāya kāryaḥ |",
  "SA11n1104:517": "sāṃprataṃ sthāmabalaṃ pratipādayitumāha-",
  "SA11n1104:518": "vajradhvajasthavidhinā mānaṃ tvārabhya bhāvayet ||46 ||",
  "SA11n1104:519": "vajradhvajasūtrapratipāditavidhānena mānaṃ punaḥ sādhyaṃ karmārabhya bhāvayet |",
  "SA11n1104:520": "athavā |",
  "SA11n1104:521": "ārabhya bhāvayediti gāḍhasamārambheṇa bhāvayet,",
  "SA11n1104:522": "cetasi sthiraṃ kuryāt,",
  "SA11n1104:523": "na śithilopakrameṇetyarthaḥ ||",
  "SA11n1104:524": "ārambhameva śikṣayitumāha-",
  "SA11n1104:525": "pūrvaṃ nirūpya sāmagrīmārabhennārabheta vā |",
  "SA11n1104:526": "pūrvaṃ prathamata eva abhimatakāryaniṣpādanāya sāmagrīṃ kāraṇasākalyaṃ nirūpya,",
  "SA11n1104:527": "tasyā balābalaṃ vicārya,",
  "SA11n1104:528": "ārabheta sati bale,",
  "SA11n1104:529": "nārabheta vā asati bale |",
  "SA11n1104:530": "kimevaṃvicāreṇa prayojanamiti cedāha-",
  "SA11n1104:531": "anārambho varaṃ nāma na tvārabhya nivartanam ||47 ||",
  "SA11n1104:532": "anārambho varaṃ nāma prathamata eva,",
  "SA11n1104:533": "na tvārabhya nivartanamaśaktatve sati ||",
  "SA11n1104:534": "nanu kimatra dūṣaṇaṃ yenaiva neṣyate ityāha-",
  "SA11n1104:535": "janmāntare'pi so'bhyāsaḥ pāpādduḥkhaṃ ca vardhate |",
  "SA11n1104:536": "anyacca kāryakālaṃ ca hīnaṃ tacca na sādhitam ||48 ||",
  "SA11n1104:537": "tathā kriyamāṇaḥ anyasminnapi janmani so'bhyāsa ityārabhya nivartanaṃ nāma |",
  "SA11n1104:538": "pratijñātamakurvataśca pāpaṃ tato duḥkhaṃ vardhate |",
  "SA11n1104:539": "anyacca hīnaṃ naṣṭaṃ yatparityajya tadārabdham,",
  "SA11n1104:540": "kāryakālaṃ ca hīnam |",
  "SA11n1104:541": "ārabdhaparityaktakāryasya kālo'sya kāryasyeti |",
  "SA11n1104:542": "tasmin kāle yadanyat kāryaṃ kartavyaṃ tadityarthaḥ |",
  "SA11n1104:543": "tacca yadārabhya parityaktam,",
  "SA11n1104:544": "tadapi na sādhitaṃ na niṣpāditam |",
  "SA11n1104:545": "iti pañcaprakāramatra dūṣaṇam |",
  "SA11n1104:546": "tena neṣyata ityabhiprāyaḥ ||",
  "SA11n1104:547": "atha kimayaṃ mānaḥ sarvatra na kartavyaḥ ? netyāha-",
  "SA11n1104:548": "triṣu māno vidhātavyaḥ karmopakleśaśaktiṣu |",
  "SA11n1104:549": "keṣu triṣu ? tadāha-karmasu upakleśeṣu śaktau ca |",
  "SA11n1104:550": "tatra upakleśāḥ kṣudravastukasaṃjñitāḥ krodhopanāhamrakṣapradāśādayaḥ sapta |",
  "SA11n1104:551": "pañcāśat kleśā eva vā rāgādaya upakleśā ucyante |",
  "SA11n1104:552": "tatra karmamānaṃ vyākhyātumāha-",
  "SA11n1104:553": "mayaivaikena kartavyamityeṣā karmamānitā ||49 ||",
  "SA11n1104:554": "yatkiṃcidanavadyaṃ karma āpatitaṃ bhavati sattvānām,",
  "SA11n1104:555": "tat sarvaṃ mayaivaikena kartavyam |",
  "SA11n1104:556": "nānyasyāvakāśo dātavya ityarthaḥ ||",
  "SA11n1104:557": "etadeva darśayannāha-",
  "SA11n1104:558": "kleśasvatantro loko'yaṃ na kṣamaḥ svārthasādhane |",
  "SA11n1104:559": "tasmānmayaiṣāṃ kartavyaṃ nāśakto'haṃ yathā janaḥ ||50 ||",
  "SA11n1104:560": "kleśaiḥ parāyattīkṛtaḥ sarvo'yaṃ janakāyaḥ kvacidapi svārthasādhane samartho na bhavati,",
  "SA11n1104:561": "iti eṣāṃ sarvasukhotpādanāya mayā bodhicittamutpāditam |",
  "SA11n1104:562": "yata evam, tasmānnāśakto'hamīdṛśaṃ bhāramudboḍhuṃ yathā ayaṃ janaḥ |",
  "SA11n1104:563": "ato mayaivaiṣāṃ sarvaṃ kartavyam ||",
  "SA11n1104:564": "dīne'pi karmaṇi vaimukhyaṃ notpādayitavyamityāha-",
  "SA11n1104:565": "nīcaṃ karma karotyanyaḥ kathaṃ mayyapi tiṣṭhati |",
  "SA11n1104:566": "nīcamatigarhitaṃ loke bhārodvahanādikam |",
  "SA11n1104:567": "mayyapi sarvasattvānāṃ dāsabhūte'pi tiṣṭati vidyamāne'pi |",
  "SA11n1104:568": "matkaraṇīyaṃ kathamanyaḥ karoti ?",
  "SA11n1104:569": "mayaiva kartumucitamiti bhāvaḥ |",
  "SA11n1104:570": "athāpratirūpam,",
  "SA11n1104:571": "mamaiva tat karmeti cittasyonnatiṃ nivārayitumāha-",
  "SA11n1104:572": "mānāccenna karomyetanmāno naśyatu me varam ||51 ||",
  "SA11n1104:573": "ko'muṣyaputraḥ,",
  "SA11n1104:574": "idaṃ ca karma atinihīnam,",
  "SA11n1104:575": "tadayuktaṃ mama kartumiti mānādyadi na karomi,",
  "SA11n1104:576": "tadā māno naśyatu me varam |",
  "SA11n1104:577": "kimanena mahārthabhraṃśakāriṇā mama,",
  "SA11n1104:578": "na tu nīcakarmapravṛttiḥ ||",
  "SA11n1104:579": "iti karmasu mānamabhidhāya upakleśeṣu mānamupadarśayitumāha-",
  "SA11n1104:580": "mṛtaṃ duṇḍubhamāsādya kāko'pi garuḍāyate |",
  "SA11n1104:581": "āpadābādhate'lpāpi mano me yadi durbalam ||52 ||",
  "SA11n1104:582": "yadi upakleśeṣu nihatamānatayā durbalavṛtti mama cittaṃ syāt,",
  "SA11n1104:583": "tadā āpadāpattiḥ ābādhate ākrāmati yathā sāpattikaṃ syādityarthaḥ |",
  "SA11n1104:584": "alpāpi mṛdupracāropakleśajanitāpi |",
  "SA11n1104:585": "kathamivetyāha-mṛtamapagataprāṇaṃ duṇḍubhaṃ prāpya yathā kāko'pi garuḍavadācarati ||",
  "SA11n1104:586": "kutaḥ punarevamityāha-",
  "SA11n1104:587": "viṣādakṛtaniśceṣṭe āpadaḥ sukarā nanu |",
  "SA11n1104:588": "vyutthitaśceṣṭamānastu mahatāmapi durjayaḥ ||53 ||",
  "SA11n1104:589": "cittonnativirahite viṣaṇṇatayā mandakāyacittapravṛttau ālasyopahate muṣitasmṛtau āpadaḥ sukarāḥ sulabhāḥ |",
  "SA11n1104:590": "utpadyanta eva svalpāpadāpi gamyatvāt |",
  "SA11n1104:591": "vyutthitaḥ samunnatacittatayā punarutsāhasaṃpannaḥ ceṣṭamānaḥ smṛtisaṃprajanyābhyāmupakleśānāmanavakāśaṃ dadānaḥ mahatāmapi durjayaḥ ajayyaḥ syāt ||",
  "SA11n1104:592": "tasmāddṛḍhena cittena karomyāpadamāpadaḥ |",
  "SA11n1104:593": "trailokyavijigīṣutvaṃ hāsyamāpajjitasya me ||54 ||",
  "SA11n1104:594": "sthāmabalāvalambanaṃ nigamayan darśayati-yata evaṃ tasmāt dṛḍhena cittena mānasaṃnāhaḥ |",
  "SA11n1104:595": "āpada eva āpadamanarthaṃ karomi sarvathā tadanupraveśaṃ nivārayannunmūlitasaṃtānaṃ karomi |",
  "SA11n1104:596": "anyathā trijagadvijayārambho mama hāsyamupahasanīyam,",
  "SA11n1104:597": "āpadā āpadāyattatayā varākikayā jitasya gamiṣyati ||",
  "SA11n1104:598": "kīdṛśametadityāha-",
  "SA11n1104:599": "mayā hi sarvaṃ jetavyamahaṃ jeyo na kenacit |",
  "SA11n1104:600": "mayaiṣa māno voḍhavyo jinasiṃhasuto hyaham ||55 ||",
  "SA11n1104:601": "kutaḥ ? yasmājjinā eva bhagavantaḥ siṃhāḥ sarvamāramṛgairanabhigamyatvāt |",
  "SA11n1104:602": "teṣāṃ sutaḥ ahamapi kathamanyaiḥ parājito nāma nāmadheyaṃ lapsye iti manasi nidhāya mayaiṣa māno boḍhavyaḥ |",
  "SA11n1104:603": "yathā hi siṃhakiśoraḥ pratilabdhavaiśāradyaḥ sarvānyamṛgairanabhibhūta eva vane vicarati,",
  "SA11n1104:604": "tathā mayā dṛḍhena bhavitavyamityarthaḥ ||",
  "SA11n1104:605": "syādetat-yadi yavam,",
  "SA11n1104:606": "tadā ye'pi sapatnādivijayāya mānamudvahanti,",
  "SA11n1104:607": "te'pi māninaḥ praśasyāḥ kathaṃ na bhaveyuḥ? ityatrāha-",
  "SA11n1104:608": "ye sattvā mānavijitā varakāste na māninaḥ |",
  "SA11n1104:609": "mānī śatruvaśaṃ naiti mānaśatruvaśāśca te ||56 ||",
  "SA11n1104:610": "mānavijitāḥ mānena abhibhūtāḥ varākāstapasvinaḥ te mānino bhavantyeva |",
  "SA11n1104:611": "kutaḥ ? mānī śatruvaśaṃ naiti na gacchati |",
  "SA11n1104:612": "nāsau vairijanānuvṛttiṃ karotītyarthaḥ |",
  "SA11n1104:613": "ye bhavatābhimatā māninaḥ,",
  "SA11n1104:614": "te mānaśatruvaśāḥ tadāyattapravṛttayaḥ ||",
  "SA11n1104:615": "etadeva ślokadvayena samarthayitumāha-",
  "SA11n1104:616": "mānena durgatiṃ nītā mānuṣye'pi hatotsavāḥ |",
  "SA11n1104:617": "parapiṇḍāśino dāsā mūrkhā durdarśanāḥ kṛśā ||57 ||",
  "SA11n1104:618": "sarvataḥ paribhūtāśca mānastabdhāstapasvinaḥ |",
  "SA11n1104:619": "te'pi cenmānināṃ madhye dīnāstu vada kīdṛśāḥ ||58 ||",
  "SA11n1104:620": "saptavidhamāneṣu anyatamena mānena durgatiṃ nītā narakādiṣu pātitāḥ |",
  "SA11n1104:621": "atha kathaṃcinmanuṣyapratilambho bhavati teṣām,",
  "SA11n1104:622": "tadā tatrāpi tannindāphalena hatotsavā nirānandā bhavanti |",
  "SA11n1104:623": "hīnadīnamanasa ityarthaḥ |",
  "SA11n1104:624": "parapiṇḍāśinaḥ āhāravaikalyāt paradattabhikṣāhārabhujaḥ |",
  "SA11n1104:625": "dāsāḥ paratantravṛttayo bhṛtyāḥ |",
  "SA11n1104:626": "mūrkhāḥ sarvavikekaśūnyāḥ |",
  "SA11n1104:627": "durdarśanāḥ virūpātmabhāvā aprītijanakāśca |",
  "SA11n1104:628": "kṛśāḥ durbalaśarīrāḥ sāmarthyarahitāśca |",
  "SA11n1104:629": "sarvataḥ sarvebhyo'kṛtāparādhā api kāyavacaḥparibhavalābhino bhavanti |",
  "SA11n1104:630": "ke punarevam ?",
  "SA11n1104:631": "mānastabdhāstapasvinaḥ mānena stabdhāḥ anamrāḥ |",
  "SA11n1104:632": "tapasvino varākāḥ |",
  "SA11n1104:633": "te'pi cet, evaṃbhūtā api yadi mānināṃ madhye gaṇyante,",
  "SA11n1104:634": "tarhi dīnāḥ kṛpaṇāḥ kṛpāpātramityarthaḥ |",
  "SA11n1104:635": "punaranye dīnāḥ kīdṛśā bhavantīti vada brūhi [iti] codakamāmantrayate ||",
  "SA11n1104:636": "yadi evaṃvidhā mānino nocyante,",
  "SA11n1104:637": "kīdṛśāstarhi te bhavantītyāha-",
  "SA11n1104:638": "te mānino vijayinaśca ta eva śūrā",
  "SA11n1104:639": "ye mānaśatruvijayāya vahanti mānam |",
  "SA11n1104:640": "ye taṃ sphurantamapi mānaripuṃ nihatya",
  "SA11n1104:641": "kāmaṃ jane jayaphalaṃ pratipādayanti ||59 ||",
  "SA11n1104:642": "ta eva mānina ucyante ye bodhisattvāḥ taṃ sphurantamapi prabhavantamapi mānavairiṇaṃ nihatya vidhūya |",
  "SA11n1104:643": "kāmaṃ yatheṣṭam |",
  "SA11n1104:644": "uddāmeti yāvat |",
  "SA11n1104:645": "jane loke sadevakādike jayaphalaṃ prakāśayanti buddhatvāvasthāyām |",
  "SA11n1104:646": "etādṛśaṃ tanmānaśatruvijayaphalaṃ yādṛśamasmāsu dṛśyate ityabhiprāyaḥ |",
  "SA11n1104:647": "ta eva vijayinaśca labdhavijayāḥ |",
  "SA11n1104:648": "ta eva śūrāstejasvina iti padadvayaṃ yathāsaṃbhavaṃ yojyam ||",
  "SA11n1104:649": "upakleśeṣu mānaṃ pratipādya śaktau mānamāha-",
  "SA11n1104:650": "saṃkleśapakṣamadhyastho bhavedduptaḥ sahasraśaḥ |",
  "SA11n1104:651": "saṃkleśānāṃ pakṣo vargaḥ,",
  "SA11n1104:652": "tasya madhye tiṣṭhan sahasraguṇena dṛptataro bhavet,",
  "SA11n1104:653": "atiśayavacchauryabalamavalambeta |",
  "SA11n1104:654": "kiṃbhūtaḥ sannityāha-",
  "SA11n1104:655": "duryodhanaḥ kleśagaṇaiḥ siṃho mṛgagaṇairiva ||60 ||",
  "SA11n1104:656": "duḥkhena yodhyata iti duryodhanaḥ |",
  "SA11n1104:657": "kathaṃcidapi na parājīyate ityarthaḥ |",
  "SA11n1104:658": "kathamiva ? yathā hi siṃho mṛgarājaḥ mṛgakulamadhye mahātejobalasamanvāgato viharan vane sarvamṛgānabhibhavati,",
  "SA11n1104:659": "na ca tairabhibhūyata iti,",
  "SA11n1104:660": "evaṃ bodhisattvo duryodhano bhavet ||",
  "SA11n1104:661": "idamaparamapi nimittamudgahītavyamityāha-",
  "SA11n1104:662": "mahatsvapi hi kṛcchreṣu na rasaṃ cakṣurīkṣate |",
  "SA11n1104:663": "evaṃ kṛcchramapi prāpya na kleśavaśago bhavet ||61 ||",
  "SA11n1104:664": "atiprakarṣavatsu api kṛcchreṣu duḥkheṣu satsu rasaṃ madhurādikaṃ jihvendriyagrāhyaṃ na cakṣurīkṣate na pratipadyate |",
  "SA11n1104:665": "na viṣayīkarotītyarthaḥ |",
  "SA11n1104:666": "tasyāviṣayatvāt |",
  "SA11n1104:667": "nāviṣaye pravartata iti bhāvaḥ |",
  "SA11n1104:668": "evamuktarasacakṣurnyāyena kaṣṭamapi prāpya na kleśavaśaṃ gacchet ||",
  "SA11n1104:669": "ityuktena prabandhena sthāmabalaṃ vidhāya ratibalamāvedayitumāha-",
  "SA11n1104:670": "yadevāpadyate karma tatkarmavyasanī bhavet |",
  "SA11n1104:671": "tatkarmaśauṇḍo'tṛptātmā krīḍāphalasukhepsuvat ||62 ||",
  "SA11n1104:672": "karma saṃbhāranibandhanaṃ dhyānādhyayanādilakṣaṇaṃ yadevāpadyate,",
  "SA11n1104:673": "kramakaraṇayogenāpatitaṃ bhavet,",
  "SA11n1104:674": "tasminneva karmaṇi vyasanī bhavet tatkriyārasanimagnacittaḥ |",
  "SA11n1104:675": "tatkarmaśauṇḍaḥ tatpravṛttilampaṭaḥ |",
  "SA11n1104:676": "atṛptātmā punaḥpunarabhilāṣayuktaḥ |",
  "SA11n1104:677": "ka iva ? krīḍāphalasukhepsuvat dyūtādikrīḍāyā yatphalaṃ sukhaṃ tadāptumicchuriva ||",
  "SA11n1104:678": "ito'pi vicārayatā karmaṇi ratirutpādayitavyetyupadarśayannāha-",
  "SA11n1104:679": "sukhārtha kriyate karma tathāpi syānna vā sukham |",
  "SA11n1104:680": "karmaiva tu sukhaṃ yasya niṣkarmā sa sukhī katham ||63 ||",
  "SA11n1104:681": "sarvaireva karmaphalasukhalipsayā karma kriyate |",
  "SA11n1104:682": "anyathā tatra pravṛttirna syāt |",
  "SA11n1104:683": "tathāpi evaṃ cetasā pravṛttāvapi kasyacit karmaṇo'bhivāñchitaphalaṃ syāt,",
  "SA11n1104:684": "kasyacit punarna syāt |",
  "SA11n1104:685": "niṣphalārambhasyāpi saṃbhavāt |",
  "SA11n1104:686": "tathāpi karmārambhāt punaḥ phalasaṃbhāvanayā naiva nivartate janaḥ |",
  "SA11n1104:687": "yasya punaḥ karmaiva sukham,",
  "SA11n1104:688": "na taduttaramaparasukhābhilāṣaḥ,",
  "SA11n1104:689": "sa niṣkarmā karmavirahitaḥ kathaṃ sukhī syāt ?",
  "SA11n1104:690": "na kathaṃcidityarthaḥ ||",
  "SA11n1104:691": "idamapi bhāvayatā karmaṇyabhiniveṣṭavyamityāha-",
  "SA11n1104:692": "kāmairna tṛptiḥ saṃsāre kṣuradhārāmadhūpamaiḥ |",
  "SA11n1104:693": "puṇyāmṛtaiḥ kathaṃ tṛptirvipākamadhuraiḥ śivaiḥ ||64 ||",
  "SA11n1104:694": "rūpādiviṣayaiḥ |",
  "SA11n1104:695": "saṃsāra iti saṃsarati punaḥ punaḥ |",
  "SA11n1104:696": "abhūtairatṛptiḥ anāpyāyanam |",
  "SA11n1104:697": "kiṃbhūtaiḥ ?",
  "SA11n1104:698": "kṣuradhārāmadhūpamaiḥ kṣuradhārāyāṃ yanmadhu madhurasaṃ yadāsvādya tṛṣṇāvaśājjihvocchedanottarakālaṃ duḥkhamupajāyate,",
  "SA11n1104:699": "tenopamā upamānaṃ yādṛśaṃ yeṣāṃ te |",
  "SA11n1104:700": "āpātamātramādhurye'pi pariṇatiduḥkhena kaṭukarasattvātteṣāmityabhiprāyaḥ |",
  "SA11n1104:701": "puṇyānyeva amṛtānīva,",
  "SA11n1104:702": "taiḥ kathaṃ tṛptirastu ?",
  "SA11n1104:703": "kiṃviśiṣṭaiḥ ?",
  "SA11n1104:704": "vipākamadhurairabhyudayaphalasukhahetutayā pariṇāmena madhurarasatvāt |",
  "SA11n1104:705": "paramasukhajanakaiḥ śivaiḥ kalyāṇakāribhirniḥśreyasāvāhakatayā |",
  "SA11n1104:706": "ajarāmaraphaladānaparatvāt sarvaduḥkhanirvartakairityarthaḥ |",
  "SA11n1104:707": "ata eva puṇyāmṛtairityatra hetupadametat ||",
  "SA11n1104:708": "tasmādityupasaṃhāreṇa punaḥ karmābhirāmaṃ draḍhayannāha-",
  "SA11n1104:709": "tasmātkarmāvasāne'pi nimajjettatra karmaṇi |",
  "SA11n1104:710": "yathā madhyāhnasaṃtapta ādau prāptasarāḥ karī ||65 ||",
  "SA11n1104:711": "tasya ārabdhasya karmaṇaḥ avasāne'pi nimajjet,",
  "SA11n1104:712": "tadabhiniveśarasanimagna eva vimuñcet |",
  "SA11n1104:713": "kathamiva ? yathā grīṣmasamaye madhyaṃdinavartini sūrye sarvato jalamalabhamānaśca ātāpatāpito hastī paramābhiniveśasaṃyuktaḥ atiśayavadāhlādakāriśītalajalaparipūritaṃ hadamāsādya prathamato nimajjati tathā iti samudāyārthaḥ |",
  "SA11n1104:714": "prāptaṃ saro yena sa tathā |",
  "SA11n1104:715": "paścātkarmadhārayaḥ |",
  "SA11n1104:716": "ādāvityasya nimajjatītyanena saṃbandhaḥ ||",
  "SA11n1104:717": "idānīṃ ratibalaṃ vyākhyāya muktibalaṃ vyākhyātumāha-",
  "SA11n1104:718": "balanāśānubandhe tu punaḥ kartuṃ parityajet |",
  "SA11n1104:719": "susamāptaṃ ca tanmuñceduttarottaratṛṣṇayā ||66 ||",
  "SA11n1104:720": "ārabdhakarmaniṣpādane sāmarthyakṣayamātmano'vagamya sāmarthyapratilambhe sati punaḥ kariṣyāmi ityabhiprāyeṇa tāvatkālaṃ parityajet muñcet |",
  "SA11n1104:721": "na tāvatāsya vikṣepaḥ syāt |",
  "SA11n1104:722": "anyathā tathāpi tadaparityāge'narthasamāveśa eva syāt |",
  "SA11n1104:723": "yadāpi suniṣpannaṃ tadārabdhaṃ karma bhavet,",
  "SA11n1104:724": "tadāpi moktavyam |",
  "SA11n1104:725": "anyathā svarasavāhitayāpi tasmin pravṛtte punarvyāpārādvikṣepa eva syāt |",
  "SA11n1104:726": "tasmādaparāparaviśeṣākāṅkṣayā tanmuñcet parityajet |",
  "SA11n1104:727": "etena yaduktaṃ prāk-pūrvaṃ samīkṣya sāmagrīm [7.47] ityādi,",
  "SA11n1104:728": "tasyotsargasyāyamapavāda uktaḥ ||",
  "SA11n1104:729": "tadevamavāntaraviśeṣopadarśanena balavyūhaṃ sarvathābhidhāya prathamoddeśapratipāditamapi punaśchandādigaṇe [7.16] kathitaṃ tātparyaṃ vyācakṣāṇa āha-",
  "SA11n1104:730": "kleśaprahārān saṃrakṣet kleśāṃśca prahareddṛḍham |",
  "SA11n1104:731": "khaṅgayuddhamivāpannaḥ śikṣitenāriṇā saha ||67 ||",
  "SA11n1104:732": "kleśānāṃ prahārān upaghātān saṃrakṣet nivārayet |",
  "SA11n1104:733": "yathā teṣāṃ praharo na prabhavatītyarthaḥ |",
  "SA11n1104:734": "kleśān punaḥ praharet nihanyāt |",
  "SA11n1104:735": "dṛḍhaṃ gāḍhaprahāreṇa |",
  "SA11n1104:736": "yathā punaravakāśaṃ na labheran |",
  "SA11n1104:737": "atra nidarśanamāha-yathā śikṣitena śastravidyākauśalasamanvāgatena śatruṇā saha nipuṇataraḥ khaṅgena saṃgrāmayan tamabhibhavati,",
  "SA11n1104:738": "na ca tenābhibhūta iti ||",
  "SA11n1104:739": "tathā tatretyādinā punastātparyaṃ śikṣayitumāha-",
  "SA11n1104:740": "tatra khaṅgaṃ yathā bhraṣṭaṃ gṛhṇīyātsabhayastvaran |",
  "SA11n1104:741": "smṛtikhaṅgaṃ tathā bhraṣṭaṃ gṛhṇīyānnarakān smaran ||68 ||",
  "SA11n1104:742": "tatra tasmin khaṅgayuddhe yathā khaṅgaṃ hastāt kathaṃcit vicalitaṃ punaḥ saṃvṛtya gṛhṇīyāt samayaḥ,",
  "SA11n1104:743": "mā māmayaṃ chalamanupraviśya śatrurvadhīt |",
  "SA11n1104:744": "tvaranniti śīghrameva |",
  "SA11n1104:745": "na kālapratilambeneti yāvat |",
  "SA11n1104:746": "tathā tadvadeva smṛtipramoṣe |",
  "SA11n1104:747": "smṛtireva khaṅga iva kleśaśatruvijayāya |",
  "SA11n1104:748": "taṃ bhraṣṭamapagataṃ gṛhṇīyāt āmukhīkuryāt |",
  "SA11n1104:749": "narakān rauravādīn smaran |",
  "SA11n1104:750": "skhalite sati tadduḥkhabhāgitāṃ manasikurvan ||",
  "SA11n1104:751": "nanu sūkṣmakleśasamudācāre'pi kā kṣatiḥ yena tatra upekṣā na kriyate ityatrāha-",
  "SA11n1104:752": "viṣaṃ rudhiramāsādya prasarpati yathā tanau |",
  "SA11n1104:753": "tathaiva cchidramāsādya doṣaścitte prasarpati ||69 ||",
  "SA11n1104:754": "aṇumātrasyāpi doṣasya avakāśo na dātavyaḥ |",
  "SA11n1104:755": "anyathā tanmātrasyāpyanupraveśe citte tatprasarāvarodhasya kartumaśakyatvāt |",
  "SA11n1104:756": "yathā hi svalpavraṇe'pi rudhirasaṃparkavato viṣasya śarīre |",
  "SA11n1104:757": "tasmādaṇumātrakleśaprahāranivāraṇe'pi tātparyaṃ kuryāt ||",
  "SA11n1104:758": "punaranyathā tātparyaṃ dṛḍhīkurvannāha-",
  "SA11n1104:759": "tailapātradharo yadvadasihastairadhiṣṭhitaḥ |",
  "SA11n1104:760": "skhalite maraṇatrāsāttatparaḥ syāttathā vratī ||70 ||",
  "SA11n1104:761": "yathā kaścit puruṣaścaṇḍanṛpājñayā tailaparipūrṇapātramādāya picchalasaṃkrameṇa asihastai rājapuruṣaiḥ bindumātratailabhraṃśe'pi adyaiva tvāṃ prāṇairviyojayiṣyāma iti bruvāṇairadhiṣṭhito gacchan yadi mamātra kathaṃcit skhalitaṃ syāt,",
  "SA11n1104:762": "tadā nūnamamī māṃ vyāpādayeyuriti maraṇabhayāttatparo bhavati,",
  "SA11n1104:763": "tathā vratī gṛhītasaṃvaraḥ prakṛtaskhalite narakādiduḥkhatrāsāt tadanavakāśāya tatparaḥ syāt yatnavān bhavet ||",
  "SA11n1104:764": "uktamupasaṃhṛtya darśayannāha-",
  "SA11n1104:765": "tasmādutsaṅgage sarpe yathottiṣṭhati satvaram |",
  "SA11n1104:766": "nidrālasyāgame tadvat pratikurvīta satvaram ||71 ||",
  "SA11n1104:767": "yata evam, tasmādutsaṅgage kroḍagate sarpe āśīviṣe yathā tvaritamevottiṣṭhati-mā māmayamahirdakṣīt,",
  "SA11n1104:768": "tathaiva nidrālasyāgame middhastyānaprādurbhāve pratikurvīta tatpratipakṣānityatādibhāvanaya pratīkāraṃ kuryāt ||",
  "SA11n1104:769": "asya caivaṃ yatnavato'pi kathaṃcit kiṃcit skhalitaṃ śūraskhalitanyāyena syāt |",
  "SA11n1104:770": "tadā pratīkāraṃ kṛtvā punaryatnavān bhavet |",
  "SA11n1104:771": "ityupadarśayannāha-",
  "SA11n1104:772": "ekaikasmiṃśchale suṣṭhu paritapya vicintayet |",
  "SA11n1104:773": "kathaṃ karomi yenedaṃ punarme na bhavediti ||72 ||",
  "SA11n1104:774": "smṛtipramoṣe sati ekaikasmin pratyekaṃ chale skhalite kathaṃcit kleśānāmanupraveśe sati paritapya adhyāśayena manastāpaṃ kṛtsna vicintayet-aho bata jānanneva skhalito'smi,",
  "SA11n1104:775": "tatkena prakāreṇātra pratividhānaṃ karomi yena punaridaṃ chalaṃ na syāt ?",
  "SA11n1104:776": "ityevaṃ dṛḍhasamārambhaṃ samādāya viharet |",
  "SA11n1104:777": "na tu punaḥ śithilaḥ syāditi bhāvaḥ ||",
  "SA11n1104:778": "ata eva vivekakāmānāṃ pratiṣiddhamapyanujānannāha-",
  "SA11n1104:779": "saṃsargaṃ karma vā prāptamicchedetena hetunā |",
  "SA11n1104:780": "ācāryopādhyāyatadanyasabrahmacāriprabhṛtibhiḥ bahuśrutaiḥ tripiṭakavedibhiḥ kaukṛtyavinodanakuśalaiḥ saha saṃsargaṃ samavadhānamicchedāśaṃset |",
  "SA11n1104:781": "tanniśrita eva tiṣṭhedityabhiprāyaḥ |",
  "SA11n1104:782": "karma vā prāptaṃ tadavavādānuśāsanīlakṣaṇam,",
  "SA11n1104:783": "āpattisamuddharaṇam,",
  "SA11n1104:784": "tairdaṇḍakarmapraṇayanaṃ vā samutpannamicchet |",
  "SA11n1104:785": "etena hetunā teṣāmavatārasaṃrakṣaṇābhiprāyeṇa | etadevāha-",
  "SA11n1104:786": "kathaṃ nāmāsvavasthāsu smṛtyabhyāso bhavediti ||73 ||",
  "SA11n1104:787": "kena vidhinā nāma āsu avasthāsu kleśāvatāradaśāsu smṛtyabhyāso bhavet,",
  "SA11n1104:788": "ayatnata evālambanāt saṃpramoṣo na syāt,",
  "SA11n1104:789": "ityanena abhiprāyeṇa |",
  "SA11n1104:790": "ayaṃ samudāyārthaḥ-kalyāṇamitrasaṃnidhānāt tadavavādānuśāsanītaḥ tadācārasaṃdarśanācca sadā smṛtisaṃprajanyavihāriṇaḥ kleśā nāvatāraṃ labhante |",
  "SA11n1104:791": "tato'sya avirodhata eva utsāho vardhata iti yuktam |",
  "SA11n1104:792": "sadā kalyāṇamitraṃ ca jīvitārthe'pi na tyajet | iti |",
  "SA11n1104:793": "[bodhi. 5.102]",
  "SA11n1104:794": "tathā-",
  "SA11n1104:795": "upādhyāyānuśāsanyā bhītyāpyādarakāriṇām |",
  "SA11n1104:796": "dhanyānāṃ gurusaṃvāsāt sukaraṃ jāyate smṛtiḥ ||iti ||",
  "SA11n1104:797": "[bodhi. 5.30]",
  "SA11n1104:798": "adhunā tātparyamupadarśya ātmavidheyatāmupadarśayitumāha-",
  "SA11n1104:799": "laghuṃ kuryāttathātmānamapramādakathāṃ smaran |",
  "SA11n1104:800": "karmāgamādyathā pūrvaṃ sajjaḥ sarvatra vartate ||74 ||",
  "SA11n1104:801": "sarvakarmaṇyamātmānaṃ kāyavākcittalakṣaṇaṃ tathā kuryāt,",
  "SA11n1104:802": "utsāhābhyāsādāyattiṃ nayedityarthaḥ |",
  "SA11n1104:803": "yathā karmāgamāt karmārambhāt pūrvaṃ prāgeva sajjaḥ āyattīkṛtaḥ sudāntāśvavat tanmārganirīkṣaṇāsīna iva karmaṇi pravartate ||",
  "SA11n1104:804": "uktamevārthamudāharaṇena vyaktīkurvannāha-",
  "SA11n1104:805": "yathaiva tūlakaṃ vāyorgamanāgamane vaśam |",
  "SA11n1104:806": "tathotsāhavaśaṃ yāyādṛddhiścaivaṃ samṛdhyati ||75 ||",
  "SA11n1104:807": "tūlakaṃ karpāsādisamudbhūtaṃ yathā vāyorgamane ca āgamane ca vaśamāyattam,",
  "SA11n1104:808": "tathā tadvadeva utsāhavaśaṃ yāyāt vīryavaśavartī bhavet |",
  "SA11n1104:809": "evamabhyāsaparāyaṇasya ṛddhiśca ākāśagamanādilakṣaṇā samṛdhyati saṃpadyate ||",
  "SA11n1104:810": "parātmasamatāparātmaparivartane punaḥ ubhayatrāpi upayukte iti dhyānaparicchede eva vyākhyeye ||",
  "SA11n1104:811": "iti prajñākaramativiracitāyāṃ bodhicaryāvatārapañjikāyāṃ",
  "SA11n1104:812": "vīryapāramitā nāma saptamaḥ paricchedaḥ ||"
}