{
  "SA20n1393:0": " || namaḥ sarvabuddhabodhisattvebhyaḥ ||",
  "SA20n1393:1": "viṃśatikākārikā",
  "SA20n1393:2": "vijñaptimātramevaitadasadarthāvabhāsanāt |",
  "SA20n1393:3": "yathā taimirikasyāsatkeśacandrādidarśanam ||1 ||",
  "SA20n1393:4": "yadi vijñaptiranarthā niyamo deśakālayoḥ |",
  "SA20n1393:5": "santānasyāniyamaśca yuktā kṛtyakriyā na ca ||2 ||",
  "SA20n1393:6": "deśādiuniyamaḥ siddhaḥ svapnavat pretavat punaḥ |",
  "SA20n1393:7": "santānāniyamaḥ sarvaiḥ pūyanadyādidarśane ||3 ||",
  "SA20n1393:8": "svapnopaghātavat kṛtyakriyā narakavat punaḥ |",
  "SA20n1393:9": "sarvaṃ narakapālādidarśane taiśca bādhane ||4 ||",
  "SA20n1393:10": "tiraścāṃ sambhavaḥ svarge yathā na narake tathā |",
  "SA20n1393:11": "na pretānāṃ yatastajjaṃ duḥkhaṃ nānubhavanti te ||5 ||",
  "SA20n1393:12": "yadi tatkarmabhistatra bhūtānāṃ sambhavastathā |",
  "SA20n1393:13": "iṣyate pariṇāmaśca kiṃ vijñānasya neṣyate ||6 ||",
  "SA20n1393:14": "karmaṇo vāsanā'nyatra phalamanyatra kalpyate |",
  "SA20n1393:15": "tatraiva neṣyate yatra vāsanā kiṃ nu kāraṇam ||7 ||",
  "SA20n1393:16": "rūpādyāyatanāstitvaṃ tadvineyajanaṃ prati |",
  "SA20n1393:17": "abhiprāyavaśāduktamupapādukasattvavat ||8 ||",
  "SA20n1393:18": "yataḥ svabījād vijñaptiryadābhāsā pravartate |",
  "SA20n1393:19": "dvividhāyatanatvena te tasyā munirabravīt ||9 ||",
  "SA20n1393:20": "tathā pudgalanairātmyapraveśo hi hyanyathā punaḥ |",
  "SA20n1393:21": "deśanā dharmanairātmyapraveśaḥ kalpitātmanā ||10 ||",
  "SA20n1393:22": "na tadekaṃ na cānekaṃ viṣayaḥ paramāṇuśaḥ |",
  "SA20n1393:23": "na ca te saṃhatā yasmāt paramāṇurna sidhyati ||11 ||",
  "SA20n1393:24": "ṣaṭkena yugapadyogāt paramāṇoḥ ṣaḍaṃśatā |",
  "SA20n1393:25": "ṣaṇṇāṃ samānadeśatvāt piṇḍaḥ syādaṇumātrakaḥ ||12 ||",
  "SA20n1393:26": "paramāṇorasaṃyoge tatsaṅghāte'sti kasya saḥ |",
  "SA20n1393:27": "na cānavayavatvena tatsaṃyogo na sidhyati ||13 ||",
  "SA20n1393:28": "digbhāgabhedo yasyāsti tasyaikatvaṃ na yujyate |",
  "SA20n1393:29": "chāyāvṛtī kathaṃ vā'nyo na piṇḍaścenna tasya te ||14 ||",
  "SA20n1393:30": "ekatve na krameṇetiryugapanna grahāgrahau |",
  "SA20n1393:31": "vicchinnānekavṛttiśca sūkṣmānīkṣā ca no bhavet ||15 ||",
  "SA20n1393:32": "pratyakṣabuddhiḥ svapnādau yathā sā ca yadā tadā |",
  "SA20n1393:33": "na so'rtho dṛśyate tasya pratyakṣatvaṃ kathaṃ matam ||16 ||",
  "SA20n1393:34": "uktaṃ yathā tadābhāsā vijñaptiḥ smaraṇaṃ tataḥ |",
  "SA20n1393:35": "svapne dṛgviṣayābhāvaṃ nāprabuddho'vagacchati ||17 ||",
  "SA20n1393:36": "anyonyādhipatitvena vijñaptiniyamo mithaḥ |",
  "SA20n1393:37": "middhenopahataṃ cittaṃ svapne tenāsamaṃ phalam ||18 ||",
  "SA20n1393:38": "maraṇaṃ paravijñaptiviśeṣād vikriyā yathā |",
  "SA20n1393:39": "smṛtilopādikā'nyeṣāṃ piśācādimanovaśāt ||19 ||",
  "SA20n1393:40": "kathaṃ vā daṇḍakāraṇyaśūnyatvamṛṣikopataḥ |",
  "SA20n1393:41": "manodaṇḍo mahāvadyaḥ kathaṃ vā tena sidhyati ||20 ||",
  "SA20n1393:42": "paracittavidāṃ jñānamayathārthaṃ kathaṃ yathā |",
  "SA20n1393:43": "svacittajñānamajñānād yathā buddhasya gocaraḥ ||21 ||",
  "SA20n1393:44": "vijñaptimātratāsiddhiḥ svaśaktisadṛśī mayā |",
  "SA20n1393:45": "kṛteyaṃ sarvathā sā tu na cintyā buddhagocaraḥ ||22 ||",
  "SA20n1393:46": " || viṃśatikākārikāḥ samāptāḥ ||"
}