{
  "SA11n1105:0": "8 dhyānapāramitā nāma aṣṭamaḥ paricchedaḥ |",
  "SA11n1105:1": "tadevaṃ kṣānteranantaraṃ vīryamabhidhāya yaduktam-",
  "SA11n1105:2": "saṃśrayeta vanaṃ tataḥ |",
  "SA11n1105:3": "samādhānāya yujyeta bhāvayeccāśubhādikam ||",
  "SA11n1105:4": "[śikṣā. sa. kārikā-20]",
  "SA11n1105:5": "iti, tad vardhayitvaivamityādinā pratipādayitumupakramate-",
  "SA11n1105:6": "vardhayitvaivamutsāhaṃ samādhau sthāpayenmanaḥ |",
  "SA11n1105:7": "evamuktapratipakṣasya āsevanādinā vipakṣamunmūlya vīryaṃ vardhayitvā anābhogavāhitayā sthirīkṛtya samādhau samādhāne cittaikāgratāyāṃ sthāpayenmanaḥ,",
  "SA11n1105:8": "tatra niveśayet |",
  "SA11n1105:9": "āropayediti yāvat |",
  "SA11n1105:10": "kimarthamityāha-",
  "SA11n1105:11": "vikṣiptacittastu naraḥ kleśadaṃṣṭrāntare sthitaḥ ||1 ||",
  "SA11n1105:12": "turiti hetau |",
  "SA11n1105:13": "yasmāt samādhānamantareṇa vikṣiptacittaḥ asamāhitacittasamudācāraḥ vīryavānapi naraḥ puruṣaḥ kleśānāṃ rākṣasānāmiva daṃṣṭrāntare madhye sthitaḥ,",
  "SA11n1105:14": "kavalīkṛta eva tairāste | tasmāt ||",
  "SA11n1105:15": "tatra tāvat samādhivipakṣaṃ nirākartuṃ pīṭhikābandhaṃ racayannāha-",
  "SA11n1105:16": "kāyacittavivekena vikṣepasya na saṃbhavaḥ |",
  "SA11n1105:17": "tasmāllokaṃ parityajya vitarkān parivarjayet ||2 ||",
  "SA11n1105:18": "kāyaviveko janasaṃparkavivarjanatā |",
  "SA11n1105:19": "cittavivekaḥ kāmādivitarkavivarjanatā |",
  "SA11n1105:20": "iti |",
  "SA11n1105:21": "kāyacittayorviveke nirāsaṅgatayā vikṣepasya tayorunnatatāyāḥ |",
  "SA11n1105:22": "ālambanāpratiṣṭhānasyeti yāvat |",
  "SA11n1105:23": "na saṃbhavaḥ na prādurbhāvaḥ |",
  "SA11n1105:24": "yata evam, tasmāllokaṃ svajanabāndhavādilakṣaṇaṃ parityajya vihāya pūrvaṃ vitarkāścittavikṣepahetūn parivarjayet parityajet ||",
  "SA11n1105:25": "tatra lokāparityāgahetuṃ tāvannirākartumupadarśayannāha-",
  "SA11n1105:26": "snehānna tyajyate loko lābhādiṣu ca tṛṣṇayā |",
  "SA11n1105:27": "tasmādetatparityāge vidvānevaṃ vibhāvayet ||3 ||",
  "SA11n1105:28": "ātmātmīyagrahapravartito'bhiṣvaṅgaḥ snehaḥ |",
  "SA11n1105:29": "tasmānna tyajyate lokaḥ |",
  "SA11n1105:30": "lābhādiṣu ca tṛṣṇayā |",
  "SA11n1105:31": "ādiśabdāt satkārayaśaḥślokādayaḥ parigṛhyante |",
  "SA11n1105:32": "teṣu tṛṣṇayā pralobhena |",
  "SA11n1105:33": "cakārānna tyajyate loke iti samuccīyate |",
  "SA11n1105:34": "yata etatkāraṇamaparityāgasya,",
  "SA11n1105:35": "tasmādetasya snehasya lobhādīnāṃ vā |",
  "SA11n1105:36": "yadi vā lokasya parityāganimittaṃ vidvān vicakṣaṇaḥ |",
  "SA11n1105:37": "evamiti vakṣyamāṇaṃ vibhāvayet ||",
  "SA11n1105:38": "tadevāha-",
  "SA11n1105:39": "śamathena vipaśyanāsuyuktaḥ",
  "SA11n1105:40": "kurute kleśavināśamityavetya |",
  "SA11n1105:41": "śamathaḥ prathamaṃ gaveṣaṇīyaḥ",
  "SA11n1105:42": "sa ca loke nirapekṣayābhiratyā ||4 ||",
  "SA11n1105:43": "śamathaḥ cittaikāgratālakṣaṇaḥ samādhiḥ |",
  "SA11n1105:44": "tena suyukta iti apoddhṛtya ihāpi yojanīyam |",
  "SA11n1105:45": "yadi vā hetvarthe tṛtīyā |",
  "SA11n1105:46": "śamathena hetunā vipaśyanāsuyuktaḥ |",
  "SA11n1105:47": "sahārthe vā |",
  "SA11n1105:48": "śamathena sārdhaṃ vipaśyanāsuyukta iti |",
  "SA11n1105:49": "vipaśyanā yathābhūtatattvaparijñānasvabhāvā prajñā |",
  "SA11n1105:50": "tayā suyuktaḥ |",
  "SA11n1105:51": "yuganaddhavāhimārgayogena kurute kleśānāṃ vināśaṃ prahāṇamityevamavetya jñātvā kleśavimumukṣuṇā śamathaḥ prathamamādau gaveṣaṇīyaḥ |",
  "SA11n1105:52": "utpādya ityarthaḥ |",
  "SA11n1105:53": "tadanantaraṃ vipaśyanā |",
  "SA11n1105:54": "samāhito yathābhūtaṃ prajānātītyavadanmuniḥ |",
  "SA11n1105:55": "śamācca na caleccittaṃ bāhyaceṣṭānivartanāt ||iti |",
  "SA11n1105:56": "[śikṣā. sa. kārikā-9]",
  "SA11n1105:57": "sa ca śamathaḥ loke lokaviṣaye nirapekṣayā abhiratyā |",
  "SA11n1105:58": "abhiratiṃ pariharata eva utpadyate nānyathā ||",
  "SA11n1105:59": "tāmeva abhiratinirapekṣatāmuttaraprabandhena darśayitumāha-",
  "SA11n1105:60": "kasyānityeṣvanityasya sneho bhavitumarhati |",
  "SA11n1105:61": "yena janmasahasrāṇi draṣṭavyo na punaḥ priyaḥ ||5 ||",
  "SA11n1105:62": "kasya sacetanasya svayameva anityasya anityeṣu putradārādiṣu sneho bhavitumarhati yujyate |",
  "SA11n1105:63": "kena hetunā ?",
  "SA11n1105:64": "yena kāraṇena janmanāṃ sahasrāṇi anekāni janmāni aparyantasaṃsāre saṃsaratā kadācidapi draṣṭavyo na punaḥ priyaḥ |",
  "SA11n1105:65": "prīṇātīti priya ucyate ||",
  "SA11n1105:66": "tadapi ca asminnāsti ityāha-",
  "SA11n1105:67": "apaśyannaratiṃ yāti samāghau na ca tiṣṭhati |",
  "SA11n1105:68": "na ca tṛpyati dṛṣṭvāpi pūrvavadbādhyate tṛṣā ||6 ||",
  "SA11n1105:69": "yadā tāvanna paśyati tam,",
  "SA11n1105:70": "tadā ayamaratimadhṛtiṃ yāti |",
  "SA11n1105:71": "tenaiva asaumanasyena samākulitacittatvāt samādhau na ca tiṣṭhati,",
  "SA11n1105:72": "naiva sthito bhavati |",
  "SA11n1105:73": "tamavalambitumaśakta ityarthaḥ |",
  "SA11n1105:74": "atha yadāpi priyadarśanamasya jāyate,",
  "SA11n1105:75": "tadāpi na ca tṛpyati |",
  "SA11n1105:76": "dṛṣṭvāpi punaradhikataraṃ bādhyate tṛṣā |",
  "SA11n1105:77": "taddarśanābhilāṣeṇa pūrvavat adarśanakāla iva pīḍyate ||",
  "SA11n1105:78": "api ca | sarvānarthanidānaṃ priyasaṃgatikaraṇamityupadarśayannāha-",
  "SA11n1105:79": "na paśyati yathābhūtaṃ saṃvegādavahīyate |",
  "SA11n1105:80": "dahyate tena śokena priyasaṃgamakāṅkṣayā ||7 ||",
  "SA11n1105:81": "yathābhūtaviparītaṃ doṣaguṇānna paśyati na jānāti |",
  "SA11n1105:82": "priyasaṃgamakāṅkṣayā tenaiva mohena saṃvegādavahīyate bhraṣṭo bhavati |",
  "SA11n1105:83": "tathā tenaiva abhiṣvaṅgeṇa dahyate tena śokena muhūrtamapi vicchede |",
  "SA11n1105:84": "tathā tena śokena dahyate paritapyate tenaiva manastāpena |",
  "SA11n1105:85": "priyasaṃgamakāṅkṣayā priyasya saṃgamaḥ saṃprayogaḥ,",
  "SA11n1105:86": "tasminnākāṅkṣā tṛṣṇā,",
  "SA11n1105:87": "tayā hetubhūtayā,",
  "SA11n1105:88": "punaruttarottaramadhikādhikaprārthanayā ||",
  "SA11n1105:89": "ito'pyanarthahetureva tatsaṃgatirityāha-",
  "SA11n1105:90": "taccintayā mudhā yāti hrasvamāyurmuhurmuhuḥ |",
  "SA11n1105:91": "tasya priyasya tatsaṃgamasya vā cintayā tadguṇānāṃ sadā paribhāvanayā |",
  "SA11n1105:92": "kathaṃ nāma mamāsya priyasaṃgamasya vicchittirmā bhūditi tallīnacittatayā vā |",
  "SA11n1105:93": "niṣphalameva āyuḥsaṃskārāḥ pratikṣaṇaṃ kṣīyante |",
  "SA11n1105:94": "na ca kvacidapi kuśalakarmaṇi samupayujyante iti bhāvaḥ |",
  "SA11n1105:95": "na ca yadarthamāyuḥ kśayamupanīyate tanmitraṃ sthiramityata āha-",
  "SA11n1105:96": "aśāsvatena dharmeṇa dharmo bhraśyati śāśvataḥ ||8 ||",
  "SA11n1105:97": "avaśyaṃ bhaṅguratayā anavasthānādasthāvareṇa mitreṇa hetunā dharmo bhraśyati parihīyate śāśvato dīrghakālāvasthāyī saṃbhārāntargamāt phalamahattvācca ||",
  "SA11n1105:98": "syādetat-avaśyaṃ hi kiṃcittatsaṃgamāddhitasukhanibandhanaṃ prāpyate |",
  "SA11n1105:99": "tatkimiti sarvathā tanniṣidhyata ityatrāha-",
  "SA11n1105:100": "bālaiḥ sabhāgacarito niyataṃ yāti durgatim |",
  "SA11n1105:101": "neṣyate viṣabhāgaśca kiṃ prāptaṃ bālasaṃgamāt ||9 ||",
  "SA11n1105:102": "nāpi tatsaṃgamādanarthamantareṇa kiṃcidaparamiha labhyate |",
  "SA11n1105:103": "tathā hi bālaiḥ pṛthagjanaiḥ saha sabhāgacaritaḥ samānaśīlaḥ niyatamavaśyaṃ yāti durgatim,",
  "SA11n1105:104": "tatkarmasadṛśasamācaraṇat,",
  "SA11n1105:105": "āryadharmabahirbhāvācca |",
  "SA11n1105:106": "atha āryadharmānuvartanāt tato'sadṛśakarmakārī syāt,",
  "SA11n1105:107": "tadā neṣyate dviṣyate visabhāgaśceti asamānacaritaḥ |",
  "SA11n1105:108": "bālairiti saṃbandhaḥ |",
  "SA11n1105:109": "atra kartari tṛtīyā |",
  "SA11n1105:110": "iti ubhayalokabādhanāt kiṃ prāptamadhigataṃ hitasukhanimittaṃ bālasaṃgamāt ?",
  "SA11n1105:111": "naiva kiṃcidityarthaḥ ||",
  "SA11n1105:112": "na ca anukūlacaritairapi ātmasātkartuṃ śakyā ityāha-",
  "SA11n1105:113": "kṣaṇādbhavanti suhṛdo bhavanti ripavaḥ kṣaṇāt |",
  "SA11n1105:114": "toṣasthāne prakṛpyanti durārādhāḥ pṛthagjanāḥ ||10 ||",
  "SA11n1105:115": "kṣaṇamātreṇa suhṛdo mitrāṇi bhavanti kiṃcit svaprayojanamuddiśya,",
  "SA11n1105:116": "kṣaṇādeva ca viṣamābhiprāyatvāt kiṃcinnimittamālambya ta eva ripavaḥ śatravo bhavanti |",
  "SA11n1105:117": "na ca nimittamapyeṣāṃ niyatam,",
  "SA11n1105:118": "yat kadācittoṣasthāne prītiviṣaye viparyāsavaśāt prakupyanti |",
  "SA11n1105:119": "iti durārādhā duḥkhenārādhayituṃ śakyāḥ pṛthagjanāḥ anāryāḥ ||",
  "SA11n1105:120": "aparamapi bāladharmaṃ tadvivarjanārthamupadarśayannāha-",
  "SA11n1105:121": "hitamuktāḥ prakupyanti vārayanti ca māṃ hitāt |",
  "SA11n1105:122": "atha na śrūyate teṣāṃ kupitā yānti durgatim ||11 ||",
  "SA11n1105:123": "idaṃ karaṇīyam,",
  "SA11n1105:124": "idamakaraṇīyam,",
  "SA11n1105:125": "ityuktāḥ abhihitāḥ prakupyanti vidviṣanti,",
  "SA11n1105:126": "na punastaduktaṃ hitamiti gṛhṇanti |",
  "SA11n1105:127": "pratyuta vārayanti ca māṃ hitāt,",
  "SA11n1105:128": "kiṃ tava anena kevalaprayāsaphalānuṣṭhāneneti tatra pravṛttaṃ māṃ niṣedhayanti tataḥ |",
  "SA11n1105:129": "atha na śrūyate teṣāṃ bālānām |",
  "SA11n1105:130": "vacanamiti śeṣaḥ |",
  "SA11n1105:131": "yadi tadvacanamavagamya hite pravṛttiḥ kriyate,",
  "SA11n1105:132": "tadā kupitā asmadvacanānnāyaṃ nivartate iti tasmin hitakarmakāriṇi kopaṃ kṛtvā tatkarmapreritā durgatiṃ prayānti ||",
  "SA11n1105:133": "imaṃ ca bāladharmamaparaṃ tadvivekāya bhāvayedityupadarśayannāha-",
  "SA11n1105:134": "īrṣyotkṛṣṭātsamāddūndvo hīnānmānaḥ stutermadaḥ |",
  "SA11n1105:135": "avarṇātpratighaśceti kadā bālāddhitaṃ bhavet ||12 ||",
  "SA11n1105:136": "ātmano vidyākuladhanādibhirutkṛṣṭāduttamādīrṣyā parasaṃpattyasahanatā jāyate |",
  "SA11n1105:137": "arthātteṣveva |",
  "SA11n1105:138": "ātmanā samāt tulyād dvandvo vivādaḥ |",
  "SA11n1105:139": "ātmano hīnādadhamānmānaḥ,",
  "SA11n1105:140": "ahamitaḥ śreṣṭha ityabhimananāt |",
  "SA11n1105:141": "stutermadaḥ sadasatāṃ tadguṇānāmākhyānādahaṃ mahīyānityāropādavalepaḥ |",
  "SA11n1105:142": "avarṇādātmano doṣakīrtanaśravaṇād dveṣaśca |",
  "SA11n1105:143": "arthādavarṇavādini |",
  "SA11n1105:144": "ityevaṃ kadā kasmin kāle bāladdhitaṃ bhavet ?",
  "SA11n1105:145": "na kadācidityarthaḥ ||",
  "SA11n1105:146": "ito'pi bālān parihṛtya viharediti pratipādayitumāha-",
  "SA11n1105:147": "ātmotkarṣaḥ parāvarṇaḥ saṃsāraratisaṃkathā |",
  "SA11n1105:148": "ityādyavaśyamaśubhaṃ kiṃcidbālasya bālataḥ ||13 ||",
  "SA11n1105:149": "ekasya bālasya aparasmādbālāt ityevamādi kiṃcidaśubhamakuśalamavaśyaṃ niyamena jāyate |",
  "SA11n1105:150": "kiṃ tat ? ātmana utkarṣaḥ prakarṣaḥ śrutajñānādipraśaṃsayā |",
  "SA11n1105:151": "pareṣāmavarṇo doṣaprakāśanaṃ śrutādipracchādanam |",
  "SA11n1105:152": "yā saṃsāre ratirabhirāmaḥ tasyāḥ saṃkathā saṃvarṇanam,",
  "SA11n1105:153": "kāmaguṇānāṃ saṃpramodanāt |",
  "SA11n1105:154": "ityādi evaṃprakāram ||",
  "SA11n1105:155": "evaṃ tasyāpi tatsaṅgāttenānarthasamāgamaḥ |",
  "SA11n1105:156": "aparasyāpi tatsaṅgāt dvitīyasya saṅgāt kiṃcidaśubhamavaśyaṃ syāt |",
  "SA11n1105:157": "yena evam, tena kāraṇena anarthasya akalyāṇasya samāgamaḥ saṃprāptireva ayaṃ bālasamāgama |",
  "SA11n1105:158": "ata āryadharmānuśikṣaṇārtham-",
  "SA11n1105:159": "ekākī vihariṣyāmi sukhamakliṣṭamānasaḥ ||14 ||",
  "SA11n1105:160": "bālajanasaṃgamaviyuktaḥ advitīyaḥ vihariṣyāmi |",
  "SA11n1105:161": "tadvivekāt sukham |",
  "SA11n1105:162": "kriyāviśeṣaṇametat |",
  "SA11n1105:163": "katham ? akliṣṭamānasa iti tatsaṃparkavivarjanāt tatkṛtasaṃkleśābhāvāt |",
  "SA11n1105:164": "pūrvasmin hetupadametat |",
  "SA11n1105:165": "yadi vā |",
  "SA11n1105:166": "sukhaṃ kāyikam |",
  "SA11n1105:167": "akliṣṭamānasa iti mānasam ||",
  "SA11n1105:168": "tasmādvālajanasaṃparkajaduḥkhaparijihīrṣuṇā tatsaṃgatirna kāryeti kathayitumāha-",
  "SA11n1105:169": "bālāddūraṃ palāyeta prāptamārādhayetpriyaiḥ |",
  "SA11n1105:170": "na saṃstavānubandhena kiṃ tūdāsīnasādhuvat ||15 ||",
  "SA11n1105:171": "bālāt sarvato dūramārāt palāyeta apasaret,",
  "SA11n1105:172": "yathā taiḥ saha kācidapi saṃgatirna syāt |",
  "SA11n1105:173": "atha kathaṃciddaivayogādbhavet,",
  "SA11n1105:174": "tadā prāptaṃ militamārādhayet ārāgayet |",
  "SA11n1105:175": "priyaiḥ prītikarairupacāraiḥ |",
  "SA11n1105:176": "ārādhayannapi na saṃstavānubandhena na paricayāsattikaraṇābhiprāyeṇa |",
  "SA11n1105:177": "yadi vā, na saṃstavānunayena,",
  "SA11n1105:178": "kiṃ tarhi pratighānunayavarjanādudāsīnasādhuvat sadācāramadhyasthajanavat ||",
  "SA11n1105:179": "idamaparaṃ sādhujanasamācāraṃ śikṣayitumāha-",
  "SA11n1105:180": "dharmārthamātramādāya bhṛṅgavat kusumānmadhu |",
  "SA11n1105:181": "apūrva iva sarvatra vihariṣyāmyasaṃstutaḥ ||16 ||",
  "SA11n1105:182": "dharmāyedaṃ dharmārtham,",
  "SA11n1105:183": "tadeva kevalaṃ tanmātram |",
  "SA11n1105:184": "tadādāya gṛhītvā |",
  "SA11n1105:185": "sārādānaṃ kṛtvetyarthaḥ |",
  "SA11n1105:186": "bhṛṅgavat cañcarīkavat |",
  "SA11n1105:187": "madhu makarandam |",
  "SA11n1105:188": "yadi vā |",
  "SA11n1105:189": "dharma eva arthaḥ prayojanamasya cīvarapiṇḍapātāderiti vigrahaḥ |",
  "SA11n1105:190": "bālasaṃparkavimukhaḥ apūrva iva navacandropamaḥ sarvatra deśe sthāne vā vihariṣyāmi |",
  "SA11n1105:191": "asaṃstutaḥ aparicitaḥ |",
  "SA11n1105:192": "tannivāsijanaiḥ pratyāsattirahita ityarthaḥ ||",
  "SA11n1105:193": "tadevaṃ priyasaṃgatikāraṇaṃ snehamapākṛtya sāṃprataṃ lābhāditṛṣṇā lokāparityāgakāraṇaṃ parihartavyetyupadarśayannāha-",
  "SA11n1105:194": "lābhī ca satkṛtaścāhamicchanti bahavaśca mām |",
  "SA11n1105:195": "iti martyasya saṃprāptānmaraṇājjāyate bhayam ||17 ||",
  "SA11n1105:196": "lābho vidyate'syeti cīvarapiṇḍapātādilābhayogāllābhī ca aham |",
  "SA11n1105:197": "satkṛtaśca pūjito janaiḥ |",
  "SA11n1105:198": "icchanti abhilaṣanti bahavaśca aneke mām |",
  "SA11n1105:199": "bahujanasaṃmato'hamityarthaḥ |",
  "SA11n1105:200": "ityevaṃ cintayataḥ evaṃ martyasya manuṣyasya maraṇājjāyate bhayam |",
  "SA11n1105:201": "kiṃbhūtāt? saṃprāptāt acintitopasthitāt ||",
  "SA11n1105:202": "yatra yatra ratiṃ yāti manaḥ sukhavimohitam |",
  "SA11n1105:203": "tattatsahasraguṇitaṃ duḥkhaṃ bhūtvopatiṣṭhati ||18 ||",
  "SA11n1105:204": "tasmātprājño na tāmicchedicchāto jāyate bhayam |",
  "SA11n1105:205": "svayameva ca yātyetadvairyaṃ kṛtvā pratīkṣatām ||19 ||",
  "SA11n1105:206": "bahavo lābhino'bhūvan bahavaśca yaśasvinaḥ |",
  "SA11n1105:207": "saha lābhayaśobhiste na jñātāḥ kka gatā iti ||20 ||",
  "SA11n1105:208": "māmevānye jugupsanti kiṃ prahṛṣyāmyahaṃ stutaḥ |",
  "SA11n1105:209": "māmevānye praśaṃsanti kiṃ viṣīdāmi ninditaḥ ||21 ||",
  "SA11n1105:210": "nānādhimuktikāḥ sattvā jinairapi na toṣitāḥ |",
  "SA11n1105:211": "kiṃ punarmādṛśairajñaistasmātkiṃ lokacintayā ||22 ||",
  "SA11n1105:212": "* * * * * * iti sarvadā avaśyaṃbhāvimaraṇamanasikārāt kiṃ lokasya bālajanasya cintayā caritaparibhāvanayā ?",
  "SA11n1105:213": "na kiṃcit prayojanam,",
  "SA11n1105:214": "anupādeyatvāditi bhāvaḥ ||",
  "SA11n1105:215": "itthamapi bālajanasaṃgatirduḥkhaheturevetyāha-",
  "SA11n1105:216": "nindantyalābhinaṃ sattvamavadhyāyanti lābhinam |",
  "SA11n1105:217": "prakṛtyā duḥkhasaṃvāsaiḥ kathaṃ tairjāyate ratiḥ ||23 ||",
  "SA11n1105:218": "nindanti kutsayanti alābhinaṃ lābhavirahitaṃ sattvam |",
  "SA11n1105:219": "akṛtapuṇyo'yaṃ varākaḥ,",
  "SA11n1105:220": "yena ayaṃ piṇḍapātādimātrakamapi naiva aparikleśena prāpnotīti |",
  "SA11n1105:221": "lābhinaṃ punaravadhyāyanti prasannairdāyakadānapatibhiścīvarādipradānaiḥ pūjitam |",
  "SA11n1105:222": "kuhanādibhirapi dāyakadānapatīn prasādyacīvarādilābhamāsādayati |",
  "SA11n1105:223": "anyathā kimanyasya tathāvidhā guṇā na santi,",
  "SA11n1105:224": "yena ayameva varaṃ labhate nāparaḥ,",
  "SA11n1105:225": "iti asmiṃścittamaprasādayanti,",
  "SA11n1105:226": "vacanaṃ caivamudgiranti |",
  "SA11n1105:227": "iti ubhayathāpi tebhyo na cetasi śāntirasti |",
  "SA11n1105:228": "tadevaṃ prakṛtyā svabhāvena duḥkhahetutvāt duḥkhaṃ saṃvāso yeṣāṃ bālānāṃ te tathā |",
  "SA11n1105:229": "taistathāvidhaiḥ saha saṃvasataḥ kathaṃ jāyate ratiḥ ?",
  "SA11n1105:230": "naivetyarthaḥ ||",
  "SA11n1105:231": "[na ca bālo dṛḍhasuhṛdbhavati |",
  "SA11n1105:232": "yasmānna bāla ityāha-",
  "SA11n1105:233": "na bālaḥ kasyacinmitramiti coktaṃ tathāgataiḥ |",
  "SA11n1105:234": "na svārthena vinā prītiryasmādvālasya jāyate ||24 ||",
  "SA11n1105:235": "svārthadvāreṇa yā prītirātmārtha prītireva sā |",
  "SA11n1105:236": "dravyanāśe yathodvegaḥ sukhahānikṛto hi saḥ ||25 ||",
  "SA11n1105:237": "mitramiti suhṛt |",
  "SA11n1105:238": "uktaṃ tathāgatenetyāgameṣu uktam |",
  "SA11n1105:239": "kasmāt ? yasmāt svaprayojanena vinā bālasya na karhicidapi prītirjāyate |",
  "SA11n1105:240": "tasmāt tadabhāve viparyayaḥ |",
  "SA11n1105:241": "tadapi bālasaṃvāse satyapi na nirdiṣṭam (?)",
  "SA11n1105:242": "tatra maitrīkṛtenāpi pṛthagjanasya prītiraśakyā ||",
  "SA11n1105:243": "evaṃ sati tatsaṃvāsodbhūtadoṣaparihārārthaṃ sukhena] saumanasyena ca vihārāya vivekakāmena mayā araṇyaniṣevaṇāya yatitavyamiti tadanuśaṃsāṃ darśayannāha-",
  "SA11n1105:244": "nāvadhyāyanti taravo na cārādhyāḥ prayatnataḥ",
  "SA11n1105:245": "kadā taiḥ sukhasaṃvāsaiḥ saha vāso bhavenmama ||26 ||",
  "SA11n1105:246": "taravo vṛkṣāḥ nāvadhyāyanti,",
  "SA11n1105:247": "na ca ārādhyāḥ ārādhayitavyāḥ prayatnata iti |",
  "SA11n1105:248": "tadanukūlasamācaraṇena araṇyādiṣu vasatā viṣamābhiprāyarahitatvāt |",
  "SA11n1105:249": "iti kadā taistarubhiḥ saha vāso bhavenmama ?",
  "SA11n1105:250": "kibhūtaiḥ sukhasaṃvāsairityāśaṃsati |",
  "SA11n1105:251": "sukhahetutvāt sukhamiti pūrvavat ||",
  "SA11n1105:252": "punarekākitāvihāre'bhiratimāha-",
  "SA11n1105:253": "śūnyadevakule sthitvā vṛkṣamūle guhāsu vā |",
  "SA11n1105:254": "kadānapekṣo yāsyāmi pṛṣṭhato'navalokayan ||27 ||",
  "SA11n1105:255": "śūnyadevakule janasaṃkīrṇatārahite sthitvā nivasya rātrimekāmuṣitvā dve vā,",
  "SA11n1105:256": "yathābhilāṣaṃ vṛkṣamūle vṛkṣasyādhastāt |",
  "SA11n1105:257": "parvatādiṣu guhyapradeśā guhāḥ, tatra vā |",
  "SA11n1105:258": "anapekṣaḥ kadā yāsyāmi ?",
  "SA11n1105:259": "āsaṅgasthānasya kasyacidabhāvāt |",
  "SA11n1105:260": "ata eva pṛṣṭhato'navalokayan paścādanirvṛterabhāvāt ||",
  "SA11n1105:261": "punaranyathā prāha-",
  "SA11n1105:262": "ayameṣu pradeśeṣu vistīrṇeṣu svabhāvataḥ |",
  "SA11n1105:263": "svacchandacāryanilayo vihariṣyāmyahaṃ kadā ||28 ||",
  "SA11n1105:264": "kenacidvirodhakāriṇā purvamasvīkṛteṣu |",
  "SA11n1105:265": "vistīrṇeṣu vipuleṣu saumanasyakāriṣu |",
  "SA11n1105:266": "svabhāvataḥ svayameva tathāvidheṣu,",
  "SA11n1105:267": "na kṛtrimatayā |",
  "SA11n1105:268": "vihariṣyāmyahaṃ kadā ityāśāste |",
  "SA11n1105:269": "evaṃ viharato yatsukhaṃ tadupadarśayannāha-svacchanda cārī na paratantravṛttiḥ |",
  "SA11n1105:270": "anilayaḥ na vidyate nilayaḥ ālayaḥ nirāsaṅgatayā yasyeti anilayaḥ,",
  "SA11n1105:271": "kvacidapi svīkārābhāvāt |",
  "SA11n1105:272": "tathābhūtaḥ pratibaddho na kasyacit |",
  "SA11n1105:273": "śeṣaḥ subodhaḥ ||",
  "SA11n1105:274": "punarevamalpecchatayā āśaṃsanīyamityādarśayannāha-",
  "SA11n1105:275": "mṛtpātramātravibhavaścaurāsaṃbhogacīvaraḥ |",
  "SA11n1105:276": "nirbhayo vihariṣyāmi kadā kāyamagopayan ||29 ||",
  "SA11n1105:277": "mṛtpātraṃ muṇmayaṃ bhikṣābhājanam,",
  "SA11n1105:278": "tadeva kevalaṃ tanmātraṃ vibhavo dhanaṃ yasyeti |",
  "SA11n1105:279": "tathā caurāṇāmasaṃbhogyaṃ pāṃsukūlāmbarakṛtatvādaparibhogyam |",
  "SA11n1105:280": "anupayuktamiti yāvat |",
  "SA11n1105:281": "tādṛśaṃ cīvaraṃ vāso yasya sa tathā |",
  "SA11n1105:282": "etaddvayamapi parairahāryam |",
  "SA11n1105:283": "ata eva nirbhayaḥ kāyajīvitanirapekṣatayā ca |",
  "SA11n1105:284": "tadeva darśayati-kāyamagopayanniti |",
  "SA11n1105:285": "bāhyādhyātmikasya parigrahāgrahasyābhāvāt asaṃrakṣayan ||",
  "SA11n1105:286": "iyamanityatā ca āsaṅgaparityāgasya kāraṇaṃ sarvadā sevitavyeti vṛttatritayenopadarśayannāha-",
  "SA11n1105:287": "kāyabhūmiṃ nijāṃ gatvā kaṅkālairaparaiḥ saha |",
  "SA11n1105:288": "svakāyaṃ tulayiṣyāmi kadā śatanadharmiṇam ||30 ||",
  "SA11n1105:289": "ayameva hi kāyo me evaṃ pūtirbhaviṣyati |",
  "SA11n1105:290": "śṛgālā api yadgandhānnopasarpeyurantikam ||31 ||",
  "SA11n1105:291": "asyaikasyāpi kāyasya sahajā asthikhaṇḍakāḥ |",
  "SA11n1105:292": "pṛthak pṛthaggamiṣyanti kimutānyaḥ priyo janaḥ ||32 ||",
  "SA11n1105:293": "kāyabhūmiṃ nijāmiti śmaśānabhūmim,",
  "SA11n1105:294": "ciramapi sthitvā tatparyavasānatvāccharīrasya |",
  "SA11n1105:295": "kaṅkālairaparairiti pūrvamṛtānāmasthibhiḥ pañjaraiḥ |",
  "SA11n1105:296": "śatanaṃ pūtibhāvaḥ,",
  "SA11n1105:297": "taddharmiṇaṃ tatsvabhāvam |",
  "SA11n1105:298": "tāmeva tulanāṃ kathayati-ayameva hītyādinā |",
  "SA11n1105:299": "evamiti aparakaṅkālagalitaśarīrasādṛśyamucyate |",
  "SA11n1105:300": "pūtiḥ kutsito bhaviṣyati |",
  "SA11n1105:301": "kīdṛśa ityāha-śṛgālā ityādi |",
  "SA11n1105:302": "atidurgandhatayā tadāhāraparāyaṇānāṃ gomāyūnāmapi duḥsaha iti |",
  "SA11n1105:303": "itthamapi priyasya saṃgatiranityetyāha-asyaikasyāpītyādi |",
  "SA11n1105:304": "asya upāttasyaikasya ekatvena kalpitasyāpi kāyasya |",
  "SA11n1105:305": "sahajāḥ kāyena sahajātāḥ asthikhaṇḍakāḥ pṛthak pṛthagbhaviṣyanti |",
  "SA11n1105:306": "visaṃyuktā bhaviṣyantītyarthaḥ |",
  "SA11n1105:307": "kimutānyaḥ priyo janaḥ pṛthag na bhaviṣyati,",
  "SA11n1105:308": "yaḥ sarvadā visaṃyukta evāste ||",
  "SA11n1105:309": "syādetat-sukhaduḥkhasahāyāḥ sadā mamaite putradārādayaḥ |",
  "SA11n1105:310": "tadeṣu yukta evānunayaḥ kartumityāha-",
  "SA11n1105:311": "eka utpadyate janturmriyate caika eva hi |",
  "SA11n1105:312": "nānyasya tadvayathābhāgaḥ kiṃ priyairvighnakārakaiḥ ||33 ||",
  "SA11n1105:313": "janmamaraṇayorna kaścit kasyacidduḥkhasaṃbhāgī syāt |",
  "SA11n1105:314": "antarāle ca svakarmopahitameva sukhaduḥkhamupabhuñjate sarve |",
  "SA11n1105:315": "ato'bhimānamātramevaitat |",
  "SA11n1105:316": "yato nānyasya tadātmano vyatiriktasya tadvayathābhāgaḥ |",
  "SA11n1105:317": "tasyānunayakāriṇo vyathā,",
  "SA11n1105:318": "tasyā bhāgaḥ pratyaṃśo jāyate,",
  "SA11n1105:319": "tasya sā,",
  "SA11n1105:320": "tenaiva tasyāḥ saṃvedyamānatvāt |",
  "SA11n1105:321": "ato na kiṃcit prayojanaṃ priyaiḥ kuśalapakṣavighātakāribhiḥ ||",
  "SA11n1105:322": "paramārthato na kasyacit kenacit saṃgatirastītyupadarśayannāha-",
  "SA11n1105:323": "adhvānaṃ pratipannasya yathāvāsaparigrahaḥ |",
  "SA11n1105:324": "tathā bhavādhvagasyāpi janmāvāsaparigrahaḥ ||34 ||",
  "SA11n1105:325": "mārgaprasthitasya kāṃciddiśaṃ gantumudyatasya yathā aparairadhvagaiḥ saha ekasminnāvāse kvacinmaṇḍapādau vā āvāsaparigraho bhavati,",
  "SA11n1105:326": "tathā saṃsāre'pi karmāyattagateḥ saṃsarato jñātisagotrasālohitādibhirekasmin janmani āvāsaparigraho jāyate |",
  "SA11n1105:327": "punarapi tatparityajya kvacidekākitayā yāti |",
  "SA11n1105:328": "na ca tatra kecitsahāyāstamanugacchanti |",
  "SA11n1105:329": "ato na kenacit kasyacidvāstavī saṃgatiḥ saṃbhavati |",
  "SA11n1105:330": "tasmānnānarthasahasropanetrīṃ svayamupakalpya kenacit saṃgatiṃ kuryāt ||",
  "SA11n1105:331": "tadevamabhidhāya saṃgatidoṣam,",
  "SA11n1105:332": "ekākitāyāḥ punarime guṇā iti vṛttatritayenopadarśayannāha-",
  "SA11n1105:333": "caturbhiḥ puruṣairyāvatsa na nirdhāryate tataḥ |",
  "SA11n1105:334": "āśocyamāno lokena tāvadeva vanaṃ vrajet ||35 ||",
  "SA11n1105:335": "asaṃstavāvirodhābhyāmeka eva śarīrakaḥ |",
  "SA11n1105:336": "pūrvameva mṛto loke mriyamāṇo na śocati ||36 ||",
  "SA11n1105:337": "na cāntikacarāḥ kecicchocantaḥ kurvate vyathām |",
  "SA11n1105:338": "buddhādyanusmṛtiṃ cāsya vikṣipanti na kecana ||37 ||",
  "SA11n1105:339": "avaśyamanicchannapi idānīṃ jīvadavasthāyāṃ maraṇamupagato balāttyājayitavyo [gṛhāvāsaḥ |",
  "SA11n1105:340": "tasmādevaṃ svayaṃ jīvanneva tyaktumarhati |",
  "SA11n1105:341": "tata iti gṛhāt | ]",
  "SA11n1105:342": " āśocyamānaḥ hā vatsetyādivilāpavacanaiḥ paridevyamānaḥ lokena bandhuprabhṛtinā tāvadeva tataḥ pūrvameva vanaṃ vrajet |",
  "SA11n1105:343": "kaḥ punaratra guṇaviśeṣa ityāha-asaṃstavetyādi |",
  "SA11n1105:344": "anunayapratighābhāvāt mriyamāṇo na śocati,",
  "SA11n1105:345": "śokopajanitaduḥkhabhāgī na bhavati |",
  "SA11n1105:346": "kutaḥ ? pūrvameva mṛto loke |",
  "SA11n1105:347": "yadaiva gṛhānniṣkrāntaḥ,",
  "SA11n1105:348": "tadaiva svajanabāndhavādau lokaviṣaye |",
  "SA11n1105:349": "ayamaparo guṇastasyetyāha-na cāntikacarā ityādi |",
  "SA11n1105:350": "antikacarāḥ samīpavartino jñātisagotrādayastadviyogāturāḥ śocantaḥ śokamupajanayantaḥ na ca naiva kurvate vyathām,",
  "SA11n1105:351": "ātmanaḥ kāyamanasoḥ pīḍām |",
  "SA11n1105:352": "yadi vā |",
  "SA11n1105:353": "teṣāṃ śokaṃ paśyato mriyamāṇasya manastāpam |",
  "SA11n1105:354": "na kevalamayameva guṇaḥ,",
  "SA11n1105:355": "api tu buddhādyanusmṛtiṃ ādiśabdāddharmādyanusmṛtim,",
  "SA11n1105:356": "tattvālambanamanaskāraṃ vā |",
  "SA11n1105:357": "asyeti janasaṃparkavivekacāriṇo maraṇasamaye ||",
  "SA11n1105:358": "tasmādityādinā upasaṃharati-",
  "SA11n1105:359": "tasmādekākitā ramyā nirāyāsā śivodayā |",
  "SA11n1105:360": "sarvavikṣepaśamanī sevitavyā mayā sadā ||38 ||",
  "SA11n1105:361": "ekākitā anāsaṅgavihāritā |",
  "SA11n1105:362": "ramyā sukhahetutvāt |",
  "SA11n1105:363": "nirāyāsā duḥkhavipakṣatvāt |",
  "SA11n1105:364": "śivodayā niḥśreyasāvāhakatvāt |",
  "SA11n1105:365": "sarvavikṣepaśamanī sarvavikṣepasya kāyavāṅmānasikasya durācārasya śamanī nivartanī samādhānahetutvāt |",
  "SA11n1105:366": "sevitavyā mayā sadeti |",
  "SA11n1105:367": "atraiva abhiniveśena āsaṅgaḥ kārya ityarthaḥ ||",
  "SA11n1105:368": "tadevaṃ janasaṃparkavivarjanāt kāyavivekaṃ pratipādya cittavivekaṃ pratipādayitumāha-",
  "SA11n1105:369": "sarvānyacintānirmuktaḥ svacittaikāgramānasaḥ |",
  "SA11n1105:370": "samādhānāya cittasya prayatiṣye damāya ca ||39 ||",
  "SA11n1105:371": "sarvā yā anyacintā asadvitarkasvabhāvāḥ,",
  "SA11n1105:372": "tābhirnirmuktaḥ,",
  "SA11n1105:373": "tadvirahitaḥ |",
  "SA11n1105:374": "svacittaikāgramānasaḥ svacittameva ekamagraṃ pradhānaṃ yasmin mānase manasikāre tat tathoktam,",
  "SA11n1105:375": "tādṛśaṃ mānasaṃ yasya sa tathā |",
  "SA11n1105:376": "svacittaṃ vā ekāgramekāyattaṃ tatpracāravyavalokanatatparaṃ niyatālambanapratibaddhaṃ vā mānasaṃ yasyeti samāsaḥ |",
  "SA11n1105:377": "tathābhūtaḥ samādhānāya cittasya śamathāya prayatiṣye,",
  "SA11n1105:378": "tatparāyaṇo bhaviṣyāmi |",
  "SA11n1105:379": "tadekāgratāyāṃ niyojayiṣyāmītyarthaḥ |",
  "SA11n1105:380": "damāya ceti punaḥpunastatraivālambane niyojanāya,",
  "SA11n1105:381": "bahirvikṣepanivāraṇāya vā ||",
  "SA11n1105:382": "tatra cittasamādhānasya vipakṣatvāt kāmavitarkaṃ nivārayitumāha-",
  "SA11n1105:383": "kāmā hyanarthajanakā iha loke paratra ca |",
  "SA11n1105:384": "iha bandhavadhocchedairnarakādau paratra ca ||40 ||",
  "SA11n1105:385": "aprahīṇabhavasaṃyojanaiḥ kamanīyatayā adhyavasitatvāt kāmā rūpādayo viṣayā ucyante |",
  "SA11n1105:386": "hiśabdo yasmādarthe |",
  "SA11n1105:387": "tasmādudvijya kāmebhyaḥ [8.85] iti vakṣyamāṇena saṃbandhaḥ |",
  "SA11n1105:388": "te ca sevyamānā anarthajanakā a........",
  "SA11n1105:389": "yadarthaṃ dūtadūtīnāṃ kṛtāñjaliranekadhā |",
  "SA11n1105:390": "na ca pāpamakīrtirvā yadarthaṃ gaṇitā purā ||41 ||",
  "SA11n1105:391": "prakṣiptaśca bhaye'pyātmā draviṇaṃ ca vyayīkṛtam |",
  "SA11n1105:392": "yānyeva ca pariṣvajya babhūvottamanirvṛtiḥ ||42 ||",
  "SA11n1105:393": "tānyevāsthīni nānyāni svādhīnānyamamāni ca |",
  "SA11n1105:394": "prakāmaṃ saṃpariṣvajya kiṃ na gacchasi nirvṛtim ||43 ||",
  "SA11n1105:395": "unnāmyamānaṃ yatnādyannīyamānamadho hriyā |",
  "SA11n1105:396": "purā dṛṣṭamadṛṣṭaṃ vā mukhaṃ jālikayāvṛtam ||44 ||",
  "SA11n1105:397": "tanmukhaṃ tvatparikleśamasahadbhirivādhunā |",
  "SA11n1105:398": "gṛdhrairvyaktīkṛtaṃ paśya kimidānīṃ palāyase ||45 ||",
  "SA11n1105:399": "paracakṣurnipātebhyo'pyāsīdyatparirakṣitam |",
  "SA11n1105:400": "tadadya bhakṣitaṃ yāvat kimīrṣyālo na rakṣasi ||46 ||",
  "SA11n1105:401": "māṃsocchrayamimaṃ dṛṣṭvā gṛdhrairanyaiśca bhakṣitam |",
  "SA11n1105:402": "āhāraḥ pūjyate'nyeṣāṃ strakcandanavibhūṣaṇaiḥ ||47 ||",
  "SA11n1105:403": "........rūpaḥ | pūjyate tvayā stragādibhiḥ |",
  "SA11n1105:404": "tairgṛdhrairanyaiśca gomāyuprabhṛtibhirmāṃsocchrayaṃ māṃsapuñjamimaṃ bhakṣitaṃ bībhatsaṃ dṛṣṭvā kimīrṣyālo na rakṣasīti yojayitavyam |",
  "SA11n1105:405": "kimidānīṃ palāyase iti vā vyavahitena saṃbandhaḥ ||",
  "SA11n1105:406": "nanu idamapi praṣṭavyo bhavānityāha-",
  "SA11n1105:407": "niścalādapi te trāsaḥ kaṅkālādevamīkṣitāt |",
  "SA11n1105:408": "niścalādapi kāṣṭhaloṣṭhasamānāt tava trāso jāyate iti kākkā pṛcchati |",
  "SA11n1105:409": "kaṅkālāt asthipañjarāt |",
  "SA11n1105:410": "evamapi bībhatsarūpāt īkṣitāt dṛṣṭāt yadi vā evaṃ trāsaḥ |",
  "SA11n1105:411": "yaddūrādapi dūrataraṃ palāyase iti yojanīyam |",
  "SA11n1105:412": "yadevaṃ calataḥ kathaṃ na trāsa ityāha-",
  "SA11n1105:413": "vetāleneva kenāpi cālyamānādbhayaṃ na kim ||48 ||",
  "SA11n1105:414": "bhūtagraheṇa cālyamānāt jīvataścalataḥ kiṃ na bhayaṃ bhavati ?",
  "SA11n1105:415": "tasmādatiśayena bhayaṃ yuktamityarthaḥ ||",
  "SA11n1105:416": "evaṃ tāvajjugupsanīyatāṃ pratipādya punaranyathā pratipādayitumāha-",
  "SA11n1105:417": "ekasmādaśanādeṣāṃ lālāmedhyaṃ ca jāyate |",
  "SA11n1105:418": "tatrāmedhyamaniṣṭaṃ te lālāpānaṃ kathaṃ priyam ||49 ||",
  "SA11n1105:419": "yo hi nāma mohāvṛtaviveko rāgaviṣamūrcchitacaitanyaḥ,",
  "SA11n1105:420": "tasya atikamanīyatayā kāminīvadanamadhupānabuddhayā tanmukhavigalallālāpānābhilāṣiṇaḥ |",
  "SA11n1105:421": "paryanuyogamāha-ekameva kāraṇaṃ dvayorapyāhārapānasvabhāvāt |",
  "SA11n1105:422": "tatra tayormadhye amedhyaṃ purīṣamapriyaṃ bhavataḥ |",
  "SA11n1105:423": "lālāyāḥ śleṣmaṇaḥ pānaṃ kathaṃ priyam ?",
  "SA11n1105:424": "kena prakāreṇa tatrābhiratirnānyatra ?",
  "SA11n1105:425": "dvayorapi yukteti bhāvaḥ ||",
  "SA11n1105:426": "athāpi syāt-yadyapi dvayorapi kāraṇamabhinnam,",
  "SA11n1105:427": "tathāpi tasminnatidurgandhatayā vaimukhyam,",
  "SA11n1105:428": "itarasmiṃstu tadabhāvātprītiriti |",
  "SA11n1105:429": "tadetadapi na samyagabhidhānamityupapādayannāha-",
  "SA11n1105:430": "tūlagarbhairmṛdusparśai ramante nopadhānakaiḥ |",
  "SA11n1105:431": "durgandhaṃ na sravantīti kāmino'medhyamohitāḥ ||50 ||",
  "SA11n1105:432": "kārpāsāditūlaparipūritairmasūrakādibhirūpadhānaiḥ sukumārasparśaiḥ kāmino na ramante,",
  "SA11n1105:433": "na dhṛtimadhivāsayanti |",
  "SA11n1105:434": "kutaḥ ? daurgandhyamaśuciniṣyandaṃ na muñcantīti kṛtvā aśuciparipūrite strīkalevare eva ramante |",
  "SA11n1105:435": "etadapi kutaḥ ?",
  "SA11n1105:436": "kāminaḥ kāmasukhābhilāṣiṇaḥ amedhyamohitā yataḥ |",
  "SA11n1105:437": "hetupadametat |",
  "SA11n1105:438": "amedhyaviṣaye amedhyena vā mohitāḥ |",
  "SA11n1105:439": "aśucau śuciviparyāsāt tatraiva atiśayavatīmabhiratimanubhavanti ||",
  "SA11n1105:440": "syādetat-yadi nāma aśucitvamamedhye strīkalevare ca sādhāraṇam,",
  "SA11n1105:441": "tathāpi tadekatra vivṛtamanyatra pracchāditam |",
  "SA11n1105:442": "atastadanyaparihāreṇa asminnabhiṣvaṅgaḥ ityatrāha-",
  "SA11n1105:443": "yatra cchanne'pyayaṃ rāgastadacchannaṃ kimapriyam |",
  "SA11n1105:444": "na cetprayojanaṃ tena kasmācchannaṃ vimṛdyate ||51 ||",
  "SA11n1105:445": "yasminnamedhyasvabhāve pracchāditarūpe |",
  "SA11n1105:446": "adṛṣṭe'pīti yāvat |",
  "SA11n1105:447": "etādṛśo'bhiṣvaṅgaḥ,",
  "SA11n1105:448": "tadacchannaṃ dṛśyatāṃ gatamatiśayena prītikaramupajāyate ityucitam |",
  "SA11n1105:449": "tat kimiti tathābhūtamapriyaṃ bhavataḥ ?",
  "SA11n1105:450": "atha tathābhūte sarvathā vaimukhyameva te nācchannena kiṃcit prayojanaṃ tavāsti |",
  "SA11n1105:451": "yadyevam, tarhi kasmāddhetoḥ channaṃ viśeṣeṇa mṛdyate,",
  "SA11n1105:452": "tadanyaparihāreṇa tasyaiva ghaṭanāya yatnaḥ kriyate ?",
  "SA11n1105:453": "api ca | idamapi praṣṭavyastvam-kiṃ bhavānaśucivirāgo na veti |",
  "SA11n1105:454": "atra prathamaṃ vikalpamadhikṛtyāha-",
  "SA11n1105:455": "yadi te nāśucau rāgaḥ kasmādāliṅgase'param |",
  "SA11n1105:456": "yadi bhavataḥ aśucau na rāgaḥ,",
  "SA11n1105:457": "na sarvathā āsaṅgo'sti,",
  "SA11n1105:458": "tarhi kasmādāliṅgase apara manyam ?",
  "SA11n1105:459": "kiṃ tadityāha-",
  "SA11n1105:460": "māṃsakardamasaṃliptaṃ snāyubaddhāsthipañjaram ||52 ||",
  "SA11n1105:461": "māṃsameva kardama iva lepanasādharmyāt,",
  "SA11n1105:462": "tena liptamupadigdham |",
  "SA11n1105:463": "kimevaṃbhūtamiti cet,",
  "SA11n1105:464": "snāyubaddhāsthipañjaram,",
  "SA11n1105:465": "snāyvābaddhaṃ saṅgīkṛtam,",
  "SA11n1105:466": "āyattīkṛtam asthipañjaram asthisaṃkalam |",
  "SA11n1105:467": "anyathā khaṇḍaśo viśakalitaṃ syāt,",
  "SA11n1105:468": "iti virāgaviṣayatāmasya darśayati ||",
  "SA11n1105:469": "atha śucau rāga iti dvitīyo vikalpaḥ svīkriyate,",
  "SA11n1105:470": "tatrāha-svamevetyādi |",
  "SA11n1105:471": "athavā |",
  "SA11n1105:472": "anyathāvatāryateyaduktaṃ pareṇa-channe carmādinā rāgo bhavati nācchanne |",
  "SA11n1105:473": "tatrāha-yadītyādi |",
  "SA11n1105:474": "yadi tena hetunā carmādinā pihitatvāditi kṛtvā aśucau rāgo bhavati bhavataḥ,",
  "SA11n1105:475": "tadā kasmādāliṅgase paramanyadīyaṃ pañjaram |",
  "SA11n1105:476": "anyat pūrvavat ||",
  "SA11n1105:477": "kiṃ tarhi samucitamatretyāha-",
  "SA11n1105:478": "svameva bahvamedhyaṃ te tenaiva dhṛtimācara |",
  "SA11n1105:479": "amedhyabhasrāmaparāṃ gūthaghasmara vismara ||53 ||",
  "SA11n1105:480": "svameva ātmanaiva bahutaramaśucilālāsiṅghāṇamastaluṅgamūtrapurīṣādi tavāsti,",
  "SA11n1105:481": "tenaivāśucinā saṃtoṣaṃ kuruṣva |",
  "SA11n1105:482": "tato'pyameghyabhastrāṃ purīṣaprasevikām aparāmanyāṃ strīśarīrasvabhāvām |",
  "SA11n1105:483": "gūthaghasmara purīṣabhakṣaṇaśīla vismara,",
  "SA11n1105:484": "tatra manasikāraṃ mā kārṣīḥ ||",
  "SA11n1105:485": "māṃsapriyo'hamityādinā punaranyathā parihāramāha-",
  "SA11n1105:486": "māṃsapriyo'hamasyeti draṣṭuṃ spraṣṭuṃ ca vāñchasi |",
  "SA11n1105:487": "acetanaṃ svabhāvena māṃsaṃ tvaṃ kathamicchasi ||54 ||",
  "SA11n1105:488": "māṃsaṃ priyaṃ yasya |",
  "SA11n1105:489": "eṣo'haṃ māṃsapriyaḥ |",
  "SA11n1105:490": "asya asthipañjarasya |",
  "SA11n1105:491": "yadi vā |",
  "SA11n1105:492": "māṃsasya priyo māṃsapriyo'hamasyeti pūrvavat |",
  "SA11n1105:493": "māṃsapriyo'hamasya priya iti yāvat |",
  "SA11n1105:494": "sāpekṣatve'pi samāso gamakatvāt |",
  "SA11n1105:495": "ityevaṃ tatpralobhāt pratyupakāradhiyā vā draṣṭuṃ spraṣṭuṃ ca vāñchasi,",
  "SA11n1105:496": "darśanaṃ sparśanaṃ ca abhilaṣasi |",
  "SA11n1105:497": "atrāha-acetanaṃ caitanyaśūnyaṃ mṛtpiṇḍaprāyam |",
  "SA11n1105:498": "svabhāvena prakṛtyā |",
  "SA11n1105:499": "na tu punaryathāpare varṇayanti-caitanyayogādacetanamapi cetanamabhidhīyate |",
  "SA11n1105:500": "tādṛśaṃ māṃsaṃ tvamacetanasvabhāvaṃ kāmukaḥ san kathamicchasi ?",
  "SA11n1105:501": "taddṛṣṭau ca mṛtpiṇḍe'pi syāt |",
  "SA11n1105:502": "tathā ca sati bhavānapi na cetanaḥ syāt ||",
  "SA11n1105:503": "asti tatra citsvabhāvaṃ cittam,",
  "SA11n1105:504": "tena tadicchāmīti cedāha-",
  "SA11n1105:505": "yadicchasi na taccittaṃ draṣṭuṃ spraṣṭuṃ ca śakyate |",
  "SA11n1105:506": "yacca śakyaṃ na tadvetti kiṃ tadāliṅgase mudhā ||55 ||",
  "SA11n1105:507": "yaccittaṃ citsvabhāvamicchasi,",
  "SA11n1105:508": "tadarūpitvāt draṣṭuṃ na śakyate |",
  "SA11n1105:509": "yacca māṃsādisvabhāvaṃ kalevaraṃ draṣṭuṃ spraṣṭuṃ ca śakyate,",
  "SA11n1105:510": "na tadvetti,",
  "SA11n1105:511": "na jānāti,",
  "SA11n1105:512": "acetanatvāt |",
  "SA11n1105:513": "ataḥ kimiti tadacetanamāliṅgase āśliṣyasi ?",
  "SA11n1105:514": "mudheti niṣphalam |",
  "SA11n1105:515": "naiva āliṅgitumucitamiti bhāvaḥ |",
  "SA11n1105:516": "anyathā loṣṭhādyāliṅganaprasaṅgaḥ ||",
  "SA11n1105:517": "kiṃ ca | idamapyatigarhitamityādarśayannāha-",
  "SA11n1105:518": "nāmedhyamayamanyasya kāyaṃ vetsītyanadbhutam |",
  "SA11n1105:519": "svāmedhyamayameva tvaṃ taṃ nāvaiṣīti vismayaḥ ||56 ||",
  "SA11n1105:520": "anyasya kāyaṃ yadamedhyamayaṃ na vetsi,",
  "SA11n1105:521": "tanna kiṃcidāścaryam |",
  "SA11n1105:522": "yuktameva tadavedanam,",
  "SA11n1105:523": "parasaṃtānasyātmanā vyavahitatvāt |",
  "SA11n1105:524": "idaṃ punaratiśayenāścaryasthānam,",
  "SA11n1105:525": "yat svasyātmano'medhyamayaṃ tvaṃ taṃ kāyaṃ nāvaiṣi nāvagacchasi ||",
  "SA11n1105:526": "idānīṃ śāstrakārastaṃ saṃvejayannāha-",
  "SA11n1105:527": "vighanārkāṃśuvikacaṃ muktvā taruṇapaṅkajam |",
  "SA11n1105:528": "amedhyaśauṇḍacittasya kā ratirgūthapañjare ||57 ||",
  "SA11n1105:529": "vighanārkāśubhirvikacaṃ vikasitam |",
  "SA11n1105:530": "tādṛśaṃ taruṇapaṅkajam |",
  "SA11n1105:531": "abhinavasaroruhaṃ hitvā amedhyābhiniviṣṭacittasya kā ratirgūthapañjare |",
  "SA11n1105:532": "na yukteti bhāvaḥ ||",
  "SA11n1105:533": "punaranyathā prāha-",
  "SA11n1105:534": "mṛdādyamedhyaliptatvādyadi na spraṣṭumicchasi |",
  "SA11n1105:535": "yatastannirgataṃ kāyāttaṃ spraṣṭuṃ kathamicchasi ||58 ||",
  "SA11n1105:536": "ādiśabdādvastrādi |",
  "SA11n1105:537": "aśucimrakṣitatvāt |",
  "SA11n1105:538": "yadi spraṣṭuṃ na vāñchasi |",
  "SA11n1105:539": "yataḥ kāyāttadamedhyaṃ nirgataṃ niryātam,",
  "SA11n1105:540": "taṃ kāyaṃ kathamicchasi spraṣṭum ?",
  "SA11n1105:541": "athāpi syāt-nāyamupālambho mama yuktarūpaḥ,",
  "SA11n1105:542": "yato na me kaścidabhiniveśo'medhye ityatrāha-",
  "SA11n1105:543": "yadi te nāśucau rāgaḥ kasmādāliṅgase param |",
  "SA11n1105:544": "amedhyakṣetrasaṃbhūtaṃ tadbījaṃ tena vardhitam ||59 ||",
  "SA11n1105:545": "amedhyakṣetraṃ māturjaṭharam,",
  "SA11n1105:546": "anekāśucisthānatvāt,",
  "SA11n1105:547": "tatra saṃbhūtaṃ samutpannaṃ tadbījam,",
  "SA11n1105:548": "tadeva amedhyaṃ mātāpitṛśukraśoṇitasvabhāvaṃ bījaṃ yasya tattathoktam |",
  "SA11n1105:549": "tena vardhitamiti tena amedhyena mātṛpītāśitasya vāntakalpasya rasena vardhitaṃ garbhasthitamupabṛṃhitam |",
  "SA11n1105:550": "bahirnirgatamapi svayamaśitapītaparipākāśucirasena |",
  "SA11n1105:551": "kasmādāliṅgase paramiti saṃbandhaḥ |",
  "SA11n1105:552": "paraṃ strīkalevaram |",
  "SA11n1105:553": "ityupālambho'styeva bhavataḥ ||",
  "SA11n1105:554": "atha aśucirāgo'hamiti pakṣasvīkāraḥ,",
  "SA11n1105:555": "tathāpi upālambhastadavastha evetyāha-",
  "SA11n1105:556": "amedhyabhavamalpatvānna vāñchasyaśuciṃ kṛmim |",
  "SA11n1105:557": "bahvamedhyamayaṃ kāyamamedhyajamapīcchasi ||60 ||",
  "SA11n1105:558": "purīṣādyaśucisaṃbhūtaṃ kṛmiṃ prāṇakajātaṃ na vāñchasi |",
  "SA11n1105:559": "kāyaṃ punarmātṛgrāmasya bahutarāśucisvabhāvamaśucisaṃbhūtamapi pūrvakrameṇa icchasi ||",
  "SA11n1105:560": "athāpi syāt-kimatrottaraṃ vaktavyam ?",
  "SA11n1105:561": "yato'hamapi yādṛśaḥ,",
  "SA11n1105:562": "tādṛśaṃ tasyāḥ śarīram,",
  "SA11n1105:563": "tena aśucernāśucisaṃparko doṣaḥ,",
  "SA11n1105:564": "yādṛśo yakṣastādṛśo balirapītyāha-",
  "SA11n1105:565": "na kevalamamedhyatvamātmīyaṃ na jugupsasi |",
  "SA11n1105:566": "amedhyabhāṇḍānaparān gūthaghasmara vāñchasi ||61 ||",
  "SA11n1105:567": "ayamiha mahāmohasya prabhāvaḥ,",
  "SA11n1105:568": "yadātmagatameva tāvadaśucisvabhāvaṃ na vigarhasi |",
  "SA11n1105:569": "pratyuta aparānaśucikumbhānabhilaṣasi,",
  "SA11n1105:570": "iti dhik parāmarśavikalatā |",
  "SA11n1105:571": "gūthaghasmareti tiraskāravacanena tasyaiva saṃbodhanam ||",
  "SA11n1105:572": "idānīṃ sākṣātkṛtya aśucisvabhāvatāṃ pratipādayannāha-",
  "SA11n1105:573": "karpūrādiṣu hṛdyeṣu śālyannavyañjaneṣu vā |",
  "SA11n1105:574": "mukhakṣiptavisṛṣṭeṣu bhūmirapyaśucirmatā ||62 ||",
  "SA11n1105:575": "evaṃ śucipavitravastunyapi yadekadeśaniṣyandasaṃparkādapavitrasvabhāvatāṃ vrajanti |",
  "SA11n1105:576": "āsatāṃ tāvattāni vastūni,",
  "SA11n1105:577": "tatsaṃsargādbhūmirapi śucisvabhāvā aśucitvaṃ yāti ||",
  "SA11n1105:578": "yadi pratyakṣamapyetadamedhyaṃ nādhimucyase |",
  "SA11n1105:579": "śmaśāne patitān ghorān kāyān paśyāparānapi ||63 ||",
  "SA11n1105:580": "evaṃ tāvadadhyakṣasiddho'yaṃ vyavahāraḥ,",
  "SA11n1105:581": "tathāpi yadi nādhimucyase,",
  "SA11n1105:582": "na saṃpratyeṣi |",
  "SA11n1105:583": "dṛṣṭvāpi na śraddadhāsi ityarthaḥ |",
  "SA11n1105:584": "tadā śmaśāne pūtinivāse kāyān paśya |",
  "SA11n1105:585": "kiṃbhūtān ? ghorāniti |",
  "SA11n1105:586": "vikhāditakavinīlakavipūyakādisvabhāvatayā bībhatsān bhayaṃkarān vā aparāniti ato'dhikān ||",
  "SA11n1105:587": "kiṃ ca | prakṛtyā vikṛta evāyaṃ kāyo nābhiratisthānaṃ yujyate ityupadarśayannāha-",
  "SA11n1105:588": "carmaṇyutpāṭite yasmādbhayamutpadyate mahat |",
  "SA11n1105:589": "kathaṃ jñātvāpi tatraiva punarutpadyate ratiḥ ||64 ||",
  "SA11n1105:590": "utpāṭite viyojite |",
  "SA11n1105:591": "yasmāditi kāyāt |",
  "SA11n1105:592": "trāso jāyate mahān-kimetaditi |",
  "SA11n1105:593": "evaṃ tatsvabhāvaṃ viditvāpi kathaṃ tasminneva sthāne bhayasthānatvena ekadā pratipanne punaranyadā jāyate ratirabhiṣvaṅgaḥ ||",
  "SA11n1105:594": "syādetat-yadi nāma aśucisvabhāvatā kāyasya adhyakṣasiddhā,",
  "SA11n1105:595": "tathāpi candanādisurabhivastūpalipto'sau kamanīyo bhavati ityatrāha-",
  "SA11n1105:596": "kāye nyasto'pyasau gandhaścandanādeva nānyataḥ |",
  "SA11n1105:597": "anyadīyena gandhena kasmādanyatra rajyase ||65 ||",
  "SA11n1105:598": "śarīre niveśito'pyasau gandhaḥ candanādiprasūtaḥ,",
  "SA11n1105:599": "yadvaśātkāye kamanīyabuddhirupajāyate |",
  "SA11n1105:600": "candanādeva kevalāt |",
  "SA11n1105:601": "nānyataḥ iti kāyāt |",
  "SA11n1105:602": "ataḥ kasmāt parakīyena gandhena candanasamudbhūtena anyatra yasyāsau gandho na bhavati,",
  "SA11n1105:603": "atra abhiratiḥ kriyate ?",
  "SA11n1105:604": "api ca | candanādisaṃskāro'pi kevalātmopaghātāya vartate,",
  "SA11n1105:605": "na hitāyeti pratipādayannāha-",
  "SA11n1105:606": "yadi svabhāvadaurgandhyādrāgo nātra śivaṃ nanu |",
  "SA11n1105:607": "kimanartharucirlokastaṃ gandhenānulimpati ||66 ||",
  "SA11n1105:608": "svabhāvadaurgandhyāt sahajātpūtigandhavahatvāt |",
  "SA11n1105:609": "atreti kāye |",
  "SA11n1105:610": "yadi rāgo notpadyate,",
  "SA11n1105:611": "tadā śivaṃ nanu kalyāṇameva syāt |",
  "SA11n1105:612": "evaṃ guṇasaṃbhave'pi kiṃ kāraṇamanarthapriyo lokaḥ taṃ kāyaṃ gandhenānulimpati ?",
  "SA11n1105:613": "sarvathā na yuktametadityarthaḥ ||",
  "SA11n1105:614": "na cāsya saṃskārasahasratve'pi svabhāvānyathātvamastītyāha-",
  "SA11n1105:615": "kāyasyātra kimāyātaṃ sugandhi yadi candanam |",
  "SA11n1105:616": "kāyasya svabhāvadurgandhasya kimāyātam,",
  "SA11n1105:617": "kiṃ bhūtam ? na kiṃcit |",
  "SA11n1105:618": "sugandhi yadi candanam |",
  "SA11n1105:619": "śobhano gandho'syeti bahuvrīhisamāsāntādin |",
  "SA11n1105:620": "tathāpi tasya na svabhāvapracyutirastīti bhāvaḥ |",
  "SA11n1105:621": "atha tadvaśāt tasmin kamanīyatāmupādāya abhiratirutpadyate ityatrāha-",
  "SA11n1105:622": "anyadīyena gandhena kasmādanyatra rajyate ||67 ||",
  "SA11n1105:623": "evaṃ ca na vicakṣaṇatā syādityarthaḥ ||",
  "SA11n1105:624": "keśādisaṃskāradvāreṇāpi anarthaheturevāyaṃ kāya iti ślokadvayenopadarśayannāha-",
  "SA11n1105:625": "yadi keśanakhairdīrghairdantaiḥ samalapāṇḍuraiḥ |",
  "SA11n1105:626": "malapaṅkadharo nagraḥ kāyaḥ prakṛtibhīṣaṇaḥ ||68 ||",
  "SA11n1105:627": "sa kiṃ saṃskriyate yatnādātmaghātāya śastravat |",
  "SA11n1105:628": "ātmavyāmohanodyuktairunmattairākulā mahī ||69 ||",
  "SA11n1105:629": "dīrghaiḥ sahajāvasthitaiḥ |",
  "SA11n1105:630": "acchinnairityarthaḥ |",
  "SA11n1105:631": "dantairdaśanaiḥ samalapāṇḍuraiḥ dantadhāvanakramukādibhirasaṃskṛtaiḥ |",
  "SA11n1105:632": "malapaṅkadharaḥ mala eva paṅkaḥ kardamaḥ,",
  "SA11n1105:633": "taṃ dhārayatīti tathā,",
  "SA11n1105:634": "snānābhyañjanādivirahāt |",
  "SA11n1105:635": "nagna iti vastraviviktatvāt yathājāta ivāvasthitaḥ |",
  "SA11n1105:636": "tathābhūtaḥ san |",
  "SA11n1105:637": "yadi kāyaḥ prakṛtyā bhīṣaṇaḥ pretānāmiva svabhāvena bhayaṃkaraḥ |",
  "SA11n1105:638": "sa evaṃbhūtaḥ kimiti saṃskriyate ?",
  "SA11n1105:639": "yatnāditi keśanakhādiracanāviśeṣaiḥ,",
  "SA11n1105:640": "dantadhāvanatāmbūlādibhiḥ,",
  "SA11n1105:641": "snānābhyañjanānulepanādibhiḥ,",
  "SA11n1105:642": "vastrādibhirvā |",
  "SA11n1105:643": "kimiva ? ātmaghātāya śastravat |",
  "SA11n1105:644": "ātmano vadhārthaṃ khaṅgādiryathā saṃskriyate tadvat |",
  "SA11n1105:645": "ityeṣāṃ mohavaśīkṛtaṃ viceṣṭitaṃ paridevayannāha-ātmetyādi |",
  "SA11n1105:646": "ātmanaiva saṃcintya ātmano vyāmohamutpādayituṃ yatnavadbhiḥ unmattairasvasthacittaiḥ |",
  "SA11n1105:647": "evaṃ ca viparītakarmānuṣṭhānānnaite varākāḥ sacetasa iti khedaṃ karoti śāsrakāraḥ |",
  "SA11n1105:648": "na cātra kaścidātmajño dṛśyata iti unmattairākulā samākīrṇā mahī pṛthivīti ||",
  "SA11n1105:649": "prāsaṅgikaṃ parisamāpya prakṛtamanubandhannāha-",
  "SA11n1105:650": "kaṅkālān katicidṛṣṭvā śmaśāne kila te ghṛṇā |",
  "SA11n1105:651": "grāmaśmaśāne ramase calatkaṅkālasaṃkule ||70 ||",
  "SA11n1105:652": "śavānāmasthipañjarān katicit pratiniyatān |",
  "SA11n1105:653": "etaduktaṃ bhavati-carmaṇyutpāṭite [8. 64] ityādikamuktvā yaduktaṃ kathaṃ jñātvāpītyādi,",
  "SA11n1105:654": "tatra parasyottaram-na śmaśānagatakalevarasādṛśyamasya,",
  "SA11n1105:655": "yena tasminneva atrāpi ratirna syāt,",
  "SA11n1105:656": "kiṃ tarhi śmaśāne tasya ghṛṇāsthānatvāt |",
  "SA11n1105:657": "nātreti atra abhidheyakaṅkālānityādi |",
  "SA11n1105:658": "grāmaśmaśāne |",
  "SA11n1105:659": "iti |",
  "SA11n1105:660": "naivātra kaścidviśeṣo'sti |",
  "SA11n1105:661": "tadeva śarīraṃ śmaśāne ghṛṇāsthānagrāme vā abhiratisthānamiti kākvā brūte |",
  "SA11n1105:662": "naitadvicakṣaṇadhiyāṃ samāyuktamiti bhāvaḥ |",
  "SA11n1105:663": "calatkaṅkālasaṃkule ityanena etaddarśayati-etāvāṃstu viśeṣaḥ |",
  "SA11n1105:664": "na ca anena viśeṣeṇāśucisvabhāvatā ghṛṇāheturnivartate,",
  "SA11n1105:665": "yena pravṛttiriyaṃ syāditi |",
  "SA11n1105:666": "saṃkula iti samākīrṇe ||",
  "SA11n1105:667": "bhavatu nāma īdṛśamaśucisvabhāvamapi sūkarāṇāmiva abhiratisthānam |",
  "SA11n1105:668": "tathā ca evaṃ vidhamapi draviṇavikalasya naitat sulabhamityupadarśayannāha-",
  "SA11n1105:669": "evaṃ cāmedhyamapyetadvinā mūlyaṃ na labhyate |",
  "SA11n1105:670": "tadarthamarjanāyāso narakādiṣu ca vyathā ||71 ||",
  "SA11n1105:671": "vinā mūlyaṃ dravyamantareṇa na labhyate na prāpyate |",
  "SA11n1105:672": "atastadarthinā prathamato dhanameva arjanīyam |",
  "SA11n1105:673": "tadarjanena āyāsāt kṛṣivāṇijyasevādisamāśrayeṇa pariśramādihaiva duḥkhamupajāyate,",
  "SA11n1105:674": "adharmeṇa copārjanānnarakādiṣu,",
  "SA11n1105:675": "iti ubhayaloke'narthahetureva tadarjanam |",
  "SA11n1105:676": "nāpi tatsukhaprāptirasti ||",
  "SA11n1105:677": "duḥkhameva tu kevalaṃ tadarjaneneti pratipādayannāha-",
  "SA11n1105:678": "śiśornārjanasāmarthyaṃ kenāsau yauvane sukhī |",
  "SA11n1105:679": "yātyarjanena tāruṇyaṃ vṛddhaḥ kāmaiḥ karoti kim ||72 ||",
  "SA11n1105:680": "bālāvasthāvasthitasya na dhanopārjanaśaktirasti,",
  "SA11n1105:681": "bālatvādeva |",
  "SA11n1105:682": "kena dhanena prakāreṇa vā asau bālo yauvane yuvāvasthāyāṃ sukhī syāt ?",
  "SA11n1105:683": "dhanavikalatvānna kvacidityarthaḥ |",
  "SA11n1105:684": "yadapi kasyacit pitṛpitāmahopārjitadhanena yauvane sukhitvaṃ dṛśyate,",
  "SA11n1105:685": "tadapi pratiniyatasyaiva na sarvasya |",
  "SA11n1105:686": "na cāpi pūrvoktaduḥkhadvayādvimucyate'sau |",
  "SA11n1105:687": "ato dhanārjanamupādeyamādau sukhasādhanopāyatvāt |",
  "SA11n1105:688": "tadarjayata eva galitavayaso na kaścidupayogo viṣayairiti ||",
  "SA11n1105:689": "athāpi syāt-tadarjayatāpi kāmasukhamanubhūyata eva, ityatrāha-",
  "SA11n1105:690": "keciddināntavyāpāraiḥ pariśrāntāḥ kukāminaḥ |",
  "SA11n1105:691": "gṛhamāgatya sāyāhne śerate sma mṛtā iva ||73 ||",
  "SA11n1105:692": "ye kecit kutsitakāmākṣiptacetasaḥ kāṣṭhatṛṇapatrādyāharaṇabhṛtikarmakriyālakṣaṇairdinaparyantavyāpāraiḥ parikhinnakāyamanaso nirutsukāḥ,",
  "SA11n1105:693": "astaṃ gate savitari svagṛhamāgatya gāḍhamiddhākrāntatvāt mṛtakalpāḥ śerate sma svapanti |",
  "SA11n1105:694": "prabhāte punarutthāya tatraiva nīcakarmaṇi yujyante |",
  "SA11n1105:695": "smaśabdo'tra vākyālaṃkāre atītārthāviṣayatvāt |",
  "SA11n1105:696": "evamāyuḥsaṃskārān kecit kukāminaḥ kṣapayanti,",
  "SA11n1105:697": "na ca kāmasukhāsvādamupalabhante |",
  "SA11n1105:698": "parasevakānadhikṛtyāha-",
  "SA11n1105:699": "daṇḍayātrābhirapare pravāsakleśaduḥkhitāḥ |",
  "SA11n1105:700": "vatsararaipi nekṣante putradārāṃstadarthinaḥ ||74 ||",
  "SA11n1105:701": "apare pūrvakāmikebhyo'nye kukāminaḥ sevakā ityarthaḥ |",
  "SA11n1105:702": "te daṇḍayātrādibhiḥ,",
  "SA11n1105:703": "daṇḍaḥ paracakravijayāya yātrā prayāṇam,",
  "SA11n1105:704": "pararāṣṭradravyagrahaṇāya vā yātrā,",
  "SA11n1105:705": "tadādiryeṣāṃ deśāntarapreṣaṇādīnām,",
  "SA11n1105:706": "taiḥ pravāso deśāntaragamanam,",
  "SA11n1105:707": "tena kleśaḥ pariśramaḥ,",
  "SA11n1105:708": "tena duḥkhitāḥ pīḍitāḥ |",
  "SA11n1105:709": "sarvadā tathābhūtāḥ |",
  "SA11n1105:710": "vatsarairapi anekavarṣātyaye'pi putrān dārāṃśca nekṣante na paśyanti |",
  "SA11n1105:711": "tadarthina iti taiḥ putradārādibhirarthinaḥ tadabhilāṣukāḥ |",
  "SA11n1105:712": "tadarthameva parasevādisvīkārādityarthaḥ ||",
  "SA11n1105:713": "aho bata amīṣāṃ niṣphalamanuṣṭhānamiti śocayannāha-",
  "SA11n1105:714": "yadarthameva vikrīta ātmā kāmavimohitaiḥ |",
  "SA11n1105:715": "tanna prāptaṃ mudhaivāyurnītaṃ tu parakarmaṇā ||75 ||",
  "SA11n1105:716": "yadarthaṃ sukhapratilambhanimittaṃ vikrītaḥ paradāsīkṛtaḥ ātmā kāmaviḍambitaiḥ tanna prāptam,",
  "SA11n1105:717": "taditi sukhaṃ na prāptaṃ na pratilabdham |",
  "SA11n1105:718": "āyuḥsaṃskārā eva hi kevalamanarthakaṃ parakarmānuṣṭhānena kṣayamupanītāḥ |",
  "SA11n1105:719": "na sādhukarmaṇi kvacidapi yojitā iti bhāvaḥ ||",
  "SA11n1105:720": "sukhalipsayā pravṛttānāṃ pratyuta duḥkhamevāpatitameṣāmityupadarśayannāha-",
  "SA11n1105:721": "vikrītasvātmabhāvānāṃ sadā preṣaṇakāriṇām |",
  "SA11n1105:722": "prasūyante striyo'nyeṣāmaṭavīviṭapādiṣu ||76 ||",
  "SA11n1105:723": "sukhabubhukṣayā vikrītaḥ parāyattīkṛtaḥ svātmabhāva svakāyo yaiste tathā, teṣām |",
  "SA11n1105:724": "anyeṣāṃ sevakānāmityarthaḥ |",
  "SA11n1105:725": "ata eva sadā preṣaṇakaraṇaśīlānām |",
  "SA11n1105:726": "anyeṣāmapareṣāṃ prabhuprayojanena gacchatām |",
  "SA11n1105:727": "mārga eva prasūyante striyaḥ |",
  "SA11n1105:728": "aṭavīviṭapādiṣu |",
  "SA11n1105:729": "ādiśabdāt parvatanitagbanadīkūlādiṣu kaṣṭasthāneṣu ||",
  "SA11n1105:730": "ayamaparo viparyāsasteṣāmiti pratipādayannāha-",
  "SA11n1105:731": "raṇaṃ jīvitasaṃdehaṃ viśanti kila jīvitum |",
  "SA11n1105:732": "mānārthaṃ dāsatāṃ yānti mūḍhāḥ kāmaviḍambitāḥ ||77 ||",
  "SA11n1105:733": "vikrītasvātmabhāvāḥ saṃgrāmaṃ caturdantasaṃghaṭṭaṃ praviśanti |",
  "SA11n1105:734": "kiṃbhūtaṃ jīvitasaṃdeham ?",
  "SA11n1105:735": "tatra praviṣṭasya jīvitaṃ syādvā na veti jīvitasya saṃdeho'sminniti kṛtvā |",
  "SA11n1105:736": "jīvitumiti jīvanārtham |",
  "SA11n1105:737": "atra pratilabdhairlābhairjīvikāṃ kalpayiṣyāma iti matvetyarthaḥ |",
  "SA11n1105:738": "mānārthaṃ dāsatāṃ yānti,",
  "SA11n1105:739": "balavatā kenacidabhibhūtāḥ svamānoddharaṇārtham |",
  "SA11n1105:740": "aṅgulīcchedavelāgrahaṇasvīkārāt |",
  "SA11n1105:741": "mūḍhā mohāndhīkṛtavivekacakṣuṣaḥ |",
  "SA11n1105:742": "ke te ? kāmabiḍambitāḥ kāmāya kāmena vā viḍambitāstiraskṛtāḥ ||",
  "SA11n1105:743": "ihaiva janmani kāmāsaktacetasāṃ yadduḥkhaṃ dṛśyate tatkathayannāha-",
  "SA11n1105:744": "chidyante kāminaḥ kecidanye śūlasamarpitāḥ |",
  "SA11n1105:745": "dṛśyante dahyamānāśca hanyamānāśca śaktibhiḥ ||78 ||",
  "SA11n1105:746": "paradāradhanāpaharaṇādeḥ ||",
  "SA11n1105:747": "śeṣaḥ subodhaḥ ||",
  "SA11n1105:748": "kiṃ ca | ayaṃ sukhasādhanatvena upādīyamāno'pi ca anarthaparaṃparāprasūtiheturevārthaḥ iti kathayannāha-",
  "SA11n1105:749": "arjanarakṣaṇanāśaviṣādai-",
  "SA11n1105:750": "rarthamanarthamanantamavehi |",
  "SA11n1105:751": "vyagratayā dhanasaktamatīnāṃ",
  "SA11n1105:752": "nāvasaro bhavaduḥkhavimukteḥ ||79 ||",
  "SA11n1105:753": "arjanamanutpannasyotpādanaṃ duḥkham |",
  "SA11n1105:754": "upārjitasyāpi jalānalādibhyaḥ pañcapratyavāyebhyaḥ paripālanaṃ kaṣṭataram |",
  "SA11n1105:755": "tathā rakṣitasyāpi kathaṃcit taskarādibhirnāśādviṣādo daurmanasyaṃ paritāpaheturanarthaḥ |",
  "SA11n1105:756": "tadevamanarthaparaṃparānidānatvāt kāraṇe kāryopacārādartha evānartha uktaḥ |",
  "SA11n1105:757": "ityevamarjanādibhiḥ sarvadā vyākulatvāt dhanāsaktacetasāṃ kṣaṇamapi samādhānānavakāśatvāt nāvasaraḥ saṃsārāśṛ[śri ? ]",
  "SA11n1105:758": "tajātyādiduḥkhanirmokṣāya sadā tadgatamanasikāraireva āyuḥrāṇāṃ kṣapaṇāt ||",
  "SA11n1105:759": "sarvametadupasaṃhṛtya kāmāsaṅgaparityāgāya saṃvegakathayā protsāhayati evamityādinā-",
  "SA11n1105:760": "evamādīnavo bhūyānalpāsvādastu kāminām |",
  "SA11n1105:761": "śakaṭaṃ vahato yadvatpaśorghāsalavagrahaḥ ||80 ||",
  "SA11n1105:762": "evamityuktaprakāraparāmarśe |",
  "SA11n1105:763": "ādīnavo'narthaḥ |",
  "SA11n1105:764": "bhūyānanekaprakāraḥ |",
  "SA11n1105:765": "na cātra sukhotpādavārtāpyasti |",
  "SA11n1105:766": "yadapi viparyāsāt kathaṃcit sukhamiti pratibhāsate,",
  "SA11n1105:767": "tadapi na kiṃcit |",
  "SA11n1105:768": "gurutarabhārākramaṇapariklāntavapuṣaḥ paśoriva ghāsalavagrāsagrahaṇam ||",
  "SA11n1105:769": "tasyāsvādalavasyārthe yaḥ paśorapyadurlabhaḥ |",
  "SA11n1105:770": "hatā daivahateneyaṃ kṣaṇasaṃpatsudurlabhā ||81 ||",
  "SA11n1105:771": "tasyaivaṃbhūtasya atitucchasya sukhāsvādaleśasya paśorapi sādhāraṇāsyārthe tasya nimittam |",
  "SA11n1105:772": "iyaṃ kṣaṇasaṃpat aṣṭākṣaṇavinirmuktā hatā vināśitā |",
  "SA11n1105:773": "vṛthā kṛtetyarthaḥ |",
  "SA11n1105:774": "kiṃviśiṣṭā sudurlabhā vyākhyātā |",
  "SA11n1105:775": "kena daivahatena |",
  "SA11n1105:776": "daivaṃ purātanaṃ karma, tena hatā |",
  "SA11n1105:777": "hitāhitaparijñāne viparyastamatiḥ kṛtaḥ |",
  "SA11n1105:778": "vimohita ityarthaḥ |",
  "SA11n1105:779": "vastutastu tiraskāravacanametat |",
  "SA11n1105:780": "bhāgavihīna evamucyate ||",
  "SA11n1105:781": "avaśyaṃ ganturityādinā ślokadvayena viparyāsarūpatāmeva pratipādayati-",
  "SA11n1105:782": "avaśyaṃ ganturalpasya narakādiprapātinaḥ |",
  "SA11n1105:783": "kāyasyārthe kṛto yo'yaṃ sarvakālaṃ pariśramaḥ ||82 ||",
  "SA11n1105:784": "avaśyaṃ ganturiti anityatayā asthirasvabhāvasya |",
  "SA11n1105:785": "alpasya lokottarakāyamapekṣya atidūraṃ niṣkṛṣṭasya |",
  "SA11n1105:786": "narakādiprapātina iti aparimitaduḥkhabhāginaḥ |",
  "SA11n1105:787": "svasukhotpādane'pyasamarthasyetyarthaḥ |",
  "SA11n1105:788": "kāyasya ātmaśarīrasyārthe sukhotpādanāya yo'yaṃ narakādiduḥkhamavigaṇayya kṛtaḥ sarvakālaṃ saṃsārasya pūrvasyāṃ koṭau pariśramaḥ prayāsaḥ ||",
  "SA11n1105:789": "tataḥ koṭiśatenāpi śramabhāgena buddhatā |",
  "SA11n1105:790": "tatastasmāt pariśramāt koṭiśatenāpi pariśramabhāgena aṃśena buddhatvaṃ syāt,",
  "SA11n1105:791": "tadapekṣayā atyalpīyasā āyāsabalena buddhatvaṃ syāt |",
  "SA11n1105:792": "tathāpi tadarthaṃ mandabuddhayo notsahanta ityarthaḥ |",
  "SA11n1105:793": "atha bodhicaryāyāmapi carataḥ anekaduṣkaraśatasamārambhādatiśayabadduḥkhasahasramutpadyata evetyāha-",
  "SA11n1105:794": "caryāduḥkhānmahadduḥkhaṃ sā ca bodhirna kāminām ||83 ||",
  "SA11n1105:795": "caryāduḥkhamapekṣya idameva mahadduḥkhaṃ yatkāmārthe caratāṃ saṃsāre teṣāmavīcyādinarakapatanāt,",
  "SA11n1105:796": "pāratantryeṇa dīrghakālamanubhavanācca |",
  "SA11n1105:797": "na tu bodhisattvānāṃ pratiniyatakālaṃ svecchayā tadanubhavatām |",
  "SA11n1105:798": "tadevaṃ duḥkhamanubhavatāmapi kāmārthe kāmināṃ sā ca bodhirna bhavati,",
  "SA11n1105:799": "yā bodhisattvānāṃ parārthe duḥkhamanubhavatāmityarthaḥ ||",
  "SA11n1105:800": "punarviśeṣeṇa kāmanidānaduḥkhaṃ pratipādayannāha-",
  "SA11n1105:801": "na śastraṃ na viṣaṃ nāgnirna prapāto na vairiṇaḥ |",
  "SA11n1105:802": "kāmānāmupamāṃ yānti narakādivyathāsmṛteḥ ||84 ||",
  "SA11n1105:803": "amī śastrādayo duḥkhajanakatvena prasiddhā na sādṛśyaṃ bhajante prati kāmānām |",
  "SA11n1105:804": "kasmāt ? narakādidurgatiduḥkhasya āgamāt pratipannasya smaraṇāt smaraṇenāmukhīkaraṇāt |",
  "SA11n1105:805": "śastrādayo hi niyatakālaṃ maraṇamātraduḥkhadāyakāḥ,",
  "SA11n1105:806": "kāmāstu dīrghakālikatīvranarakādiduḥkhahetava iti kīdṛśī tairupamā bhavet ?",
  "SA11n1105:807": "tadevaṃ kāyavivekānantaraṃ cittavivekaṃ pratipādya prakṛte yojayitumāha-",
  "SA11n1105:808": "evamudvijya kāmebhyo viveke janayedratim |",
  "SA11n1105:809": "kāmebhyo bhayahetubhyaḥ |",
  "SA11n1105:810": "evamuktakrameṇa udvijya saṃtrāsaṃ kṛtvā pūrvoktaviveke ratimabhiratimutpādayet |",
  "SA11n1105:811": "kutra sthitvā tatrāha-",
  "SA11n1105:812": "kalahāyāsaśūnyāsu śāntāsu vanabhūmiṣu ||85 ||",
  "SA11n1105:813": "pratidvandvināmabhāvāt kalahāyāsaśūnyāstāḥ,",
  "SA11n1105:814": "vyālamṛgasarīsṛpataskarādivirahācca ramyāḥ ||",
  "SA11n1105:815": "tatrānuśaṃsāmāha-",
  "SA11n1105:816": "dhanyaiḥ śaśāṅkakaracandanaśītaleṣu",
  "SA11n1105:817": "ramyeṣu harmyavipuleṣu śilātaleṣu |",
  "SA11n1105:818": "niḥśabdasaumyavanamārutavījyamānaiḥ",
  "SA11n1105:819": "caṃkramyate parahitāya vicintyate ca ||86 ||",
  "SA11n1105:820": "dhanyaiḥ sukṛtibhiḥ |",
  "SA11n1105:821": "śaśāṅkasya candramasaḥ karā raśmaya eva śuklatāśaityasādharmyāccandanānīva,",
  "SA11n1105:822": "taiḥ śītalāni yāni ślātalāni teṣu caṃkramyata iti saṃbandhaḥ |",
  "SA11n1105:823": "kiṃviśiṣṭeṣu ?",
  "SA11n1105:824": "prakṛtyaiva śucipavitreṣu karkaśādidoṣarahiteṣu ca |",
  "SA11n1105:825": "harmyavipuleṣu dhavalagṛhavadvistīrṇeṣu |",
  "SA11n1105:826": "kīdṛśaiḥ sadbhiścaṃkramyate ?",
  "SA11n1105:827": "niḥśabdaiḥ pratikūlaśabdavirahitaiḥ |",
  "SA11n1105:828": "saumyairanutkaṭaiḥ |",
  "SA11n1105:829": "sukhasaṃsparśairityarthaḥ |",
  "SA11n1105:830": "vanamārutaiḥ vanapavanaiḥ |",
  "SA11n1105:831": "vījyamānāḥ taiścaṃkramyata iti parāvṛttyā punaḥ punarmandaṃ bhramyate |",
  "SA11n1105:832": "na kevalaṃ caṃkramyate,",
  "SA11n1105:833": "kiṃ tu parahitāya sattvānāṃ sukhotpādanāya vicintyate |",
  "SA11n1105:834": "sarvametadayatnasiddhaṃ yoginām,",
  "SA11n1105:835": "kāmināṃ tu prayatnasādhyam |",
  "SA11n1105:836": "tadanena aiśvaryasukhādviśiṣyate vivekasukhamityupadarśitaṃ bhavati ||",
  "SA11n1105:837": "idamaparamasādhāraṇaṃ sukhaṃ vivekavihāriṇa ityupadarśayannāha-",
  "SA11n1105:838": "vihṛtya yatra kvacidiṣṭakālaṃ",
  "SA11n1105:839": "śūnyālaye vṛkṣatale guhāsu |",
  "SA11n1105:840": "parigraharakṣaṇakhedamuktaḥ",
  "SA11n1105:841": "caratyapekṣāvirato yatheṣṭam ||87 ||",
  "SA11n1105:842": "subodham ||",
  "SA11n1105:843": "svacchandacārītyādinā kathitamevārthaṃ vyaktīkaroti-",
  "SA11n1105:844": "svacchandacāryanilayaḥ pratibaddho na kasyacit |",
  "SA11n1105:845": "yatsaṃtoṣasukhaṃ bhuṅkte tadindrasyāpi durlabham ||88 ||",
  "SA11n1105:846": "svasyātmanaḥ chando'bhilāṣaḥ,",
  "SA11n1105:847": "tena carituṃ śīlamasyeti |",
  "SA11n1105:848": "svecchācārītyarthaḥ ||",
  "SA11n1105:849": "iti vivekaguṇānabhidhāya prakṛtamabhidhitsurāha-",
  "SA11n1105:850": "evamādibhirākārairvivekaguṇabhāvanāt |",
  "SA11n1105:851": "upaśāntavitarkaḥ san bodhicittaṃ tu bhāvayet ||89 ||",
  "SA11n1105:852": "evamiti pūrvoktaiḥ |",
  "SA11n1105:853": "ādiśabdādanyairapi evaṃvidhairākāraiḥ |",
  "SA11n1105:854": "vivekasya kāyikacaitasikasya guṇānāṃ bhāvanāt,",
  "SA11n1105:855": "iti hi sarvasukhasaṃpattiheturviveka iti cetasi punaḥ punarāmukhīkaraṇāddhetoḥ upaśānto vitarkaḥ asanmanasikāro yasya saḥ |",
  "SA11n1105:856": "tathābhūtaḥ san bodhicittaṃ tu bhāvayet |",
  "SA11n1105:857": "evaṃ pariśuddhe cetasi bhāvyamānaṃ bodhicittaṃ prakarṣapadamadhirohatīti viśeṣaṃ tuśabdena darśayati ||",
  "SA11n1105:858": "tatra yāvadekatvaṃ pareṣu nātmanā kriyate,",
  "SA11n1105:859": "na tāvat parahitasukhāya samyak cittaṃ calati,",
  "SA11n1105:860": "ātmagrāhasya ātmanyeva viśeṣeṇa pravṛtteḥ |",
  "SA11n1105:861": "ato'sya nivṛttaye-",
  "SA11n1105:862": "parātmasamatāmādau bhāvayedevamādarāt |",
  "SA11n1105:863": "ādau prathamataḥ |",
  "SA11n1105:864": "paścāt parātmaparivartanamiti bhāvaḥ |",
  "SA11n1105:865": "evamiti vakṣyamāṇanītyā |",
  "SA11n1105:866": "ādarāditi mahatābhiniveśena |",
  "SA11n1105:867": "tasyā evākāraṃ darśayati-",
  "SA11n1105:868": "samaduḥkhasukhāḥ sarve pālanīyā mayātmavat ||90 ||",
  "SA11n1105:869": "matto nāmīṣāṃ kaścidviśeṣo'sti |",
  "SA11n1105:870": "ato yathā mama duḥkhaṃ bādhakaṃ tathā eṣāmapi |",
  "SA11n1105:871": "yathā mama sukhamanugrāhakaṃ tathā eṣāmapi |",
  "SA11n1105:872": "iti tulyaduḥkhasukhāḥ sarve prāṇino bhavanti |",
  "SA11n1105:873": "tasmāt pālanīyā mayātmavat |",
  "SA11n1105:874": "yathā ātmā duḥkhādduḥkhahetorvā samudbhiyate,",
  "SA11n1105:875": "tathā anyepi sattvāḥ samuddharaṇīyāḥ |",
  "SA11n1105:876": "yathā ātmā sarvathā sukhīkartumiṣyate,",
  "SA11n1105:877": "tathā anye'pīti paripālanīyā ātmavat ||",
  "SA11n1105:878": "nanu kathamātmanā anekaprakāragatibhedabhinnānāṃ sattvānāmekatvaṃ setsyati,",
  "SA11n1105:879": "abhinnasukhaduḥkhasvabhāvatvaṃ ca katham ? ityatrāha-",
  "SA11n1105:880": "hastādibhedena bahuprakāraḥ",
  "SA11n1105:881": "kāyo yathaikaḥ paripālanīyaḥ |",
  "SA11n1105:882": "tathā jagadbhinnamabhinnaduḥkha-",
  "SA11n1105:883": "sukhātmakaṃ sarvamidaṃ tathaiva ||91 ||",
  "SA11n1105:884": "karacaraṇaśiraḥprabhṛtibhedādanekaprakāraḥ kāyo yathikatvenādhyavasitaḥ paripālanīyo bhavati duḥkhanivartanāt sukhopadhānācca,",
  "SA11n1105:885": "jagatsattvalokaḥ abhinnamekatvenādhyavasitamātmanaḥ paripālanīyaṃ bhavati |",
  "SA11n1105:886": "abhinnaduḥkhasukhātmakaṃ ca |",
  "SA11n1105:887": "luptacakāro nirdeśaḥ |",
  "SA11n1105:888": "tathaiva hastādibhedavadeva sarvamidamiti bahuprakāragatibhedabhinnamapi |",
  "SA11n1105:889": "ayamabhiprāyaḥ-yathā abhyāsādekatvādhyavasāyo'smin kāye ekatvamantareṇāpi,",
  "SA11n1105:890": "tathā anekaprakāre jagatyapīti na kaścidviśeṣaḥ ||",
  "SA11n1105:891": "syādetat-yadi bhavatā saha jagadekasvabhāvam,",
  "SA11n1105:892": "tadā kathamiva bhavato duḥkhamanyasaṃtāneṣu na bādhakaṃ syāt ?",
  "SA11n1105:893": "evaṃ viparyaye'pi yojyamityāśaṅkayāha-",
  "SA11n1105:894": "yadyapyanyeṣu deheṣu madduḥkhaṃ na prabādhate |",
  "SA11n1105:895": "tathāpi tadduḥkhameva mamātmasnehaduḥsaham ||92 ||",
  "SA11n1105:896": "anyeṣu apareṣu śarīreṣu mama duḥkhaṃ yadi nāma prabādhakaṃ na bhavati,",
  "SA11n1105:897": "tathāpi tadduḥkhameva mama |",
  "SA11n1105:898": "kutaḥ ? ātmani snehena duḥsahaṃ soḍhumaśakyam |",
  "SA11n1105:899": "hetupadametat |",
  "SA11n1105:900": "aṃśena pravṛttāvapi duḥkhasvabhāvatāṃ na muñcatītyarthaḥ |",
  "SA11n1105:901": "evaṃ viparyayo'pi vyākhyeyaḥ ||",
  "SA11n1105:902": "tathā yadyapyasaṃvedyamanyadduḥkhaṃ mayātmanā |",
  "SA11n1105:903": "tathāpi tasya tadduḥkhamātmasnehena duḥsaham ||93 ||",
  "SA11n1105:904": "ataḥ svaparaviśeṣamapāsya duḥkhasvabhāvataiva nivartanahetuḥ | ata āha-",
  "SA11n1105:905": "mayānyaduḥkhaṃ hantavyaṃ duḥkhatvādātmaduḥkhavat |",
  "SA11n1105:906": "yadyadduḥkhaṃ tattanmayā hantavyam,",
  "SA11n1105:907": "yathātmaduḥkham |",
  "SA11n1105:908": "duḥkhaṃ cedamanyasattvaduḥkhamiti svabhāvahetuprayogaḥ |",
  "SA11n1105:909": "duḥkhasvabhāvatāmātrabhāvinī hantavyatā |",
  "SA11n1105:910": "na ca asiddhatā hetoḥ,",
  "SA11n1105:911": "aviśeṣeṇa duḥkhasvabhāvatāyāḥ prasādhitatvāt |",
  "SA11n1105:912": "na cāpyanaikāntikatā,",
  "SA11n1105:913": "ātmaduḥkhasyāpi hantavyatā na syādaviśeṣāditi viparyayabādhakam |",
  "SA11n1105:914": "viruddhatāpyata eva na syāt |",
  "SA11n1105:915": "tathāyamaparaḥ prayogaḥ-",
  "SA11n1105:916": "anugrāhyā mayānye'pi sattvatvādātmasattvavat ||94 ||",
  "SA11n1105:917": "ye sattvāste sarve mayā anugrāhyāḥ,",
  "SA11n1105:918": "yathā ātmasattvaḥ |",
  "SA11n1105:919": "sattvāśca anye'pi prāṇinaḥ iti svabhāvahetureva |",
  "SA11n1105:920": "sattvātmakatāmātrabhāvini anugrāhyasvabhāvatā atra |",
  "SA11n1105:921": "ayamapi nāsiddhaḥ,",
  "SA11n1105:922": "sattvātmakatāyāḥ pakṣe prasiddhatvāt |",
  "SA11n1105:923": "ātmano'nugrāhyatābhāvaprasaṅgena anaikāntiko'pi na syāt |",
  "SA11n1105:924": "pūrvavanna viruddhaḥ ||",
  "SA11n1105:925": "nanu asti viśeṣo'nyasmādātmani sukhābhiniveśo nāma |",
  "SA11n1105:926": "tathā tato'yamanaikāntiko heturiti | atrāha-",
  "SA11n1105:927": "yadā mama pareṣāṃ ca tulyameva sukhaṃ priyam |",
  "SA11n1105:928": "tadātmanaḥ ko viśeṣo yenātraiva sukhodyama ||95 ||",
  "SA11n1105:929": "tulyameva samameva sukhaṃ priyamiṣṭam |",
  "SA11n1105:930": "tadātmanaḥ parasmāt ko viśeṣaḥ ?",
  "SA11n1105:931": "naiva kaścit yena tatraiva ātmanyeva sukhotpādanāya tātparyaṃ na parasminnityarthaḥ ||",
  "SA11n1105:932": "prathame hetāvanaikāntikatāṃ pariharannāha-",
  "SA11n1105:933": "yadā mama pareṣāṃ ca bhayaṃ duḥkhaṃ ca na priyam |",
  "SA11n1105:934": "tadātmanaḥ ko viśeṣo yattaṃ rakṣāmi netaram ||96 ||",
  "SA11n1105:935": "bhayamiti duḥkhahetuḥ |",
  "SA11n1105:936": "netaramiti nānyam ||",
  "SA11n1105:937": "syādetat-yadi nāma duḥkhātmakatā na viśiṣyate,",
  "SA11n1105:938": "tathāpi yasya duḥkhena bādhā syāt,",
  "SA11n1105:939": "sa eva rakṣitumucito nānya ityāha-",
  "SA11n1105:940": "tadduḥkhena na me bādhetyato yadi na rakṣyate |",
  "SA11n1105:941": "nāgāmikāyaduḥkhānme bādhā tatkena rakṣyate ||97 ||",
  "SA11n1105:942": "tasya parasya duḥkhena mama bādhā pīḍā nāstītyato'smāt kāraṇād yadi na rakṣyate'nyaḥ,",
  "SA11n1105:943": "tadā aparamidaṃ vyāhataṃ syāt |",
  "SA11n1105:944": "yato nāgāminaḥ kāyasya paralokabhāvino narakādijātasya duḥkhātmakasya [duḥkhānme] tasyopāttasya kāyasya kācidbādhā saṃbhavati,",
  "SA11n1105:945": "tasya anyatvāt |",
  "SA11n1105:946": "iti lokoktau,",
  "SA11n1105:947": "tasmādarthe vā |",
  "SA11n1105:948": "yata evam, tasmāt kenābhiprāyeṇa asau rakṣyate ?",
  "SA11n1105:949": "kāya iti prakṛtatvāt pāpānnivartanāt kuśale pravartanācca ||",
  "SA11n1105:950": "athāpi syāt-ahameka eva sarvadā,",
  "SA11n1105:951": "tenātra bhinnatvaṃ nāsti śarīrayoḥ |",
  "SA11n1105:952": "nāyaṃ doṣa ityatrāha-",
  "SA11n1105:953": "ahameva tadāpīti mithyeyaṃ parikalpanā |",
  "SA11n1105:954": "ātmano nirākariṣyamāṇatvāt nirastatvācca leśataḥ tatko'yamahaṃpratyayasya viṣayo bhaviṣyati ?",
  "SA11n1105:955": "tasmādahaṃpratyayaviṣayasya kasyacidekasyābhāvānmithyeyaṃ parikalpanā adhyavasāyaḥ ||",
  "SA11n1105:956": "ahameva tadāpīti |",
  "SA11n1105:957": "bhavāntare'pi |",
  "SA11n1105:958": "māyopamapañcopādānaskandhamātrālambanatvādasya |",
  "SA11n1105:959": "itīdamapi adhyavasāyavaśāducyate,",
  "SA11n1105:960": "na tu punarasya vastutaḥ kiṃcidālambanamasti,",
  "SA11n1105:961": "vikalpātmakatvāt ||",
  "SA11n1105:962": "kutaḥ punariyaṃ mithyākalpanetyāha-",
  "SA11n1105:963": "anya eva mṛto yasmādanya eva prajāyate ||98 ||",
  "SA11n1105:964": "yadā nātmādiḥ kaścidekaḥ paralokagāmī saṃbhavati,",
  "SA11n1105:965": "skandhamātrameva kevalam,",
  "SA11n1105:966": "tadā na khalu yadeva skandhapañcakamiha vinaśyati,",
  "SA11n1105:967": "tadeva punarapyutpadyate paraloke,",
  "SA11n1105:968": "api tu apūrvameva pūrvanivṛttau tatra idaṃpratyayatāviśiṣṭaṃ kleśakarmābhisaṃskṛtamantarābhavasaṃtatyā samutpadyate |",
  "SA11n1105:969": "tasmādanādisaṃsārapravṛttavitathavikalpābhyāsavāsanāvaśādahaṃpratyayo vitatha eva upajāyate ||",
  "SA11n1105:970": "kiṃ ca | idamaparaṃ tatra bādhakamityāha-",
  "SA11n1105:971": "yadi tasyaiva yadduḥkhaṃ rakṣyaṃ tasyaiva tanmatam |",
  "SA11n1105:972": "pādaduḥkhaṃ na hastasya kasmāttattena rakṣyate ||99 ||",
  "SA11n1105:973": "āstāṃ tāvad yadāgāmikāyaduḥkharakṣārthaṃ na yatitavyam |",
  "SA11n1105:974": "iha ekasminnapi kāye pratyaṅgabhedādbhinnaṃ duḥkham |",
  "SA11n1105:975": "tato yadā anyadduḥkhamanyasya rakṣituṃ na yujyate,",
  "SA11n1105:976": "tadā kathaṃ pādādau prahāraṃ patantaṃ dṛṣṭvā hastaṃ prasārya rakṣyate ?",
  "SA11n1105:977": "anyatvāviśeṣānna yuktametadityarthaḥ ||",
  "SA11n1105:978": "atha-",
  "SA11n1105:979": "ayuktamapi cedetadahaṃkārātpravartate",
  "SA11n1105:980": "tadayuktaṃ nivartyaṃ tatsvamanyacca yathābalam ||100 ||",
  "SA11n1105:981": "ahaṃkāro'smin kāye ahamityātmagrahādātmano'bhāve'pi |",
  "SA11n1105:982": "pravartate jāyate pādādau rakṣaṇamanasikāraḥ |",
  "SA11n1105:983": "naitat sādhu |",
  "SA11n1105:984": "yato yadayuktaṃ yuktyā saṃgataṃ na bhavati,",
  "SA11n1105:985": "tannivartyamapasāryaṃ svakīyaṃ parakīyaṃ ca yathābalaṃ yathāsāmarthyam |",
  "SA11n1105:986": "śaktivaikalyādeva tadupekṣitumucitamiti bhāvaḥ ||",
  "SA11n1105:987": "syādetat-yadi nāma ātmādirnāsti,",
  "SA11n1105:988": "tathāpi saṃtāno nāma ekaḥ saṃbhavati,",
  "SA11n1105:989": "tathā bahūnāṃ karacaraṇādīnāṃ samudāyaḥ śarīramekam |",
  "SA11n1105:990": "tadetaddvayaṃ yathāsaṃbhavamihaloke paraloke ca ātmaduḥkhāpaharaṇāderniyāmakaṃ bhaviṣyati |",
  "SA11n1105:991": "tato'yamaviśeṣādityasiddho hetuḥ,",
  "SA11n1105:992": "pūrvaśca anaikāntika ityāśaṅkayāha-",
  "SA11n1105:993": "saṃtānaḥ samudāyaśca paṅktisenādivanmṛṣā |",
  "SA11n1105:994": "yasya duḥkhaṃ sa nāstyasmātkasya tatsvaṃ bhaviṣyati ||101 ||",
  "SA11n1105:995": "saṃtāno nāma na kaścidekaḥ paramārthasan saṃbhavati |",
  "SA11n1105:996": "kiṃ tarhi kāryakāraṇabhāva-pravṛttakṣaṇaparaṃparāpravāharūpa evāyam,",
  "SA11n1105:997": "tato vyatiriktasyānupalambhāt |",
  "SA11n1105:998": "tasmādeteṣāmeva kṣaṇānāmekapadena pratipādanāya saṃketo kṛto buddhairvyavahārārthaṃ saṃtāna iti |",
  "SA11n1105:999": "iti prajñaptisanneva ayam |",
  "SA11n1105:1000": "tena atrābhiniveśo na kāryaḥ |",
  "SA11n1105:1001": "anyathā ātmanā kimaparāddhaṃ yenāsau na svīkriyate |",
  "SA11n1105:1002": "evaṃ samudāyo'pi na samudāyibhyo vastusan eko vidyate,",
  "SA11n1105:1003": "tasya tebhyaḥ pṛthaganupalabdheḥ ?",
  "SA11n1105:1004": "tattvānyatvavikalpastu asya avayavivicāreṇaiva gata iti neha pratāyate |",
  "SA11n1105:1005": "tataśca ayamapi saṃvṛtisanneva pūrvavat |",
  "SA11n1105:1006": "anayoryathāsaṃkhyamudāharaṇamāha-paṅktisenādivaditi |",
  "SA11n1105:1007": "paṅkivat saṃtānaḥ,",
  "SA11n1105:1008": "senādivat samudāyaḥ |",
  "SA11n1105:1009": "ādiśabdānmālāvanādayo gṛhyante |",
  "SA11n1105:1010": "yathā anekeṣāṃ pipīlikādīnāṃ pūrvāparabhāvena vyavasthitānāṃ svarūpamantareṇa paṅktirnāsti straksūtravadekāḥ,",
  "SA11n1105:1011": "yathā ca hastyaśvapadātiprabhṛtibhyo militebhyo vyatiriktā nānyā senā kācidekā tatrāsti,",
  "SA11n1105:1012": "tathā samudāyo'pi |",
  "SA11n1105:1013": "etacca anyatra [9.73] vistareṇa vicāritamiti neha vicāryate |",
  "SA11n1105:1014": "tasmādvastusadālambanābhāvānmṛṣāyaṃ pratyayaḥ |",
  "SA11n1105:1015": "artho vā, vicārāsahatvāt |",
  "SA11n1105:1016": "evamātmādeḥ svāminaḥ kasyacidabhāvād yasya saṃbandhi duḥkhaṃ sa nāsti |",
  "SA11n1105:1017": "ataḥ kasya tadduḥkhaṃ svātmīyaṃ bhaviṣyati ?",
  "SA11n1105:1018": "naiva kasyacidityarthaḥ |",
  "SA11n1105:1019": "nanu yadi ātmādirnāsti,",
  "SA11n1105:1020": "tadā kathamayaṃ dṛṣṭānto bhaviṣyati ātmavaditi ātmasattvavaditi ca ?",
  "SA11n1105:1021": "satyametat |",
  "SA11n1105:1022": "kiṃ tu nedaṃ vyasanitayā sādhanamabhidhīyate,",
  "SA11n1105:1023": "kiṃ tarhi parasya ātmagrahābhiniveśanivāraṇāya |",
  "SA11n1105:1024": "tadyadi parasya nivṛtta eva ātmagrahābhiniveśaḥ,",
  "SA11n1105:1025": "tadā na kiṃcit prayojanamanumānaprayogasya |",
  "SA11n1105:1026": "atha na nivṛttaḥ,",
  "SA11n1105:1027": "tadā tadabhiprāyeṇaiva svaparavibhāgaṃ kṛtvā tatpratyāyanārthaṃ sādhanaṃ dṛṣṭāntaścocyate,",
  "SA11n1105:1028": "iti na dṛṣṭāntasyāsiddhirvyavahārapravartanāya |",
  "SA11n1105:1029": "kiṃ ca |",
  "SA11n1105:1030": "idamupāttapañcaskandhamātramabhisaṃdhāya dṛṣṭānte dīyamāne na kācit kṣatiḥ,",
  "SA11n1105:1031": "atraiva ātmaśabdasya pravṛtteriti ||",
  "SA11n1105:1032": "idānīṃ prakṛtamupasaṃharannāha-",
  "SA11n1105:1033": "asvāmikāni duḥkhāni sarvāṇyevāviśeṣataḥ |",
  "SA11n1105:1034": "duḥkhatvādeva vāryāṇi niyamastatra kiṃkṛtaḥ ||102 ||",
  "SA11n1105:1035": "na vidyante svāmino yeṣāmuktakrameṇeti vigrahaḥ |",
  "SA11n1105:1036": "amamāni na kasyacitpratibaddhāni ityarthaḥ |",
  "SA11n1105:1037": "kutaḥ ? kiṃ kānicideva ? na |",
  "SA11n1105:1038": "sarvāṇyevāviśeṣataḥ |",
  "SA11n1105:1039": "na kvacit kasyacit svāmitvamasti,",
  "SA11n1105:1040": "viśeṣābhāvāt |",
  "SA11n1105:1041": "duḥkhatvādeva svaparāvibhāgaṃ kṛtvā vāryāṇi niṣedhyāni bhavanti |",
  "SA11n1105:1042": "nānyannimittamasti tatra ātmīyatvādi |",
  "SA11n1105:1043": "tenāyaṃ niyamaḥ kiṃkṛtaḥ,",
  "SA11n1105:1044": "kena viśeṣeṇa kṛtaḥ ?",
  "SA11n1105:1045": "yena svakīyāni ca vāryāṇi na parakīyānīti |",
  "SA11n1105:1046": "evaṃ duḥkhatvāditi heturanaikāntiko na bhavatīti samarthitam ||",
  "SA11n1105:1047": "nanu yadi duḥkhī nāma na kaścit saṃsāre saṃbhavati,",
  "SA11n1105:1048": "tarhi duḥkhamanivāryameva syāt,",
  "SA11n1105:1049": "kṛpāpātrasya duḥkhinaḥ kasyacidabhāvādityāśaṅkamāna āha-",
  "SA11n1105:1050": "duḥkhaṃ kasmānnivāryaṃ cetsarveṣāmavivādataḥ |",
  "SA11n1105:1051": "vāryaṃ cetsarvamapyevaṃ na cedātmāpi sattvavat ||103 ||",
  "SA11n1105:1052": "na vāryameva nirātmakatvādeva yadi manyase,",
  "SA11n1105:1053": "tadā na yuktametat |",
  "SA11n1105:1054": "kutaḥ ? sarveṣāmavivādādavipratipatteḥ |",
  "SA11n1105:1055": "cārvākasyāpi svaduḥkhaparihāreṇaiveha pravṛtteḥ |",
  "SA11n1105:1056": "na ca teṣāmātmano'bhyupagamādadoṣaḥ,",
  "SA11n1105:1057": "tatsvabhāvasyānupalabdheḥ |",
  "SA11n1105:1058": "na ca abhyupagamamātreṇa tasya sattā prasidhyati tatsādhakapramāṇābhāvāt,",
  "SA11n1105:1059": "bādhakasya ca anekaprakārasyābhidhānāt |",
  "SA11n1105:1060": "evaṃ sati yadi vāryaṃ duḥkham,",
  "SA11n1105:1061": "tadā sarvaṃ vāryam,",
  "SA11n1105:1062": "na cetsarvaṃ vāryam, tadātmāpi |",
  "SA11n1105:1063": "upāttapañcaskandhasvabhāvamapi duḥkhaṃ na vāryam, sarva(ttva ?)",
  "SA11n1105:1064": "vadaviśeṣādityupasaṃhāraḥ ||",
  "SA11n1105:1065": "syādetat-karuṇāparatantratayā paraduḥkhaduḥkhinaḥ sarvaduḥkhāpaharaṇāya yatnaḥ |",
  "SA11n1105:1066": "tadvaraṃ bahuduḥkhanidānaṃ saiva prathamato notpādayituṃ yujyata iti paravacanāvakāśaṃ śaṅkamāna āha-",
  "SA11n1105:1067": "kṛpayā bahu duḥkhaṃ cetkasmādutpadyate balāt |",
  "SA11n1105:1068": "balāditi prayatnāt |",
  "SA11n1105:1069": "atrottaramāha-",
  "SA11n1105:1070": "jagadduḥkhaṃ nirūpyedaṃ kṛpāduḥkhaṃ kathaṃ bahu ||104 ||",
  "SA11n1105:1071": "jagato duḥkhaṃ narakādikṛtamanekaprakāraṃ samīkṣya idaṃ kṛpākṛtaṃ duḥkhaṃ kathaṃ bahu ?",
  "SA11n1105:1072": "nedaṃ bahu kṛpāduḥkhamiti bhāvaḥ ||",
  "SA11n1105:1073": "kiṃ ca | aparamidamatrottaramityāha-",
  "SA11n1105:1074": "bahūnāmekaduḥkhena yadi duḥkhaṃ vigacchati |",
  "SA11n1105:1075": "utpādyameva tadduḥkhaṃ sadayena parātmanoḥ ||105 ||",
  "SA11n1105:1076": "ekasya puruṣasya duḥkhena bahūnāṃ sattvānāṃ yadi duḥkhaṃ vigacchati nivartate,",
  "SA11n1105:1077": "tadā utpādyameva janayitavyametattādṛśaṃ duḥkham |",
  "SA11n1105:1078": "sadayena kṛpātmakena parasyātmanaśca ||",
  "SA11n1105:1079": "utsūtratāmasya pariharannāha-",
  "SA11n1105:1080": "ataḥ supuṣpacandreṇa jānatāpi nṛpāpadam |",
  "SA11n1105:1081": "ātmaduḥkhaṃ na nihataṃ bahūnāṃ duḥkhināṃ vyayāt ||106 ||",
  "SA11n1105:1082": "yata eva utpādyameva tadduḥkhaṃ kṛpālunā svaparātmanoḥ ata eva supuṣpacandreṇa bodhisattvena |",
  "SA11n1105:1083": "nṛpādāpadaṃ nṛpasya vā rājña āpadam |",
  "SA11n1105:1084": "jānatāpi budhyamānenāpi |",
  "SA11n1105:1085": "ātmaduḥkhaṃ na nihataṃ na nivartitam |",
  "SA11n1105:1086": "upekṣitamiti yāvat |",
  "SA11n1105:1087": "tathā rājño'pi paralokaduḥkham |",
  "SA11n1105:1088": "kimiti ? bahūnāṃ duḥkhināṃ vyayāt |",
  "SA11n1105:1089": "duḥkhasyeti prakṛtaṃ ṣaṣṭhayantatayā saṃbadhyate |",
  "SA11n1105:1090": "yaduktaṃ supuṣpacandrasyetivṛttake [samādhi. 35]-tathā hi-atīte'dhvani ratnapadmacandraviśuddhābhyudgatarājo nāma tathāgato'bhūt |",
  "SA11n1105:1091": "sa bhagavān buddhakṛtyaṃ kṛtvā ciratarakālamavasthāya parinirvṛtaḥ |",
  "SA11n1105:1092": "tasmiṃśca parinirvṛte śāsanāntardhānasamaye rājā śūradatto nāma babhūva |",
  "SA11n1105:1093": "tasya ratnāvatī nāma rājadhānī |",
  "SA11n1105:1094": "tasmin kāle dṛṣṭivipannāḥ sattvāḥ |",
  "SA11n1105:1095": "teṣāmanukampārthaṃ bahavo bodhisattvā utpannāḥ pravrajitāḥ |",
  "SA11n1105:1096": "te ca tato rāṣṭrajanapadebhyo nirvāsitāḥ samantabhadraṃ nāma araṇyavanakhaṇḍamupasṛtya viharanti sma sārdhaṃ supuṣpacandreṇa dharmabhāṇakena |",
  "SA11n1105:1097": "atha khalu supuṣpacandrasya bodhisattvasya sattvān karuṇāyamānasya rahogatasya cetasi vitarka udapādi-yannvahaṃ janapadarāṣṭrarājadhānīrgatvā sattvān kumārgaprapannān kalyāṇe vartmani pratiṣṭhāpayāmi |",
  "SA11n1105:1098": "sa tamarthaṃ sabrahmacāribhyo nivedayāmāsa |",
  "SA11n1105:1099": "tairnivāryamāṇo'pi svayaṃ ca svāpadaṃ pratipadyamānaḥ tasya rājño'pi tato vanakhaṇḍānnirjagāma |",
  "SA11n1105:1100": "sa krameṇa dharmaṃ deśayan tasya rājño rājadhānīmanuprāpto bahūn sattvān rājaputrāmātyapurohitaprabhṛtīn prakāraṃ vinīya satpathe vyavasthāpayan tena rājñā dṛṣṭaḥ |",
  "SA11n1105:1101": "sahadarśanena prakuptaḥ sarva ca janakāyaṃ tadāvarjitaṃ pratipadya īrṣyādūṣitahṛdayaḥ |",
  "SA11n1105:1102": "tadvadhārthaṃ svaputrānājñāpayāmāsa |",
  "SA11n1105:1103": "tāṃśca tadvadhavimukhān pratipadya nandikaṃ vadhyaghātakamājñāpayāmāsa |",
  "SA11n1105:1104": "tena tadājñāmanuvartamānena karacaraṇādicchedakrameṇa akṣīṇi ca saṃdaṃśikenoddhṛtya jīvitād vyaparopitaḥ |",
  "SA11n1105:1105": "atha tasya bhikṣo rājamārgagatasya jīvitād vyaparopitasya śarīre anekānyadbhutāni babhūvuḥ |",
  "SA11n1105:1106": "tāni pratipadya sa rājā niścitaṃ bodhisattva evāyaṃ bhikṣuriti paritāpagato bahutaraṃ paridevate sma |",
  "SA11n1105:1107": "iti supuṣpacandrasyetivṛttakaṃ saṃkṣipya kathitam |",
  "SA11n1105:1108": "vistareṇa punaḥ samādhirājasūtre [35] nirdiṣṭamiti tatraiva avadhāryam ||",
  "SA11n1105:1109": "na cāpi kṛpāvatāṃ paraduḥkhaduḥkhināṃ mahadapi duḥkhaṃ bādhakamiti pratipādayannāha-",
  "SA11n1105:1110": "evaṃ bhāvitasaṃtānāḥ paraduḥkhasamapriyāḥ |",
  "SA11n1105:1111": "avīcimavagāhante haṃsāḥ padmavanaṃ yathā ||107 ||",
  "SA11n1105:1112": "evaṃ parātmasamatayā bhāvitasaṃtānāḥ anābhogapravṛttacittasaṃtatayaḥ |",
  "SA11n1105:1113": "paraduḥkhena samaṃ tulyaṃ priyaṃ sukhaheturyeṣāṃ te tathā |",
  "SA11n1105:1114": "ātmasukhamapi paraduḥkhena duḥkhameva yeṣāmityarthaḥ |",
  "SA11n1105:1115": "te avīcimavagāhante paravyasanasamuddharaṇāya tadduḥkhaṃ sukhameva manyamānāḥ |",
  "SA11n1105:1116": "idamevāha-haṃsāḥ padmavanaṃ yathā |",
  "SA11n1105:1117": "āvīcikamapi duḥkhaṃ sukhameva parārthe yeṣāṃ te |",
  "SA11n1105:1118": "kena duḥkhahetunā anyena duḥkhino bhaviṣyanti ?",
  "SA11n1105:1119": "api ca | sukhamapi teṣāmasādhāraṇamevopajāyate parasukhena,",
  "SA11n1105:1120": "ityupadarśayannāha-",
  "SA11n1105:1121": "mucyamāneṣu sattveṣu ye te prāmodyasāgarāḥ |",
  "SA11n1105:1122": "taireva nanu paryāptaṃ mokṣeṇārasikena kim ||108 ||",
  "SA11n1105:1123": "duḥkhabandhanādvisaṃyujyamāneṣu sattveṣu satsu |",
  "SA11n1105:1124": "ye te iti |",
  "SA11n1105:1125": "teṣāmeva anubhavasiddhatvādidaṃtayā kathayitumaśakyāḥ,",
  "SA11n1105:1126": "ata eva prāmodyasāgarāḥ saṃtuṣṭisamudrāḥ kṛpāvatāṃ saṃtāneṣu prādurbhavanti |",
  "SA11n1105:1127": "taireva prāmodyasāgaraiḥ paryāptaṃ tadanyasukhavaimukhyāt parisamāptam | *******",
  "SA11n1105:1128": "ataḥ parārthaṃ kṛtvāpi na mado na ca vismayaḥ |",
  "SA11n1105:1129": "na vipākaphalākāṅkṣā parārthaikāntatṛṣṇayā ||109 ||",
  "SA11n1105:1130": "tasmādyathāntaśo'varṇādātmānaṃ gopayāmyaham |",
  "SA11n1105:1131": "rakṣācittaṃ dayācittaṃ karomyevaṃ pareṣvapi ||110 ||",
  "SA11n1105:1132": "abhyāsādanyadīyeṣu śukraśoṇitabinduṣu |",
  "SA11n1105:1133": "bhavatyahamiti jñānamasatyapi hi vastuni ||111 ||",
  "SA11n1105:1134": "tathā kāyo'nyadīyo'pi kimātmeti na gṛhyate |",
  "SA11n1105:1135": "paratvaṃ tu svakāyasya sthitameva na duṣkaram ||112 ||",
  "SA11n1105:1136": "jñātvā sadoṣamātmānaṃ parānapi guṇodadhīn |",
  "SA11n1105:1137": "ātmabhāvaparityāgaṃ parādānaṃ ca bhāvayet ||113 ||",
  "SA11n1105:1138": "kāyasyāvayavatvena yathābhīṣṭāḥ karādayaḥ |",
  "SA11n1105:1139": "jagato'vayavatvena tathā kasmānna dehinaḥ ||114 ||",
  "SA11n1105:1140": "yathātmabuddhirabhyāsātsvakāye'sminnirātmake |",
  "SA11n1105:1141": "pareṣvapi tathātmatvaṃ kimabhyāsānna jāyate ||115 ||",
  "SA11n1105:1142": "evaṃ parārthaṃ kṛtvāpi na mado na ca vismayaḥ |",
  "SA11n1105:1143": "ātmānaṃ bhojayitvaiva phalāśā na ca jāyate ||116 ||",
  "SA11n1105:1144": "tasmādyathārtiśokāderātmānaṃ goptumicchasi |",
  "SA11n1105:1145": "rakṣācittaṃ dayācittaṃ jagatyabhyasyatāṃ tathā ||117 ||",
  "SA11n1105:1146": "adhyatiṣṭhadato nāthaḥ svanāmāpyavalokitaḥ |",
  "SA11n1105:1147": "parṣacchāradyabhayamapyapanetuṃ janasya hi ||118 ||",
  "SA11n1105:1148": "duṣkarānna nivarteta yasmādabhyāsaśaktitaḥ |",
  "SA11n1105:1149": "yasyaiva śravaṇātrāsastenaiva na vinā ratiḥ ||119 ||",
  "SA11n1105:1150": "ātmānaṃ cāparāṃścaiva yaḥ śīghraṃ trātumicchati |",
  "SA11n1105:1151": "sa caretparamaṃ guhyaṃ parātmaparivartanam ||120 ||",
  "SA11n1105:1152": "yasminnātmanyatisnehādalpādapi bhayādbhayam |",
  "SA11n1105:1153": "na dviṣetkastamātmānaṃ śatruvadho bhayāvahaḥ ||121 ||",
  "SA11n1105:1154": "yo māndyakṣutpipāsādipratīkāracikīrṣayā |",
  "SA11n1105:1155": "pakṣimatsyamṛgān hanti paripanthaṃ ca tiṣṭhati ||122 ||",
  "SA11n1105:1156": "yo lābhasatkriyāhetoḥ pitarāvapi mārayet |",
  "SA11n1105:1157": "ratnatrayasvamādadyādyenāvīcīndhano bhavet ||123 ||",
  "SA11n1105:1158": "kaḥ paṇḍitastamātmānamicchedrakṣetprapūjayet ||",
  "SA11n1105:1159": "na paśyecchatruvaccainaṃ kaścainaṃ pratimānayet ||124 ||",
  "SA11n1105:1160": "yadi dāsyāmi kiṃ bhokṣye ityātmārthe piśācatā |",
  "SA11n1105:1161": "yadi bhokṣye kiṃ dadāmīti parārthe devarājatā ||125 ||",
  "SA11n1105:1162": "ātmārthaṃ pīḍayitvānyaṃ narakādiṣu pacyate |",
  "SA11n1105:1163": "ātmānaṃ pīḍayitvā tu parārthaṃ sarvasaṃpadaḥ ||126 ||",
  "SA11n1105:1164": "durgatirnīcatā maurkhyaṃ yayaivātmonnatīcchayā |",
  "SA11n1105:1165": "tāmevānyatra saṃkrāmya sugatiḥ satkṛtirmatiḥ ||127 ||",
  "SA11n1105:1166": "ātmārthaṃ paramājñapya dāsatvādyanubhūyate |",
  "SA11n1105:1167": "parārthaṃ tvenamājñapya svāmitvādyanubhūyate ||128 ||",
  "SA11n1105:1168": "ye kecidduḥkhitā loke sarve te svasukhecchayā |",
  "SA11n1105:1169": "ye kecitsukhitā loke sarve te'nyasukhecchayā ||129 ||",
  "SA11n1105:1170": "bahunā vā kimuktena dṛśyatāmidamantaram |",
  "SA11n1105:1171": "svārthārthinaśca bālasya muneścānyārthakāriṇaḥ ||130 ||",
  "SA11n1105:1172": "na nāma sādhyaṃ buddhatvaṃ saṃsāre'pi kutaḥ sukham |",
  "SA11n1105:1173": "svasukhasyānyaduḥkhena parivartamakurvataḥ ||131 ||",
  "SA11n1105:1174": "āstāṃ tāvatparo loke dṛṣṭo'pyartho na sidhyati |",
  "SA11n1105:1175": "bhṛtyasyākurvataḥ karma svāmino'dadato bhṛtim ||132 ||",
  "SA11n1105:1176": "tyaktvānyonyasukhotpādaṃ dṛṣṭādṛṣṭasukhotsavam |",
  "SA11n1105:1177": "anyonyaduḥkhānād ghoraṃ duḥkhaṃ gṛhṇanti mohitāḥ ||133 ||",
  "SA11n1105:1178": "upadravā ye ca bhavanti loke",
  "SA11n1105:1179": "yāvanti duḥkhāni bhayāni caiva |",
  "SA11n1105:1180": "sarvāṇi tānyātmaparigraheṇa",
  "SA11n1105:1181": "tatkiṃ mamānena parigraheṇa ||134 ||",
  "SA11n1105:1182": "ātmānamaparityajya duḥkhaṃ tyaktuṃ na śakyate |",
  "SA11n1105:1183": "yathāgnimaparityajya dāhaṃ tyaktuṃ na śakyate ||135 ||",
  "SA11n1105:1184": "tasmātsvaduḥkhaśāntyarthaṃ paraduḥkhaśamāya ca |",
  "SA11n1105:1185": "dadāmyanyebhya ātmānaṃ parān gṛhṇāmi cātmavat ||136 ||",
  "SA11n1105:1186": "anyasaṃbaddhamasmīti niścayaṃ kuru he manaḥ |",
  "SA11n1105:1187": "sarvasattvārthamutsṛjya nānyaccintyaṃ tvayādhunā ||137 ||",
  "SA11n1105:1188": "na yuktaṃ svārthadṛṣṭyādi tadīyaiścakṣurādibhiḥ |",
  "SA11n1105:1189": "na yuktaṃ syandituṃ svārthamanyadīyaiḥ karādibhiḥ ||138 ||",
  "SA11n1105:1190": "tena sattvaparo bhūtvā kāye'smin yadyadīkṣase |",
  "SA11n1105:1191": "tattadevāpahatyāsmāt parebhyo hitamācara ||139 ||",
  "SA11n1105:1192": "hīnādiṣvātmatāṃ kṛtvā paratvamapi cātmani |",
  "SA11n1105:1193": "bhāvayerṣyāṃ ca mānaṃ ca nirvikalpena cetasā ||140 ||",
  "SA11n1105:1194": "eṣa satkriyate nāhaṃ lābhī nāhamayaṃ yathā |",
  "SA11n1105:1195": "stūyate'hamahaṃ nindyo duḥkhito'hamayaṃ sukhī ||141 ||",
  "SA11n1105:1196": "ahaṃ karomi karmāṇi tiṣṭhatyeṣa tu susthitaḥ |",
  "SA11n1105:1197": "ayaṃ kila mahāṃlloke nīco'haṃ kila nirguṇaḥ ||142 ||",
  "SA11n1105:1198": "kiṃ nirguṇena kartavyaṃ sarvasyātmā guṇānvitaḥ |",
  "SA11n1105:1199": "santi te yeṣvahaṃ nīcaḥ santi te yeṣvahaṃ varaḥ ||143 ||",
  "SA11n1105:1200": "śīladṛṣṭivipattyādikleśaśaktyā na madvaśāt |",
  "SA11n1105:1201": "cikitsyo'haṃ yathāśakti pīḍāpyaṅgīkṛtā mayā ||144 ||",
  "SA11n1105:1202": "athāhamacikitsyo'sya kasmānmāmavamanyase |",
  "SA11n1105:1203": "kiṃ mamaitadguṇaiḥ kṛtyamātmā tu guṇavānayam ||145 ||",
  "SA11n1105:1204": "durgativyālabaktrasthenaivāsya karuṇā jane |",
  "SA11n1105:1205": "aparaṃ guṇamānena paṇḍitān vijigīṣate ||146 ||",
  "SA11n1105:1206": "samamātmānamālokya yataḥ svādhikyavṛddhaye |",
  "SA11n1105:1207": "kalahenāpi saṃsādhyaṃ lābhasatkāramātmanaḥ ||147 ||",
  "SA11n1105:1208": "api sarvatra me loke bhaveyuḥ prakaṭā guṇāḥ |",
  "SA11n1105:1209": "api nāma guṇā ye'sya na śroṣyantyapi kecana ||148 ||",
  "SA11n1105:1210": "chādyerannapi me doṣāḥ syānme pūjāsya no bhavet |",
  "SA11n1105:1211": "sulabdhā adya me lābhāḥ pūjito'hamayaṃ na tu ||149 ||",
  "SA11n1105:1212": "paśyāmo muditāstāvaccirādenaṃ khalīkṛtam |",
  "SA11n1105:1213": "hāsyaṃ janasya sarvasya nindyamānamitastataḥ ||150 ||",
  "SA11n1105:1214": "asyāpi hi varākasya spardhā kila mayā saha |",
  "SA11n1105:1215": "kimasya śrutametāvat prajñā rūpaṃ kulaṃ dhanam ||151 ||",
  "SA11n1105:1216": "evamātmaguṇān śrutvā kīrtyamānānitastataḥ |",
  "SA11n1105:1217": "saṃjātapulako hṛṣṭaḥ paribhokṣye sukhotsavam ||152 ||",
  "SA11n1105:1218": "yadyapyasya bhavellābho grāhyo'smābhirasau balāt |",
  "SA11n1105:1219": "datvāsmai yāpanāmātramasmatkarma karoti cet ||153 ||",
  "SA11n1105:1220": "sukhācca cyāvanīyo'yaṃ yojyo'smadvayathayā sadā |",
  "SA11n1105:1221": "anena śataśaḥ sarve saṃsāravyathitā vayam ||154 ||",
  "SA11n1105:1222": "aprameyā gatāḥ kalpāḥ svārthaṃ jijñāsatastava |",
  "SA11n1105:1223": "śrameṇa mahatānena duḥkhameva tvayārjitam ||155 ||",
  "SA11n1105:1224": "madvijñaptyā tathātrāpi pravartasvāvicārataḥ |",
  "SA11n1105:1225": "drakṣyasyetadguṇān paścādbhūtaṃ hi vacanaṃ muneḥ ||156 ||",
  "SA11n1105:1226": "abhaviṣyadidaṃ karma kṛtaṃ pūrvaṃ yadi tvayā |",
  "SA11n1105:1227": "bauddhaṃ saṃpatsukhaṃ muktvā nābhaviṣyadiyaṃ daśā ||157 ||",
  "SA11n1105:1228": "tasmādyathānyadīyeṣu śukraśoṇitabinduṣu |",
  "SA11n1105:1229": "cakartha tvamahaṃkāraṃ tathānyeṣvapi bhāvaya ||158 ||",
  "SA11n1105:1230": "anyadīyaścaro bhūtvā kāye'smin yadyadīkṣase |",
  "SA11n1105:1231": "tattadevāpahṛtyarthaṃ parebhyo hitamācara ||159 ||",
  "SA11n1105:1232": "ayaṃ susthaḥ paro duḥstho nīcairanyo'yamuccakaiḥ |",
  "SA11n1105:1233": "paraḥ karotyayaṃ neti kuruṣverṣyāṃ tvamātmani ||160 ||",
  "SA11n1105:1234": "sukhācca cyāvayātmānaṃ paraduḥkhe niyojaya |",
  "SA11n1105:1235": "kadāyaṃ kiṃ karotīti chala(phala)",
  "SA11n1105:1236": "masya nirūpaya ||161 ||",
  "SA11n1105:1237": "anyenāpi kṛtaṃ doṣaṃ pātayāsyaiva mastake |",
  "SA11n1105:1238": "alpamapyasya doṣaṃ ca prakāśaya mahāmuneḥ ||162 ||",
  "SA11n1105:1239": "anyādhikayaśovādairyaśo'sya malinīkuru |",
  "SA11n1105:1240": "nikṛṣṭadāsavaccainaṃ sattvakāryeṣu vāhaya ||163 ||",
  "SA11n1105:1241": "nāgantukaguṇāṃśena stutyo doṣamayo hyayam |",
  "SA11n1105:1242": "yathā kaścinna jānīyādguṇamasya tathā kuru ||164 ||",
  "SA11n1105:1243": "saṃkṣepādyadyadātmārthe pareṣvapakṛtaṃ tvayā |",
  "SA11n1105:1244": "tattadātmani sattvārthe vyasanaṃ vinipātaya ||165 ||",
  "SA11n1105:1245": "naivotsāho'sya dātavyo yenāyaṃ mukharo bhavet |",
  "SA11n1105:1246": "sthāpyo navavadhūvṛttau hrīto bhīto'tha saṃvṛtaḥ ||166 ||",
  "SA11n1105:1247": "evaṃ kuruṣva tiṣṭhaivaṃ na kartavyamidaṃ tvayā |",
  "SA11n1105:1248": "evameva vaśaḥ kāryo nigrāhyastadatikrame ||167 ||",
  "SA11n1105:1249": "athaivamucyamāne'pi citta nedaṃ kariṣyasi |",
  "SA11n1105:1250": "tvāmeva nigrahīṣyāmi sarvadoṣāstvadāśritāḥ ||168 ||",
  "SA11n1105:1251": "kva yāsyasi mayā dṛṣṭaḥ sarvadarpānnihanmi te |",
  "SA11n1105:1252": "anyo'sau pūrvakaḥ kālastvayā yatrāsmi nāśitaḥ ||169 ||",
  "SA11n1105:1253": "adyāpyasti mama svārtha ityāśāṃ tyaja sāṃpratam |",
  "SA11n1105:1254": "tvaṃ vikrīto mayānyeṣu bahukhedamacintayan ||170 ||",
  "SA11n1105:1255": "tvāṃ sattveṣu na dāsyāmi yadi nāma pramodataḥ |",
  "SA11n1105:1256": "tvaṃ māṃ narakapāleṣu pradāsyasi na saṃśayaḥ ||171 ||",
  "SA11n1105:1257": "evaṃ cānekadhā datvā tvayāhaṃ vyathitaściram |",
  "SA11n1105:1258": "nihanmi svārthaceṭaṃ tvāṃ tāni vairāṇyanusmaran ||172 ||",
  "SA11n1105:1259": "na kartavyātmani prītiryadyātmaprītirasti te |",
  "SA11n1105:1260": "yadyātmā rakṣitavyo'yaṃ rakṣitavyo na yujyate ||173 ||",
  "SA11n1105:1261": "yathā yathāsya kāyasya kriyate paripālanam |",
  "SA11n1105:1262": "sukumārataro bhūtvā patatyeva tathā tathā ||174 ||",
  "SA11n1105:1263": "asyaivaṃ patitasyāpi sarvāpīyaṃ vasuṃdharā |",
  "SA11n1105:1264": "nālaṃ pūrayituṃ vāñchāṃ tatko'syecchāṃ kariṣyati ||175 ||",
  "SA11n1105:1265": "aśakyamicchataḥ kleśa āśābhaṅgaśca jāyate |",
  "SA11n1105:1266": "nirāśo yastu sarvatra tasya saṃpadajīrṇikā ||176 ||",
  "SA11n1105:1267": "tasmānna prasaro deyaḥ kāyasyecchābhivṛddhaye |",
  "SA11n1105:1268": "bhadrakaṃ nāma tadvastu yadiṣṭatvānna gṛhyate ||177 ||",
  "SA11n1105:1269": "bhasmaniṣṭhāvasāneyaṃ niśceṣṭānyena cālyate |",
  "SA11n1105:1270": "aśucipratimā ghorā kasmādatra mamāgrahaḥ ||178 ||",
  "SA11n1105:1271": "kiṃ mamānena yantreṇa jīvinā vā mṛtena vā |",
  "SA11n1105:1272": "loṣṭādeḥ ko viśeṣo'sya hāhaṃkāraṃ na naśyasi ||179 ||",
  "SA11n1105:1273": "śarīrapakṣapātena vṛthā duḥkhamupārjyate |",
  "SA11n1105:1274": "kimasya kāṣṭhatulyasya dveṣeṇānunayena vā ||180 ||",
  "SA11n1105:1275": "mayā vā pālitasyaivaṃ gṛdhrādyairbhakṣitasya vā |",
  "SA11n1105:1276": "na ca sneho na ca dveṣastatra snehaṃ karomi kim ||181 ||",
  "SA11n1105:1277": "roṣo yasya khalīkārāttoṣo yasya ca pūjayā |",
  "SA11n1105:1278": "sa eva cenna jānāti śramaḥ kasya kṛtena me ||182 ||",
  "SA11n1105:1279": "imaṃ ye kāyamicchanti te'pi me suhṛdaḥ kila |",
  "SA11n1105:1280": "sarve svakāyamicchanti te'pi kasmānna me priyāḥ ||183 ||",
  "SA11n1105:1281": "tasmānmayānapekṣeṇa kāyastyakto jagaddhite |",
  "SA11n1105:1282": "ato'yaṃ bahudoṣo'pi dhāryate karmabhāṇḍavat ||184 ||",
  "SA11n1105:1283": "tenālaṃ lokacaritaiḥ paṇḍitānanuyāmyaham |",
  "SA11n1105:1284": "apramādakathāṃ smṛtvā styānamiddhaṃ nivārayan ||185 ||",
  "SA11n1105:1285": "tasmādāvaraṇaṃ hantuṃ samādhānaṃ karomyaham |",
  "SA11n1105:1286": "vimārgāccittamākṛṣya svālambananirantaram ||186 ||",
  "SA11n1105:1287": "bodhicaryāvatāre dhyānapāramitā nāma aṣṭamaḥ paricchedaḥ |"
}