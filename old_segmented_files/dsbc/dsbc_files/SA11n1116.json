{
  "SA11n1116:0": "śikṣāsamuccaya kārikā",
  "SA11n1116:1": "yadā mama pareṣāṃ ca bhayaṃ duḥkhaṃ ca na priyam |",
  "SA11n1116:2": "tadātmanaḥ ko viśeṣo yattaṃ rakṣāmi netaram ||1 ||",
  "SA11n1116:3": "duḥkhāntaṃ kartukāmena sukhāntaṃ gantumicchatā |",
  "SA11n1116:4": "śraddhāmūlaṃ dṛḍhīkṛtya bodhau kāryā matirdṛḍhā ||2 ||",
  "SA11n1116:5": "(śikṣādaro) mahāyānādbodhisattvasya saṃbaraḥ |",
  "SA11n1116:6": "marmasthānānyato vidyādyenānāpattiko bhavet ||3 ||",
  "SA11n1116:7": "ātmabhāvasya bhogānāṃ tryadhvavṛtteḥ śubhasya ca |",
  "SA11n1116:8": "utsargaḥ sarvasattvebhyastadrakṣā śuddhivardhanam ||4 ||",
  "SA11n1116:9": "paribhogāya sattvānāmātmabhāvādi dīyate |",
  "SA11n1116:10": "arakṣite kuto bhogaḥ ki dattaṃ yanna bhujyate ||5 ||",
  "SA11n1116:11": "tasmātsatvopabhogārthamātmabhāvādi pālayet |",
  "SA11n1116:12": "kalyāṇamitrānutsargāt sūtrāṇāṃ ca sadekṣaṇāt ||6 ||",
  "SA11n1116:13": "tatrātmabhāve kā rakṣā yadanarthavivarjanam |",
  "SA11n1116:14": "kenaitallabhyate sarvaṃ niṣphalaspandavarjanāt ||7 ||",
  "SA11n1116:15": "etatsidhyetsadā smṛtyā smṛtistīvrādarādbhavet |",
  "SA11n1116:16": "ādaraḥ śamamāhātmyaṃ jñātvātāpena jāyate ||8 ||",
  "SA11n1116:17": "samāhito yathābhūtaṃ prajānātītyavadanmuniḥ |",
  "SA11n1116:18": "śamācca na caleccittaṃ bāhyaceṣṭā nivartanāt ||9 ||",
  "SA11n1116:19": "sarvatrāpacalo mandamatisnigdhābhibhāṣaṇāt |",
  "SA11n1116:20": "āvarjayejjanaṃ bhavyamādeyaścāpi jāyate ||10 ||",
  "SA11n1116:21": "anādeyaṃ tu taṃ lokaḥ paribhūya jināṃkuram |",
  "SA11n1116:22": "bhasmacchanno yathā vanhiḥ pacyeta narakādiṣu ||11 ||",
  "SA11n1116:23": "ratnameghe jinenoktastena saṃkṣepasaṃvaraḥ |",
  "SA11n1116:24": "yenāprasādaḥ satvānāṃ tadyatnena vivarjayet ||12 ||",
  "SA11n1116:25": "eṣā rakṣātmabhāvasya bhaiṣajyavasanādibhiḥ |",
  "SA11n1116:26": "ātmatṛṣṇopabhogāttu kliṣṭāpattiḥ prajāyate ||13 ||",
  "SA11n1116:27": "sukṛtārambhiṇā bhāvyaṃ mātrajñena ca sarvataḥ |",
  "SA11n1116:28": "iti śikṣāpadādasya bhogarakṣā na duṣkarā ||14 ||",
  "SA11n1116:29": "svārthavipāka vaitṛṣṇyācchubhaṃ saṃrakṣitaṃ bhavet |",
  "SA11n1116:30": "paścātāpaṃ na kurvīta na ca kṛtvā prakāśayet ||15 ||",
  "SA11n1116:31": "lābhasatkārabhītaḥ syādunnatiṃ varjayetsadā |",
  "SA11n1116:32": "bodhisattvaḥ prasannaḥ syāddharme vimatimutsṛjet ||16 ||",
  "SA11n1116:33": "śodhitasyātmabhāvasyabhogaḥ pathyo bhaviṣyati |",
  "SA11n1116:34": "samyaksiddhasya bhaktasya niṣkaṇasyeva dehinām ||17 ||",
  "SA11n1116:35": "tṛṇacchanna yathā śasyaṃ rogaiḥ sīdati naidhate |",
  "SA11n1116:36": "buddhāṃkurastathā vṛddhiṃ kleśacchanno na gacchati ||18 ||",
  "SA11n1116:37": "ātmabhāvasya kā śuddhiḥ pāpakleśaviśodhanam |",
  "SA11n1116:38": "saṃbuddhottayarthasāreṇa yatnabhāve tvapāyagaḥ ||19 ||",
  "SA11n1116:39": "kṣameta śrutameṣeta saṃśrayeta vanaṃ tataḥ |",
  "SA11n1116:40": "sāmādhānāya yujyeta bhāvayedaśubhādikam ||20 ||",
  "SA11n1116:41": "bhogaśuddhiṃ ca jānīyātsamyagājīvaśodhanāt |",
  "SA11n1116:42": "śūnyatākaruṇāgarbheceṣṭitātpuṇyaśodhanam ||21 ||",
  "SA11n1116:43": "grahītāraḥ subahavaḥ svalpaṃ ceda manena kim |",
  "SA11n1116:44": "na cātitṛptijanakaṃ vardhanīyamidaṃ tataḥ ||22 ||",
  "SA11n1116:45": "ātmabhāvasya kā vṛddhirbalānālasyavardhanam |",
  "SA11n1116:46": "śūnyatākaruṇāgarbhāddānādbhogasya vardhanam ||23 ||",
  "SA11n1116:47": "kṛtvādāveva yatnena vyavasāyāśayau dṛḍhau |",
  "SA11n1116:48": "karuṇāṃ ca puraskṛtya yateta śubhavṛddhaye ||24 ||",
  "SA11n1116:49": "bhadracaryāvidhiḥ kāryo vandanādiḥ sahādarāt |",
  "SA11n1116:50": "śraddhādīnāṃ sadābhyāso maitrī buddhādyanusmṛtiḥ ||25 ||",
  "SA11n1116:51": "sarvāvasthāsu satvārtho dharmadānaṃ nirāmiṣam |",
  "SA11n1116:52": "bodhicittaṃ ca puṇyasya vṛddhihetuḥ samāsataḥ ||26 ||",
  "SA11n1116:53": "siddhiḥ samyakprahāṇānāmapramādāviyojanāt |",
  "SA11n1116:54": "samṛtyātha saṃprajanyena yoniśaścintanena ca ||27 ||"
}