{
  "S04n470:0": "13 sukhavihāraparivartaḥ |",
  "S04n470:1": "atha khalu mañjuśrīḥ kumārabhūto bhagavantametadavocata-duṣkaraṃ bhagavan paramaduṣkaramebhirbodhisattvairmahāsattvairutsoḍhaṃ bhagavato gauraveṇa |",
  "S04n470:2": "kathaṃ bhagavan ebhirbodhisattvairmahāsattvairayaṃ dharmaparyāyaḥ paścime kāle paścime samaye saṃprakāśayitavyaḥ?",
  "S04n470:3": "evamukte bhagavān mañjuśriyaṃ kumārabhūtametadavocat-caturṣu mañjuśrīrdharmeṣu pratiṣṭhitena bodhisattvena mahāsattvena ayaṃ dharmaparyāyaḥ paścime kāle paścime samaye saṃprakāśayitavyaḥ |",
  "S04n470:4": "katameṣu caturṣu?",
  "S04n470:5": "iha mañjuśrīrbodhisattvena mahāsattvena ācāragocarapratiṣṭhitena ayaṃ dharmaparyāyaṃ paścime kāle paścime samaye saṃprakāśayitavyaḥ |",
  "S04n470:6": "kathaṃ ca mañjuśrīrbodhisattvo mahāsattva ācāragocarapratiṣṭhito bhavati?",
  "S04n470:7": "yadā ca mañjuśrīrbodhisattvo mahāsattvaḥ kṣānto bhavati,",
  "S04n470:8": "dānto dāntabhūmimanuprāpto'nutrastāsaṃtrastamanā anabhyasūyakaḥ,",
  "S04n470:9": "yadā ca mañjuśrīrbodhisattvo mahāsattvo na kasmiṃściddharme carati,",
  "S04n470:10": "yathābhūtaṃ ca dharmāṇāṃ svalakṣaṇaṃ vyavalokayati |",
  "S04n470:11": "yā khalveṣu dharmeṣvavicāraṇā avikalpanā,",
  "S04n470:12": "ayamucyate mañjuśrīrbodhisattvasya mahāsattvasyācāraḥ |",
  "S04n470:13": "katamaśca mañjuśrīrbodhisattvasya mahāsattvasya gocaraḥ?",
  "S04n470:14": "yadā ca mañjuśrīrbodhisattvo mahāsattvo na rājānaṃ saṃsevate,",
  "S04n470:15": "na rājaputrān na rājamahāmātrān na rājapuruṣān saṃsevate na bhajate na paryupāste nopasaṃkrāmati,",
  "S04n470:16": "nānyatīrthyāścarakaparivrājakājīvakanirgranthān na kāvyaśāstraprasṛtān sattvān saṃsevate,",
  "S04n470:17": "na bhajate na paryupāste,",
  "S04n470:18": "na ca lokāyatamantradhārakān na lokāyatikān sevate na bhajate na paryupāste,",
  "S04n470:19": "na ca taiḥ sārdhaṃ saṃstavaṃ karoti |",
  "S04n470:20": "na cāṇḍalān na mauṣṭikān na saukarikān na kaukkuṭikān na mṛgalubdhakān na māṃsikān na naṭanṛttakān na jhallān na mallān |",
  "S04n470:21": "anyāni pareṣāṃ ratikrīḍāsthānāni tāni nopasaṃkrāmati |",
  "S04n470:22": "na ca taiḥ sārdhaṃ saṃstavaṃ karoti |",
  "S04n470:23": "anyatropasaṃkrāntānāṃ kālena kālaṃ dharmaṃ bhāṣate,",
  "S04n470:24": "taṃ cāniśrito bhāṣate |",
  "S04n470:25": "śrāvakayānīyāṃśca bhikṣubhikṣuṇyupāsakopāsikā na sevate na bhajate na paryupāste,",
  "S04n470:26": "na ca taiḥ sārdhaṃ saṃstavaṃ karoti |",
  "S04n470:27": "na ca taiḥ saha samavadhānagocaro bhavati caṃkrame vā vihāre vā |",
  "S04n470:28": "anyatropasaṃkrāntānāṃ caiṣāṃ kālena kālaṃ dharmaṃ bhāṣate,",
  "S04n470:29": "taṃ cāniśrito bhāṣate |",
  "S04n470:30": "ayaṃ mañjuśrīrbodhisattvasya mahāsattvasya gocaraḥ ||",
  "S04n470:31": "punaraparaṃ mañjuśrīrbodhisattvo mahāsattvo na mātṛgrāmasya anyatarānyataramanunayanimittamudgṛhya abhīkṣṇaṃ dharmaṃ deśayati,",
  "S04n470:32": "na ca mātṛgrāmasya abhīkṣṇaṃ darśanakāmo bhavati |",
  "S04n470:33": "na ca kulānyupasaṃkramati,",
  "S04n470:34": "na ca dārikāṃ vā kanyāṃ vā vadhukāṃ vā abhīkṣṇamābhāṣitavyāṃ manyate,",
  "S04n470:35": "na pratisaṃmodayati |",
  "S04n470:36": "na ca paṇḍakasya dharmaṃ deśayati,",
  "S04n470:37": "na ca tena sārdhaṃ saṃstavaṃ karoti,",
  "S04n470:38": "na ca pratisaṃmodayati |",
  "S04n470:39": "na caikākī bhikṣārthamantargṛhaṃ praviśati anyatra tathāgatānusmṛtiṃ bhāvayamānaḥ |",
  "S04n470:40": "sacetpunarmātṛgrāmasya dharmaṃ deśayati,",
  "S04n470:41": "sa nāntaśo dharmasaṃrāgeṇāpi dharmaṃ deśayati,",
  "S04n470:42": "kaḥ punarvādaḥ strīsaṃrāgeṇa |",
  "S04n470:43": "nāntaśo dantāvalīmapyupadarśayati,",
  "S04n470:44": "kaḥ punarvāda audārikamukhavikāram |",
  "S04n470:45": "na ca śrāmaṇeraṃ na ca śrāmaṇerīṃ na bhikṣuṃ na bhikṣuṇīṃ na kumārakaṃ na kumārikāṃ sātīyati,",
  "S04n470:46": "na ca taiḥ sārdhaṃ saṃstavaṃ karoti,",
  "S04n470:47": "na ca saṃlāpaṃ karoti |",
  "S04n470:48": "sa ca pratisaṃlayanaguruko bhavati,",
  "S04n470:49": "abhīkṣṇaṃ ca pratisaṃlayanaṃ sevate |",
  "S04n470:50": "ayamucyate mañjuśrīrbodhisattvasya mahāsattvasya prathamo gocaraḥ ||",
  "S04n470:51": "punaraparaṃ mañjuśrīrbodhisattvo mahāsattvaḥ sarvadharmān śūnyān vyavalokayati,",
  "S04n470:52": "yathāvat pratiṣṭhitān dharmān aviparītasthāyino yathābhūtasthitānacalānakampyānavivartyānaparivartān sadā yathābhūtasthitānākāśasvabhāvānniruktivyavahāravivarjitānajātānabhutān anasaṃbhūtān asaṃskṛtān asaṃtānān asattābhilāpapravyāhṛtānasaṅgasthānasthitān saṃjñāviparyāsaprādurbhūtān |",
  "S04n470:53": "evaṃ hi mañjuśrīrbodhisattvo mahāsattvo'bhīkṣṇaṃ sarvadharmān vyavalokayan viharati anena vihāreṇa viharan bodhisattvo mahāsattvo gocare sthito bhavati |",
  "S04n470:54": "ayaṃ mañjuśrīrbodhisattvasya dvitīyo gocaraḥ ||",
  "S04n470:55": "atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata—",
  "S04n470:56": "yo bodhisattva iccheyā paścātkāle sudāruṇe |",
  "S04n470:57": "idaṃ sūtraṃ prakāśetuṃ anolīno viśāradaḥ ||1 ||",
  "S04n470:58": "ācāragocaraṃ rakṣedasaṃsṛṣṭaḥ śucirbhavet |",
  "S04n470:59": "varjayetsaṃstavaṃ nityaṃ rājaputrehi rājabhiḥ ||2 ||",
  "S04n470:60": "ye cāpiṃ rājapuruṣāḥ kuryāttehi na saṃstavam |",
  "S04n470:61": "caṇḍālamuṣṭikaiḥ śauṇḍaistīrthikaiścāpi sarvaśaḥ ||3 ||",
  "S04n470:62": "adhimānīnna seveta vinaye cāgame sthitān |",
  "S04n470:63": "arhantasaṃmatān bhikṣūn duḥśīlāṃścaiva varjayet ||4 ||",
  "S04n470:64": "bhikṣuṇīṃ varjayennityaṃ hāsyasaṃlāpagocarām |",
  "S04n470:65": "upāsikāśca varjeta prākaṭā yā avasthitāḥ ||5 ||",
  "S04n470:66": "yā nirvṛtiṃ gaveṣanti dṛṣṭe dharme upāsikāḥ |",
  "S04n470:67": "varjayet saṃstavaṃ tābhiḥ ācāro ayamucyate ||6 ||",
  "S04n470:68": "yaścainamupasaṃkramya dharmaṃ pṛcche'grabodhaye |",
  "S04n470:69": "tasya bhāṣet sadā dhīro anolīno aniśritaḥ ||7 ||",
  "S04n470:70": "strīpaṇḍakāśca ye sattvāḥ saṃstavaṃ tairvivarjayet |",
  "S04n470:71": "kuleṣu cāpi vadhukāṃ kumāryaśca vivarjayet ||8 ||",
  "S04n470:72": "na tā saṃmodayejjātu kauśalyaṃ hāsa pṛcchitum |",
  "S04n470:73": "saṃstavaṃ tehi varjeta saukaraurabhrikaiḥ saha ||9 ||",
  "S04n470:74": "ye cāpi vividhān prāṇīn hiṃseyurbhogakāraṇāt |",
  "S04n470:75": "māṃsaṃ sūnāya vikrenti saṃstavaṃ tairvivarjayet ||10 ||",
  "S04n470:76": "strīpoṣakāśca ye sattvā varjayettehi saṃstavam |",
  "S04n470:77": "naṭebhirjhallamallebhirye cānye tādṛśā janāḥ ||11 ||",
  "S04n470:78": "vāramukhyā na seveta ye cānye bhogavṛttinaḥ |",
  "S04n470:79": "pratisaṃmodanaṃ tebhiḥ sarvaśaḥ parivarjayet ||12 ||",
  "S04n470:80": "yadā ca dharmaṃ deśeyā mātṛgrāmasya paṇḍitaḥ |",
  "S04n470:81": "na caikaḥ praviśettatra nāpi hāsyasthito bhavet ||13 ||",
  "S04n470:82": "yadāpi praviśed grāmaṃ bhojanārthī punaḥ punaḥ |",
  "S04n470:83": "dvitīyaṃ bhikṣu mārgeta buddhaṃ vā samanusmaret ||14 ||",
  "S04n470:84": "ācāragocaro hyeṣa prathamo me nidarśitaḥ |",
  "S04n470:85": "viharanti yena saprajñā dhārentā sūtramīdṛśam ||15 ||",
  "S04n470:86": "yadā na carate dharmaṃ hīnautkṛṣṭamadhyame |",
  "S04n470:87": "saṃskṛtāsaṃskṛte cāpi bhūtābhūte ca sarvaśaḥ ||16 ||",
  "S04n470:88": "strīti nācarate dhīro puruṣeti na kalpayet |",
  "S04n470:89": "sarvadharma ajātatvād gaveṣanto na paśyati ||17 ||",
  "S04n470:90": "ācāro hi ayaṃ ukto bodhisattvāna sarvaśaḥ |",
  "S04n470:91": "gocaro yādṛśasteṣāṃ taṃ śṛṇotha prakāśataḥ ||18 ||",
  "S04n470:92": "asantakā dharma ime prakāśitā",
  "S04n470:93": "aprādubhūtāśca ajāta sarve |",
  "S04n470:94": "śūnyā nirīhā sthita nityakālaṃ",
  "S04n470:95": "ayaṃ gocaro ucyati paṇḍitānām ||19 ||",
  "S04n470:96": "viparītasaṃjñīhi ime vikalpitā",
  "S04n470:97": "asantasantā hi abhūtabhūtataḥ |",
  "S04n470:98": "anutthitāścāpi ajātadharmā",
  "S04n470:99": "jātātha bhūtā viparītakalpitāḥ ||20 ||",
  "S04n470:100": "ekāgracitto hi samāhitaḥ sadā",
  "S04n470:101": "sumerukūṭo yatha susthitaśca |",
  "S04n470:102": "evaṃ sthitaścāpi hi tān nirīkṣe-",
  "S04n470:103": "dākāśabhūtānima sarvadharmān ||21 ||",
  "S04n470:104": "sadāpi ākāśasamānasārakān",
  "S04n470:105": "aniñjitān manyanavarjitāṃśca |",
  "S04n470:106": "sthitā hi dharmā iti nityakālaṃ",
  "S04n470:107": "ayu gocaro ucyati paṇḍitānām ||22 ||",
  "S04n470:108": "īryāpathaṃ yo mama rakṣamāṇo",
  "S04n470:109": "bhaveta bhikṣū mama nirvṛtasya |",
  "S04n470:110": "prakāśayet sūtramidaṃ hi loke",
  "S04n470:111": "na cāpi saṃlīyana tasya kācit ||23 ||",
  "S04n470:112": "kālena vā cintayamānu paṇḍitaḥ",
  "S04n470:113": "praviśya lenaṃ tatha ghaṭṭayitvā |",
  "S04n470:114": "vipaśya dharmaṃ imu sarva yoniśo",
  "S04n470:115": "utthāya deśeta alīnacittaḥ ||24 ||",
  "S04n470:116": "rājāna tasyeha karonti rakṣāṃ",
  "S04n470:117": "ye rājaputrāśca śṛṇonti dharmam |",
  "S04n470:118": "anye'pi co gṛhapati brāhmaṇāśca",
  "S04n470:119": "parivārya sarve'sya sthitā bhavanti ||25 ||",
  "S04n470:120": "punaraparaṃ mañjuśrirbodhisattvo mahāsattvastathāgatasya parinirvṛtasya paścime kāle paścime samaye saddharmavipralope vartamāne imaṃ dharmaparyāyaṃ saṃprakāśayitukāmaḥ sukhasthito bhavati |",
  "S04n470:121": "sa sukhasthitaśca dharmaṃ bhāṣate kāyagataṃ vā pustakagataṃ vā |",
  "S04n470:122": "pareṣāṃ ca deśayamāno nādhimātramupālambhajātīyo bhavati,",
  "S04n470:123": "na cānyān dharmabhāṇakān bhikṣūn parivadati,",
  "S04n470:124": "na cāvarṇaṃ bhāṣate,",
  "S04n470:125": "na cāvarṇaṃ niścārayati,",
  "S04n470:126": "na cānyeṣāṃ śrāvakayānīyānāṃ bhikṣūṇāṃ nāma gṛhītvā avarṇa bhāṣate,",
  "S04n470:127": "na cāvarṇaṃ cārayati,",
  "S04n470:128": "na ca teṣāmantike pratyarthikasaṃjñī bhavati |",
  "S04n470:129": "tatkasya hetoḥ?",
  "S04n470:130": "yathāpīdaṃ sukhasthānavasthitatvāt |",
  "S04n470:131": "sa āgatāgatānāṃ dhārmaśrāvaṇikānāmanuparigrāhikayā anabhyasūyayā dharmaṃ deśayati |",
  "S04n470:132": "avivadamāno na ca praśnaṃ pṛṣṭaḥ śrāvakayānena visarjayati |",
  "S04n470:133": "api tu khalu punastathā visarjayati,",
  "S04n470:134": "yathā buddhajñānamabhisaṃbudhyate ||",
  "S04n470:135": "atha khalu bhagavāṃstasyāṃ velāyāmimā gāthā abhāṣata—",
  "S04n470:136": "sukhasthito bhoti sadā vicakṣaṇaḥ",
  "S04n470:137": "sukhaṃ niṣaṇṇastatha dharmu bhāṣate |",
  "S04n470:138": "udāra prajñapta karitva āsanaṃ",
  "S04n470:139": "caukṣe manojñe pṛthivīpradeśe ||26 ||",
  "S04n470:140": "caukṣaṃ cāsau cīvara prāvaritvā",
  "S04n470:141": "suraktaraṅgaṃ supraśastaraṅgaiḥ |",
  "S04n470:142": "āsevakāṃ kṛṣṇa tathādaditvā",
  "S04n470:143": "mahāpramāṇaṃ ca nivāsayitvā ||27 ||",
  "S04n470:144": "sapādapīṭhasmi niṣadya āsane",
  "S04n470:145": "vicitradūṣyehi susaṃstṛtasmin |",
  "S04n470:146": "sudhautapādaśca upāruhitvā",
  "S04n470:147": "snigdhena śīrṣeṇa mukhena cāpi ||28 ||",
  "S04n470:148": "dharmāsane cātra niṣīdiyāna",
  "S04n470:149": "ekāgrasattveṣu samāgateṣu |",
  "S04n470:150": "upasaṃhareccitrakathā bahūśca",
  "S04n470:151": "bhikṣūṇa co bhikṣūṇikāna caiva ||29 ||",
  "S04n470:152": "upāsakānāṃ ca upāsikānāṃ",
  "S04n470:153": "rājñāṃ tathā rājasutāna caiva |",
  "S04n470:154": "vicitritārthāṃ madhurāṃ katheyā",
  "S04n470:155": "anabhyasūyantu sadā sa paṇḍitaḥ ||30 ||",
  "S04n470:156": "pṛṣṭo'pi cāsau tada praśna tehi",
  "S04n470:157": "anulomamarthaṃ punarnirdiśeta |",
  "S04n470:158": "tathā ca deśeya tamarthajātaṃ",
  "S04n470:159": "yatha śrutva bodhīya bhaveyu lābhinaḥ ||31 ||",
  "S04n470:160": "kilāsitāṃ cāpi vivarjayitvā",
  "S04n470:161": "na cāpi utpādayi khedasaṃjñām |",
  "S04n470:162": "aratiṃ ca sarvāṃ vijaheta paṇḍito",
  "S04n470:163": "maitrībalaṃ cā pariṣāya bhāvayet ||32 ||",
  "S04n470:164": "bhāṣecca rātriṃdivamagradharmaṃ",
  "S04n470:165": "dṛṣṭāntakoṭīnayutaiḥ sa paṇḍitaḥ |",
  "S04n470:166": "saṃharṣayetparṣa tathaiva toṣaye-",
  "S04n470:167": "nna cāpi kiṃcittatu jātu prārthayet ||33 ||",
  "S04n470:168": "khādyaṃ ca bhojyaṃ ca tathānnapānaṃ",
  "S04n470:169": "vastrāṇi śayyāsana cīvaraṃ vā |",
  "S04n470:170": "gilānabhaiṣajya na cintayeta",
  "S04n470:171": "na vijñapeyā pariṣāya kiṃcit ||34 ||",
  "S04n470:172": "anyatra cinteya sadā vicakṣaṇo",
  "S04n470:173": "bhaveya buddho'hamime ca sattvāḥ |",
  "S04n470:174": "etanmamo sarvasukhopadhānaṃ",
  "S04n470:175": "yaṃ dharma śrāvemi hitāya loke ||35 ||",
  "S04n470:176": "yaścāpi bhikṣū mama nirvṛtasya",
  "S04n470:177": "anīrṣuko eta prakāśayeyā |",
  "S04n470:178": "na tasya duḥkhaṃ na ca antarāyo",
  "S04n470:179": "śokopayāsā na bhavetkadācit ||36 ||",
  "S04n470:180": "na tasya saṃtrāsana kaści kuryā-",
  "S04n470:181": "nna tāḍanāṃ nāpi avarṇa bhāṣet |",
  "S04n470:182": "na cāpi nipkāsana jātu tasya",
  "S04n470:183": "tathā hi so kṣāntibale pratiṣṭhitaḥ ||37 ||",
  "S04n470:184": "sukhasthitasyo tada paṇḍitasya",
  "S04n470:185": "evaṃ sthitasyo yatha bhāṣitaṃ mayā |",
  "S04n470:186": "guṇāna koṭīśata bhontyaneke",
  "S04n470:187": "na śakyate kalpaśate hi vaktum ||38 ||",
  "S04n470:188": "punaraparaṃ mañjuśrīrbodhisattvo mahāsattvastathāgatasya parinirvṛtasya saddharmakṣayāntakāle vartamāne idaṃ sūtraṃ dhārayamāṇo bodhisattvo mahāsattvo'nīrṣuko bhavatyaśaṭho'māyāvī,",
  "S04n470:189": "na cānyeṣāṃ bodhisattvayānīyānāṃ pudgalānāmavarṇaṃ bhāṣate,",
  "S04n470:190": "nāpavadati nāvasādayati |",
  "S04n470:191": "na cānyeṣāṃ bhikṣubhikṣuṇyupāsakopāsikānāṃ śrāvakayānīyānāṃ vā pratyekabuddhayānīyānāṃ vā bodhisattvayānīyānāṃ vā kaukṛtyamupasaṃharati-dūre yūyaṃ kulaputrā anuttarāyāḥ samyaksaṃbodheḥ,",
  "S04n470:192": "na tasyāṃ yūyaṃ sadṛśyadhve |",
  "S04n470:193": "atyantapramādavihāriṇo yūyam |",
  "S04n470:194": "na yūyaṃ pratibalāstaṃ jñānamabhisaṃboddhum |",
  "S04n470:195": "ityevaṃ na kasyacid bodhisattvayānīyasya kaukṛtyamupasaṃharati |",
  "S04n470:196": "na ca dharmavivādābhirato bhavati,",
  "S04n470:197": "na ca dharmavivādaṃ karoti,",
  "S04n470:198": "sarvasattvānāṃ cāntike maitrībalaṃ na vijahāti |",
  "S04n470:199": "sarvatathāgatānāṃ cāntike pitṛsaṃjñāmutpādayati,",
  "S04n470:200": "sarvabodhisattvānāṃ cāntike śāstṛsaṃjñāmutpādayati |",
  "S04n470:201": "ye ca daśasu dikṣu loke bodhisattvā mahāsattvāḥ,",
  "S04n470:202": "tānabhīkṣṇamadhyāśayena gauraveṇa ca namaskurute |",
  "S04n470:203": "dharmaṃ ca deśayamāno'nūnamanadhikaṃ dharmaṃ deśayati samena dharmapremṇā,",
  "S04n470:204": "na ca kasyacidantaśo dharmapremṇāpyadhikataramanugrahaṃ karoti imaṃ dharmaparyāyaṃ saṃprakāśayamānaḥ ||",
  "S04n470:205": "anena mañjuśrīstṛtīyena dharmeṇa samanvāgato bodhisattvo mahāsattvastathāgatasya parinirvṛtasya saddharmaparikṣayāntakāle vartamāne imaṃ dharmaparyāyaṃ saṃprakāśayamānaḥ sukhasparśaṃ viharati,",
  "S04n470:206": "aviheṭhitaścemaṃ dharmaparyāyaṃ saṃprakāśayati |",
  "S04n470:207": "bhavanti cāsya dharmasaṃgītyāṃ sahāyakāḥ |",
  "S04n470:208": "utpatsyante cāsya dhārmaśrāvaṇikāḥ,",
  "S04n470:209": "ye'syemaṃ dharmaparyāyaṃ śroṣyanti śraddhāsyanti,",
  "S04n470:210": "pattīyiṣyanti dhārayiṣyanti paryavāpsyanti likhiṣyanti likhāpayiṣyanti,",
  "S04n470:211": "pustakagataṃ ca kṛtvā satkariṣyanti gurukariṣyanti mānayiṣyanti pūjayiṣyanti ||",
  "S04n470:212": "idamavocad bhagavān |",
  "S04n470:213": "idaṃ vaditvā sugato hyathāparametaduvāca śāstā—",
  "S04n470:214": "śāṭhyaṃ ca mānaṃ tatha kūṭanāṃ ca",
  "S04n470:215": "aśeṣato ujjhiya dharmabhāṇakaḥ |",
  "S04n470:216": "īrṣyāṃ na kuryāttatha jātu paṇḍito",
  "S04n470:217": "ya icchate sūtramidaṃ prakāśitum ||39 ||",
  "S04n470:218": "avarṇa jātū na vadeya kasyaci-",
  "S04n470:219": "ddṛṣṭīvivādaṃ ca na jātu kuryāt |",
  "S04n470:220": "kaukṛtyasthānaṃ ca na jātu kuryā-",
  "S04n470:221": "nna lapsyase jñānamanuttara tvam ||40 ||",
  "S04n470:222": "sadā ca so ārjavu mardāvaśca",
  "S04n470:223": "kṣāntaśca bhotī sugatasya putraḥ |",
  "S04n470:224": "dharmaṃ prakāśetuḥ punaḥ punaścimaṃ",
  "S04n470:225": "na tasya khedo bhavatī kadācit ||41 ||",
  "S04n470:226": "ye bodhisattvā daśasū diśāsu",
  "S04n470:227": "sattvānukampāya caranti loke |",
  "S04n470:228": "te sarvi śāstāra bhavanti mahyaṃ",
  "S04n470:229": "gurugauravaṃ teṣu janeta paṇḍitaḥ ||42 ||",
  "S04n470:230": "smaritva buddhāna dvipadānamuttamān",
  "S04n470:231": "jineṣu nityaṃ pitṛsaṃjña kuryāt |",
  "S04n470:232": "adhimānasaṃjñāṃ ca vihāya sarvāṃ",
  "S04n470:233": "na tasya bhotī tada antarāyaḥ ||43 ||",
  "S04n470:234": "śruṇitva dharmaṃ imamevarūpaṃ",
  "S04n470:235": "sa rakṣitavyastada paṇḍitena |",
  "S04n470:236": "sukhaṃ vihārāya samāhitaśca",
  "S04n470:237": "surakṣito bhoti ca prāṇikoṭibhiḥ ||44 ||",
  "S04n470:238": "punaraparaṃ mañjuśrīrbodhisattvo mahāsattvastathāgatasya parinirvṛtasya saddharmapratikṣayāntakāle vartamāne imaṃ dharmaparyāyaṃ dhārayitukāmastena bhikṣuṇā gṛhasthapravrajitānāmantikād dūreṇa dūraṃ vihartavyam,",
  "S04n470:239": "maitrīvihāreṇa ca vihartavyam |",
  "S04n470:240": "ye ca sattvā bodhāya saṃprasthitā bhavanti,",
  "S04n470:241": "teṣāṃ sarveṣāmantike spṛhotpādayitavyā |",
  "S04n470:242": "evaṃ cānena cittamutpādayitavyam |",
  "S04n470:243": "mahāduṣprajñajātīyā bateme sattvāḥ,",
  "S04n470:244": "ye tathāgatasyopāyakauśalyaṃ saṃdhābhāṣitaṃ na śṛṇvanti na jānanti na budhyante na pṛcchanti na śraddadhanti nādhimucyante |",
  "S04n470:245": "kiṃcāpyete sattvā imaṃ dharmaparyāyaṃ nāvataranti,",
  "S04n470:246": "na budhyante,",
  "S04n470:247": "api tu khalu punarahametāmanuttarāṃ samyaksaṃbodhimabhisaṃbudhya yo yasmin sthito bhaviṣyati,",
  "S04n470:248": "taṃ tasminneva ṛddhibalenāvarjayiṣyāmi pattīyāpayiṣyāmi avatārayiṣyāmi paripācayiṣyāmi ||",
  "S04n470:249": "anenāpi mañjuśrīścaturthena dharmeṇa samanvāgato bodhisattvo mahāsattvastathāgatasya parinirvṛtasya imaṃ dharmaparyāyaṃ saṃprakāśayamāno'vyābādho bhavati,",
  "S04n470:250": "satkṛto gurukṛto mānitaḥ pūjito bhikṣubhikṣuṇyupāsakopāsikānāṃ rājñā rajaputrāṇāṃ rājāmātyānāṃ rājamahāmātrāṇāṃ naigamajānapadānāṃ brāhmaṇagṛhapatīnām |",
  "S04n470:251": "antarīkṣāvacarāścāsya devatāḥ śrāddhāḥ pṛṣṭhato'nubaddhā bhaviṣyanti dharmaśravaṇāya |",
  "S04n470:252": "devaputrāścāsya sadānubaddhā bhaviṣyantyārakṣāyai grāmagatasya vā vihāragatasya vā |",
  "S04n470:253": "upasaṃkramiṣyanti rātriṃdivaṃ dharmaṃ paripṛcchakāḥ |",
  "S04n470:254": "tasya ca vyākaraṇenaṃ tuṣṭā udagrā āttamanaskā bhaviṣyanti |",
  "S04n470:255": "tatkasya hetoḥ?",
  "S04n470:256": "sarvabuddhādhiṣṭhito'yaṃ mañjuśrīrdharmaparyāyaḥ |",
  "S04n470:257": "atītānāgatapratyutpannairmañjuśrīstathāgatairarhadbhiḥ samyaksaṃbuddhairayaṃ dharmaparyāyo nityādhiṣṭhitaḥ |",
  "S04n470:258": "durlabho'sya mañjuśrīrdharmaparyāyasya bahuṣu lokadhātuṣu śabdo vā ghoṣo vā nāmaśravo vā ||",
  "S04n470:259": "tadyathāpi nāma mañjuśrī rājā bhavati balacakravartī,",
  "S04n470:260": "balena taṃ svakaṃ rājyaṃ nirjināti |",
  "S04n470:261": "tato'sya pratyarthikāḥ pratyamitrāḥ pratirājānastena sārdhaṃ vigrahamāpannā bhavanti |",
  "S04n470:262": "atha tasya rājño balacakravartino vividhā yodhā bhavanti |",
  "S04n470:263": "te taiḥ śatrubhiḥ sārdhaṃ yudhyante |",
  "S04n470:264": "atha sa rājā tān yodhān yudhyamānān dṛṣṭvā teṣāṃ yodhānāṃ prīto bhavatyāttamanaskaḥ |",
  "S04n470:265": "sa prīta āttamanāḥ samānasteṣāṃ yodhānāṃ vividhāni dānāni dadāti |",
  "S04n470:266": "tadyathā grāmaṃ vā grāmakṣetrāṇi vā dadāti,",
  "S04n470:267": "nagaraṃ nagarakṣetrāṇi vā dadāti,",
  "S04n470:268": "vastrāṇi dadāti,",
  "S04n470:269": "veṣṭanāni hastābharaṇāni pādābharaṇāni kaṇṭhābharaṇāni karṇābharaṇāni sauvarṇasūtrāṇi hārārdhahārāṇi hiraṇyasuvarṇamaṇimuktāvaiḍūryaśaṅkhaśilāpravālānyapi dadāti,",
  "S04n470:270": "hastyaśvarathapattidāsīdāsānapi dadāti,",
  "S04n470:271": "yānāni śibikāśca dadāti |",
  "S04n470:272": "na punaḥ kasyaciccūḍāmaṇiṃ dadāti |",
  "S04n470:273": "tatkasya hetoḥ?",
  "S04n470:274": "eka eva hi sa cūḍāmaṇī rājño mūrdhasthāyī |",
  "S04n470:275": "yadā punarmañjuśrī rājā tamapi cūḍāmaṇiṃ dadāti,",
  "S04n470:276": "tadā sa sarvo rājñaścaturaṅgabalakāya āścaryaprāpto bhavatyadbhutaprāptaḥ |",
  "S04n470:277": "evameva mañjuśrīstathāgato'pyarhan samyaksaṃbuddho dharmasvāmī dharmarājā svena bāhubalanirjitena puṇyabalanirjitena traidhātuke dharmeṇa dharmarājyaṃ kārayati |",
  "S04n470:278": "tasya māraḥ pāpīyāṃstraidhātukamākrāmati |",
  "S04n470:279": "atha khalu tathāgatasyāpi āryā yodhā māreṇa sārdhaṃ yudhyante |",
  "S04n470:280": "atha khalu mañjuśrīstathāgato'pyarhan samyaksaṃbuddho dharmasvāmī dharmarājā teṣāmāryāṇāṃ yodhānāṃ yudhyatāṃ dṛṣṭvā vividhāni sūtraśatasahasrāṇi bhāṣate sma catasṛṇāṃ parṣadāṃ saṃharṣaṇārtham |",
  "S04n470:281": "nirvāṇanagaraṃ caiṣāṃ mahādharmanagaraṃ dadāti |",
  "S04n470:282": "nirvṛtyā cainān pralobhayati sma |",
  "S04n470:283": "na punarimamevaṃrūpaṃ dharmaparyāyaṃ bhāṣate sma |",
  "S04n470:284": "tatra mañjuśrīryathā sa rājā balacakravartī teṣāṃ yodhānāṃ yudhyatāṃ mahatā puruṣakāreṇa vismāpitaḥ samānaḥ paścāttaṃ sarvasvabhūtaṃ paścimaṃ cūḍāmaṇiṃ dadāti sarvalokāśraddheyaṃ vismayabhūtam |",
  "S04n470:285": "yathā mañjuśrīstasya rājñaḥ sa cūḍāmaṇiścirarakṣito mūrdhasthāyī,",
  "S04n470:286": "evameva mañjuśrīstathāgato'rhan samyaksaṃbuddhastraidhātuke dharmarājo dharmeṇa rājyaṃ kārayamāṇo yasmin samaye paśyati śrāvakāṃśca bodhisattvāṃśca skandhamāreṇa vā kleśamāreṇa vā sārdhaṃ yudhyamānān,",
  "S04n470:287": "taiśca sārdhaṃ yudhyamānairyadā rāgadveṣamohakṣayaḥ sarvatraidhātukānniḥsaraṇaṃ sarvamāranirghātanaṃ mahāpuruṣakāraḥ kṛto bhavati,",
  "S04n470:288": "tadā tathāgato'rhan samyaksaṃbuddho'pyārāgitaḥ samānasteṣāmāryāṇāṃ yodhānāmimamevaṃrūpaṃ sarvalokavipratyanīkaṃ sarvalokāśraddheyamabhāṣitapūrvamanirdiṣṭapūrvaṃ dharmaparyāyaṃ bhāṣate sma |",
  "S04n470:289": "sarveṣāṃ sarvajñatāhārakaṃ mahācūḍāmaṇiprakhyaṃ tathāgataḥ śrāvakebhyo'nuprayacchati sma |",
  "S04n470:290": "eṣā hi mañjuśrīstathāgatānāṃ paramā dharmadeśanā,",
  "S04n470:291": "ayaṃ paścimastathāgatānāṃ dharmaparyāyaḥ |",
  "S04n470:292": "sarveṣāṃ dharmaparyāyāṇāmayaṃ dharmaparyāyaḥ sarvagambhīraḥ sarvalokavipratyanīkaḥ,",
  "S04n470:293": "yo'yaṃ mañjuśrīstathāgatena adya tenaiva rājñā balacakravartinā ciraparirakṣitaścūḍāmaṇiravamucya yodhebhyo dattaḥ |",
  "S04n470:294": "evameva mañjuśrīstathāgato'pīmaṃ dharmaguhyaṃ cirānurakṣitaṃ sarvadharmaparyāyāṇāṃ mūrdhasthāyi tathāgatavijñeyam |",
  "S04n470:295": "tadidaṃ tathāgatenādya saṃprakāśitamiti ||",
  "S04n470:296": "atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata—",
  "S04n470:297": "maitrībalaṃ co sada darśayantaḥ",
  "S04n470:298": "kṛpāyamāṇaḥ sada sarvasattvān |",
  "S04n470:299": "prakāśayeddharmamimevarūpaṃ",
  "S04n470:300": "sūtraṃ viśiṣṭaṃ sugatehi varṇitam ||45 ||",
  "S04n470:301": "gṛhastha ye pravrajitāśca ye syu-",
  "S04n470:302": "ratha bodhisattvāstada kāli paścime |",
  "S04n470:303": "sarveṣu maitrībala so hi darśayī",
  "S04n470:304": "mā haiva kṣepsyanti śruṇitva dharmam ||46 ||",
  "S04n470:305": "ahaṃ tu bodhimanuprāpuṇitvā",
  "S04n470:306": "yadā sthito bheṣyi tathāgatatve |",
  "S04n470:307": "tato upāneṣyi upāyi sthitvā",
  "S04n470:308": "saṃśrāvayiṣye imamagrabodhim ||47 ||",
  "S04n470:309": "yathāpi rājā balacakravartī",
  "S04n470:310": "yodhāna dadyādvividhaṃ hiraṇyam |",
  "S04n470:311": "hastīṃśca aśvāṃśca rathān padātīn",
  "S04n470:312": "nagarāṇi grāmāṃśca dadāti tuṣṭaḥ ||48 ||",
  "S04n470:313": "keṣāṃci hastābharaṇāni prīto",
  "S04n470:314": "dadāti rūpyaṃ ca suvarṇasūtram |",
  "S04n470:315": "muktāmaṇiṃ śaṅkhaśilāpravālaṃ",
  "S04n470:316": "vividhāṃśca dāsān sa dadāti prītaḥ ||49 ||",
  "S04n470:317": "yadā tu so uttamasāṃhasena",
  "S04n470:318": "vismāpito kenaci tatra bhoti |",
  "S04n470:319": "vijñāya āścaryamidaṃ kṛtaṃ ti",
  "S04n470:320": "mukuṭaṃ sa muñcitva maṇiṃ dadāti ||50 ||",
  "S04n470:321": "tathaiva buddho ahu dharmarājā",
  "S04n470:322": "kṣāntībalaḥ prajñaprabhūtakośaḥ |",
  "S04n470:323": "dharmeṇa śāsāmimu sarvalokaṃ",
  "S04n470:324": "hitānukampī karūṇāyamānaḥ ||51 ||",
  "S04n470:325": "sattvāṃśca dṛṣṭvātha vihanyamānān",
  "S04n470:326": "bhāṣāmi sūtrāntasahasrakoṭyaḥ |",
  "S04n470:327": "parākramaṃ jāniya teṣa prāṇināṃ",
  "S04n470:328": "ye śuddhasattvā iha kleśaghātinaḥ ||52 ||",
  "S04n470:329": "atha dharmarājāpi mahābhiṣaṭkaḥ",
  "S04n470:330": "paryāyakoṭīśata bhāṣamāṇaḥ |",
  "S04n470:331": "jñātvā ca sattvān balavantu jñānī",
  "S04n470:332": "cūḍāmaṇiṃ vā ima sūtra deśayī ||53 ||",
  "S04n470:333": "imu paścimu loki vadāmi sūtraṃ",
  "S04n470:334": "sūtrāṇa sarveṣa mamāgrabhūtam |",
  "S04n470:335": "saṃrakṣitaṃ me na ca jātu proktaṃ",
  "S04n470:336": "taṃ śrāvayāmyadya śṛṇotha sarve ||54 ||",
  "S04n470:337": "catvāri dharmā imi evarūpāḥ",
  "S04n470:338": "mayi nirvṛte ye ca niṣevitavyāḥ |",
  "S04n470:339": "ye cārthikā uttamamagrabodhau",
  "S04n470:340": "vyāpāraṇaṃ ye ca karonti mahyam ||55 ||",
  "S04n470:341": "na tasya śoko na pi cāntarāyo",
  "S04n470:342": "daurvarṇikaṃ nāpi gilānakatvam |",
  "S04n470:343": "na ca cchavī kṛṣṇika tasya bhoti",
  "S04n470:344": "na cāpi hīne nagarasmi vāsaḥ ||56 ||",
  "S04n470:345": "priyadarśano'sau satataṃ maharṣī |",
  "S04n470:346": "tathāgato vā yatha pūjya bhoti |",
  "S04n470:347": "upasthāyakāstasya bhavanti nityaṃ",
  "S04n470:348": "ye devaputrā daharā bhavanti ||57 ||",
  "S04n470:349": "na tasya śastraṃ na viṣaṃ kadācit",
  "S04n470:350": "kāye krame nāpi ca daṇḍaloṣṭam |",
  "S04n470:351": "saṃmīlitaṃ tasya mukhaṃ bhaveya",
  "S04n470:352": "yo tasya ākrośamapī vadeyā ||58 ||",
  "S04n470:353": "so bandhubhūto bhavatīha prāṇinā-",
  "S04n470:354": "mālokajāto vicarantu medinīm |",
  "S04n470:355": "timiraṃ haranto bahuprāṇakoṭināṃ",
  "S04n470:356": "yo sūtradhāre imu nirvṛte mayi ||59 ||",
  "S04n470:357": "supinasmi so paśyati bhadrarūpaṃ",
  "S04n470:358": "bhikṣūṃśca so paśyati bhikṣuṇīśca |",
  "S04n470:359": "sihāsanasthaṃ ca tathātmabhāvaṃ",
  "S04n470:360": "dharmaṃ prakāśentu bahuprakāram ||60 ||",
  "S04n470:361": "devāṃśca yakṣān yatha gaṅgāvālikā",
  "S04n470:362": "asurāṃśca nāgāṃśca bahuprakārān |",
  "S04n470:363": "teṣāṃ ca so bhāṣati agradharmaṃ",
  "S04n470:364": "supinasmi sarveṣa kṛtāñjalīnām ||61 ||",
  "S04n470:365": "tathāgataṃ so supinasmi paśyati",
  "S04n470:366": "deśenta dharmaṃ bahuprāṇikoṭinām |",
  "S04n470:367": "raśmīsahasrāṇi pramuñcamānaṃ",
  "S04n470:368": "valgusvaraṃ kāñcanavarṇanātham ||62 ||",
  "S04n470:369": "so cā tahī bhoti kṛtāñjalisthito",
  "S04n470:370": "abhiṣṭuvanto dvipaduttamaṃ munim |",
  "S04n470:371": "so cā jino bhāṣati agradharmaṃ",
  "S04n470:372": "caturṇa parṣāṇa mahābhiṣaṭūkaḥ ||63 ||",
  "S04n470:373": "so ca prahṛṣṭo bhavatī śruṇitvā",
  "S04n470:374": "prāmodyajātaśca karoti pūjām |",
  "S04n470:375": "supine ca so dhāraṇi prāpuṇoti",
  "S04n470:376": "avivartiyaṃ jñāna spṛśitva kṣipram ||64 ||",
  "S04n470:377": "jñātvā ca so āśayu lokanātha-",
  "S04n470:378": "staṃ vyākarotī puruṣarṣabhatve |",
  "S04n470:379": "kulaputra tvaṃ pīha anuttaraṃ śivaṃ",
  "S04n470:380": "spṛśiṣyasi jñānamanāgate'dhvani ||65 ||",
  "S04n470:381": "tavāpi kṣetraṃ vipulaṃ bhaviṣyati",
  "S04n470:382": "parṣāśca catvāri yathaiva mahyam |",
  "S04n470:383": "śroṣyanti dharmaṃ vipulaṃ anāsravaṃ",
  "S04n470:384": "sagauravā bhūtva kṛtāñjalī ca ||66 ||",
  "S04n470:385": "punaśca so paśyati ātmabhāvaṃ",
  "S04n470:386": "bhāventa dharmaṃ girikandareṣu |",
  "S04n470:387": "bhāvitva dharmaṃ ca spṛśitva dharmatāṃ",
  "S04n470:388": "samādhi so labdhu jinaṃ ca paśyati ||67 ||",
  "S04n470:389": "suvarṇavarṇaṃ śatapuṇyalakṣaṇaṃ",
  "S04n470:390": "supinasmi dṛṣṭvā ca śṛṇoti dharmam |",
  "S04n470:391": "śrutvā ca taṃ parṣadi saṃprakāśayī",
  "S04n470:392": "supino khu tasyo ayamevarūpaḥ ||68 ||",
  "S04n470:393": "svapne'pi sarvaṃ prajahitva rājya-",
  "S04n470:394": "mantaḥpuraṃ jñātigaṇaṃ tathaiva |",
  "S04n470:395": "abhiniṣkramī sarva jahitva kāmā-",
  "S04n470:396": "nupasaṃkramī yena ca bodhimaṇḍam ||69 ||",
  "S04n470:397": "siṃhāsane tatra niṣīdiyāno",
  "S04n470:398": "drumasya mūle tahi bodhiarthikaḥ |",
  "S04n470:399": "divasāna saptāna tathātyayena",
  "S04n470:400": "anuprāpsyate jñānu tathāgatānām ||70 ||",
  "S04n470:401": "bodhiṃ ca prāptastatu vyutthahitvā",
  "S04n470:402": "pravartayī cakramanāsravaṃ hi |",
  "S04n470:403": "caturṇa parṣāṇa sa dharma deśayī",
  "S04n470:404": "acintiyā kalpasahasrakoṭyaḥ ||71 ||",
  "S04n470:405": "prakāśayitvā tahi dharma nāsravaṃ",
  "S04n470:406": "nirvāpayitvā bahu prāṇikoṭyaḥ |",
  "S04n470:407": "nirvāyatī hetukṣaye va dīpaḥ",
  "S04n470:408": "supino ayaṃ so bhavatevarūpaḥ ||72 ||",
  "S04n470:409": "bahu ānuśaṃsāśca anantakāśca",
  "S04n470:410": "ye mañjughoṣā sada tasya bhonti |",
  "S04n470:411": "yo paścime kāli iamamagradharmaṃ",
  "S04n470:412": "sūtraṃ prakāśeya mayā sudeśitam ||73 ||",
  "S04n470:413": "ityāryasaddharmapuṇḍarīke dharmaparyāye sukhavihāraparivarto nāma trayodaśamaḥ ||"
}