{
  "SA14n863:0": "prajñāpāramitāstotram",
  "SA14n863:1": "lakṣā bhagavatīkṛtam",
  "SA14n863:2": "om namaḥ śrīprajñāpāramitāyai",
  "SA14n863:3": "nirvikalpe namastubhyaṃ prajñāpāramite'mite |",
  "SA14n863:4": "yā tvaṃ sarvānavadyāṅgi niravadyairnirīkṣyase || 1 ||",
  "SA14n863:5": "ākāśamiva nirlepāṃ niṣprapañcāṃ nirakṣarām |",
  "SA14n863:6": "yastvāṃ paśyati bhāvena sa paśyati tathāgatam || 2 ||",
  "SA14n863:7": "tava cārye guṇāḍhyāyā buddhasya ca jagadguroḥ |",
  "SA14n863:8": "na paśyantyantaraṃ santaścandracandrikayoriva || 3 ||",
  "SA14n863:9": "kṛpātmakāṃ prapadya tvāṃ buddhadharmapurassarām |",
  "SA14n863:10": "sukhenāyānti māhātmyamatulaṃ bhaktavatsale || 4 ||",
  "SA14n863:11": "sakṛdapyāśaye śuddhe yastvāṃ vidhivadīkṣyate |",
  "SA14n863:12": "tenāpi niyataṃ siddhiḥ prāpyate'moghadarśane || 5 ||",
  "SA14n863:13": "sarveṣāmapi vīrāṇāṃ parārthe niyatātmanām |",
  "SA14n863:14": "vyāpikā jagatīmenāṃ mātā tvamasi vatsalā || 6 ||",
  "SA14n863:15": "ye buddhā lokaguravaḥ putrāstava kṛpālavaḥ |",
  "SA14n863:16": "tena tvamasi kalyāṇi sarvasattvapitāmahī || 7 ||",
  "SA14n863:17": "sarvapāramitābhistvaṃ nirmalābhiraninditā |",
  "SA14n863:18": "candralekheva tārābhiranuprotā'si sarvataḥ || 8 ||",
  "SA14n863:19": "vineyajanamāsādya tatra tatra tathāgataiḥ |",
  "SA14n863:20": "bahurūpā tvamevaikā nānānāmabhirīkṣyase || 9 ||",
  "SA14n863:21": "prabhāṃ prāpyeva dīptāṃśoravaśyāyodavindavaḥ |",
  "SA14n863:22": "tvāṃ prāpya pralayaṃ yānti doṣāvādāśca vādinām || 10 ||",
  "SA14n863:23": "tvameva trāsajananī bālānāṃ bhīmadarśanā |",
  "SA14n863:24": "āśvāsajananī cāpi viduṣāṃ saumyadarśanā || 11 ||",
  "SA14n863:25": "yasya tvayyapyabhiṣvaṅgastvannāthasya na vidyate |",
  "SA14n863:26": "tasyāmba ! kathamanyatra rāgadveṣau bhaviṣyataḥ || 12 ||",
  "SA14n863:27": "nāgacchasi kutaścittvaṃ kutracinna ca gacchasi |",
  "SA14n863:28": "sthāneṣvapi ca sarveṣu vidvadbhirnopalabhyase || 13 ||",
  "SA14n863:29": "ye tvāmeva na paśyanti prapadyante ca bhāvataḥ |",
  "SA14n863:30": "prapadya ca vimucyante tadidaṃ mahadadbhutam || 14 ||",
  "SA14n863:31": "tvāmeva badhyate paśyannapaśyanna vibadhyate |",
  "SA14n863:32": "tvāmeva mucyate paśyannapaśyanna vimucyate || 15 ||",
  "SA14n863:33": "aho vismayanīyāsi gambhīrāsi yaśasvinī |",
  "SA14n863:34": "sudurbodhāsi māyeva dṛśyase na ca dṛśyase || 16 ||",
  "SA14n863:35": "buddhaiḥ pratyekabuddhaiśca śrāvakaiśca niṣevite |",
  "SA14n863:36": "mārgastvameko mokṣasya nāstyanya iti niścayaḥ || 17 ||",
  "SA14n863:37": "vyavahāraṃ puraskṛtya prajñaptyartha śarīriṇām |",
  "SA14n863:38": "kṛpayā lokanāthaistvamucyase ca na cocyase || 18 ||",
  "SA14n863:39": "śaktaḥ kastvāmiha stotuṃ nirnimittāṃ nirañjanām |",
  "SA14n863:40": "sarveṣāṃ viṣayātītā yā tvaṃ kvacidaniśritā || 19 ||",
  "SA14n863:41": "satyevamapi saṃvṛtyā vākyārthairvayamīdṛśaiḥ |",
  "SA14n863:42": "tvāmastutyāmapi stutvā tuṣṭuvantaḥ sunirvṛtāḥ || 20 ||",
  "SA14n863:43": "prajñāpāramitāṃ stutvā yanmayopacitaṃ śubham |",
  "SA14n863:44": "tenāstvāśu jagat kṛtsnaṃ prajñāpāraparāyaṇam || 21 ||",
  "SA14n863:45": "śrīlakṣābhagavatī kṛtaṃ prajñāpāramitāstotraṃ samāptam |"
}