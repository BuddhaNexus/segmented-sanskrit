{
  "SA10n1039:0": "25",
  "SA10n1039:1": "nirvāṇaparīkṣā pañcaviṃśatitamaṃ prakaraṇam |",
  "SA10n1039:2": "yadi śūnyamidaṃ sarvamudayo nāsti na vyayaḥ |",
  "SA10n1039:3": "prahāṇādvā nirodhādvā kasya nirvāṇamiṣyate ||1 ||",
  "SA10n1039:4": "yadyaśūnyamidaṃ sarvamudayo nāsti na vyayaḥ |",
  "SA10n1039:5": "prahāṇādvā nirodhādvā kasya nirvāṇamiṣyate ||2 ||",
  "SA10n1039:6": "aprahīṇamasaṃprāptamanucchinnamaśāśvatam |",
  "SA10n1039:7": "aniruddhamanutpannametannirvāṇamucyate ||3 ||",
  "SA10n1039:8": "bhāvastāvanna nirvāṇaṃ jarāmaraṇalakṣaṇam |",
  "SA10n1039:9": "prasajyetāsti bhāvo hi na jarāmaraṇaṃ vinā ||4 ||",
  "SA10n1039:10": "bhāvaśca yadi nirvāṇaṃ nirvāṇaṃ saṃskṛtaṃ bhavet |",
  "SA10n1039:11": "nāsaṃskṛto hi vidyate bhāvaḥ kvacana kaścana ||5 ||",
  "SA10n1039:12": "bhāvaśca yadi nirvāṇamanupādāya tatkatham |",
  "SA10n1039:13": "nirvāṇaṃ nānupādāya kaścid bhāvo hi vidyate ||6 ||",
  "SA10n1039:14": "yadi bhāvo na nirvāṇamabhāvaḥ kiṃ bhaviṣyati |",
  "SA10n1039:15": "nirvāṇaṃ yatra bhāvo na nābhāvastatra vidyate ||7 ||",
  "SA10n1039:16": "yadyabhāvaśca nirvāṇamanupādāya tatkatham |",
  "SA10n1039:17": "nirvāṇaṃ na hyabhāvo'sti yo'nupādāya vidyate ||8 ||",
  "SA10n1039:18": "ya ājavaṃjavībhāva upādāya pratītya va |",
  "SA10n1039:19": "so'pratītyānupādāya nirvāṇamupadiśyate ||9 ||",
  "SA10n1039:20": "prahāṇaṃ cābravīcchāstā bhavasya vibhavasya ca |",
  "SA10n1039:21": "tasmānna bhāvo nābhāvo nirvāṇamiti yujyate ||10 ||",
  "SA10n1039:22": "bhavedabhāvo bhāvaśca nirvāṇamubhayaṃ yadi |",
  "SA10n1039:23": "bhavedabhāvo bhāvaśca mokṣastacca na yujyate ||11 ||",
  "SA10n1039:24": "bhavedabhāvo bhāvaśca nirvāṇamubhayaṃ yadi |",
  "SA10n1039:25": "nānupādāya nirvāṇamupādāyobhayaṃ hi tat ||12 ||",
  "SA10n1039:26": "bhavedabhāvo bhāvaśca nirvāṇamubhayaṃ katham |",
  "SA10n1039:27": "asaṃskṛtaṃ ca nirvāṇaṃ bhāvābhāvau ca saṃskṛtau ||13 ||",
  "SA10n1039:28": "bhavedabhāvo bhāvaśca nirvāṇe ubhayaṃ katham |",
  "SA10n1039:29": "[tayorekatra nāstitvamālokatamasoryathā] ||14 ||",
  "SA10n1039:30": "naivābhāvo naiva bhāvo nirvāṇamiti yāñjanā |",
  "SA10n1039:31": "abhāve caiva bhāve ca sā siddhe sati sidhyati ||15 ||",
  "SA10n1039:32": "naivābhāvo naiva bhāvo nirvāṇaṃ yadi vidyate |",
  "SA10n1039:33": "naivābhāvo naiva bhāva iti kena tadajyate ||16 ||",
  "SA10n1039:34": "paraṃ nirodhādbhagavān bhavatītyeva nohyate |",
  "SA10n1039:35": "na bhavatyubhayaṃ ceti nobhayaṃ ceti nohyate ||17 ||",
  "SA10n1039:36": "tiṣṭhamāno'pi bhagavān bhavatītyeva nohyate |",
  "SA10n1039:37": "na bhavatyubhayaṃ ceti nobhayaṃ ceti nohyate ||18 ||",
  "SA10n1039:38": "na saṃsārasya nirvāṇātkiṃcidasti viśeṣaṇam |",
  "SA10n1039:39": "na nirvāṇasya saṃsārātkiṃcidasti viśeṣaṇam ||19 ||",
  "SA10n1039:40": "nirvāṇasya ca yā koṭiḥ koṭiḥ saṃsaraṇasya ca |",
  "SA10n1039:41": "na tayorantaraṃ kiṃcitsumūkṣmamapi vidyate ||20 ||",
  "SA10n1039:42": "paraṃ nirodhādantādyāḥ śāśvatādyāśca dṛṣṭayaḥ |",
  "SA10n1039:43": "nirvāṇamaparāntaṃ ca pūrvāntaṃ ca samāśritāḥ ||21 ||",
  "SA10n1039:44": "śūnyeṣu sarvadharmeṣu kimanantaṃ kimantavat |",
  "SA10n1039:45": "kimanantamantavacca nānantaṃ nāntavacca kim ||22 ||",
  "SA10n1039:46": "kiṃ tadeva kimanyatkiṃ śāśvataṃ kimaśāśvatam |",
  "SA10n1039:47": "aśāśvataṃ śāśvataṃ ca kiṃ vā nobhayamapyataḥ ||23 ||",
  "SA10n1039:48": "sarvopalambhopaśamaḥ prapañcopaśamaḥ śivaḥ |",
  "SA10n1039:49": "na kvacitkasyacitkaściddharmo buddhena deśitaḥ ||24 ||"
}