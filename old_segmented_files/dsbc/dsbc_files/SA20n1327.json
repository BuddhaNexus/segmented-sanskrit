{
  "SA20n1327:0": "ādhāraniṣṭhāyogasthānam",
  "SA20n1327:1": "upapattipaṭalam",
  "SA20n1327:2": "samāsato bodhisattvānāṃ pañcavidhā upapattiḥ sarvatraṃ sarvavihāreṣu ca sarveṣāñca bodhisattvānāmanavadyā parvasattvahitasukhāya |",
  "SA20n1327:3": "īti-saṃśamanī tatsabhāgānuvartanī mahattvopapattirādhipatyopapattiścaramā copapattiḥ |",
  "SA20n1327:4": "tatreti-saṃśamanī upapattiḥ katamā |",
  "SA20n1327:5": "iha bodhisattvo durbhikṣeṣu kṛcchreṣu mahākāntāreṣu kāleṣu praṇidhāya sattvānāmalpakṛcchreṇa yātrānimittaṃ mahāmatsyādiyoniṣūpapadyate |",
  "SA20n1327:6": "vipuleṣvātmabhāveṣu yatropapannaḥ kṛtsnaṃ jagatsvamāṃsena santarpayati |",
  "SA20n1327:7": "vyādhibahuleṣu ca sattveṣu praṇidhāya siddhavidyādhara-mahāvaidyātmabhāvaṃ parigṛhṇāti teṣāṃ vyādhīnāṃ praśamāya |",
  "SA20n1327:8": "bhṛśa -paracakropadraveṣu ca sattveṣu balavān bhūmipatirbhavati dharmeṇa śamenopāyakauśalyena paracakropadravapraśamanārthaṃ paraspara-viruddheṣu ca sattveṣvādeyavacano bhavati sandhikriyāyai vairāśayaprahāṇāya ca |",
  "SA20n1327:9": "daṇḍabandhanacitrapīḍāpravṛtteṣu ca prajānāṃ rājasu teṣāmeva sattvopadravāṇāṃ prahāṇāya tadrūpeṣu rājakuleṣūpapadyate |",
  "SA20n1327:10": "rājā ca dhārmiko bhavati sattvānukampaḥ |",
  "SA20n1327:11": "ye ca sattvā mithyādṛṣṭayaśca pāpakāriṇaśca kasmiṃściddevāyatane'dhimuktāḥ teṣāmanukampayā mithyādṛṣṭiduściritaprahāṇāya tasmindevāyatane upapadyate |",
  "SA20n1327:12": "praṇidhānavaśitābalābhyāñca iyamupapattiranukampā-pūrvikā aprameyā veditavyā vistaranirdeśatastāsu tāsu vicitrāsu yoniṣu tiryagyonyupapanneṣu sattveṣu samāsa-nirdeśastvayamāśayaḥ |",
  "SA20n1327:13": "tatsabhāgānuvartinī upapattiḥ katamā |",
  "SA20n1327:14": "iha bodhisattvaḥ praṇidhāya vā vaśitāprāptito vā vicitreṣu tiryagyonyupapanneṣu sattveṣu devanāgayakṣāsurādiṣu cānyonyadrugdha viruddheṣu tathā mithyādṛṣṭikeṣu brāhmaṇeṣu tathā duścaritacāriṣu tat ājīveṣu tadabhirateṣu tathākāmeṣvatyarthādhyavasiteṣu kāmādhimukteṣu [sattveṣu] teṣāṃ sattvānāṃ sabhā [gatā] yāmupapadyate prāmukhyena tasya doṣasya vinivartanārtham |",
  "SA20n1327:15": "sa pramukho bhūtvā yatte sattvāḥ samudācaranti tadasā na samudācaranti |",
  "SA20n1327:16": "yatte na samudācaranti kuśalaṃ tadasau samudācarati |",
  "SA20n1327:17": "kuśalasamudācārāya caiṣāṃ dharmaṃ deśayati |",
  "SA20n1327:18": "te tayā [ca] dharmadeśanayā [tayā] ca visabhāgasamudācāratayā tebhyo doṣebhyastenopāyakauśalyena vinivartante |",
  "SA20n1327:19": "iyamapyupapattiprameyā pūrvavadveditavyā |",
  "SA20n1327:20": "tatra mahattvopapattiḥ katamā |",
  "SA20n1327:21": "iha bodhisattvaḥ prakṛtyaivaupapadyamānaḥ sarvalokaprativiśiṣṭamāyurvarṇakulaiśvaryādi-vipākamabhinirvartayati |",
  "SA20n1327:22": "tena ca vipākena yathoktaṃ svaparārthapaṭale karma karoti |",
  "SA20n1327:23": "sāpyupapattirbodhisattvasyāprameyā tāsu tāsu yoniṣu veditavyā |",
  "SA20n1327:24": "tatra katamā bodhisattvasyādhipatyopapattiḥ |",
  "SA20n1327:25": "yā bodhisattvasya prathamaṃ pramuditavihāramupādāya yāvaddaśamādvihārādupapattirvarṇitā sā'syādhipattyopapattirityucyate |",
  "SA20n1327:26": "jambūdvīpeśvaratvamupādāya yāvanmaheśvaratvādakaniṣṭhānatikramya sarvopapattyāyatanapraviṣṭaṃ yatra",
  "SA20n1327:27": "paramavihāraprāptā eva bodhisattvā upapadyante |",
  "SA20n1327:28": "teṣāṃ hi tat karmādhipatyena nirvṛttam |",
  "SA20n1327:29": "tatra caramā bodhisattvopapattiḥ katamā |",
  "SA20n1327:30": "yasyāmupapattau paripūrṇabodhisambhārī bodhisattvaḥ purohitakule vā rājakule vā upapadyānuttarāñca samyaksaṃbodhimabhisaṃbudhyate |",
  "SA20n1327:31": "sarvañca buddhakārya karoti |",
  "SA20n1327:32": "iyamupapattiścaramā paścimametyucyate |",
  "SA20n1327:33": "ye kecid bodhisattvā atītānāgatapratyutpanneṣvadhvasu śubhāsu bhadrāsu kalyāṇāsu upapattiṣūpapannā upapatsyante upapadyante ca sarve te āsveva pañcasu |",
  "SA20n1327:34": "nāta uttari nāto bhūyaḥ sthāpayitvā bālabhūmyupapattīḥ |",
  "SA20n1327:35": "tathā hi vijñairbodhisattvaiḥ upapattaya etāḥ pañcābhipretāḥ |",
  "SA20n1327:36": "tāḥ khalvetā upapattayo mahābodhiphalāḥ |",
  "SA20n1327:37": "yā āśritya bodhisattvāḥ kṣipramanuttarāṃ samyaksaṃbodhimabhisaṃbudhyante |",
  "SA20n1327:38": "iti bodhisattvabhūmāvādhāre niṣṭhe yogasthāne prathamamapapattipaṭalam |"
}