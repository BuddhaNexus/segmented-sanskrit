{
  "S03n241:0": "18. aputra-jātakam",
  "S03n241:1": "śīlapraśamapratipakṣasaṃbādhaṃ gārhasthyamityevamātmakāmā na rocayante |",
  "S03n241:2": "tadyathānuśrūyate-",
  "S03n241:3": "bodhisattvaḥ kila kasmiṃścidibhyakule ślāghanīyavṛttacāritrasaṃpanne prārthanīyasaṃbandhe kulodbhavānāṃ nipānabhūte śramaṇabrāhmaṇānāṃ kośakoṣṭhāgāranirviśeṣe mitrasvajanānāmabhigamanīye kṛpaṇavanīpakānāmupajīvye śilpijanasyāspadabhūte lakṣmyā dattānugrahasatkāre rājño lokābhisaṃmate janma pratilebhe |",
  "S03n241:4": "sa kālānāmatyayenābhivṛddhaḥ kṛtaśramo lokābhimateṣu vidyāsthāneṣvaparokṣabuddhirvividhavikalpāśrayāsu kalāsu jananayanakāntena ca vapuṣā dharmāvirodhinyā ca lokajñatayā svajana iva lokasya hṛdayeṣu paryavartata |",
  "S03n241:5": "na hi svajana ityeva svajano bahu manyate |",
  "S03n241:6": "jano vā jana ityeva svajanād dṛśyate'nyathā ||1 ||",
  "S03n241:7": "guṇadoṣābhimarśāttu bahumānāvamānayoḥ |",
  "S03n241:8": "vrajatyāspadatāṃ lokaḥ svajanasya janasya vā ||2 ||",
  "S03n241:9": "kṛtapravrajyāparicayatvāttu tasya mahāsattvasya",
  "S03n241:10": "paryeṣṭiduḥkhānugatāṃ viditvā gṛhasthatāṃ dharmavirodhinīṃ ca |",
  "S03n241:11": "sukhodayatvaṃ ca tapovanānāṃ na gehasaukhyeṣu manaḥ sasañje ||3 ||",
  "S03n241:12": "sa mātāpitroḥ kālakriyayā saṃvignahṛdayastamanekaśatasahasrasaṃkhyaṃ gṛhavibhavasāraṃ mitrasvajanakṛpaṇaśramaṇabrāhmaṇebhyo yathārhamatisṛjya pravavrāja |",
  "S03n241:13": "so'nupūrveṇa grāmanagaranigamarāṣṭrarājadhānīṣvanuvicarannanyatamanagaramupaśritya kasmiṃścidvanaprasthe nivasati sma |",
  "S03n241:14": "sa dhyānaguṇābhyāsāt sātmībhūtenākṛtakenendriyaprasādena śrutihṛdayāhlādinā ca vidvattāsūcakenānutsiktena vigatalābhāśākārpaṇyadainyena vinayaujasvinā yathārhamadhuropacārasauṣṭhavena dharmādharmavibhāganipuṇena ca vacasā pravrajitācāraśībharayā (ca)",
  "S03n241:15": "sajjaneṣṭayā ceṣṭayā tatrābhilakṣito babhūva |",
  "S03n241:16": "kautūhalinā ca janena samupalabdhakulapravrajyākramaḥ suṣṭhutaraṃ lokasaṃmatastatrābhūt |",
  "S03n241:17": "ādeyataratāṃ yānti kularūpaguṇād guṇāḥ |",
  "S03n241:18": "āśrayātiśayeneva candrasya kiraṇāṅkarāḥ ||4 ||",
  "S03n241:19": "athāsya tatrābhigamanamupalabhya pitṛvayasyaḥ samabhigamya cainaṃ guṇabahumānāt kuśalaparipraśnapūrvakaṃ cāsmai nivedyātmānaṃ pitṛvayasyatāṃ ca saṃkathāprastāvāgatamenaṃ snehāduvāca-cāpalamiva khalvidamanuvartitaṃ bhadantenānapekṣya kulavaṃśamasmin vayasi pravrajatā |",
  "S03n241:20": "ārādhyate satpratipattimadbhirdharmo yadāyaṃ bhavane vane vā |",
  "S03n241:21": "śrīmanti hitvā bhavanānyatastvaṃ kasmādaraṇyeṣu matiṃ karoṣi ||5 ||",
  "S03n241:22": "paraprasādārjitabhaikṣavṛttiragaṇyamānaḥ khalavajjanena |",
  "S03n241:23": "kucelabhṛdbandhusuhṛdvihīno vanāntabhūmāvapaviddhakāyaḥ ||6 ||",
  "S03n241:24": "mūrtaṃ daridratvamivopaguhya kathaṃ nu śokasya vaśaṃ prayāsi |",
  "S03n241:25": "imāmavasthāṃ hi tavekṣamāṇā dviṣo'pi bāṣpāpihitekṣaṇāḥ syuḥ ||7 ||",
  "S03n241:26": "tadehi pitryaṃ bhavanaṃ tavedaṃ śrutārthasāraṃ bhavatāpi nūnam |",
  "S03n241:27": "saṃpādayethā nivasaṃstvamatra dharmaṃ ca satputramanorathaṃ ca ||8 ||",
  "S03n241:28": "lokapravādaḥ khalvapi caiṣaḥ-",
  "S03n241:29": "parakarmakarasyāpi sve nipānasukhā gṛhāḥ |",
  "S03n241:30": "kiṃ punaḥ sukhasaṃprāptāḥ samṛddhijvalitaśriyaḥ ||9 ||",
  "S03n241:31": "atha bodhisattvaḥ pravivekasukhāmṛtarasaparibhāvitamatistatpravaṇahṛdayaḥ samupalabdhaviśeṣo gṛhavanavāsayoḥ kāmopabhoganimantraṇāyāṃ tṛpta iva bhojanakathāyāmasukhāyamāna uvāca-",
  "S03n241:32": "idaṃ snehodgatatvātte kāmamalpātyayaṃ vacaḥ |",
  "S03n241:33": "sukhasaṃjñāṃ tu mā kārṣīḥ kadācidgṛhacārake ||10 ||",
  "S03n241:34": "gārhasthyaṃ mahadasvāsthyaṃ sadhanasyādhanasya vā |",
  "S03n241:35": "ekasya rakṣaṇāyāsāditarasyārjanaśramāt ||11 ||",
  "S03n241:36": "yatra nāma sukhaṃ naiva sadhanasyādhanasya vā |",
  "S03n241:37": "tatrābhiratisaṃmohaḥ pāpasyaiva phalodayaḥ ||12 ||",
  "S03n241:38": "yadapi ceṣṭaṃ gṛhasthenāpi śakyamayamārādhayituṃ dharma iti kāmamevametat |",
  "S03n241:39": "atiduṣkaraṃ tu me pratibhāti dharmapratipakṣasaṃbādhatvācchramabāhulyācca gṛhasya |",
  "S03n241:40": "paśyatu bhavān |",
  "S03n241:41": "gṛhā nānīhamānasya na caivāvadato mṛṣā |",
  "S03n241:42": "na cānikṣiptadaṇḍasya pareṣāmanikurvataḥ ||13 ||",
  "S03n241:43": "tadayaṃ gṛhasukhāvabaddhahṛdayastatsādhanodyatamatirjanaḥ |",
  "S03n241:44": "yadi dharmamupaiti nāsti gehamatha gehābhimukhaḥ kuto'sya dharmaḥ |",
  "S03n241:45": "praśamaikaraso hi dharmamārgo gṛhasiddhiśca parākramakrameṇa ||14 ||",
  "S03n241:46": "iti dharmavirodhadūṣitatvād gṛhavāsaṃ ka ivātmavān bhajeta |",
  "S03n241:47": "paribhūya sukhāśayā hi dharmaṃ niyamo nāsti sukhodayaprasiddhau ||15 ||",
  "S03n241:48": "niyataṃ ca yaśaḥparābhavaḥ syādanutāpo manasaśca durgatiśca |",
  "S03n241:49": "iti dharmavirodhinaṃ bhajante na sukhopāyamapāyavannayajñāḥ ||16 ||",
  "S03n241:50": "api ca, sukho gṛhavāsa iti śraddhāgamyamidaṃ me pratibhāti |",
  "S03n241:51": "niyatārjanarakṣaṇādiduḥkhe vadhabandhavyasanaikalakṣyabhūte |",
  "S03n241:52": "nṛpaterapi yatra nāsti tṛptirvibhavaistoyanidherivāmbuvarṣaiḥ ||17 ||",
  "S03n241:53": "sukhamatra kutaḥ kathaṃ kadā vā parikalpapraṇayaṃ na cedupaiti |",
  "S03n241:54": "viṣayopaniveśane'pi mohād vraṇakaṇḍūyanavatsukhābhimānaḥ ||18 ||",
  "S03n241:55": "bāhulyena ca khalu bravīmi-",
  "S03n241:56": "prāyaḥ samṛddhyā madameti gehe mānaṃ kulenāpi balena darpam |",
  "S03n241:57": "duḥkhena roṣaṃ vyasanena dainyaṃ tasminkadā syātpraśamāvakāśaḥ ||19 ||",
  "S03n241:58": "ataśca khalvahamatrabhavantamanunayāmi-",
  "S03n241:59": "madamānamohabhujagopalayaṃ praśamābhirāmasukhavipralayam |",
  "S03n241:60": "ka ivāśrayedabhimukhaṃ vilayaṃ bahutīvraduḥkhanilayaṃ nilayam ||20 ||",
  "S03n241:61": "saṃtuṣṭajanagehe tu praviviktasukhe vane |",
  "S03n241:62": "prasīdati yathā cetastridive'pi tathā kutaḥ ||21 ||",
  "S03n241:63": "paraprasādārjitavṛttirapyato rame vanānteṣu kucelasaṃvṛtaḥ |",
  "S03n241:64": "adharmamiśraṃ tu sukhaṃ na kāmaye viṣeṇa saṃpṛktamivānnamātmavān ||22 ||",
  "S03n241:65": "ityavagamitamatiḥ sa tena pitṛvayasyo hṛdayagrāhakeṇa vacasā bahumānameva tasminmahāsattve satkāraprayogaviśeṣeṇa pravedayāmāsa |",
  "S03n241:66": "tadevaṃ śīlapraśamapratipakṣasaṃbādhaṃ gārhasthyamityevamātmakāmāḥ parityajantīti |",
  "S03n241:67": "labdhāsvādāḥ praviveke,",
  "S03n241:68": "na kāmeṣvāvartanta iti pravivekaguṇakathāyāmapyupaneyam |",
  "S03n241:69": "ityaputra-jātakamaṣṭādaśam |"
}