{
  "SA11n1129:0": "smṛtyupasthānaparicchedaḥ trayodaśaḥ |",
  "SA11n1129:1": "evaṃ karmaṇyacittaḥ smṛtyupasthānānyavataret |",
  "SA11n1129:2": "tatra aśubhaprastāvena kāyasmṛtyupasthānamuktam |",
  "SA11n1129:3": "tadeva ca bhedaleśena dharmasaṃgītisūtre'bhihitam-",
  "SA11n1129:4": "punaraparaṃ kulaputra bodhisattva evaṃ kāye smṛtimupasthāpayati- ayaṃ kāyaḥ pādapādāṅgulijaṅghorutrikodaranābhipṛṣṭhavaṃśahṛdayapārśvapārśvakāhastakalācībāhvaṃsagrīvāhanulalāṭaśiraḥkapāla-mātrasamūhaḥ karmabhavakārakopacito nānākleśasaṃkalpavikalpaśatasahastrāṇāmāvāsabhūtaḥ |",
  "SA11n1129:5": "bahūni cātra dravyāṇi samavahitāni |",
  "SA11n1129:6": "yaduta keśaromanakhadantāsthicarmapiśitavapāsnāyumedovasālasīkāyakṛnmūtrapurīṣāmāśayarudhirakheṭapittapūya-siṅghāṇakamastakaluṅgāni |",
  "SA11n1129:7": "evaṃ bahudravyasamūhaḥ |",
  "SA11n1129:8": "tatko'tra kāyaḥ?",
  "SA11n1129:9": "tasya pratyavekṣamāṇasyaivaṃ bhavati- ākāśasamo'yaṃ kāyaḥ |",
  "SA11n1129:10": "sa ākāśavat kāye smṛtimupasthāpayati,",
  "SA11n1129:11": "sarvametadākāśamiti paśyati |",
  "SA11n1129:12": "tasya kāyaparijñānahetorna bhūyaḥ kkacitsmṛtiḥ prasarati,",
  "SA11n1129:13": "na visarati,",
  "SA11n1129:14": "na pratisaratīti ||",
  "SA11n1129:15": "punaruktam- ayaṃ kāyo na pūrvāntādāgato na parānte saṃkrānto na pūrvāntāparāntāvasthito'nyatrāsadviparyāsasaṃbhūtaḥ kārakavedakarahito nādyantamadhye pratiṣṭhitamūlaḥ,",
  "SA11n1129:16": "asvāmikaḥ,",
  "SA11n1129:17": "amamaḥ aparigrahaḥ |",
  "SA11n1129:18": "āgantukairvyavahriyate kāya iti,",
  "SA11n1129:19": "deha iti,",
  "SA11n1129:20": "bhoga iti,",
  "SA11n1129:21": "āśraya iti,",
  "SA11n1129:22": "śarīramiti,",
  "SA11n1129:23": "kuṇapa iti,",
  "SA11n1129:24": "āyatanamiti |",
  "SA11n1129:25": "asārako'yaṃ kāyo mātāpitṛśoṇitaśukrasaṃbhūto'śucipūtidurgandhasvabhāvo rāgadveṣamohabhayaviṣādataskarākulo nityaṃ śatanapatanabhedanavikiraṇavidhvaṃsanadharmā nānāvyādhiśatasahastranīta iti ||",
  "SA11n1129:26": "āryaratnacūḍe'pyāha- anityo batāyaṃ kāyo'cirasthitiko maraṇaparyavasāna iti jñātvā na kāyahetorviṣamayā jīvati |",
  "SA11n1129:27": "sāraṃ caivādatte |",
  "SA11n1129:28": "sa trīṇi sārāṇyādatte |",
  "SA11n1129:29": "katamāni trīṇi?",
  "SA11n1129:30": "kāyasāraṃ bhogasāraṃ jīvitasāraṃ ca |",
  "SA11n1129:31": "so'nityaḥ kāya iti sarvasattvānāṃ dāsatvaśiṣyatvamabhyupagamya kiṃkaraṇīyatāyai utsuko bhavati |",
  "SA11n1129:32": "anityaḥ kāya iti sarvakāyadoṣavaṅkaśāṭhayakuhanāṃ na karoti |",
  "SA11n1129:33": "anityaḥ kāya iti jīvitenāśvāsaprāpto jīvitahetorapi pāpaṃ karma na karoti |",
  "SA11n1129:34": "anityaḥ kāya iti bhogeṣu tṛṣṇādhyavasānaṃ na karoti |",
  "SA11n1129:35": "sarvasvaparityāgīva bhavatīti |",
  "SA11n1129:36": "punaraparaṃ kulaputra bodhisattvaḥ kāye kāyānudarśanasmṛtyupasthānaṃ bhāvayan sarvasattvakāyāṃstatra svakāya upanibadhnāti |",
  "SA11n1129:37": "evaṃ cāsya bhavati- sarvasattvakāyā mayā buddhakāyapratiṣṭhānapratiṣṭhitāḥ kartavyāḥ |",
  "SA11n1129:38": "yathā ca tathāgatakāye nāstravaḥ,",
  "SA11n1129:39": "sa tathā svakāyadharmatāṃ pratyavekṣate |",
  "SA11n1129:40": "so'nāstravadharmatākuśalaḥ sarvasattvakāyānapi tallakṣaṇāneva prajānātītyādi ||",
  "SA11n1129:41": "vīradattaparipṛcchāyāmapyuktam- yaduta ayaṃ kāyo anupūrvasamudāgato'nupūrvavināśo paramāṇusaṃcayaḥ śuṣira unnāmāvanāmī navavraṇamukharomakūpastrāvī valmīkavadāśīviṣanivāsaḥ |",
  "SA11n1129:42": "ajātaśatruḥ |",
  "SA11n1129:43": "markaṭavanmitradrohī |",
  "SA11n1129:44": "kumitravadvisaṃvādanātmakaḥ |",
  "SA11n1129:45": "phenapiṇḍavatprakṛtidurbalaḥ |",
  "SA11n1129:46": "udakabudbudavadutpannabhagnavilīnaḥ |",
  "SA11n1129:47": "marīcivadvipralambhātmakaḥ |",
  "SA11n1129:48": "kadalīvannibhujyamānāsārakaḥ |",
  "SA11n1129:49": "māyāvadvañcanātmakaḥ |",
  "SA11n1129:50": "rājavadājñābahulaḥ |",
  "SA11n1129:51": "śatruvadavatāraprekṣī |",
  "SA11n1129:52": "coravadaviśvasanīyaḥ |",
  "SA11n1129:53": "vadhyaghātakavadananuvītaḥ |",
  "SA11n1129:54": "amitravadahitaiṣī |",
  "SA11n1129:55": "vadhakavat prajñājīvitāntarāyakaraḥ |",
  "SA11n1129:56": "śūnyagrāmavadātmavirahitaḥ |",
  "SA11n1129:57": "kulālabhāṇḍavadbhedanaparyantaḥ |",
  "SA11n1129:58": "mūtoḍīvannānāśuciparipūrṇaḥ |",
  "SA11n1129:59": "medakasthālīvadaśucistrāvī ||",
  "SA11n1129:60": "peyālaṃ ||",
  "SA11n1129:61": "vraṇavaddhaṭṭanāsahiṣṇuḥ |",
  "SA11n1129:62": "śalyavattudanātmakaḥ |",
  "SA11n1129:63": "jīrṇagṛhavatpratisaṃskāradhāryaḥ |",
  "SA11n1129:64": "jīrṇayānapātravatpratisaṃskāravāhyaḥ |",
  "SA11n1129:65": "āmakumbhavadyatnānupālyaḥ peyālaṃ |",
  "SA11n1129:66": "nadītaṭavṛkṣaccalācalaḥ |",
  "SA11n1129:67": "mahānadīstrotovanmaraṇasamudraparyavasānaḥ |",
  "SA11n1129:68": "āgantukāgāravatsarvaduḥkhanivāsaḥ |",
  "SA11n1129:69": "anāthaśālāvadaparigṛhītaḥ |",
  "SA11n1129:70": "cārakapālavadutkocasādhyaḥ ||",
  "SA11n1129:71": "peyālaṃ bāladārakavatsatataparipālyaḥ ||",
  "SA11n1129:72": "punarāha-",
  "SA11n1129:73": "evaṃvidhaṃ kāyamacaukṣarāśiṃ rūpābhimānī bahu manyate yaḥ |",
  "SA11n1129:74": "prajñāyamānaḥ sa hi bālabuddhiḥ viṣṭhāghaṭaṃ yāti vahan vicetāḥ ||",
  "SA11n1129:75": "pūyaprakāraṃ vahate'sya nāsā vaktraṃ kugandhaṃ vahate sadā ca |",
  "SA11n1129:76": "cikkāstathākṣṇoḥ krimivacca jantoḥ kastatra rāgo bahumānatā vā ||",
  "SA11n1129:77": "aṅgāramādāya yathā hi bālo ghṛṣyedayaṃ yāsyati śuklabhāvam |",
  "SA11n1129:78": "yāti kṣayaṃ naiva tu śuklabhāvaṃ bālasya buddhirvitathābhimānā ||",
  "SA11n1129:79": "evaṃ hi yaścaukṣamatirmanuṣyaḥ caukṣaṃ kariṣye'hamidaṃ śarīram |",
  "SA11n1129:80": "sūdvartitaṃ tīrthaśatābhiṣiktaṃ yāti kṣayaṃ mṛtyuvaśādacaukṣam ||",
  "SA11n1129:81": "tathā- prabhaṅguraḥ prastravan bodhisattvena kāyaḥ pratyavekṣitavyo navavraṇamukhairyāvat |",
  "SA11n1129:82": "āvāso bodhisattvena kāyaḥ pratyavekṣitavyaḥ aśītikrimikulasahastrāṇām ||",
  "SA11n1129:83": "peyālaṃ ||",
  "SA11n1129:84": "parabhojano bodhisattvena kāyaḥ pratyavekṣitavyaḥ,",
  "SA11n1129:85": "vṛkaśṛgālaśvapiśitāśinām |",
  "SA11n1129:86": "yantropamo bodhisattvena kāyaḥ pratyavekṣitavyaḥ,",
  "SA11n1129:87": "asthisnāyuyantrasaṃghātavinibaddhaḥ |",
  "SA11n1129:88": "asvādhīno bodhisattvena kāyaḥ pratyavekṣitavyaḥ annapānasaṃbhūtaḥ ||",
  "SA11n1129:89": "iti vistaraḥ ||",
  "SA11n1129:90": "tatraiva jñeyam- vedanāsmṛtyupasthānaṃ tu yathā tāvadāryaratnacūḍasūtre- iha kulaputra bohisattvo vedanāsu vedanānupaśyanāsmṛtyupasthānaṃ bhāvayan veditasukhāśriteṣu sattveṣu mahākaruṇāṃ pratilabhate |",
  "SA11n1129:91": "evaṃ ca pratisaṃśikṣate- tatsukhaṃ yatra veditaṃ nāsti |",
  "SA11n1129:92": "sa sarvasattvaveditaprahāṇāya vedanāsu vedanāsmṛtyupasthānaṃ bhāvayati |",
  "SA11n1129:93": "veditanirodhāya ca sattvānāṃ saṃnāhaṃ saṃnahyati |",
  "SA11n1129:94": "ātmanā ca veditanirodhaṃ nārpayati |",
  "SA11n1129:95": "sa yāṃ kāṃcidvedanāṃ vedayate,",
  "SA11n1129:96": "tāṃ sarvāṃ mahākaruṇāparigṛhītāṃ vedayate |",
  "SA11n1129:97": "sa yadā sukhāṃ vedanāṃ vedayate,",
  "SA11n1129:98": "tadā rāgacariteṣu sattveṣu mahākaruṇāṃ pratilabhate,",
  "SA11n1129:99": "ātmanaśca rāgānuśayaṃ pratijahāti |",
  "SA11n1129:100": "yadā duḥkhāṃ vedanāṃ vedayate,",
  "SA11n1129:101": "tadā dveṣacariteṣu sattvesu mahākaruṇāṃ pratilabhate,",
  "SA11n1129:102": "ātmanaśca doṣānuśayaṃ prajahāti |",
  "SA11n1129:103": "yadā aduḥkhāsukhāṃ vedanāṃ mohacariteṣu satyeṣu mahākaruṇāṃ pratilabhate,",
  "SA11n1129:104": "ātmanaśca mohānuśayaṃ prajahāti |",
  "SA11n1129:105": "sa sukhāyāṃ vedanāyāṃ nānunīyate,",
  "SA11n1129:106": "anunayasamudbhātaṃ cārjayati |",
  "SA11n1129:107": "duḥkhāyāṃ vedanāyāṃ na pratihanyate,",
  "SA11n1129:108": "pratighasamuddhātaṃ cārjayati |",
  "SA11n1129:109": "aduḥkhāsukhāyāṃ vedanāyāṃ nāvidyāgato bhavati,",
  "SA11n1129:110": "avidyāsamuddhātaṃ cārjayati |",
  "SA11n1129:111": "sa yāṃ kāṃcidvedanāṃ vetti,",
  "SA11n1129:112": "sarvāṃ tāmanityaveditāṃ vetti,",
  "SA11n1129:113": "sarvāṃ tāṃ duḥkhaveditāṃ vetti,",
  "SA11n1129:114": "anātmaveditāṃ vetti |",
  "SA11n1129:115": "sa sukhāyāṃ vedanāyāmanityavedito bhavati |",
  "SA11n1129:116": "duḥkhāyāṃ vedanāyāṃ śalyavedito bhavati |",
  "SA11n1129:117": "aduḥkhāsukhāyāṃ vedanāyāṃ śāntivedito bhavati |",
  "SA11n1129:118": "iti hi yatsukhaṃ tadanityam,",
  "SA11n1129:119": "yadduḥkhaṃ sukhameva tat |",
  "SA11n1129:120": "yadaduḥkhāsukhaṃ tadanātmakamityādi ||",
  "SA11n1129:121": "āryākṣayamatisūtre'pyuktam- duḥkhayā vedanayā spṛṣṭaḥ sarvapāpākṣaṇopapanneṣu sattveṣu mahākaruṇāmutpādayati |",
  "SA11n1129:122": "peyālaṃ ||",
  "SA11n1129:123": "api tu khalu punarabhiniveśo vedanā,",
  "SA11n1129:124": "parigraho vedanā,",
  "SA11n1129:125": "upādānaṃ vedanā,",
  "SA11n1129:126": "upalambho vedanā,",
  "SA11n1129:127": "viparyāso vedanā,",
  "SA11n1129:128": "vikalpo vedanetyādi ||",
  "SA11n1129:129": "dharmasaṃgītisūtre'pyuktam-",
  "SA11n1129:130": "vedanānubhavaḥ proktaḥ kenāsāvanubhūyate |",
  "SA11n1129:131": "vedako vedanādanyaḥ pṛthagbhūto na vidyate ||",
  "SA11n1129:132": "evaṃ smṛtirūpastheyā vedanāyāṃ vicakṣaṇaiḥ |",
  "SA11n1129:133": "yathā bodhistathā hyeṣā śāntā śuddhā prabhāsvarā ||",
  "SA11n1129:134": "etatsamāsato vedanāsmṛtyupasthānam ||",
  "SA11n1129:135": "citasmṛtyupasthānaṃ tu yathā āryaratnakūṭe- sa evaṃ cittaṃ parigaveṣate- katarattu cittam?",
  "SA11n1129:136": "rajyati vā duṣyati vā muhyati vā?",
  "SA11n1129:137": "kimatītamanāgataṃ pratyutpanaṃ veti?",
  "SA11n1129:138": "tatra yadatītaṃ tatkṣīṇaṃ yadanāgataṃ tadasaṃprāptam |",
  "SA11n1129:139": "pratyutpannasya sthitirnāsti |",
  "SA11n1129:140": "cittaṃ hi kāśyapa nādhyātmaṃ na bahirdhā nobhayamanteraṇopalabhyate |",
  "SA11n1129:141": "cittaṃ hi kāśyapa arūpamanidarśanamapratighamavijñaptikamapratiṣṭhamaniketam |",
  "SA11n1129:142": "cittaṃ hi kāśyapa sarvabuddhairna dṛṣṭam ,",
  "SA11n1129:143": "na paśyanti na drakṣyanti |",
  "SA11n1129:144": "yatsarvabuddhairna dṛṣṭam,",
  "SA11n1129:145": "na paśyanti na drakṣyanti ,",
  "SA11n1129:146": "kīdṛśastasya pracāro draṣṭavyaḥ?",
  "SA11n1129:147": "anyatra vitathapatitayā saṃjñayā dharmāḥ pravartante |",
  "SA11n1129:148": "cittaṃ hi kāśyapa māyāsadṛśamabhutaparikalpanayā vividhāmupapattiṃ parigṛhṇāti |",
  "SA11n1129:149": "peyālaṃ |",
  "SA11n1129:150": "cittaṃ hi kāśyapa nadīstrotaḥ sadṛśamanavasthitamutpannabhagnavilīnam |",
  "SA11n1129:151": "cittaṃ hi kāśyapa dīpārciḥsadṛśaṃ hetupratyayatayā pravartate |",
  "SA11n1129:152": "cittaṃ hi kāśyapa vidyutsadṛśaṃ kṣaṇabhaṅgānavasthitam |",
  "SA11n1129:153": "cittaṃ hi kāśyapa ākāśasadṛśamāgantukaiḥ kleśairupakliśyate | pe |",
  "SA11n1129:155": "cittaṃ hi kāśyapa pāpamitrasadṛśaṃ sarvaduḥkhasaṃjananatayā || pe |",
  "SA11n1129:157": "cittaṃ hi kāśyapa matsyabaḍiśasadṛśaṃ duḥkhe sukhasaṃjñayā |",
  "SA11n1129:158": "tathā nīlamakṣikāsadṛśamaśucau śucisaṃjñayā |",
  "SA11n1129:159": "cittaṃ hi kāśyapa pratyarthikasadṛśaṃ vividhakāraṇākaraṇatayā ||",
  "SA11n1129:160": "cittaṃ hi ojohārayakṣasadṛśaṃ sadā vivaragaveṣaṇatayā ||",
  "SA11n1129:161": "evaṃ corasadṛśaṃ sarvakuśalamūlamuṣaṇatayā |",
  "SA11n1129:162": "cittaṃ hi kāśyapa rūpārāmaṃ pataṅganetrasadṛśam |",
  "SA11n1129:163": "cittaṃ hi kāśyapa śabdārāmaṃ saṃgrāmabherīsadṛśam |",
  "SA11n1129:164": "cittaṃ hi kāśyapa gandhārāmaṃ varāha ivāśucimadhye |",
  "SA11n1129:165": "cittaṃ hi kāśyapa rasārāmaṃ rasāvaśeṣabhoktaceṭīsadṛśam |",
  "SA11n1129:166": "cittaṃ hi kāśyapa sparśārāmaṃ makṣikeva tailapātre |",
  "SA11n1129:167": "cittaṃ hi kāśyapa parigaveṣyamāṇaṃ na labhyate |",
  "SA11n1129:168": "yanna labhyate |",
  "SA11n1129:169": "tannopalabhyate |",
  "SA11n1129:170": "yannopalabhyate tannaivātītaṃ na anāgataṃ na pratyutpannam |",
  "SA11n1129:171": "yannaivātītaṃ na anāgataṃ na pratyutpannam,",
  "SA11n1129:172": "tat tryadhvasamatikrāntam |",
  "SA11n1129:173": "yat tryadhvasamatikrāntam,",
  "SA11n1129:174": "tatraivāsti na nāstītyādi ||",
  "SA11n1129:175": "āryaratnacūḍasūtre'pyāha- sa cittaṃ parigaveṣamāṇo nādhyātmaṃ cittaṃ samanupaśyati,",
  "SA11n1129:176": "na bahirdhā cittaṃ samanupaśyati,",
  "SA11n1129:177": "na skandheṣu cittaṃ samanupaśyati,",
  "SA11n1129:178": "na dhātuṣu cittaṃ samanupaśyati,",
  "SA11n1129:179": "nāyataneṣu cittaṃ samanupaśyati |",
  "SA11n1129:180": "sa cittamasamanupaśyaṃścittadhārāṃ paryeṣate- kutaḥ cittasyotpattiriti |",
  "SA11n1129:181": "tasyaivaṃ bhavati- ālambane sati cittamutpadyate |",
  "SA11n1129:182": "tatkimanyadālambanam?",
  "SA11n1129:183": "atha yadevālambanaṃ tadeva cittam |",
  "SA11n1129:184": "yadi tāvadanyadālambanamanyaccitam,",
  "SA11n1129:185": "tadvicittatā bhaviṣyati |",
  "SA11n1129:186": "atha yadevālambanaṃ tadeva cittam,",
  "SA11n1129:187": "tatkathaṃ cittaṃ cittaṃ samanupaśyati?",
  "SA11n1129:188": "na hi cittaṃ cittaṃ samanupaśyati |",
  "SA11n1129:189": "tadyathā- na tayaivāsidhārayā saivāsidhārā śakyate chettum,",
  "SA11n1129:190": "na tenaivāṅgulyagreṇa tadevāṅgulyagraṃ spaṣṭuṃ śakyate,",
  "SA11n1129:191": "naiva cittena tadeva cittaṃ śakyate draṣṭum ||",
  "SA11n1129:192": "peyālaṃ ||",
  "SA11n1129:193": "punaraparaṃ kulaputra yadupadrutapradutānavasthitapracārasya vānaramārutasadṛśasya |",
  "SA11n1129:194": "peyālaṃ |",
  "SA11n1129:195": "dūraṃgamacāriṇo'śarīrasya laghuparivartino viṣayalolasya ṣaḍāyatanagocarasya aparāparasaṃprayuktasya cittasyāvasthānāmekāgratā aśaraṇamaviśaraṇaṃ śamathaikāgratā avikṣepaḥ,",
  "SA11n1129:196": "iyamucyate cittasya smṛtiriti ||",
  "SA11n1129:197": "āryākṣayamatisūtre'pyuktam- viṭhapanāyāṃ mayā yogaḥ karaṇīyaḥ |",
  "SA11n1129:198": "iyaṃ ca cittadharmatā na vihātavyā |",
  "SA11n1129:199": "tatra katamā cittadharmatā?",
  "SA11n1129:200": "katamā viṭhapanā?",
  "SA11n1129:201": "māyopamaṃ cittam,",
  "SA11n1129:202": "iyamucyate cittadharmatā |",
  "SA11n1129:203": "yatpunaḥ sarvasvaṃ parityajya sarvabuddhakṣetrapariśuddhaye pariṇāmayati,",
  "SA11n1129:204": "iyamucyate viṭhapanetyādi ||",
  "SA11n1129:205": "dharmasmṛtyupasthānaṃ tu yathā tāvadatrāha-",
  "SA11n1129:206": "dharme dharmānudarśīṃ viharan bodhisattvo na kaṃciddharmaṃ samanupaśyati ||",
  "SA11n1129:207": "yato na buddhadharmā yato na bodhiḥ |",
  "SA11n1129:208": "yato na mārgo yato na niḥsaraṇaṃ sa sarvadharmāniḥsaraṇamiti viditvā anāvaraṇaṃ nāma mahākaruṇāsamādhiṃ samāpadyate |",
  "SA11n1129:209": "sa sarvadharmeṣu sarvakleśeṣu ca kṛtrimasaṃjñāṃ pratilabhate |",
  "SA11n1129:210": "niḥkleśā ete dharmāḥ,",
  "SA11n1129:211": "naite saṃkleśāḥ |",
  "SA11n1129:212": "tatkasya hetoḥ?",
  "SA11n1129:213": "tathā hyete nītārthe samavasaranti |",
  "SA11n1129:214": "nāsti kleśānāṃ saṃcayo na rāśībhāvaḥ |",
  "SA11n1129:215": "na rāgabhāvo na dveṣabhāvo na mohabhāvaḥ |",
  "SA11n1129:216": "eṣāmeva kleśānāmavabodhādbodhiḥ |",
  "SA11n1129:217": "yatsvabhāvāśca kleśāstatsvabhāvā bodhirityevaṃ smṛtimupasthāpayatīti ||",
  "SA11n1129:218": "āryaratnacūḍe'pyuktam- iha kulaputra bodhisattvasya dharme dharmānupaśyanāsmṛtyupasthānena viharata evaṃ bhavati- dharmā evotpadyamānā utpadyante |",
  "SA11n1129:219": "dharmā eva nirudhyamānā nirudhyante |",
  "SA11n1129:220": "na punaratra kaścidātmabhāve sattvo vā jīvo vā janturvā poṣo vā puruṣo vā pudgalo vā manujo vā,",
  "SA11n1129:221": "yo jāyate vā jīryate vā cyavate votpadyate vā |",
  "SA11n1129:222": "eṣā dharmāṇāṃ dharmatā |",
  "SA11n1129:223": "yadi samudānīyante,",
  "SA11n1129:224": "samudāgacchanti |",
  "SA11n1129:225": "atha na samudānīyante,",
  "SA11n1129:226": "na samudāgacchanti |",
  "SA11n1129:227": "yādṛśāḥ samudānīyante,",
  "SA11n1129:228": "tādṛśāḥ samudāgacchanti kuśalā vā akuśalā vā āniñjyā vā |",
  "SA11n1129:229": "nāsti dharmāṇāṃ samudānetā |",
  "SA11n1129:230": "na cahetukānāṃ dharmāṇāṃ kācidutpattirityādi ||",
  "SA11n1129:231": "tatraivāha- sa kiyadgambhīrānapi dharmān pratyavekṣamāṇastāṃ sarvajñatābodhicittānusmṛtiṃ na vijahāti ||",
  "SA11n1129:232": "āryalalitavistarasūtre'pyuktam-",
  "SA11n1129:233": "saṃskāra anitya adhruvā āmakumbhopama bhedanātmakāḥ |",
  "SA11n1129:234": "parakerika yācitopamāḥ pāṃśunagaropamatā ca kālikā ||",
  "SA11n1129:235": "saṃskāra pralopadharmime varṣakāli calitaṃ va lepanam |",
  "SA11n1129:236": "nadikūla ivā savālukaṃ pratyayādhīna svabhāvadurbalāḥ ||",
  "SA11n1129:237": "saṃskāra pradīpaarcivat kṣiprautpattinirodhadharmakāḥ |",
  "SA11n1129:238": "anavasthita marutopamāḥ phenapiṇḍavadasāradurbalāḥ ||",
  "SA11n1129:239": "saṃskāra nirīha śūnyakāḥ kadalīskandhasamā nirīkṣataḥ |",
  "SA11n1129:240": "māyopama cittamohanā bālollāpana riktamuṣṭivat ||",
  "SA11n1129:241": "hetubhi ca pratyayebhi cā sarvasaṃskāragataṃ pravartate |",
  "SA11n1129:242": "anyonya pratītya hetutaḥ tadidaṃ bālajano na budhyate |",
  "SA11n1129:243": "yatha muñja pratītya valbajaṃ rajju vyāyāmabalena vartitā |",
  "SA11n1129:244": "ghaṭiyantra sacakra vartate teṣvekaikaśu nāsti vartanā ||",
  "SA11n1129:245": "tatha sarvabhavāṅgavartanī anyonyopacayena niḥśritā |",
  "SA11n1129:246": "ekaikaśu teṣa vartanī pūrvāparāntato nopalabhyate ||",
  "SA11n1129:247": "bījasya sato yathāṅkuro na ca yo bīja sa caiva aṅkuro |",
  "SA11n1129:248": "na ca anya tato na caiva tat evamanuccheda aśāsvata dharmatā ||",
  "SA11n1129:249": "saṃskāra avidyapratyayāḥ te ca saṃskāra na santi tattvataḥ |",
  "SA11n1129:250": "saṃskāra avidya caiva hi śūnya ete prakṛtīnirīhakāḥ ||",
  "SA11n1129:251": "mudrātpratimudra dṛśyate mudrasaṃkrānti na copalabhyate |",
  "SA11n1129:252": "na ca tatra na caiva sānyato evaṃ saṃskāranucchedaśāśvatāḥ ||",
  "SA11n1129:253": "cakṣuśca pratītya rūpataḥ cakṣuvijñānamihopajāyate |",
  "SA11n1129:254": "na ca cakṣuṣi rūpa niśritaṃ rūpasaṃkrānti na caiva cakṣuṣi ||",
  "SA11n1129:255": "nairātmyaśubhāśca dharmime te punarātmeti śubhāśca kalpitāḥ ||",
  "SA11n1129:256": "viparītamasadvikalpitaṃ cakṣuvijñāna tatopajāyate ||",
  "SA11n1129:257": "vijñānanirodhasaṃbhavaṃ vijña utpādavyayaṃ vipaśyati |",
  "SA11n1129:258": "akahiṃci gatamanāgataṃ śūnya māyopama yogi paśyati ||",
  "SA11n1129:259": "araṇiṃ yatha cottarāraṇiṃ hastavyāyāmatrayebhi saṃgati |",
  "SA11n1129:260": "iti pratyayato'gni jāyate jātu kṛtakārya laghunirudhyate ||",
  "SA11n1129:261": "atha piṇḍatu kaści mārgate kutayamāgatu kutra yāti vā |",
  "SA11n1129:262": "vidiśo diśi sarva mārgato na gatirnāpyagatiśca labhyate ||",
  "SA11n1129:263": "skandhāyatanāni dhātavaḥ tṛṣṇa avidyā iti karmapratyayāḥ |",
  "SA11n1129:264": "sāmagri tu sattvasūcanā sā ca paramārthatu nopalabhyate ||",
  "SA11n1129:265": "kaṇṭhoṣṭha pratītya tālukaṃ jihvaparivartiravarti akṣarā |",
  "SA11n1129:266": "na ca kaṇṭhagatā na tāluke akṣaraikaika tu nopalabhyate ||",
  "SA11n1129:267": "sāmagri pratītyataśca sā vāca manabuddhivaśena niścarī |",
  "SA11n1129:268": "manavāca adṛśyarūpiṇī bāhyato'bhyantari nopalabhyate ||",
  "SA11n1129:269": "utpādavyayaṃ vipaśyato vācarutaghoṣasvarasya paṇḍitāḥ |",
  "SA11n1129:270": "kṣaṇikāṃ vaśikāṃ tadīdṛśīṃ sarvavācaḥ pratiśrutakopamāḥ ||",
  "SA11n1129:271": "yatha tantri pratītya dāru ca hastavyāyāmatrayebhi saṃgati |",
  "SA11n1129:272": "tuṇavīṇasughoṣakādibhiḥ śabdo niścarate tadudbhavaḥ ||",
  "SA11n1129:273": "atha paṇḍitu kaści mārgate kuto'yamāgatu kutra yāti vā |",
  "SA11n1129:274": "vidiśo diśa sarva mārgataḥ śabdagamanāgamanaṃ na labhyate ||",
  "SA11n1129:275": "tatha hetubhi pratyayebhi ca sarvasaṃskāragataṃ pravartate |",
  "SA11n1129:276": "yogī puna bhūtadarśanāt śūnya saṃskāra nirīha paśyati ||",
  "SA11n1129:277": "skandhāyatanāni dhātavaḥ śūnya adhyātmika śūnya bāhyakāḥ |",
  "SA11n1129:278": "sattvātmaviviktanālayāḥ dharmākāśasvabhāvalakṣaṇāḥ ||",
  "SA11n1129:279": "lokanāthavyākaraṇe'pyuktam-",
  "SA11n1129:280": "śūnyā anāmakā dharmāḥ nāma kiṃ paripṛcchasi |",
  "SA11n1129:281": "śūnyatā na kkaciddevā na nāgā nāpi rākṣasāḥ ||",
  "SA11n1129:282": "manuṣyā vāmanuṣyā vā sarve tu eṣa vidyate |",
  "SA11n1129:283": "nāmnā hi nāmatā śūnyā nāmni nāma na vidyate ||",
  "SA11n1129:284": "anāmakāḥ sarve dharmāḥ nāmnā tu paridīpitāḥ ||",
  "SA11n1129:285": "yo hi svabhāvo nāmno vai na sa dṛṣṭo na ca śrutaḥ |",
  "SA11n1129:286": "na cotpanno niruddho vā kasya nāmeha pṛcchasi ||",
  "SA11n1129:287": "vyavahārakṛtaṃ nāma prajñaptirnamadarśitā |",
  "SA11n1129:288": "ratnacitro hyayaṃ nāmnā [nāmnā] ratnottamaḥ paraḥ || iti ||",
  "SA11n1129:289": "iti śikṣāsamuccaye smṛtyupasthānaparicchedastrayodaśaḥ ||"
}