{
  "S03n232:0": "9. viśvantara-jātakam",
  "S03n232:1": "na bodhisattvacaritaṃ sukhamanumoditumapyalpasattvaiḥ prāgevācaritum |",
  "S03n232:2": "tadyathānuśrūyate-",
  "S03n232:3": "sātmībhūtendriyajayaḥ parākramanayavinayasaṃpadā samadhigatavijayaśrīrvṛddhopāsananiyamāt trayyānvīkṣikyorupalabdhārthatattvaḥ svadharmakarmānuraktābhiranudvignasukhocitābhiranuraktābhiḥ prakṛtibhiḥ prakāśyamānadaṇḍanītiśobhaḥ samyakpravṛttavārttāvidhiḥ saṃjayo nāma śibīnāṃ rājā babhūva |",
  "S03n232:4": "guṇodayairyasya nibaddhabhāvā kulāṅganevāsa narādhipaśrīḥ |",
  "S03n232:5": "atarkaṇīyānyamahīpatīnāṃ siṃhābhigupteva guhā mṛgāṇām ||1 ||",
  "S03n232:6": "tapassu vidyāsu kalāsu caiva kṛtaśramā yasya sadābhyupetāḥ |",
  "S03n232:7": "viśeṣayuktaṃ bahumānamīyuḥ pūjābhirāviṣkriyamāṇasārāḥ ||2 ||",
  "S03n232:8": "tasya rājñaḥ pratipattyanantaraṃ prathitaguṇagaṇanirantaro viśvaṃtaro nāma putro yuvarājo babhūva |",
  "S03n232:9": "[ayameva bhagavāñchākyamunistena samayena |]",
  "S03n232:10": "yuvāpi vṛddhopaśamābhirāmastejasvyapi kṣāntisukhasvabhāvaḥ |",
  "S03n232:11": "vidvānapi jñānamadānabhijñaḥ śriyā samṛddho'pyavalepaśūnyaḥ ||3 ||",
  "S03n232:12": "dṛṣṭaprayāmāsu ca dikṣu tasya vyāpte ca lokatritaye yaśobhiḥ |",
  "S03n232:13": "babhūva naivānyayaśolavānāṃ prasartumutsāha ivāvakāśaḥ ||4 ||",
  "S03n232:14": "amṛṣyamāṇaḥ sa jagadgatānāṃ duḥkhodayānāṃ prasṛtāvalepam |",
  "S03n232:15": "dāneṣuvarṣī karuṇorucāpastairyuddhasaṃrambhamivājagāma ||5 ||",
  "S03n232:16": "sa pratyahamabhigatamarthijanamabhilaṣitādhikairakliṣṭairarthavisargaiḥ priyavacanopacāramanoharairatīva prahlādayāmāsa |",
  "S03n232:17": "parvadivaseṣu ca poṣadhaniyamapraśamavibhūṣaṇaḥ śiraḥsnātaḥ śuklakṣaumavāsā himagiriśikharasaṃnikāśaṃ madalekhābhyalaṃkṛtamukhaṃ lakṣaṇavinayajavasattvasaṃpannaṃ gandhahastinaṃ samājñātamaupavāhyaṃ dviradavaramabhiruhya samantato nagarasyābhiniviṣṭānyarthijananipānabhūtāni svāni sattrāgārāṇi pratyavekṣate sma |",
  "S03n232:18": "tathā ca prītiviśeṣamabhijagāma |",
  "S03n232:19": "na hi tāṃ kurute prītiṃ bibhūtirbhavanāśritā |",
  "S03n232:20": "saṃkramyamāṇārthijane saiva dānapriyasya yām ||6 ||",
  "S03n232:21": "atha kadācittasyaivaṃvidhaṃ dānaprasaṅgaṃ pramuditahṛdayairarthibhiḥ samantato vikīryamāṇamupalabhyānyatamo bhūmyanantarastasya rājā śakyamayamabhisaṃdhātuṃ dānānurāgavaśagatvāditi pratarkya dviradavarāpaharaṇārthaṃ brāhmaṇāṃstatra praṇidadhe |",
  "S03n232:22": "atha te brāhmaṇā viśvaṃtarasya svāni sattrāgārāṇi pratyavekṣamāṇasya pramodādadhikataranayanavadanaśobhasya jayāśīrvādamukharāḥ samucchritābhiprasāritadakṣiṇāgrapāṇayaḥ purastāt samatiṣṭhanta |",
  "S03n232:23": "sa tato vinigṛhya dviradavaramupacārapuraḥsaramabhigamanaprayojanamenān paryapṛcchadājñāpyatāṃ kenārtha iti |",
  "S03n232:24": "brāhmaṇā ūcuḥ-",
  "S03n232:25": "amuṣya tava nāgasya gatilīlāvilambinaḥ |",
  "S03n232:26": "guṇairarthitvamāyātā dānaśauryācca te vayam ||7 ||",
  "S03n232:27": "kailāsaśikharābhasya pradānādasya dantinaḥ |",
  "S03n232:28": "kuruṣva tāvallokānāṃ vismayaikarasaṃ manaḥ ||8 ||",
  "S03n232:29": "ityukte bodhisattvaḥ prītyā samāpūryamāṇahṛdayaścintāmāpede |",
  "S03n232:30": "cirasya khalūdārapraṇayasumukhamarthijanaṃ paśyāmi |",
  "S03n232:31": "kaḥ punarartha evaṃvidhena dviradapatinaiṣāṃ brāhmaṇānām ?",
  "S03n232:32": "vyaktamayaṃ lobherṣyādveṣaparyākulamanasaḥ kasyāpi rājñaḥ kārpaṇyaprayogaḥ |",
  "S03n232:33": "āśāvighātadīnatvaṃ tanmā bhūttasya bhūpateḥ |",
  "S03n232:34": "anādṛtya yaśodharmau yo'smaddhita ivodyataḥ ||9 ||",
  "S03n232:35": "iti viniścitya sa mahātmā tvaritamavatīrya dviradavarāt pratigṛhyatāmiti samudyatakāñcanabhṛṅgārasteṣāṃ purastādavatasthe |",
  "S03n232:36": "tataḥ sa vidvānapi rājaśāstramarthānuvṛttyā gatadharmamārgam |",
  "S03n232:37": "dharmānurāgeṇa dadau gajendraṃ nītivyalīkena na saṃcakampe ||10 ||",
  "S03n232:38": "taṃ hemajālarucirābharaṇaṃ gajendraṃ",
  "S03n232:39": "vidyutpinaddhamiva śāradamabhrarāśim |",
  "S03n232:40": "dattvā parāṃ mudamavāpa narendrasūnuḥ",
  "S03n232:41": "saṃcukṣubhe ca nagaraṃ nayapakṣapātāt ||11 ||",
  "S03n232:42": "atha dviradapatipradānaśravaṇāt samudīrṇakrodhasaṃrambhāḥ śibayo brāhmaṇavṛddhā mantriṇo yodhāḥ pauramukhyāśca kolāhalamupajanayantaḥ saṃjayaṃ rājānamabhigamya sasaṃbhramāmarṣasaṃrambhāt pariśithilopacārayantraṇamūcuḥ-kimiyaṃ deva rājyaśrīrvilupyamānaivamupekṣyate ?",
  "S03n232:43": "nārhati devaḥ svarājyopaplavamevamabhivardhamānamupekṣitum |",
  "S03n232:44": "kimetaditi ca sāvegamuktā rājñā punarevamūcuḥ-kasmād devo na jānīte !",
  "S03n232:45": "niṣevya mattabhramaropagītaṃ yasyānanaṃ dānasugandhi vāyuḥ |",
  "S03n232:46": "madāvalepaṃ paravāraṇānāmāyāsaduḥkhena vinā pramārṣṭi ||12 ||",
  "S03n232:47": "yattejasākrāntabalaprabhāvāḥ saṃsuptadarpā iva vidviṣaste |",
  "S03n232:48": "viśvaṃtareṇaiṣa gajaḥ sa datto rūpī jayaste hriyate'nyadeśam ||13 ||",
  "S03n232:49": "gāvaḥ suvarṇaṃ vasanāni bhojyamiti dvijebhyo nṛpa deyarūpam |",
  "S03n232:50": "yasmiñjayaśrīrniyatā dvipendre deyaḥ sa nāmetyatidānaśauryam ||14 ||",
  "S03n232:51": "nayotpathenainamiti vrajantaṃ kathaṃ samanveṣyati rājalakṣmīḥ |",
  "S03n232:52": "nopekṣaṇaṃ deva tavātra yuktaṃ purāyamānandayati dviṣaste ||15 ||",
  "S03n232:53": "tacchrutvā sa rājā putrapriyatvāt kiṃcittāneva pratyaprītamanāḥ kāryānurodhāt sāvegavadevamityuktvā samanuneṣyañchibīnuvāca-jāne dānaprasaṅgavyasanitāṃ nītikramānapekṣāṃ viśvaṃtarasya na caiṣa kramo rājyadhuri saṃniyuktasya |",
  "S03n232:54": "dattaṃ tvanena svaṃ hastinaṃ vāntakalpaṃ kaḥ pratyāhariṣyati ?",
  "S03n232:55": "api tu tathāhameva kariṣye yathā dāne mātrāṃ jñāsyati viśvaṃtaraḥ |",
  "S03n232:56": "tadalamatra vaḥ saṃrambheṇeti |",
  "S03n232:57": "śibaya ūcuḥ-na khalu mahārāja paribhāṣāmātrasādhyo'sminnarthe viśvaṃtara iti |",
  "S03n232:58": "saṃjaya uvāca-atha kimanyadatra mayā śakyaṃ kartum?",
  "S03n232:59": "doṣapravṛttervimukhasya yasya guṇaprasaṅgā vyasanīkriyante |",
  "S03n232:60": "bandho vadho vātmasutasya tasya kiṃ niṣkrayaḥ syād dviradasya tasya ||16 ||",
  "S03n232:61": "tadalamatra vaḥ saṃrambheṇa |",
  "S03n232:62": "nivārayiṣyāmyahamato viśvantaramiti |",
  "S03n232:63": "atha śibayaḥ samudīrṇamanyavo rājānamūcuḥ-",
  "S03n232:64": "ko vā vadhaṃ bandhanatāḍanaṃ vā sutasya te rocayate narendra |",
  "S03n232:65": "dharmātmakastveṣa na rājyabhārakṣobhasya soḍhā karuṇāmṛdutvāt ||17 ||",
  "S03n232:66": "siṃhāsanaṃ tejasi labdhaśabdāstrivargasevānipuṇā bhajante |",
  "S03n232:67": "dharmānurāgānnayanirvyapekṣastapovanādhyāsanayogya eṣaḥ ||18 ||",
  "S03n232:68": "phalanti kāmaṃ vasudhādhipānāṃ durnītidoṣāstadupāśriteṣu |",
  "S03n232:69": "sahyāsta eṣāṃ tu tathāpi dṛṣṭā mūloparodhānna tu pārthivānām ||19 ||",
  "S03n232:70": "kimatra vā vahvabhidhāya niścayastvayaṃ śibīnāṃ tvadabhūtyamarṣiṇām |",
  "S03n232:71": "prayātu vaṅkaṃ tapaso'bhivṛddhaye nṛpātmajaḥ siddhaniṣevitaṃ girim ||20 ||",
  "S03n232:72": "atha sa rājā snehapraṇayavisrambhavaśādanayāpāyadarśinā hitodyatena tena janena pariniṣṭhuramityabhidhīyamānaḥ prakṛtikopād vrīḍāvanatavadanaḥ putraviyogacintāparigatahṛdayaḥ sāyāsamabhiniśvasya śibīnuvāca-yadyeṣa bhavatāṃ nirbandhastadekamapyahorātramasya mṛṣyatām |",
  "S03n232:73": "prabhātāyāṃ rajanyāmabhipretaṃ vo'nuṣṭhātā viśvantara iti |",
  "S03n232:74": "evamastviti ca pratigṛhītānunayaḥ śibibhiḥ sa rājā kṣattāramuvāca-gacchemaṃ vṛttāntaṃ viśvantarāya nivedayeti |",
  "S03n232:75": "sa tatheti pratiśrutya śokāśrupariṣiktavadano viśvantaraṃ svabhavanagatamupetya śokaduḥkhāvegāt sasvaraṃ rudan pādayorasya nyapatat |",
  "S03n232:76": "api kuśalaṃ rājakulasyeti ca sasaṃbhramaṃ viśvantareṇānuyuktaḥ samavasīdannaviśadapadākṣaramenamuvāca-kuśalaṃ rājakulasyeti |",
  "S03n232:77": "atha kasmādevamadhīro'sīti ca punaranuyukto viśvantareṇa kṣattā bāṣpavegoparudhyamānagadgadakaṇṭhaḥ śvāsaviskhalitalulitākṣaraṃ śanairityuvāca-",
  "S03n232:78": "sāntvagarbhāmanādṛtya nṛpājñāmapyadakṣiṇāḥ |",
  "S03n232:79": "rāṣṭrātpravrājayanti tvāṃ kupitāḥ śibayo nṛpa ||21 ||",
  "S03n232:80": "viśvantara uvāca-māṃ śibayaḥ pravrājayanti kupitā iti kaḥ saṃbandhaḥ?",
  "S03n232:81": "rame na vinayonmārge dveṣmi cāhaṃ pramāditām |",
  "S03n232:82": "kutra me śibayaḥ kruddhā yanna paśyāmi duṣkṛtam ||22 ||",
  "S03n232:83": "kṣattovāca-atyudāratāyām |",
  "S03n232:84": "alobhaśubhrā tvayi tuṣṭirāsīllobhākulā yācakamānaseṣu |",
  "S03n232:85": "datte tvayā mānada vāraṇendre dhairyāṇi kopastvaharacchibīnām ||23 ||",
  "S03n232:86": "ityatītāḥ svamaryādāṃ rabhasāḥ śibayastvayi |",
  "S03n232:87": "yena pravrājitā yānti pathā tena kila vraja ||24 ||",
  "S03n232:88": "atha bodhisattvaḥ kṛpābhyāsarūḍhāṃ yācanakajanavatsalatāṃ dhairyātiśayasaṃpadaṃ ca svāmudbhāvayannuvāca-capalasvabhāvāḥ khalu śibayo'nabhijñā iva cāsmatsvabhāvasya |",
  "S03n232:89": "dravyeṣu bāhyeṣu ka eva vādo dadyāmahaṃ sve nayane śiro vā |",
  "S03n232:90": "imaṃ hi lokārthamahaṃ bibharmi samucchrayaṃ kimvatha vastravāhyam ||25 ||",
  "S03n232:91": "yasya svagātrairapi yāvakānāṃ vacāṃsi saṃpūjayituṃ manīṣā |",
  "S03n232:92": "bhayānna dadyātsa iti pratarkaḥ prakāśanā bāliśacāpalasya ||26 ||",
  "S03n232:93": "kāmaṃ māṃ śibayaḥ sarve ghnantu pravrājayantu vā |",
  "S03n232:94": "na tvevāhaṃ na dāsyāmi gacchāmyeṣa tapovanam ||27 ||",
  "S03n232:95": "atha bodhisattvo vipriyaśravaṇaviklavamukhīṃ patnīmuvāca-śruto'trabhavatyā śibīnāṃ niścayaḥ ?",
  "S03n232:96": "madryuvāca-śruto'yaṃ deva |",
  "S03n232:97": "viśvantara uvāca-",
  "S03n232:98": "tadyadasti dhanaṃ kiṃcidasmatto'dhigataṃ tvayā |",
  "S03n232:99": "nidhehi tadanindyākṣi yacca te paitrikaṃ dhanam ||28 ||",
  "S03n232:100": "madryuvāca-kutraitaddeva nidadhāmīti ?",
  "S03n232:101": "viśvantara uvāca-",
  "S03n232:102": "śīlavadbhyaḥ sadā dadyā dānaṃ satkāraśībharam |",
  "S03n232:103": "tathā hi nihitaṃ dravyamahāryamanugāmi ca ||29 ||",
  "S03n232:104": "priyaṃ śvaśurayoḥ kuryāḥ putrayoḥ paripālanam |",
  "S03n232:105": "dharmamevāpramādaṃ ca śokaṃ madvirahāttu mā ||30 ||",
  "S03n232:106": "tacchrutvā madrī saṃtaptahṛdayāpi bharturadhṛtiparihārārthamanādṛtya śokadainyamityuvāca-",
  "S03n232:107": "naiṣa dharmo mahārāja yadyāyā vanamekakaḥ |",
  "S03n232:108": "tenāhamapi yāsyāmi yena kṣatriya yāsyasi ||31 ||",
  "S03n232:109": "tvadaṅgaparivartinyā mṛtyurutsava eva me |",
  "S03n232:110": "mṛtyorduḥkhataraṃ tatsyājjīveyaṃ yattvayā vinā ||32 ||",
  "S03n232:111": "naiva ca khalu me deva vanavāso duḥkha iti pratibhāti | tathā hi-",
  "S03n232:112": "nirdurjanānyanupabhuktasarittarūṇi",
  "S03n232:113": "nānāvihaṃgavirutāni mṛgākulāni |",
  "S03n232:114": "vaiḍūryakuṭṭimamanoharaśādvalāni",
  "S03n232:115": "krīḍāvanādhikasukhāni tapovanāni ||33 ||",
  "S03n232:116": "api ca deva !",
  "S03n232:117": "alaṃkṛtāvimau paśyankumārau mālabhāriṇau |",
  "S03n232:118": "krīḍantau vanagulmeṣu na rājyasya smariṣyasi ||34 ||",
  "S03n232:119": "ṛtuprayatnaracitā vanaśobhā navā navāḥ |",
  "S03n232:120": "vane tvāṃ ramayiṣyanti saritkuñjāśca sodakāḥ ||35 ||",
  "S03n232:121": "citraṃ virutavāditraṃ pakṣiṇāṃ ratikāṅkṣiṇām |",
  "S03n232:122": "madācāryopadiṣṭāni nṛttāni ca śikhaṇḍinām ||36 ||",
  "S03n232:123": "mādhuryānavagītaṃ ca gītaṃ madhupayoṣitām |",
  "S03n232:124": "vaneṣu kṛtasaṃgītaṃ harṣayiṣyati te manaḥ ||37 ||",
  "S03n232:125": "āstīryamāṇāni ca śarvarīṣu jyotsnādukūlena śilātalāni |",
  "S03n232:126": "saṃvāhamāno vanamārutaśca labdhādhivāsaḥ kusumadrumebhyaḥ ||38 ||",
  "S03n232:127": "calopalapraskhalitodakānāṃ kalā virāvāśca saridvadhūnām |",
  "S03n232:128": "vibhūṣaṇānāmiva saṃninādāḥ pramodayiṣyanti vane manaste ||39 ||",
  "S03n232:129": "ityanunīyamānaḥ sa dayitayā vanaprayāṇaparyuṃtsukamatirarthijanāpekṣayā mahāpradānaṃ dātumupacakrame |",
  "S03n232:130": "athemāṃ viśvantarapravrājanapravṛttimupalabhya rājakule tumula ākrandaśabdaḥ prādurabhūta |",
  "S03n232:131": "śokaduḥkhāvegānmūrcchāparīta ivārthijano mattonmatta iva ca tattadbahuvidhaṃ vilalāpa |",
  "S03n232:132": "chāyātaroḥ svāduphalapradasya cchedārthamāgūrṇaparaśvadhānām |",
  "S03n232:133": "dhātrī na lajjāṃ yadupaiti bhūmirvyaktaṃ tadasyā hatacetanatvam ||40 ||",
  "S03n232:134": "śītāmalasvādujalaṃ nipānaṃ bibhitsatāmasti na cenniṣeddhā |",
  "S03n232:135": "vyarthābhidhānā bata lokapālā viproṣitā vā śrutimātrakaṃ vā ||41 ||",
  "S03n232:136": "adharmo bata jāgarti dharmaḥ supto'thavā mṛtaḥ |",
  "S03n232:137": "yatra viśvantaro rājā svasmādrājyānnirasyate ||42 ||",
  "S03n232:138": "ko'narthapaṭusāmarthyo yācñānūrjitavṛttiṣu |",
  "S03n232:139": "asmāsvanaparādheṣu vadhābhyudyamaniṣṭhuraḥ ||43 ||",
  "S03n232:140": "atha bodhisattvo naikaśatasahasrasaṃkhyaṃ maṇikanakarajataparipūrṇakośaṃ vividhadhanadhānyanicayavanti kośakoṣṭhāgārāṇi dāsīdāsayānavāhanavasanaparicchadādi ca sarvamarthibhyo yathārhamatisṛjya,",
  "S03n232:141": "śokaduḥkhābhibhūtadhairyayormātāpitroścaraṇāvabhipraṇamya saputradāraḥ syandanavaramabhiruhya puṇyāhaghoṣeṇaiva mahato janakāyasyākranditaśabdena puravarānniragacchat |",
  "S03n232:142": "anurāgavaśagamanuyāyinaṃ ca janaṃ śokāśrupariklinnavadanaṃ prayatnādvinivartya svayameva rathapragrahān pratigṛhya yena vaṅkaḥ parvatastena prāyāt |",
  "S03n232:143": "vyatītya cāviklavamatirudyānavanaruciramālinaṃ puravaropacāramanupūrveṇa praviralacchāyadrumaṃ vicchidyamānajanasaṃpātaṃ pravicaritamṛgagaṇasaṃbādhadigālokaṃ cīrīvirāvonnāditamaraṇyaṃ pratyapadyata |",
  "S03n232:144": "athainaṃ yadṛcchayābhigatā brāhmaṇā rathavāhāṃsturagānayācanta |",
  "S03n232:145": "sa vartamāno'dhvani naikayojane sahāyahīno'pi kalatravānapi |",
  "S03n232:146": "pradānaharṣādanapekṣitāyatirdadau dvijebhyaścaturasturaṃgamān ||44 ||",
  "S03n232:147": "atha bodhisattvasya svayameva rathadhuryatāmupagantukāmasya gāḍhataraṃ parikaramabhisaṃyacchamānasya rohitamṛgarūpiṇaścatvāro yakṣakumārāḥ suvinītā iva sadaśvāḥ svayameva rathayugaṃ skandhapradeśaiḥ pratyapadyanta |",
  "S03n232:148": "tāṃstu dṛṣṭvā harṣavismayaviśālatarākṣīṃ madrīṃ bodhisattva uvāca-",
  "S03n232:149": "tapodhanādhyāsanasatkṛtānāṃ paśya prabhāvātiśayaṃ vanānām |",
  "S03n232:150": "yatraivamabhyāgatavatsalatvaṃ saṃrūḍhamūlaṃ mṛgapuṃgaveṣu ||45 ||",
  "S03n232:151": "madryuvāca-",
  "S03n232:152": "tavaivāhamimaṃ manye prabhāvamatimānuṣam |",
  "S03n232:153": "rūḍho'pi hi guṇābhyāsaḥ sarvatra na samaḥ satām ||46 ||",
  "S03n232:154": "toyeṣu tārāpratibimbaśobhā viśeṣyate yatkumudaprahāsaiḥ |",
  "S03n232:155": "kautūhalābhiprasṛtā ivendorhetutvamatrāgrakarāḥ prayānti ||47 ||",
  "S03n232:156": "iti tayoranyonyānukūlyātparasparaṃ priyaṃ vadatoradhvānaṃ gacchatorathāparo brāhmaṇaḥ samabhigamya bodhisattvaṃ rathavaramayācata |",
  "S03n232:157": "tataḥ svasukhaniḥsaṅgo yācakapriyabāndhavaḥ |",
  "S03n232:158": "pūrayāmāsa viprasya sa rathena manoratham ||48 ||",
  "S03n232:159": "atha bodhisattvaḥ prītamanā rathādavatārya svajanānniryātya rathavaraṃ brāhmaṇāya jālinaṃ kumāramaṅkenādāya padbhyāmevādhvānaṃ pratyapadyata |",
  "S03n232:160": "avimanaskaiva ca madrī kṛṣṇājināṃ kumārīmaṅkenādāya pṛṣṭhato'nvagacchadenam |",
  "S03n232:161": "nimantrayāmāsuriva drumāstaṃ hṛdyaiḥ phalairānamitāgraśākhāḥ |",
  "S03n232:162": "puṇyānubhāvādabhivīkṣamāṇāḥ śiṣyā vinītā iva ca praṇemuḥ ||49 ||",
  "S03n232:163": "haṃsāṃsavikṣobhitapaṅkajāni kiñjalkareṇusphuṭapiñjarāṇi |",
  "S03n232:164": "prādurbabhūvuśca sarāṃsi tasya tatraiva yatrābhicakāṅkṣa vāri ||50 ||",
  "S03n232:165": "vitānaśobhāṃ dadhire payodāḥ sukhaḥ sugandhiḥ pravavau nabhasvān |",
  "S03n232:166": "pariśramakleśamamṛṣyamāṇā yakṣāśca saṃcikṣipurasya mārgam ||51 ||",
  "S03n232:167": "iti bodhisattva udyānagata iva pādacāravinodanasukhamanubhavanmārgaparikhedarasamanāsvādya saputradāraḥ prānta eva tu vaṅkaparvatamapaśyat |",
  "S03n232:168": "tatra ca puṣpaphalapallavālaṃkṛtasnigdhavividharucirataruvaranicitaṃ madamuditavihaṃgabahuvidharutavinadaṃ pravṛttanṛttabarhigaṇopaśobhitaṃ pravicaritanaikamṛgakulaṃ kṛtaparikaramiva vimalanīlasalilayā saritā kusumarajo'ruṇasukhapavanaṃ tapovanaṃ vanacarakādeśitamārgaḥ praviśya viśvakarmaṇā śakrasaṃdeśāt svayamabhinirmitāṃ manojñadarśanāṃ sarvartusukhāṃ tatra praviviktāṃ parṇaśālāmadhyāvasat |",
  "S03n232:169": "tasminvane dayitayā paricaryamāṇaḥ",
  "S03n232:170": "śṛṇvannayatnamadhurāṃśca sutapralāpān |",
  "S03n232:171": "udyānasaṃstha iva vismṛtarājyacintaḥ",
  "S03n232:172": "saṃvatsarārdhamadhikaṃ sa tapaścacāra ||52 ||",
  "S03n232:173": "atha kadācinmūlaphalārthaṃ gatāyāṃ rājaputryāṃ putrayoḥ paripālananimittamāśramapadamaśūnyaṃ kurvāṇe rājaputre mārgareṇuparuṣīkṛtacaraṇaprajaṅghaḥ pariśramakṣāmanayanavadano daṇḍakāṣṭhāvabaddhaskandhāvasaktakamaṇḍalurbrāhmaṇaḥ patnyāḥ paricārakānayanārthaṃ samarpitadṛḍhasaṃdeśastaṃ deśamupajagāma |",
  "S03n232:174": "atha bodhisattvaścirasyārthijanaṃ dṛṣṭvā'bhigataṃ manaḥpraharṣāt samupajāyamānanayanavadanaprasādaḥ pratyudgamya svāgatādipriyavacanapuraḥsaraṃ praveśya cainamāśramapadaṃ kṛtātithisatkāramāgamanaprayojanamapṛcchat |",
  "S03n232:175": "atha sa brāhmaṇo bhāryānurāgādutsāritadhairyalajjaḥ pratigrahamātrasajjo niyatamarthamīdṛśamuvāca-",
  "S03n232:176": "āloko bhavati yataḥ samaśca mārgo",
  "S03n232:177": "loko'yaṃ vrajati tato na durgameṇa |",
  "S03n232:178": "prāyo'smiñjagati tu matsarāndhakāre-",
  "S03n232:179": "ṇānye na praṇayapadāni me vahanti ||53 ||",
  "S03n232:180": "pradānaśauryoditayā yaśaḥśriyā gataṃ ca gantavyamaśeṣatastava |",
  "S03n232:181": "ato'smi yācñāśramamabhyupeyivānprayaccha tanme paricārakau sutau ||54 ||",
  "S03n232:182": "ityukte bodhisattvo mahāsattvaḥ",
  "S03n232:183": "dānaprītau kṛtābhyāsaḥ pratyākhyātumaśikṣitaḥ |",
  "S03n232:184": "dadāmītyavadad dhṛṣṭaṃ dayitau tanayāvapi ||55 ||",
  "S03n232:185": "svastyastu |",
  "S03n232:186": "tatkimidānīmāsyata iti ca brāhmaṇenābhihitaḥ sa mahāsattvaḥ pradānakathāśravaṇotpatitaviṣādaviplutākṣayoḥ sutayoḥ snehāvegādavalambamānahṛdayo bodhisattva uvāca-",
  "S03n232:187": "dattāvetau mayā tubhyaṃ kiṃ tu mātānayorgatā |",
  "S03n232:188": "vanaṃ mūlaphalasyārthe sāyamadyāgamiṣyati ||56 ||",
  "S03n232:189": "tayā dṛṣṭāvupāghrātau mālināvabhyalaṃkṛtau |",
  "S03n232:190": "ihaikarātraṃ viśramya śvo netāsi sutau mama ||57 ||",
  "S03n232:191": "brāhmaṇa uvāca-alamanenātrabhavato nirbandhena |",
  "S03n232:192": "gauṇametaddhi nārīṇāṃ nāma vāmā iti sthitam |",
  "S03n232:193": "syāccaiva dānavighnaste tena vāsaṃ na rocaye ||58 ||",
  "S03n232:194": "bodhisattva uvāca-alaṃ dānavighnaśaṅkayā |",
  "S03n232:195": "sahadharmacāriṇī mama sā |",
  "S03n232:196": "yathā vātrabhavate rocate |",
  "S03n232:197": "api ca mahābrāhmaṇa,",
  "S03n232:198": "sukumāratayā bālyātparicaryāsvakauśalāt |",
  "S03n232:199": "kīdṛśīṃ nāma kuryātāṃ dāsaprītimimau tava ||59 ||",
  "S03n232:200": "dṛṣṭvā tvitthaṃgatāvetau śibirājaḥ pitāmahaḥ |",
  "S03n232:201": "addhā dadyādyadiṣṭaṃ te dhanaṃ niṣkrayametayoḥ ||60 ||",
  "S03n232:202": "yatastadviṣayaṃ sādhu tvamimau netumarhasi |",
  "S03n232:203": "evaṃ hyarthena mahatā dharmeṇa ca sameṣyasi ||61 ||",
  "S03n232:204": "(brāhmaṇa uvāca)",
  "S03n232:205": "-na śakṣyāmyahamāśīviṣadurāsadaṃ vipriyopāyanena rājānamabhigantum |",
  "S03n232:206": "ācchindyānmadimau rājā daṇḍaṃ vā praṇayenmayi |",
  "S03n232:207": "yato neṣyāmyahamimau brāhmaṇyāḥ paricārakau ||62 ||",
  "S03n232:208": "atha bodhisattvo yatheṣṭamidānīmitvaparisamāptārthamuktvā sānunayamanuśiṣya tanayau paricaryānukūlye pratigrahārthamabhiprasārite brāhmaṇasya pāṇau kamaṇḍalumāvarjayāmāsa |",
  "S03n232:209": "tasya yatnānurodhena papātāmbu kamaṇḍaloḥ |",
  "S03n232:210": "padmapatrābhitāmrābhyāṃ netrābhyāṃ svayameva tu ||63 ||",
  "S03n232:211": "atha sa brāhyaṇo lābhātiharṣāt saṃbhramākulitamatirbodhisattvatanayāpaharaṇatvarayā saṃkṣiptapadamāśīrvacanamuktvā nirgamyatāmityājñākarkaśena vacasā kumārāvāśramapadānniṣkrāmayitumārebhe |",
  "S03n232:212": "atha kumārau viyogaduḥkhātibhāravyathitahṛdayau pitaramabhipraṇamya bāṣpoparudhyamānanayanāvūcatuḥ-",
  "S03n232:213": "ambā ca tāta niṣkrāntā tvaṃ ca nau dātumicchasi |",
  "S03n232:214": "yāvattāmapi paśyāvastato dāsyati nau bhavān ||64 ||",
  "S03n232:215": "atha sa brāhmaṇaḥ purā mātānayorāgacchati,",
  "S03n232:216": "asya vā putrasnehāt paścāttāpaḥ saṃbhavatīti vicintya padmakalāpamivānayorhastānābadhya latayā saṃtarjayanviceṣṭamānau pitaraṃ prati vyāvartitavadanau prakṛtisukumārau kumārau pracakarṣa |",
  "S03n232:217": "atha kṛṣṇājinā kumāryapūrvaduḥkhopanipātāt sasvaraṃ rudatī pitaramuvāca-",
  "S03n232:218": "ayaṃ māṃ brāhmaṇastāta latayā hanti nirdayaḥ |",
  "S03n232:219": "na cāyaṃ brāhmaṇo vyaktaṃ dhārmikā brāhmaṇāḥ kila ||65 ||",
  "S03n232:220": "yakṣo'yaṃ brāhmaṇacchadmā nūnaṃ harati khāditum |",
  "S03n232:221": "nīyamānau piśācena tāta kiṃ nāvupekṣase ||66 ||",
  "S03n232:222": "atha jālī kumāro mātaramanuśocayannuvāca-",
  "S03n232:223": "naivedaṃ me tathā duḥkhaṃ yadayaṃ hanti māṃ dvijaḥ |",
  "S03n232:224": "nāpaśyamambāṃ yattvadya tadvidārayatīva mām ||67 ||",
  "S03n232:225": "rodiṣyati ciraṃ nūnamambā śūnye tapovane |",
  "S03n232:226": "putraśokena kṛpaṇā hataśāveva cātakī ||68 ||",
  "S03n232:227": "asmadarthe samāhṛtya vanānmūlaphalaṃ bahu |",
  "S03n232:228": "bhaviṣyati kathaṃ nvambā dṛṣṭvā śūnyaṃ tapovanam ||69 ||",
  "S03n232:229": "ime nāvaśvakāstāta hastikā rathakāśca ye |",
  "S03n232:230": "ato'rdhaṃ deyamambāyai śokaṃ tena vineṣyati ||70 ||",
  "S03n232:231": "vandyāsmadvacanādambā vāryā śokācca sarvathā |",
  "S03n232:232": "durlabhaṃ hi punastāta tava tasyāśca darśanam ||71 ||",
  "S03n232:233": "ehi kṛṣṇe mariṣyāvaḥ ko nvartho jīvitena nau |",
  "S03n232:234": "dattāvāvāṃ narendreṇa brāhmaṇāya dhanaiṣiṇe ||72 ||",
  "S03n232:235": "ityuktvā jagmatuḥ |",
  "S03n232:236": "atha bodhisattvastenātikaruṇena tanayapralāpenākampitamatirapi ka idānīṃ dattvānutāpaṃ kariṣyatīti niṣpratīkāreṇa śokāgninā vinirdahyamānahṛdayo viṣavegamūrcchāparigata iva samuparudhyamānacetāstatraiva niṣasāda |",
  "S03n232:237": "śītalānilavyajanapratilabdhasaṃjñaśca niṣkūjamivāśramapadaṃ tanayaśūnyamabhivīkṣya bāṣpagadgadasaṃniruddhakaṇṭha ityātmagatamuvāca-",
  "S03n232:238": "putrābhidhāne hṛdaye samakṣaṃ praharanmama |",
  "S03n232:239": "nāśaṅkata kathaṃ nāma dhigalajjo bata dvijaḥ ||73 ||",
  "S03n232:240": "pattikāvanupānatkau saukumāryātklamāsahau |",
  "S03n232:241": "yāsyataḥ kathamadhvānaṃ tasya ca preṣyatāṃ gato ||74 ||",
  "S03n232:242": "mārgaśramaparimlānau ko'dya viśrāmayiṣyati |",
  "S03n232:243": "kṣuttarṣaduḥkhābhihatau yāciṣyete kametya vā ||75 ||",
  "S03n232:244": "mama tāvadidaṃ duḥkhaṃ dhīratāṃ kartumicchataḥ |",
  "S03n232:245": "kā tvavasthā mama tayoḥ sutayoḥ sukhavṛddhayoḥ ||76 ||",
  "S03n232:246": "aho putraviyogāgnirnirdahatyeva me manaḥ |",
  "S03n232:247": "satāṃ tu dharmaṃ saṃsmṛtya ko'nutāpaṃ kariṣyati ||77 ||",
  "S03n232:248": "atha madrī vipriyopanipātaśaṃsibhiraniṣṭernimittairupajanitavaimanasyā mūlaphalānyādāya kṣiprataramāgantukāmāpi vyālamṛgoparudhyamānamārgā ciratareṇāśramapadamupajagāma |",
  "S03n232:249": "ucitāyāṃ ca pratyudgamanabhūmāvākrīḍāsthāne ca tanayāvapaśyantī bhṛśataramarativaśamagāt |",
  "S03n232:250": "anīpsitāśaṅkitajātasaṃbhramā tataḥ sutānveṣaṇacañcalekṣaṇā |",
  "S03n232:251": "prasaktamāhvānamasaṃparigrahaṃ tayorviditvā vyalapacchucāturā ||78 ||",
  "S03n232:252": "samājavadyatpratibhāti me purā sutapralāpapratināditaṃ vanam |",
  "S03n232:253": "adarśanādadya tayostadeva me prayāti kāntāramivāśaraṇyatām ||79 ||",
  "S03n232:254": "kiṃ nu khalu tau kumārau-",
  "S03n232:255": "krīḍāprasaṅgaśramajātanidrau suptau nu naṣṭau gahane vane vā |",
  "S03n232:256": "cirānmadabhyāgamanādatuṣṭau syātāṃ kvacid bālatayā nilīnau ||80 ||",
  "S03n232:257": "ruvanti kasmācca na pakṣiṇo'pyamī samākulāstadvadhasākṣiṇo yadi |",
  "S03n232:258": "taraṃgabhaṅgairavinītakopayā hṛtau nu kiṃ nimnagayātivegayā ||81 ||",
  "S03n232:259": "apīdānīṃ me vitathā mithyāvikalpā bhaveyuḥ |",
  "S03n232:260": "api rājaputrāya saputrāya svasti syāt |",
  "S03n232:261": "apyaniṣṭanivedināṃ nimittānāṃ maccharīra eva vipāko bhavet |",
  "S03n232:262": "kiṃ nu khalvidamanimittāpavṛttapraharṣamaratitamisrayāvacchādyamānaṃ vidravatīva hṛdayam |",
  "S03n232:263": "visrasyanta iva me gātrāṇi |",
  "S03n232:264": "vyākulā iva digvibhāgāḥ |",
  "S03n232:265": "bhramatīva cedaṃ paridhvastalakṣmīkaṃ vanamiti |",
  "S03n232:266": "athānupraviśyāśramapadamekānte nikṣipya mūlaphalaṃ yathopacārapuraḥsaraṃ bhartāramabhigamya kva dārakāviti papraccha |",
  "S03n232:267": "atha bodhisattvo jānānaḥ snehadurbalatāṃ mātṛhṛdayasya durnivadyatvācca vipriyasya naināṃ kiṃcidvaktuṃ śaśāka |",
  "S03n232:268": "janasya hi priyārhasya vipriyākhyānavahninā |",
  "S03n232:269": "upetya manasastāpaḥ saghṛṇena suduṣkaraḥ ||82 ||",
  "S03n232:270": "atha madrī vyaktamakuśalaṃ me putrayoḥ,",
  "S03n232:271": "yadayamevaṃ tūpṇīṃbhūtaḥ śokadainyānuvṛttyaivetyavadhārya samantataḥ kṣiptacitteva vilokyāśramapadaṃ tanayāvapaśyantī sabāṣpagadgadaṃ punaruvāca-",
  "S03n232:272": "dārakau ca na paśyāmi tvaṃ ca māṃ nābhibhāṣase |",
  "S03n232:273": "hatā khalvahaṃ kṛpaṇā vipriyaṃ hi na kathyate ||83 ||",
  "S03n232:274": "ityuktvā śokāgninā parigatahṛdayā chinnamūleva latā nipapāta |",
  "S03n232:275": "patantīmeva caināṃ parigṛhya bodhisattvastṛṇaśayanamānīya śītābhiradbhiḥ pariṣicya pratyāgataprāṇāṃ samāśvāsayannuvāca-",
  "S03n232:276": "sahasaiva na te madri duḥkhamākhyātavānaham |",
  "S03n232:277": "na hi saṃbhāvyate dhairyaṃ manasi snehadurbale ||84 ||",
  "S03n232:278": "jarādāridryaduḥkhārto brāhmaṇo māmupāgamat |",
  "S03n232:279": "tasmai dattau mayā putrau samāśvasihi mā śucaḥ ||85 ||",
  "S03n232:280": "māṃ paśya madri mā putrau paridevīśca devi mā |",
  "S03n232:281": "putraśokasaśalye me prahārṣīriva mā hṛdi ||86 ||",
  "S03n232:282": "yācitena kathaṃ śakyaṃ na dātumapi jīvitam |",
  "S03n232:283": "anumodasva tad bhadre putradānamidaṃ mama ||87 ||",
  "S03n232:284": "tacchrutvā madrī putravināśaśaṅkāvyathitahṛdayā putrayorjīvitapravṛttiśravaṇāt pratanūbhūtaśokaklamā bharturadhṛtiparihārārthaṃ pramṛjya nayane savismayamudīkṣamāṇā bhartāramuvāca-āścaryam ! kiṃ bahunā !",
  "S03n232:285": "nūnaṃ vismayavaktavyacetaso'pi divaukasaḥ |",
  "S03n232:286": "yadityalabdhaprasarastava cetasi matsaraḥ ||88 ||",
  "S03n232:287": "tathā hi dikṣu prasṛtapratisvanaiḥ samantato daivatadundubhisvanaiḥ |",
  "S03n232:288": "prasaktavispaṣṭapadākṣaraṃ nabhastavaiva kīrtigrathanādarādabhūt ||89 ||",
  "S03n232:289": "prakampiśailendrapayodharā dharā madādivābhūdabhivṛddhavepathuḥ |",
  "S03n232:290": "divaḥ patadbhiḥ kusumaiśca kāñcanaiḥ savidyududyotamivābhavannabhaḥ ||90 ||",
  "S03n232:291": "tadalaṃ śokadainyena dattvā cittaṃ prasādaya |",
  "S03n232:292": "nipānabhūto lokānāṃ dātaiva ca punarbhava ||91 ||",
  "S03n232:293": "atha śakro devendraḥ kṣititalacalanādākampite vividharatnaprabhodbhāsini sumerau parvatarāje kimidamiti samutpannavimarśo vismayotphullanayanebhyo lokapālebhyaḥ pṛthivīkampakāraṇaṃ viśvantaraputradānamupalabhya praharṣavismayāghūrṇitamanāḥ prabhātāyāṃ tasyāṃ rajanyāṃ brāhmaṇarūpī viśvantaramarthivadabhyagacchat |",
  "S03n232:294": "kṛtātithisatkāraśca bodhisattvena kenārtha ityupanimantrito bhāryāmenamayācata-",
  "S03n232:295": "mahāhradeṣvambha ivopaśoṣaṃ na dānadharmaḥ samupaiti satsu |",
  "S03n232:296": "yāce tatastvāṃ surasannibhā yā bhāryāmimāmahaṃsi tatpradātum ||92 ||",
  "S03n232:297": "avimanā eva tu bodhisattvastathetyasmai pratiśuśrāva |",
  "S03n232:298": "tataḥ sa vāmena kareṇa madrīmādāya savyena kamaṇḍaluṃ ca |",
  "S03n232:299": "nyapātayattasya jalaṃ karāgre manobhuvaścetasi śokavahnim ||93 ||",
  "S03n232:300": "cukopa madrī na tu no ruroda viveda sā tasya hi taṃ svabhāvam |",
  "S03n232:301": "apūrvaduḥkhātibharāturā tu taṃ prekṣamāṇā likhiteva tasthau ||94 ||",
  "S03n232:302": "tad dṛṣṭvā paramavismayākrāntahṛdayaḥ śakro devānāmindrastaṃ mahāsattvamabhiṣṭuvannuvāca-",
  "S03n232:303": "aho vikṛṣṭāntaratā sadasaddharmayoryathā |",
  "S03n232:304": "śraddhātumapi karmedaṃ kā śaktirakṛtātmanām ||95 ||",
  "S03n232:305": "avītarāgeṇa satā putradāramatipriyam |",
  "S03n232:306": "niḥsaṅgamiti dātavyaṃ kā nāmeyamudāttatā ||96 ||",
  "S03n232:307": "asaṃśayaṃ tvadguṇaraktasaṃkathaiḥ prakīryamāṇeṣu yaśassu dikṣu te |",
  "S03n232:308": "tirobhaviṣyantyaparā yaśaḥśriyaḥ pataṃgatejassu yathānyadīptayaḥ ||97 ||",
  "S03n232:309": "tasya te'bhyanumodante karmedamatimānuṣam |",
  "S03n232:310": "yakṣagandharvabhujagāstridaśāśca savāsavāḥ ||98 ||",
  "S03n232:311": "ityuktvā śakraḥ svameva vapurabhijvaladāsthāya śakro'hamasmīti ca nivedyātmānaṃ bodhisattvamuvāca-",
  "S03n232:312": "tubhyameva prayacchāmi madrīṃ bhāryāmimāmaham |",
  "S03n232:313": "vyatītya na hi śītāṃśuṃ candrikā sthātumarhati ||99 ||",
  "S03n232:314": "tanmā cintāṃ putrayorviprayogādrājyabhraṃśānmā ca saṃtāpamāgāḥ |",
  "S03n232:315": "sārdhaṃ tābhyāmabhyupetaḥ pitā te kartā rājyaṃ tvatsanāthaṃ sanātham ||100 ||",
  "S03n232:316": "ityuktvā śakrastatraivāntardadhe |",
  "S03n232:317": "śakrānubhāvācca sa brāhmaṇo bodhisattvatanayau śibiviṣayameva saṃprāpayāmāsa |",
  "S03n232:318": "atha śibayaḥ saṃjayaśca śibirājastadatikaruṇamatiduṣkaraṃ ca bodhisattvasya karma śrutvā samākleditahṛdayā brāhmaṇahastānniṣkrīya bodhisattvatanayau prasādyānīya ca viśvantaraṃ rājya eva pratiṣṭhāpayāmāsuḥ |",
  "S03n232:319": "tadevamatyadbhutā bodhisattvacaryeti tadunmukheṣu sattvaviśeṣeṣu nāvajñā pratīghāto vā karaṇīyaḥ |",
  "S03n232:320": "tathāgatavarṇe satkṛtya dharmaśravaṇe copaneyam |",
  "S03n232:321": "iti viśvantara-jātakaṃ navamam |"
}