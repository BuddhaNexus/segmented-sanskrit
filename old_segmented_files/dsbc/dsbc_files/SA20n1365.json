{
  "SA20n1365:0": "ṣaṣṭho'dhikāraḥ",
  "SA20n1365:1": "paramārthalakṣaṇavibhāge ślokaḥ |",
  "SA20n1365:2": "na sanna cāsanna tathā na cānyathā na jāyate vyeti na cā[nā]vahīyate |",
  "SA20n1365:3": "na vardhate nāpi viśudhyate punarviśudhyate tatparamārthalakṣaṇam ||1 ||",
  "SA20n1365:4": "advayārtho hi paramārthaḥ |",
  "SA20n1365:5": "tamadvayārthaṃ pañcabhirākāraiḥ saṃdarśayati |",
  "SA20n1365:6": "na satparikalpitaparatantralakṣaṇābhyāṃ,",
  "SA20n1365:7": "na cāsatpariniṣpannalakṣaṇena |",
  "SA20n1365:8": "na tathā parikalpitaparatantrābhyāṃ pariniṣpannasyaikatvābhāvāt |",
  "SA20n1365:9": "na cānyathā tābhyamevānyatvābhāvāt |",
  "SA20n1365:10": "na jāyate na ca vyetyanabhisaṃskṛtatvāddharmadhātoḥ |",
  "SA20n1365:11": "na hīyate na ca vardhate saṃkleśavyavadānapakṣayornirodhotpāde tad[thā]vasthatvāt |",
  "SA20n1365:12": "na viśudhyati prakṛtyasaṃkliṣṭatvāt na ca na viśudhyati āgantukopakleśavigamāt |",
  "SA20n1365:13": "ityetatpañcavibhamadvayalakṣaṇaṃ paramārthalakṣaṇaṃ veditavyam |",
  "SA20n1365:14": "ātmadṛṣṭiviparyāsapratiṣedhe ślokaḥ |",
  "SA20n1365:15": "na cātmadṛṣṭiḥ svayamātmalakṣaṇā na cāpi duḥsaṃsthitatā vilakṣaṇā |",
  "SA20n1365:16": "dvayānna cānyad bhrama eṣata[tū]ditastataśca mokṣo bhramamātrasaṃkṣayaḥ ||2 ||",
  "SA20n1365:17": "na tāvadātmadṛṣṭirevātmalakṣaṇā |",
  "SA20n1365:18": "nāpi duḥsaṃsthitatā |",
  "SA20n1365:19": "tathā hi sā vilakṣaṇā ātmalakṣaṇātparikalpitāt |",
  "SA20n1365:20": "sā punaḥ pañcopādānaskandhāḥ kleśadauṣṭhulyaprabhāvitatvāt |",
  "SA20n1365:21": "nāpyato dvayādanyadātmalakṣaṇamupapadyate |",
  "SA20n1365:22": "tasmānnāstyātmā |",
  "SA20n1365:23": "bhrama eṣa tūtpanno yeyamātmadṛṣṭistasmādeva cātmābhāvonmokṣo'pi bhramamātrasaṃkṣayo veditavyaḥ,",
  "SA20n1365:24": "na tu kaścinmuktaḥ |",
  "SA20n1365:25": "viparyāsaparibhāṣāyāṃ dvau ślaukau |",
  "SA20n1365:26": "kathaṃ jano vibhramamātrāmāśritaḥ paraiti duḥkhaprakṛtiṃ na saṃtatām |",
  "SA20n1365:27": "avedako vedaka eva duḥkhito na duḥkhito dharmamayo na tanmayaḥ ||3 ||",
  "SA20n1365:28": "pratītyabhāvaprabhave kathaṃ janaḥ samakṣavṛttiḥ śrayate'nyakāritam |",
  "SA20n1365:29": "tamaḥ prakāraḥ katamo'yamīdṛśo yato'vipaśyansadasannirīkṣate ||4 ||",
  "SA20n1365:30": "kathaṃ nāmāyaṃ loko bhrāntimātramātmadarśanaṃ niḥśritya satatānubaddhaṃ duḥkhasvabhāvaṃ saṃskārāṇāṃ na paśyati |",
  "SA20n1365:31": "avedako jñānena tasyā duḥkhaprakṛteḥ |",
  "SA20n1365:32": "vedako'nubhavena duḥkhasyā[sya] duḥkhito duḥkhasyāprahīṇatvāt |",
  "SA20n1365:33": "na duḥkhiuto duḥkhayuktasyātmano'satvāt |",
  "SA20n1365:34": "dharmamayo dharmamātratvāt pudgalanairātmyena |",
  "SA20n1365:35": "na ca dharmamayo dharmanairātmyena |",
  "SA20n1365:36": "yadā ca loko bhāvānāṃ pratītyasamutpādaṃ pratyakṣaṃ paśyati taṃ taṃ pratyayaṃ pratītya te te bhāvā bhavantīti |",
  "SA20n1365:37": "tatkathametāṃ dṛṣṭiṃ śrayate 'nyakāritaṃ darśanādikaṃ na pratītyasamutpannamiti |",
  "SA20n1365:38": "katamo'yamīdṛśastamaḥ prakāro lokasya yadvidyamānaṃ pratītyasamutpādamavipaśyannavidyamānamātmānaṃ nirīkṣate |",
  "SA20n1365:39": "śakyaṃ hi nāma tamasā vidyamānamadraṣṭuṃ syānna tvavidyamānaṃ draṣṭhumiti |",
  "SA20n1365:40": "asatyātmani śamajanmayoge ślokaḥ |",
  "SA20n1365:41": "ta cāntaraṃ kiṃcana vidyate 'nayoḥ sadarthavṛttyā śamajanmanoriha |",
  "SA20n1365:42": "tathāpi janmakṣayato vidhīyate śamasya lābhaḥ śubhakarmakāriṇām ||5 ||",
  "SA20n1365:43": "na cāsti saṃsāranirvāṇayoḥ kiṃcinnānākaraṇaṃ paramārthavṛttyā nairātmyasya samatayā |",
  "SA20n1365:44": "tathāpi janmakṣayānmokṣaprāptirbhavatyeva śubhakarmakāriṇāṃ ye mokṣamārgaṃ bhāvayanti |",
  "SA20n1365:45": "viparyāsaparibhāṣāṃ kṛtvā-",
  "SA20n1365:46": "tatpratipakṣapāramārthikajñānapraveśe catvāraḥ ślokāḥ |",
  "SA20n1365:47": "saṃbhṛtya saṃbhāramanantapāraṃ jñānasya puṇyasya ca bodhisattvaḥ |",
  "SA20n1365:48": "dharmeṣu cintāsuviniśri[ści]tatvājjalpānvayāmarthagatiṃ paraiti ||6 ||",
  "SA20n1365:49": "arthānsa vijñāya ca jalpamātrān saṃtiṣṭhate tannibhacittamātre |",
  "SA20n1365:50": "pratyakṣatāmeti ca dharmadhātustasmādviyuktodvayalakṣaṇena ||7 ||",
  "SA20n1365:51": "nāstīti cittātparametya buddhyā",
  "SA20n1365:52": "cittasya nāstitvamupaiti tasmāt |",
  "SA20n1365:53": "dvayasya nāstitvamupetya dhīmān",
  "SA20n1365:54": "saṃtiṣṭhate 'tadgatidharmadhātau ||8 ||",
  "SA20n1365:55": "akalpanājñānabalena dhīmataḥ",
  "SA20n1365:56": "samānuyātena samantataḥ sadā |",
  "SA20n1365:57": "tadāśrayo gahvaradoṣasaṃcayo",
  "SA20n1365:58": "mahāgadeneva viṣaṃ nirasyate ||9 ||",
  "SA20n1365:59": "ekena saṃbhṛtasaṃbhāratvaṃ dharmacintāsuviniśri[ści]tatvaṃ samādhi[dhiṃ]niśrityabhāvanānmanojalpācca teṣāṃ dharmāṇāmarthaprakhyānāvagamāttatpraveśaṃ darśayati |",
  "SA20n1365:60": "asaṃkhyeyaprabhedakālaṃ pāramasya paripūraṇamityanantapāram |",
  "SA20n1365:61": "dvitīyena manojalpamātrānarthānviditvā tadābhāse cittamātre'vasthānamiyaṃ bodhisattvasya nirvedhabhāgīyāvasthā |",
  "SA20n1365:62": "tataḥ pareṇa dharmadhātoḥ pratyakṣato['va ? ]",
  "SA20n1365:63": " gamane dvayalakṣaṇena viyukto grāhyagrāhakalakṣaṇena |",
  "SA20n1365:64": "iyaṃ darśanamārgāvasthā |",
  "SA20n1365:65": "tṛtīyena yathāsau dharmadhātuḥ pratyakṣatāmeti tad darśayati |",
  "SA20n1365:66": "kathaṃ cāsau dharmadhātuḥ pratyakṣatāmeti |",
  "SA20n1365:67": "cittādanyadālambanaṃ grāhyaṃ nāstītyavagamya buddhyā tasyāpi cittamātrasya nāstitvāvagamanaṃ grāhya[ā]bhāve grāhakābhāvāt |",
  "SA20n1365:68": "dvaye cāsya [dvayasyāsya ? ]",
  "SA20n1365:69": " nāstitvaṃ viditvā dharmadhātāvavasthānamatadgatirgrāhyagrāhakalakṣaṇābhyāṃ rahitaṃ evaṃ dharmadhātuḥ pratyakṣatāmeti |",
  "SA20n1365:70": "caturthena bhāvanāmārgāvasthāyāmāśrayaparivartanāt pāramārthikajñānapraveśaṃ darśayati |",
  "SA20n1365:71": "sadā sarvatra samatānugatenāvikalpajñānabalena yatra tatsamatānugataṃ paratantre svabhāve tadāśrayasya dūrānupraviṣṭasya doṣasaṃcasya dauṣṭhulyalakṣaṇasya mahāgadeneva viṣasya nirasanāt |",
  "SA20n1365:72": "paramārthajñānamāhātmye ślokaḥ |",
  "SA20n1365:73": "munivihitasudharmasuvyavastho matimupadhāya samūladharmadhātau |",
  "SA20n1365:74": "smṛtima[ga]timavagamya kalpamātrāṃ vrajati guṇārṇavapāramāśudhīraḥ ||10 ||",
  "SA20n1365:75": "buddhavihite sudharme suvyavasthāpite sa paramārthajñānapraviṣṭo bodhisattvaḥ saṃpiṇḍitadharmālambanasya mūlacittasya dharmadhātau matimupanividhāya yā smṛtirūpalabhyate tāṃ sarvāṃ smṛtipravṛttiṃ kalpanāmātrāmavagacchatyevaṃ guṇārṇavasya pāraṃbuddhatvamāśu vrajatītyetatparamārthajñānasya māhātmyam |",
  "SA20n1365:76": " || mahāyānasūtrālaṃkāre tattvādhikāraḥ ṣaṣṭhaḥ ||"
}