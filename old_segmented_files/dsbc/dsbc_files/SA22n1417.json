{
  "SA22n1417:0": "Cittaviśuddhiprakaraṇa",
  "SA22n1417:1": "[anādinidhanaṃ śāntaṃ bhāvābhāvavivarjitam |",
  "SA22n1417:2": "nirvikalpaṃ nirālambamanavasthitamadvayam ||1 ||",
  "SA22n1417:3": "adṛṣṭāntamanākhyānamacintyamanidarśanam |",
  "SA22n1417:4": "anāśrayāpratiṣṭhānaṃ nirvikāramasaṃskṛtam ||2 ||",
  "SA22n1417:5": "sarveṣāmāśrayaṃ buddhaṃ karuṇāmayavigraham |",
  "SA22n1417:6": "nānādhimuktasattvānāṃ nānopāyapradarśakam ||3 ||",
  "SA22n1417:7": "mahārāgaṃ namaskṛtya padmanarteśvaraṃ prabhum |",
  "SA22n1417:8": "iha stokaṃ pravakṣyāmi svacittapratyavekṣaṇāt ||4 ||",
  "SA22n1417:9": "yogācārasya nayataḥ sarvameva suniścitam |",
  "SA22n1417:10": "tatsarvamiha vaktavyaṃ tasmādevatsamācaret ||5 ||]",
  "SA22n1417:11": "yena yena hi bandhyante jantavo raudrakarmaṇā |",
  "SA22n1417:12": "sopāyena tu tenaiva mucyante bhavabandhanāt ||6 ||",
  "SA22n1417:13": "[viśuddhereva sattvasya viśuddhaṃ jāyate phalam] |",
  "SA22n1417:14": "mahāyāne suvispaṣṭamuktametatsuvistaram ||7 ||",
  "SA22n1417:15": "dharmapudgalanairātmyaṃ cittamātraṃ jagau muniḥ |",
  "SA22n1417:16": "tato'pi sarvamutpannamāgamātyanukūlakam ||8 ||",
  "SA22n1417:17": "bhāvagrāhagrahāveśagṛhītānpraticoditaḥ |",
  "SA22n1417:18": "āgame'pi hi suvyakto vistaraḥ karuṇātmanā ||9 ||",
  "SA22n1417:19": "manaḥpūrvaṅgamā dharmā manaḥśreṣṭhā manojavāḥ |",
  "SA22n1417:20": "manasā hi prasannena bhāṣate vā karoti vā ||10 ||",
  "SA22n1417:21": "svapitā bhikṣuṇā vṛddhaḥ śīghraṃ gaccheti preritaḥ |",
  "SA22n1417:22": "patanācca mṛte tasminnānantaryeṇa yujyate ||11 ||",
  "SA22n1417:23": "sumlānenārhatādioṣṭo maṅgalaṃ paripīḍaya |",
  "SA22n1417:24": "upasthāyakabhikṣuḥ sa mṛte tasminna doṣabhāk ||12 ||",
  "SA22n1417:25": "andhasaṃjñayā nāndhāṃstu mārayandoṣamaśrute |",
  "SA22n1417:26": "ityuktaṃ vinaye vyaktaṃ na doṣo'duṣṭacetasām ||13 ||",
  "SA22n1417:27": "na stūpakhanane doṣastatsaṃskāradhiyā yataḥ |",
  "SA22n1417:28": "kevalaṃ puṇyarāśiḥ syādupānantaryakāraṇāt ||14 ||",
  "SA22n1417:29": "upānadyugalaṃ dattvā munermūrdhni śubhāśayāt |",
  "SA22n1417:30": "apanīya tathā cāndho rājyaṃ phalamavāpnutaḥ ||15 ||",
  "SA22n1417:31": "tasmādāśayamūlā hi pāpapuṇyavyavasthitiḥ |",
  "SA22n1417:32": "ityuktamāgame yasmānnāpattiḥ śubhacetasām ||16 ||",
  "SA22n1417:33": "svādhidaivatayogātmā jagadarthakvatodyamaḥ |",
  "SA22n1417:34": "bhuñjāno viṣayān yogī mucyate na ca lipyate ||17 ||",
  "SA22n1417:35": "yathaiva viṣatattvajño viṣamālokya bhakṣayan |",
  "SA22n1417:36": "kevalaṃ muhyate nāsau rogamuktaśca jāyate ||18 ||",
  "SA22n1417:37": "māyāmarīcigandharvanagarasvaprasannibham |",
  "SA22n1417:38": "jagatsarvaṃ samālokya kiṃ kathaṃ kena bhujyate ||19 ||",
  "SA22n1417:39": "bālā rajyanti rūpeṣu vairāgyaṃ yānti madhyamāḥ |",
  "SA22n1417:40": "svabhāvajñā vimucyante rūpasyottamabuddhayaḥ ||20 ||",
  "SA22n1417:41": "vicintya samayaṃ sarvaṃ devatāpūjanāvidhim |",
  "SA22n1417:42": "śuddhamālokya niḥśaṅkaṃ bhoktavyaṃ mantracoditam ||21 ||",
  "SA22n1417:43": "śodhyaṃ bodhyaṃ tathā dīpyamakṣaratrayayogataḥ |",
  "SA22n1417:44": "aṅguṣṭhānāmikāgrābhyāṃ prīṇayecca tathāgatān ||22 ||",
  "SA22n1417:45": "yatsatyamiti bālānāṃ tanmithyā khalu yoginām |",
  "SA22n1417:46": "gacchannantamanenaiva na baddho na ca mucyate ||23 ||",
  "SA22n1417:47": "saṃsāraṃ caiva nirvāṇaṃ manyante'tattvadarśinaḥ |",
  "SA22n1417:48": "na saṃsāraṃ na nirvāṇaṃ manyante'tattvadarśinaḥ ||24 ||",
  "SA22n1417:49": "vikalpo hi mahāgrāhaḥ saṃsārodadhipātakaḥ |",
  "SA22n1417:50": "avikalpā mahātmāno mucyante bhavabandhanāt ||25 ||",
  "SA22n1417:51": "śaṅkāviṣeṇa bādhyante viṣeṇeva pṛthagjanāḥ |",
  "SA22n1417:52": "tāmevotkhātya nirmūlaṃ vicaretkaruṇātmakaḥ ||26 ||",
  "SA22n1417:53": "yathaiva sphaṭikaḥ svacchaḥ pararāgeṇa rajyate |",
  "SA22n1417:54": "tathaiva cittaratnaṃ tu kalpanārāgarañjitam ||27 ||",
  "SA22n1417:55": "prakṛtyā kalpanārāgairviviktaṃ cittaratnakam |",
  "SA22n1417:56": "ādiśuddhamanutpannaṃ niḥsvabhāvamanāvilam ||28 ||",
  "SA22n1417:57": "tattadyatnena kartavyaṃ yadyadbālairvigarhitam |",
  "SA22n1417:58": "svādhidaivatayogena cittanirmalakāraṇāt ||29 ||",
  "SA22n1417:59": "rāgāgniviṣasaṃmugdhā yogināṃ śubhacetasā |",
  "SA22n1417:60": "kāmitāḥ khalu kāminyaḥ kāmamokṣaphalāvahāḥ ||30 ||",
  "SA22n1417:61": "yathā svagarūḍaṃ dhyātvā viṣamākṛṣya saṃpiban |",
  "SA22n1417:62": "karoti nirviṣaṃ sādhyaṃ na viṣeṇābhibhūyate ||31 ||",
  "SA22n1417:63": "dvādaśayojanavyāsaṃ cakraṃ vai śirasi bhramat |",
  "SA22n1417:64": "bodhicittaṃ samutpādya apanītamiti śrutiḥ ||32 ||",
  "SA22n1417:65": "bodhicittaṃ samutpādya sambodhau kṛtacetasā |",
  "SA22n1417:66": "tatrāsti yanna kartavyaṃ jagadudvaraṇāśayā ||33 ||",
  "SA22n1417:67": "ādiśuddhamanutpannaṃ niḥsvabhāvamanāvilam |",
  "SA22n1417:68": "jagadbhāvena sampaśyanna baddho na ca mucyate ||34 ||",
  "SA22n1417:69": "vicintya vidhivadyogī devatāguṇavistaram |",
  "SA22n1417:70": "rajyate rāgacittena rāgabhogeṇa mucyate ||35 ||",
  "SA22n1417:71": "kiṃ kurmaḥ kutra vai labhyā vicitrā bhāvaśaktayaḥ |",
  "SA22n1417:72": "viṣākrānto yathā kaścidviṣeṇaiva tu nirviṣaḥ ||36 ||",
  "SA22n1417:73": "karṇājjalaṃ jalenaiva kaṇṭakenaiva kaṇṭakam |",
  "SA22n1417:74": "rāgeṇaiva tathārāgamudvaranti maṇīṣiṇaḥ ||37 ||",
  "SA22n1417:75": "yathaiva rajako vastraṃ malenaiva tu nirmalam |",
  "SA22n1417:76": "kuryādvijñastathātmānaṃ malenaiva tu nirmalam ||38 ||",
  "SA22n1417:77": "yathā bhavati saṃśuddho rajonirghṛṣṭadarpaṇaḥ |",
  "SA22n1417:78": "sevitastu tathā vijñairdoṣo doṣavināśanaḥ ||39 ||",
  "SA22n1417:79": "lohapiṇḍo jale kṣipto majjatyeva tu kevalam |",
  "SA22n1417:80": "pātrīkṛto sa evāndhaṃ tārayettarati svayam ||40 ||",
  "SA22n1417:81": "tavdatpātrīkṛtaṃ cittaṃ prajñopāyavidhānataḥ |",
  "SA22n1417:82": "bhuñjāno mucyate kāmo mocayatyaparānapi ||41 ||",
  "SA22n1417:83": "durvijñaiḥ sevitaḥ kāmaḥ kāmo bhavati bandhanam |",
  "SA22n1417:84": "sa eva sevito vijñaiḥ kāmo mokṣaprasādhakaḥ ||42 ||",
  "SA22n1417:85": "prasiddhaṃ sakale loke kṣīraṃ viṣavināśanam |",
  "SA22n1417:86": "tadeva phaṇibhiḥ pītaṃ sutarāṃ viṣavardhanam ||43 ||",
  "SA22n1417:87": "jale kṣīraṃ yathāviṣṭaṃ haṃso pibati paṇḍitaḥ |",
  "SA22n1417:88": "saviṣān viṣāyāṃstadvad bhuktvā muktaśca paṇḍitaḥ ||44 ||",
  "SA22n1417:89": "yathaiva vidhivadbhuktaṃ viṣamapyamṛtāyate |",
  "SA22n1417:90": "durbhuktaṃ ghṛtapūrādi bālānāntu viṣāyate ||45 ||",
  "SA22n1417:91": "idameva hi yaccittaṃ śodhitaṃ hetubhiḥ śubhaiḥ |",
  "SA22n1417:92": "nirvikalpaṃ nirālambaṃ bhāti prakṛtinirmalam ||46 ||",
  "SA22n1417:93": "yathā vahniḥ kṛśopyeṣa tailavartyādisaṃskṛtaḥ |",
  "SA22n1417:94": "dīpo nirmalaniṣkampaḥ sthirastimiranāśanaḥ ||47 ||",
  "SA22n1417:95": "vaṭabījaṃ yathā sūkṣmaṃ sahakārasamanvitam |",
  "SA22n1417:96": "śākhāmūlaphalopetaṃ mahāvṛkṣavidhāyakam ||48 ||",
  "SA22n1417:97": "haridrācūrṇasaṃyogādvarṇāntaramiti smṛtam |",
  "SA22n1417:98": "prajñopāyasamāyogāddharmadhātuṃ tathā viduḥ ||49 ||",
  "SA22n1417:99": "ghṛtaṃ ca madhusaṃyuktaṃ samāṃśaṃ viṣatāṃ vrajet |",
  "SA22n1417:100": "tadeva vidhivadbhuiktamutkṛṣṭaṃ tu rasāyanam ||50 ||",
  "SA22n1417:101": "rasaghṛṣṭaṃ yathā tāmraṃ nirdoṣaṃ kāñcanaṃ bhavet |",
  "SA22n1417:102": "jñānaśuddhyā tathā kleśāḥ samyak kalyāṇakārakāḥ ||51 ||",
  "SA22n1417:103": "hīnayānābhirūḍhānāṃ mṛtyuśaṅkā pade pade |",
  "SA22n1417:104": "saṃgrāmajayacittastu dūra eva vyavasthitaḥ ||52 ||",
  "SA22n1417:105": "mahāyānābhirūḍhastu karuṇādharmavarmitaḥ |",
  "SA22n1417:106": "prajñātantudhanurbāṇo jagaduḍvaraṇāśayaḥ ||53 ||",
  "SA22n1417:107": "mahāsattvo mahopāyaḥ sthirabudviratandritaḥ |",
  "SA22n1417:108": "jitvā dustarasaṅgrāmaṃ tārayedaparānapi ||54 ||",
  "SA22n1417:109": "paśavo'pi hi kliśyante svārthamātraparāyaṇāḥ |",
  "SA22n1417:110": "jagadarthavidhātāro dhanyāste viralā janāḥ ||55 ||",
  "SA22n1417:111": "śītavātādiduḥkhāni sahante svārthalampaṭāḥ |",
  "SA22n1417:112": "jagadarthapravṛttāste na sahante kathaṃ nu te ||56 ||",
  "SA22n1417:113": "nārakāṇyapi duḥkhāni soḍhavyāni kṛpālubhiḥ |",
  "SA22n1417:114": "śītavātādiduḥkhāni kastānyapi vicārayet ||57 ||",
  "SA22n1417:115": "na kaṣṭakalpanāṃ kuryānnopavāsena ca kriyām |",
  "SA22n1417:116": "snānaṃ śaucaṃ na caivātra grāmadharmaṃ vivarjayet ||58 ||",
  "SA22n1417:117": "nakhadantāsthimajjānaḥ pituḥ śukravikārajāḥ |",
  "SA22n1417:118": "māṃsaśoṇitakeśādi mātṛśoṇitasambhavam ||59 ||",
  "SA22n1417:119": "itthamaśucisambhūtaḥ piṇḍo yo'śucipūritaḥ |",
  "SA22n1417:120": "kathaṃ saṃstādṛśaḥ kāyo gaṅgāsnānena śudhyati ||60 ||",
  "SA22n1417:121": "na hyaśucirghaṭastoyaiḥ kṣālito'pi punaḥ punaḥ |",
  "SA22n1417:122": "tadvadaśucisampūrṇaḥ piṇḍo'pi na viśudhyati ||61 ||",
  "SA22n1417:123": "pratarannapi gaṅgāyāṃ naiva śvā śuddhimarhati |",
  "SA22n1417:124": "taddadvarmadhiyāṃ puṃsāṃ tīrthasnānaṃ tu niṣphalam ||62 ||",
  "SA22n1417:125": "dharmo yadi bhavetsnānātkaivartānāṃ kṛtārthatā |",
  "SA22n1417:126": "naktandivaṃ jalasthānāṃ matsyādīnāṃ tu kā kathā ||63 ||",
  "SA22n1417:127": "pāpakṣayo'pi snānena naiva syāditi niścayaḥ |",
  "SA22n1417:128": "yato rāgādivṛddhistu dṛśyate tīrthasevinām ||64 ||",
  "SA22n1417:129": "rāgo dveṣaśca mohaśca īrṣyā tṛṣṇā ca sarvadā |",
  "SA22n1417:130": "pāpānāṃ mūlamākhyātaṃ naiṣāṃ snānena śodhanam ||65 ||",
  "SA22n1417:131": "ātmātmīyagrahādete sambhavantīha janminaḥ |",
  "SA22n1417:132": "avidyāhetukaḥ so'pi sāvidyā bhrāntiriṣyate ||66 ||",
  "SA22n1417:133": "raupyabuddhiryathā śuktau śuktidṛṣṭau nivartate |",
  "SA22n1417:134": "nairātmyadarśanātsāpi nirmūlamavasīdati ||67 ||",
  "SA22n1417:135": "sarpabuddhiryathā rajjau rajjudṛṣṭau nivartate |",
  "SA22n1417:136": "sarpabuddhiḥ punastatra naiva syādiha janmani ||68 ||",
  "SA22n1417:137": "sattvabuddhistathātrāpi vajrajñānānnivartate |",
  "SA22n1417:138": "na bhāvaḥ sambhavettatra dagdhabīja ivāṅkuraḥ ||69 ||",
  "SA22n1417:139": "nairātmyaśucisaṅgātaḥ piṇḍaḥ prakṛtinirmalaḥ |",
  "SA22n1417:140": "tasya santāpane dharmaḥ kaṣṭaṃ bālairvikalpitaḥ ||70 ||",
  "SA22n1417:141": "candrodayavyayañjāpi apekṣya tithikalpanā |",
  "SA22n1417:142": "sūryodayavyayenāpi divārātrivyavasthitiḥ ||71 ||",
  "SA22n1417:143": "pūrvādivyavahāro'pi kalpanāpekṣayā kṛtaḥ |",
  "SA22n1417:144": "grahanakṣatrarāśyādi sarvalokairvikalpitam ||72 ||",
  "SA22n1417:145": "śītoṣṇavarṣaṇāpekṣā tathaiva ṛtukalpanā |",
  "SA22n1417:146": "svakarmaphalabhogo'yaṃ śubhāśubhagrahoditaḥ ||73 ||",
  "SA22n1417:147": "avidyākardamāliptaṃ cittacintāmaṇiṃ pumān |",
  "SA22n1417:148": "pravṛttaḥ kṣālituṃ vidvān ko'vidyāṃ vṛṃhayetpunaḥ ||74 ||",
  "SA22n1417:149": "na grahatithinakṣatradeśakālādyapekṣaṇam |",
  "SA22n1417:150": "viharennirvikalpastu nirnimittamaśaṅkitaḥ ||75 ||",
  "SA22n1417:151": "yadyadindriyamārgatvaṃ yāyāttattatsvabhāvataḥ |",
  "SA22n1417:152": "susamāhitayogena sarvaṃ buddhamayaṃ vadet ||76 ||",
  "SA22n1417:153": "cakṣurvairocano buddhaḥ śravaṇaṃ vajrasūryakaḥ |",
  "SA22n1417:154": "ghrāṇaṃ ca paramāśvastu padmanarteśvaro mukham ||77 ||",
  "SA22n1417:155": "kāyaḥ śrīheruko rājā vajrasattvaśca mānasam |",
  "SA22n1417:156": "evaṃ samyak sadā yogī vicaretkaruṇātmakaḥ ||78 ||",
  "SA22n1417:157": "siddhāntī nirvikalpo'sau sthirakalpastu dhīdhanaḥ |",
  "SA22n1417:158": "yatheṣṭaceṣṭāvyāpāraḥ sarvabhuk sarvakṛttathā ||79 ||",
  "SA22n1417:159": "sarvakāmakriyākārī yathārucitaceṣṭitaḥ |",
  "SA22n1417:160": "utthito vā niṣaṇo vā caṅkramanvā svapaṃstathā ||80 ||",
  "SA22n1417:161": "amaṇḍalapraviṣṭo vā sarvāvaraṇavānapi |",
  "SA22n1417:162": "svādhidaivatayogātmā mandapuṇyo'pi sidhyati ||81 ||",
  "SA22n1417:163": "anena sarvasauritvaṃ sarvabuddhatvameva vā |",
  "SA22n1417:164": "janmanīhaiva tattvajñaḥ samprāpnoti na saṃśayaḥ ||82 ||",
  "SA22n1417:165": "yathā prākṛtalokena yogiloko na bādhyate |",
  "SA22n1417:166": "bādhyante dhīviśeṣeṇa yogino'pyuttarottaraiḥ ||83 ||",
  "SA22n1417:167": "mahāprajñāmahopāyamahākṛpādhimokṣataḥ |",
  "SA22n1417:168": "mahāyānasamuddiṣṭaṃ mahāsattvasya gocaram ||84 ||",
  "SA22n1417:169": "yatkalpānāmasaṃkhyeyairna prāptaṃ bahubhirmatam |",
  "SA22n1417:170": "janmanyatraiva buddhatvaṃ prāpyate nātra saṃśayaḥ ||85 ||",
  "SA22n1417:171": "mahāyānasya māhātmyaṃ puṇyajñānena sambhṛtam |",
  "SA22n1417:172": "sarvajñatvaṃ padaṃ ramyaṃ sadyo janmani labhyate ||86 ||",
  "SA22n1417:173": "āgamaśruticintā tu mahāyāne na gṛhyate |",
  "SA22n1417:174": "āśayānuśayābhedād yānābhedaḥ prakāśyate ||87 ||",
  "SA22n1417:175": "anya evādhimokṣo'yaṃ tathānyā bodhicārikā |",
  "SA22n1417:176": "anyā cittaviśuddhiśca phalamandhadihocyate ||88 ||",
  "SA22n1417:177": "samīpe nirmalādarśe rūpaṃ nirmalacakṣuṣaḥ |",
  "SA22n1417:178": "yathā bhāti suvispaṣṭaṃ svacchaprakṛtinirmalam ||89 ||",
  "SA22n1417:179": "vidhūtakalpanājālaviṣpraṣṭaśuddhacetasāṃ |",
  "SA22n1417:180": "yogināñca tathā jñānaṃ prajñānirmaladarpaṇaiḥ ||90 ||",
  "SA22n1417:181": "sūryakāntisamāśliṣṭasūryakāntamaṇau yathā |",
  "SA22n1417:182": "sahasā prajvalatyagniḥ samathaḥ svārthasādhane ||91 ||",
  "SA22n1417:183": "apāstakalpanājālaṃ sūryakāntanibhaṃ manaḥ |",
  "SA22n1417:184": "prajñāsūryāṃ śusaṃśliṣṭaṃ tadvajjvalati yoginām ||92 ||",
  "SA22n1417:185": "kāṣṭhadvayanigharṣeṇa yathā jvalati pāvakaḥ |",
  "SA22n1417:186": "ādimadhyāntasaṃśuddhaḥ sarvavastuprakāśakaḥ |",
  "SA22n1417:187": "prajñopāyasamāyogādyogijñānaṃ tathā viduḥ ||93 ||",
  "SA22n1417:188": "yathaivaikaḥ pradīpo'yaṃ varttyantarasamāśritaḥ |",
  "SA22n1417:189": "yathāsvārthaṃ yathāsthānaṃ karotyuccaiḥ prakāśanam ||94 ||",
  "SA22n1417:190": "sphuraṇānantamūrtistu prajñopāyavibhāvanaiḥ |",
  "SA22n1417:191": "nānādhimuktasattvānāṃ yathākṛtyamanuṣṭhayet ||95 ||",
  "SA22n1417:192": "vidhi jñohi yathā kaścitkṣīrādamṛtamuddharet |",
  "SA22n1417:193": "nirdoṣaṃ śītalaṃ hṛdyaṃ sarvavyādhivināśanam ||96 ||",
  "SA22n1417:194": "prajñākṣīramahopāyādvidhivanmathanotthitaḥ |",
  "SA22n1417:195": "viśuddhadharmadhātuḥ sa sukhāsukhavināśanaḥ ||97 ||",
  "SA22n1417:196": "yathā latā samudbhūtā phalapuṣpasamanvitā |",
  "SA22n1417:197": "tathaikakṣaṇasambodhiḥ sambhāradvayasaṃyutā ||98 ||",
  "SA22n1417:198": "[vaśadveṣagatistambha] varṣaṇākarṣaṇādikam |",
  "SA22n1417:199": "madyamāṃsarato yogī kurvannāpyupalipyate ||99 ||",
  "SA22n1417:200": "[hastakaṅkaṇabimbāya ki] mādarśaḥ samīkṣyate |",
  "SA22n1417:201": "mahāyāne yato'dyāpi mantrasāmarthyadarśanam ||100 ||",
  "SA22n1417:202": "mātṛduhitṛsambandha [stattvato'tra na kalpyate |",
  "SA22n1417:203": "bhagnāyodhūpavarttīva] jagadāha tathāgataḥ ||101 ||",
  "SA22n1417:204": "pañcabhūtātmakaṃ śukraṃ śoṇitañcāpi tādṛśam |",
  "SA22n1417:205": "tanmayaḥ khalu piṇḍo'yaṃ ko vipraḥ kaśca vāntyajaḥ ||102 ||",
  "SA22n1417:206": "[pañcaskandhātmakaṃ sarvaṃ] śarīraṃ khalu bhikṣavaḥ |",
  "SA22n1417:207": "anityaṃ duḥkhaśūnyañca na jātirna ca jātimān ||103 ||",
  "SA22n1417:208": "kaivarttīgarbhambhūtaḥ kaściñcā [ṇḍālajātimān |",
  "SA22n1417:209": "tapasā brāhmaṇo jātastasmājjātirakāraṇam ||104 ||",
  "SA22n1417:210": "svasāraṃ mātaraṃ śvaśrūṃ svaputrīṃ bhāgineyikām |",
  "SA22n1417:211": "brāhmaṇīṃ kṣatriyāṃ vaiśyāṃ vidhijñānena śūdrikām] ||105 ||",
  "SA22n1417:212": "ekāṅgavikalāṃ hīnāṃ garhītāmantyajāmapi |",
  "SA22n1417:213": "yoṣitaṃ pūjayennityaṃ jñānavajraprabhāvanaiḥ ||106 ||",
  "SA22n1417:214": "[sarvadā smitavakreṇa mantravistṛtacakṣuṣā |",
  "SA22n1417:215": "sambodhau cittamutpādya svādhidaivatabhāvataḥ ||107 ||",
  "SA22n1417:216": "paśyeddṛśyaṃ kṣaṇaṃ kiñcicchotavyaṃ śṛṇuyāttathā |",
  "SA22n1417:217": "satyāsatyaviyuktaṃ tu vadedvākyamatandritaḥ] ||108 ||",
  "SA22n1417:218": "snānābhyañjanavastrādikhānapānādiyantataḥ |",
  "SA22n1417:219": "svādhidaivatayogena cintayetpūjanāvidhim ||109 ||",
  "SA22n1417:220": "[gītaṃ vādyaṃ tathā nṛtyaṃ sopāyena vratī bhajet |",
  "SA22n1417:221": "akurvanniha bhāveṣu sarveṣvabhiniveśanam ||110 ||",
  "SA22n1417:222": "svātmabhāvaprahāṇena tāpayenna tapasyayā] |",
  "SA22n1417:223": "sukhādyathā sukhaṃ dhyāyetsambuddho'yamanāgataḥ ||111 ||",
  "SA22n1417:224": "sarvakāmopabhogaistu ramatha muktito'bhayāt |",
  "SA22n1417:225": "mā bhaiṣṭa nāsti vaḥ pāpaṃ samayo duratikramaḥ ||112 ||",
  "SA22n1417:226": "mantrasaṃskṛtakāṣṭhādi devatvamadhigacchati |",
  "SA22n1417:227": "kiṃ punaḥ jñānavān kāyaḥ kaṣṭaṃ mohaviceṣṭitam ||113 ||",
  "SA22n1417:228": "prākṛtatvamahaṅkāraṃ parityajya samāhitaḥ |",
  "SA22n1417:229": "prajñopāyavidhānena kriyāmimāṃ samācaret ||114 ||",
  "SA22n1417:230": "paṅkajātaṃ yathā padmaṃ paṅkadoṣairna lipyate |",
  "SA22n1417:231": "vikalpavāsanādoṣaistathā yogī na lipyate ||115 ||",
  "SA22n1417:232": "[vikalpo vimbasaṅkāśo dṛṣṭidoṣairna lipyate |",
  "SA22n1417:233": "anbhasā lipyate naiva yadvadudakacandramāḥ] ||116 ||",
  "SA22n1417:234": "anādivāsanāpaṅkairviliptaṃ cittaratnakam |",
  "SA22n1417:235": "prajñopāyajalenaiva [kṣālitaṃ samprakāśate] ||117 ||",
  "SA22n1417:236": "svādhidevatayogasya sthiracittasya dhīmataḥ |",
  "SA22n1417:237": "muktaḥ kudṛṣṭimeghaiśca bhāsate cittabhāskaraḥ ||118 ||",
  "SA22n1417:238": "[prajñālakṣmaparicchede bhūtārthasya viniścayāt |",
  "SA22n1417:239": "dharmadhāturupādeyo'vidyāvyatyayavarjanāt ||119 ||",
  "SA22n1417:240": "prajñāmudgaravidhvaste] sahasā kalpanāghaṭe |",
  "SA22n1417:241": "prakṛtyā nirmalaḥ svaccho jñānadīpaḥ prakāśate ||120 ||",
  "SA22n1417:242": "suprasiddhāni bhūtāni kṣityagnijalavāyavaḥ |",
  "SA22n1417:243": "kriyante hyanyathā vijñairmantrasāmarthyayogataḥ ||121 ||",
  "SA22n1417:244": "sarvavādaṃ parityajya mantravādaṃ samācaret |",
  "SA22n1417:245": "yasya mantrasya sāmarthyātsaukhyabhāvo'pi sidhyati ||122 ||",
  "SA22n1417:246": "triratnaṃ na parityājyaṃ bodhicittaṃ tathā guruḥ |",
  "SA22n1417:247": "na vadhyāḥ prāṇinaḥ ke'pi samayānyapyadhiṣṭhayet ||123 ||",
  "SA22n1417:248": "madhu raktaṃ sakarpūraṃ raktacandanayojitam |",
  "SA22n1417:249": "munivajrodakaṃ caiva pañcaitānyapyadhiṣṭhayet ||124 ||",
  "SA22n1417:250": "anyaiśca samayairdivyaiścittasyotkarṣakārakaiḥ |",
  "SA22n1417:251": "mārutakṣobhaśāntyarthaṃ prīṇayeccittavajrakam ||125 ||",
  "SA22n1417:252": "[nāśucibhāva āśaṅkyo'vikalpyayogalīlayā |",
  "SA22n1417:253": "samāyuktena cittena mantrī sarvaṃ samācaret] ||126 ||",
  "SA22n1417:254": "makṣikāpadamātreṇa viṣeṇāpyabhibhūyate |",
  "SA22n1417:255": "aṇumātrā ghṛṇā śaṅkā mṛtyukaṣṭena saṃyutā ||127 ||",
  "SA22n1417:256": "suyuddhaṃ vācaredvijñaḥ supalāyanameva vā |",
  "SA22n1417:257": "āntarālikabhāvastu vyartho vai patanaṃ bhavet ||128 ||",
  "SA22n1417:258": "gurorājñāñca mudrāñca chāyāmapi na laṅghayet |",
  "SA22n1417:259": "guṇāstasya paraṃ grāhyā doṣā naiva kadācana ||129 ||",
  "SA22n1417:260": "ācāryaḥ paramo devaḥ pūjanīyaḥ prayatnataḥ |",
  "SA22n1417:261": "svayaṃ vajradharo rājā sākṣādrūpeṇa saṃsthitaḥ ||130 ||",
  "SA22n1417:262": "yathodakamaṇiḥ śuddhaḥ kaluṣodakaśodhakaḥ |",
  "SA22n1417:263": "śraddhāmaṇistathā proktaścittaratnaviśodhakaḥ ||131 ||",
  "SA22n1417:264": "śraddhāvānmuhyate ko'pi prajñācakṣurvivarjitaḥ |",
  "SA22n1417:265": "utpādayedataḥ prajñāmāgamādhigamātmikām ||132 ||",
  "SA22n1417:266": "śrāddho bahuśrutaḥ prājñaḥ prakṛtyā karuṇātmakaḥ |",
  "SA22n1417:267": "jagadduḥkhavināśāya sukhopāyaṃ sa vindati ||133 ||",
  "SA22n1417:268": "cittaviśuddhimādhāya yanmayopārjitaṃ sukham |",
  "SA22n1417:269": "cittaviśuddhimādhāya tenāstu sukhito janaḥ ||134 ||",
  "SA22n1417:270": " || kṛtiriyamāryadevapādānāmiti ||"
}