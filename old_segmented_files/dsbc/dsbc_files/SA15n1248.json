{
  "SA15n1248:0": "ratnakīrti-nibandhāvalī  || 1 ||",
  "SA15n1248:2": " ||sarvajñasiddhiḥ ||",
  "SA15n1248:3": "namastārāyai",
  "SA15n1248:4": "yasminnavajñā narakaprasūti-",
  "SA15n1248:5": "rbhaktiśca sarvābhimatapradāyinī |",
  "SA15n1248:6": "avyāhataṃ yo jagadekabandhuḥ",
  "SA15n1248:7": "sa jñāyate sarvavidatra nirmalam ||",
  "SA15n1248:8": "iha hi dharmajñādaparama navaśeṣajñamanicchannapi kumārilo dharmajña eva kevale pratiṣiddhe vedamupādeyamabhimanyamānaḥ paṭhati",
  "SA15n1248:9": "dharmajñatvaniṣedhastu kevalo'tropayujyate |",
  "SA15n1248:10": "sarvamanyadvijānaṃstu puruṣaḥ kena vāryate || iti |",
  "SA15n1248:11": "tadayamācāryo'pi sarvasarvajñacaraṇareṇusanāthaṃ yāvadākāśaṃ jagadicchannapi tribhuvanacūḍāmaṇībhūtasaparikaraheyopādeyatattvajñapuruṣapuṇḍarīkaprasādhanādapyapramāṇakajaḍavaidikaśa-bdarāśipramukhasakaladurmatipravādapratihatirityantarnayannāha",
  "SA15n1248:12": "heyopādeyatattvasya sābhyupāyasya vedakaḥ |",
  "SA15n1248:13": "yaḥ pramāṇamasāviṣṭo na tu sarvasya vedakaḥ || ityādi ||",
  "SA15n1248:14": "tadidānīmupayuktasarvajñameva tāvat prasādhayāmaḥ |",
  "SA15n1248:15": "paryante tu sarvasarvajñadohadamapyapaneṣyāmaḥ |",
  "SA15n1248:16": "svāsthyamāsthīyatām |",
  "SA15n1248:17": "yo yaḥ sādaranirantaradīrghakālābhyāsasahitacetoguṇaḥ sa sarvaḥ sphuṭībhāvayogyaḥ |",
  "SA15n1248:18": "yathā yuvatyākāraḥ kāminaḥ puruṣasya |",
  "SA15n1248:19": "yathoktābhyāsasahitacetoguṇāśvāmī caturāryasatyaviṣayā ākārā iti svabhāvo hetuḥ |",
  "SA15n1248:20": "tatra na tāvadāśrayadvāreṇa hetudvāreṇa vāsiddhisaṃbhāvanā |",
  "SA15n1248:21": "saṃkalparūḍhānāṃ caturāryasatyākārāṇāṃ cetoguṇatvamātrasya ca hetoḥ pratyātmavedyatvāt |",
  "SA15n1248:22": "nāpi sādaranirantaradīrghakālābhyāsalakṣaṇaṃ hetuviśeṣaṇamasaṃbhāvanīyam |",
  "SA15n1248:23": "tathā hi saṃsārasvabhāvaṃ duḥkhātiśayamapanetumiyaṃ saṃkalpārūḍhā caturāryasatyākārabhāvanā prārabdhā |",
  "SA15n1248:24": "asyāścāsaṃbhāvanā nāma kiṃ (1)",
  "SA15n1248:25": "bhāvyasya saṃkalpārūḍhatvāsaṃbhavāt (2)",
  "SA15n1248:26": "anarthitvāt (3)",
  "SA15n1248:27": "heyarūpāniścayāt (4)",
  "SA15n1248:28": "heyasya nityatvāt (5)",
  "SA15n1248:29": "tasyāhetutvāt (6)",
  "SA15n1248:30": "taddhetornityatvāt (7)",
  "SA15n1248:31": "heyahetvaparijñānāt (8)",
  "SA15n1248:32": "tadbādhakābhāvāt (9)",
  "SA15n1248:33": "bādhakāparijñānāt (10)",
  "SA15n1248:34": "cittasya doṣātmakatvāt (11)",
  "SA15n1248:35": "tasya vyavasthitaguṇatvāt (12)",
  "SA15n1248:36": "bhavāntarābhāvāt (13)",
  "SA15n1248:37": "dhvastadoṣapunarudbhavād veti trayodaśa vikalpāḥ ||",
  "SA15n1248:38": "tatra na tāvadādyaḥ pakṣaḥ |",
  "SA15n1248:39": "saparikaraheyopādeyātmakasya caturāryasatyākārasya bhāvyasya vikalpārūḍhasya pratyātmavedyatvāt ||",
  "SA15n1248:40": "nāpi dvitīyaḥ |",
  "SA15n1248:41": "duḥkhamātrasyāpi parityāgārthitvena vyāpteḥ sarvajanānubhavasiddhatvāt ||",
  "SA15n1248:42": "nāpi tṛtīyaḥ |",
  "SA15n1248:43": "saṃsārātmano duḥkhasvarūpasya pratīteḥ |",
  "SA15n1248:44": "kathamasya duḥkhātmakatvamiti cet |",
  "SA15n1248:45": "saṃkṣepataḥ kathitaṃ",
  "SA15n1248:46": "sākṣādduḥkhaprakṛti narakaṃ pretatiryakkharūpaṃ",
  "SA15n1248:47": "martye śarma kvacana tadapi grastamevāsukhena |",
  "SA15n1248:48": "devānāṃ ca kṣayamupagate puṇyapātheyapiṇḍe",
  "SA15n1248:49": "caṇḍajvālāvyatikaramuco hanta bhogāsta eva || iti ||",
  "SA15n1248:50": "na ca caturthaḥ |",
  "SA15n1248:51": "vārtamānikapañcaskandhātmakasya duḥkhasyotpādadarśanāt ||",
  "SA15n1248:52": "na ca pañcamaḥ |",
  "SA15n1248:53": "duḥkhasya kādācitkatvāt ||",
  "SA15n1248:54": "nāpi ṣaṣṭhaḥ |",
  "SA15n1248:55": "kāryakādācitkatvasya anityahetukatvena vyāptatvāt ||",
  "SA15n1248:56": "nāpiṃ saptamaḥ |",
  "SA15n1248:57": "duḥkhe viparyāsatṛṣṇāpravṛtiśaktikarmabhiḥ sahitasyātmadṛṣṭilakṣaṇasya hetoḥ sāṃsārikapañcaskandhalakṣaṇakāryānyathānupapattito niścayāt | yadāhuḥ",
  "SA15n1248:58": "ahaṃkārastāvattadanu mamakārastadubhaya -",
  "SA15n1248:59": "prasūto rāgādistadahitamaterdveṣadahanaḥ |",
  "SA15n1248:60": "tataḥ śeṣaḥ kleśastata udayinaḥ karmavisarā -",
  "SA15n1248:61": "dvisārī saṃsāraḥ śaraṇarahito dāruṇataraḥ ||",
  "SA15n1248:62": "tasmāttṛṣṇāviparyāsāvātmadṛṣṭipuraḥsarau |",
  "SA15n1248:63": "saṃsāriskandhajanakau nirṇītau kāryahetutaḥ ||",
  "SA15n1248:64": "ātmadarśanasya cāvidyātvamātmapratikṣepato draṣṭavyam |",
  "SA15n1248:65": "tadabhāve'pi kṣaṇabhaṅgaprastāve paralokādikamanākulamavasthāpitam ||",
  "SA15n1248:66": "na cāṣṭamaḥ |",
  "SA15n1248:67": "ātmadṛṣṭirūpāyāḥ avidyāyāḥ pratipakṣabhūtasya nairātmyadarśanasya saṃbhavāt ||",
  "SA15n1248:68": "nāpinavamaḥ |",
  "SA15n1248:69": "nairātmyadarśanasya mārgaśabdavācyasya pramāṇato niścitatvāt ||",
  "SA15n1248:70": "daśamo'pyasaṃbhavī |",
  "SA15n1248:71": "doṣāvasthāyāṃ cittasya saṃskārāpekṣatvāt |",
  "SA15n1248:72": "yo hi yatsvabhāvastasmin svabhāve vyavasthito na saṃskāramapekṣate |",
  "SA15n1248:73": "yathā doṣamapanīya tapanīyamakṣayadaśāyāmavasthitam |",
  "SA15n1248:74": "apekṣate ca cittamavidyāvasthāyāṃ saṃskāramiti vyāpakaviruddhopalabdhiḥ |",
  "SA15n1248:75": "pratiṣedhyasya tatsvabhāvatvasya yadvyāpakaṃ saṃskāranirapekṣatvaṃ tadviruddhaṃ tadapekṣatvamiti cittasya doṣātmakatvakṣatiḥ ||",
  "SA15n1248:76": "ekādaśo'pyayuktaḥ |",
  "SA15n1248:77": "cetasastattatsaṃskārātiśaye prajñātiśayadarśanāt ||",
  "SA15n1248:78": "na ca dvādaśaḥ |",
  "SA15n1248:79": "paralokaprasādhanāt | tathā hi,",
  "SA15n1248:80": "yaccittaṃ taccittāntaraṃ pratisandhatte |",
  "SA15n1248:81": "yathedānīntanaṃ cittam |",
  "SA15n1248:82": "cittaṃ ca maraṇakālabhāvīti svabhāvahetuḥ |",
  "SA15n1248:83": "na cārhaccaramacittena vyabhicāraḥ |",
  "SA15n1248:84": "tasyāgamamātrataḥ pratītatvāt |",
  "SA15n1248:85": "niḥkleśacittāntarajananād vā |",
  "SA15n1248:86": "hetorvā kleśe satīti viśeṣaṇādityanāgatabhavasiddhiḥ |",
  "SA15n1248:87": "evaṃ yaccittaṃ taccittāntarapūrvakaṃ yathedānīntanaṃ cittam |",
  "SA15n1248:88": "cittaṃ ca janmasamayabhāvītyarthataḥ kāryaheturityatītabhavasiddhiḥ ||",
  "SA15n1248:89": "na ca trayodaśaḥ |",
  "SA15n1248:90": "doṣakāraṇasyātmadarśanasya yadviruddhaṃ nairātmyadarśanaṃ tasya nirupadravatvāt |",
  "SA15n1248:91": "bhūtārthatvāt |",
  "SA15n1248:92": "svabhāvatvācca |",
  "SA15n1248:93": "sarvadāvasthiteḥ |",
  "SA15n1248:94": "tannāyaṃ viśeṣaṇāsiddho'pi hetuḥ |",
  "SA15n1248:95": "tathāpī dṛśo'bhyāso na kasya cid dṝśyata iti cet |",
  "SA15n1248:96": "na dṛśyatām |",
  "SA15n1248:97": "saṃbhāvanā tāvadaśakyapratiṣedhā |",
  "SA15n1248:98": "idānīntanajanapravṛtiścāvyāhateti nāparaṃ gamyate |",
  "SA15n1248:99": "ata evedaṃ saṃbhāvanānumānamucyate ||",
  "SA15n1248:100": "na caiṣa viruddho hetuḥ |",
  "SA15n1248:101": "sapakṣe kāminyākāre saṃbhavāt |",
  "SA15n1248:102": "na cānaikāntikaḥ |",
  "SA15n1248:103": "abhyāsasahitaceto guṇasphuṭapratibhāsayoḥ kāryakāraṇayorghaṭakumbhakārayoriva sarvopasaṃhāreṇa pratyakṣānupalambhataḥ kāryakāraṇabhāvasiddhāvabhyāsasahitacetoguṇatvasya sādhanasya sphuṭapratibhāsakaraṇayogyatayā vyāptisiddheḥ |",
  "SA15n1248:104": "tathā hi vyāptyadhikaraṇe kāmāturavartini yuvatyākāre sādaranirantaradīrghakālābhyāsasahitacetoguṇāt pūrvamanupalabdhiḥ sphuṭābhasya |",
  "SA15n1248:105": "paścādabhyāsasaṃvedanaṃ sphuṭābhasaṃvedanamiti |",
  "SA15n1248:106": "trividhapratyakṣānupalambhasādhyaḥ kāryakāraṇabhāvaḥ sphuṭapratibhāsābhyāsasacivacittākārayoriyamupapannā sarvopasaṃhāravatī vyāptiḥ |",
  "SA15n1248:107": "ato'naikāntikatāpyasaṃbhavinītyanavadyo hetuḥ ||",
  "SA15n1248:108": "nanu kathamanumānataḥ sarvajñasiddhipratyāśā |",
  "SA15n1248:109": "tasya parokṣatvena tatpratibaddhaliṅgā niścayāt kiṃ ca sarvajñasattāsādhane sarvo heturna trayīṃ doṣajātimatipatati |",
  "SA15n1248:110": "sarvajñe hi dharmiṇyasiddhatvam |",
  "SA15n1248:111": "asarvajñe hi viruddhatvam |",
  "SA15n1248:112": "ubhayātmakepyanaikāntikatvamiti ||",
  "SA15n1248:113": "api ca abhyāsāt kāraṇātkāryasya sphuṭābhasya pratītau nāvaśyaṃ kāraṇāni kāryavanti bhavantītyanaikāntikatā |",
  "SA15n1248:114": "atha sphuṭībhāvayogyatānumīyate |",
  "SA15n1248:115": "sāpi śaktirucyate |",
  "SA15n1248:116": "sā ca kārye'nantarā sāntarā vā |",
  "SA15n1248:117": "tatrādyā kāryasamadhigamyā |",
  "SA15n1248:118": "na cādhigatakāryasya tayā kaścidupayogaḥ |",
  "SA15n1248:119": "dvitīyā tu kāryāvasāyamaikāntikaṃ na sādhayet ||",
  "SA15n1248:120": "na ca kāryāpratītau yogyatāniścayaḥ saṃbhavī |",
  "SA15n1248:121": "nāpi yogyatāmātrasādhanekṛtārthaḥ sāghanavādī |",
  "SA15n1248:122": "sarvajñajñāne kārye vivādasya tādavasthyād |",
  "SA15n1248:123": "bhavatu sphuṭībhāvasya siddhiḥ |",
  "SA15n1248:124": "tathāpi kaḥ prastāvaḥ sarvajñavivāde sādhanamārabdhavataḥ sphuṭatvaṃ cetasaḥ sādhayitum ||",
  "SA15n1248:125": "kiṃ ca prasiddhānumāne bhūtalasya dharmiṇaḥ kumbhakāraghaṭayorapi dharmayoḥ pratītatvāt kāryakāraṇabhāvo grahītuṃ śakyata eva |",
  "SA15n1248:126": "prastute tu kāmāturasantānavartino yuvatyākārasya dharmiṇastatpragatābhyāsasphuṭatvayorapi dharmayoḥ parokṣatvāt |",
  "SA15n1248:127": "kathaṃ kāryakāraṇagṛhītiḥ |",
  "SA15n1248:128": "yathā ca naiyāyikaṃ prati yuṣmābhirucyate pratyakṣato na kāryamātraṃ puruṣavyāptaṃ sidhyati |",
  "SA15n1248:129": "kiṃ tvavāntarameva ghaṭajātīyaṃ kāryamiti tathā nākāramātramabhyāsapūrvakaṃ sidhyati |",
  "SA15n1248:130": "kiṃ tvavāntarameva yuvatyākārasāmānyamiti vyaktameva |",
  "SA15n1248:131": "na cābhyāsakāryaḥ sphuṭībhāvaḥ |",
  "SA15n1248:132": "tadabhāve'pi svapne darśanāt ||",
  "SA15n1248:133": "kiṃ ca sarvavido'pi yadi caturāryasatyaparijñānataḥ sarvajñatāsthitiḥ,",
  "SA15n1248:134": "tarhi ghaṭādikatipayavastujñāne'pi sarvajñateti sādhvī śuddhiḥ | api ca",
  "SA15n1248:135": "jñānavān mṛgyate kaścit taduktapratipattaye |",
  "SA15n1248:136": "ajñopadeśakaraṇe vipralambhanaśaṅkibhiḥ ||",
  "SA15n1248:137": "iti yuṣmābhirevocyate |",
  "SA15n1248:138": "na ca sarvajñānavān viśeṣaniṣṭhatayādhigantuṃ śakyate |",
  "SA15n1248:139": "na cāsya sattāmātrasiddhau kaścidupayogaḥ,",
  "SA15n1248:140": "pravṛtteranaṅgatvāditi sarvamasamañjasam ||",
  "SA15n1248:141": "atrocyate | na vayaṃ sākṣātsarvajñasattāpratijñāyāṃ hetuvyāpāramanumanyāmahe |",
  "SA15n1248:142": "bhūdharādhīnavahnisattāvat |",
  "SA15n1248:143": "kintu caturāryasatyākārasvarūpe dharmiṇi sphuṭābhatvasya sādhyasyāyogavyavacchedārthaṃ parvate'gnimātrāyogavyavacchedavat |",
  "SA15n1248:144": "sphuṭābhatvaṃ tu kāminyākārādidṛṣṭānte dṛṣṭameva |",
  "SA15n1248:145": "tacca parvatīyāgnivat |",
  "SA15n1248:146": "pakṣadharmatābalataḥ satyacatuṣṭayādhikaraṇaṃ sidhyat sarvajñatāmācakṣmahe | yathoktam",
  "SA15n1248:147": "ityabhyāsabalāt parisphuṭadaśākoṭiḥ sphurat saṃbhavī",
  "SA15n1248:148": "heyādeyatadaṅgalakṣaṇaguṇaḥ sarvajñatā saiva naḥ || iti |",
  "SA15n1248:149": "tadatrābhyāsasahitacaturāryasatyākāraḥ samagro dharmī sāmagryamabhyāsaviśiṣṭacetoguṇatvamātraṃ hetuḥ sphuṭībhāvayogyatāsādhyam |",
  "SA15n1248:150": "yathā sāgnitvānagnitvasandehe parvatātmā pramāṇapratīto dharmī |",
  "SA15n1248:151": "tathātrāpi sarvajñatvāsarvajñatvavivāde'hi pratyātmaviditaḥ satyacatuṣṭayākāro dharmī |",
  "SA15n1248:152": "tasmāt sphuṭābhatvena sādhyena dṛṣṭānte vyāptisiddherastyeva tatpratibaddhaliṅganiścayaḥ |",
  "SA15n1248:153": "sādhyasandehe'pi dharmiṇaścaturāryasatyākārasya siddherna trividhadoṣajāteravasaraḥ |",
  "SA15n1248:154": "yogyatāyāḥ prasādhanena ca kāraṇāt kāryapratītāvanaikāntikatvamityapyanabhyupagamapratihatam |",
  "SA15n1248:155": "yogyatā ca sāntaraiva sādhyate |",
  "SA15n1248:156": "iyaṃ ca na gamayatu nāmaikāntataḥ kāryasattvam |",
  "SA15n1248:157": "anupapadyamānaṃ punarasya saṃbhavamākṣipatyeva |",
  "SA15n1248:158": "tadā bhāvini kārye sandehe'pi kāraṇayogyatā niścīyata eva |",
  "SA15n1248:159": "brīhyādau bhāviphalāniścayepi yogyatāniścayena pravṛtteḥ |",
  "SA15n1248:160": "anyathā śilāśakalāderapyupādānaprasaṅgaḥ |",
  "SA15n1248:161": "tajjātīyasya śarāvasthapaṅkoptasya sāmarthyamupalabdhamiti cet |",
  "SA15n1248:162": "atrāpi kāminyākāre bhāvanājātīyasya sphuṭībhāvakaraṇayogyatā dṛṣṭeti samānam |",
  "SA15n1248:163": "evaṃ yogyatāmātrasādhanenaiva kṛtārthaḥ sādhanavādī |",
  "SA15n1248:164": "sarvajñakāraṇabhāvāttadabhāvavādināṃ nirdalanāt |",
  "SA15n1248:165": "kāryasya va traikālikasya sambhāvanāprasādhanāt |",
  "SA15n1248:166": "muttkyarthināṃ ca pravṛtteravirodhāt |",
  "SA15n1248:167": "vādino'pi tanmātrasādhanasyābhipretatvāt |",
  "SA15n1248:168": "ataeva kaḥ prastāvaḥ sarvajñasattāvivāde sphuṭībhāvasādhanasyetyādyapyanavakāśam |",
  "SA15n1248:169": "sarvajñaśabdena sphuṭībhāvayogyatāyā vivakṣitatvāt |",
  "SA15n1248:170": "tathā kāryakāraṇapratītirapi saṃbhavatyeva |",
  "SA15n1248:171": "tathā hi kāminyabhyāsasantatisahacāri saṃbhramakāyavacodarśanameva kāminyākārasya tadbhāvanāyāśca darśanam |",
  "SA15n1248:172": "tathābhūtakāyavaco'darśanameva bhāvanāyā adarśanam |",
  "SA15n1248:173": "evaṃ sphuṭapratibhāsasantatisahacāriviśiṣṭakāyavacodarśanaṃ sphuṭapratibhāsadarśanam |",
  "SA15n1248:174": "tathāvasthitakāyavaco'darśanameva sphuṭapratibhāsādarśanamityastyeva prastute'pi pratyakṣānupalambhataḥ kāryakāraṇabhāvapratītiḥ |",
  "SA15n1248:175": "iyaṃ ca tathāvasthakāmāturaśarīravacanagrahaṇe tadekadeśabhūtayuvatyākārābhyāsasphuṭapratibhāsagrahaṇavyavasthā vyāvahārikeṇāvaśyaṃ svīkartavyā |",
  "SA15n1248:176": "anyathā cityacaityarūparasagandhasparśaparamāṇupuñjādyātmakasya kumbhakāraghaṭapradeśāderapi rūpaikadeśagrāhakaṃ cakṣuḥpratyakṣaṃ na samudāyavyavasthāpakamiti sarvavyāvahārikapramāṇocchedaprasaṅgaḥ |",
  "SA15n1248:177": "tathā bāhyaghaṭakāminyādīnāṃ śaktikṛtasya mahato jātibhedasya saṃbhavādanyajātīyavyāptigrahe'nyajātīyād buddhimadanumānamayuktam |",
  "SA15n1248:178": "saṃkalpārūḍhānāṃ tu jalajvalanayuvatyākārādīnāṃ bāhyatvenādhyastānāmapi vijñānaikasvarūpatayaikajātīyatvamastīti bhāvanāsahitākāramātreṇaiva vaiśadyavyāptirastu ||",
  "SA15n1248:179": "na ca svapne sphuṭatāvyabhicāraḥ |",
  "SA15n1248:180": "bhāvanāsiddhalakṣaṇayorhetvorjātibhede tatkāryayorekatvābhimāne'pi jātibhedasyāvaśyaṃ svīkartavyatvāt |",
  "SA15n1248:181": "dṛśyate hi siddhasādhyā vaiśadyajātiranapekṣya viparītabhāvanāṃ nidrāvicchede vicchidyamānā |",
  "SA15n1248:182": "bhāvanābhāvinī tu na vinā vipakṣābhyāsaṃ jāgrato'pi yadāhuḥ",
  "SA15n1248:183": "svapne'pi sphuṭatā tathaiva na tathāpyekatvamevānayo -",
  "SA15n1248:184": "rna prākārasamatvameva samatāṃ jāteḥ samāmaṃgati |",
  "SA15n1248:185": "anyannidhanirodhabādhyamitaradbādhyaṃ prayatnaiḥ puna-",
  "SA15n1248:186": "rvaiśadyaṃ viparītabhāvanabalān nairghṛṇyabhede yathā || iti ||",
  "SA15n1248:187": "yadapi ghaṭādikatipayajñāne'pi sarvajñaḥ syādityuktam | tatrāpi",
  "SA15n1248:188": "ghaṭādiprakṛtāśeṣavedane'pi bhayaṃ bhavā -",
  "SA15n1248:189": "ddhīyet yadi ko doṣaḥ so'pi sarvajñatāṃ vrajet |",
  "SA15n1248:190": "saṃsāraduḥkhamokṣāya spṛhayanto vayaṃ puna -",
  "SA15n1248:191": "rbhajema tadupāyajñaṃ sthātuṃ tadgītavartmani ||",
  "SA15n1248:192": "ityuttaraṃ draṣṭavyam |",
  "SA15n1248:193": "tathā sattāmātre vipratipannān prati sattaiva kevalā prasādhitā |",
  "SA15n1248:194": "viśeṣajijñāsāyāṃ tu pramāṇopapannakṣaṇikanairātmyavādina eva sugatasya bhagavataḥ sarvajñatā |",
  "SA15n1248:195": "ata etadapi nirastaṃ yadāha bhaṭṭaḥ",
  "SA15n1248:196": "sugato yadi sarvajñaḥ kapilo neti kā pramā |",
  "SA15n1248:197": "athobhāvapi sarvajñau matabhedaḥ kathaṃ tayoḥ || iti ||",
  "SA15n1248:198": "tasmāt",
  "SA15n1248:199": "uktakrameṇa munirājanaye pramāyāḥ",
  "SA15n1248:200": "śaktirvyanakti gatimapramitāṃ kṛpāṃ ca |",
  "SA15n1248:201": "anyatra tu dvayamudastamado'stamāne",
  "SA15n1248:202": "tenaika eva śaraṇaṃ sa nirātmavādī ||",
  "SA15n1248:203": "iti viśeṣasiddhirapyanavadyeti sarvamanākulamākulādhayaḥ pare na pratipadyante |",
  "SA15n1248:204": "sādhane'sminnavadye'pi durnītidahanadagdhabuddhayaḥ punarapyetadācakṣate |",
  "SA15n1248:205": "bādhakapramāṇasadbhāvāt sarvajñasyāsadvyavahāro yuktaḥ sadvyavahārapratiṣedho vā prasādhakapramāṇābhāvādveti ||",
  "SA15n1248:206": "atra vicāryate kiṃ punarasya bhagavato bādhakaṃ pramāṇaṃ pratyakṣamanumānaṃ śabdādikaṃ veti vikalpāḥ ||",
  "SA15n1248:207": "na tāvat pratyakṣam |",
  "SA15n1248:208": "pratyakṣaṃ hi kevalapradeśādau pravartamānaṃ svapravṛttiyogyameva tatra vastu pratiṣedhati |",
  "SA15n1248:209": "na vastumātram |",
  "SA15n1248:210": "na ca sarvajñasya pratyakṣapravṛttiyogyatāsti |",
  "SA15n1248:211": "svabhāvaviprakṛṣṭatvāttasya ||",
  "SA15n1248:212": "syādetat | na vayaṃ pratyakṣaṃ pravartamānamabhāvaṃ sādhayatīti brūmaḥ |",
  "SA15n1248:213": "kiṃ tarhi |",
  "SA15n1248:214": "nivartamānam |",
  "SA15n1248:215": "tathā hi yatra vastuni pratyakṣasya nivṛttistasyāsadbhāvaḥ |",
  "SA15n1248:216": "yathā śaśaviṣāṇādeḥ |",
  "SA15n1248:217": "yatra tu pratyakṣasya pravṝttistasya sadbhāvo yathā ghaṭādeḥ |",
  "SA15n1248:218": "asti ca sarvajñe pratyakṣanivṛttiḥ |",
  "SA15n1248:219": "tadasyāpyabhāvaḥ kena nivāryata iti ||",
  "SA15n1248:220": "ucyate | nivartamānaṃ pratyakṣamabhāvaṃ sādhayatīti ko'rthaḥ |",
  "SA15n1248:221": "kiṃ pratyakṣasya yā nivṛttistato'bhāvasiddhiḥ,",
  "SA15n1248:222": "nivṛttisahitādvā pratyakṣāt,",
  "SA15n1248:223": "nivṛttādvā pratyakṣāditi |",
  "SA15n1248:224": "nādyaḥ pakṣaḥ |",
  "SA15n1248:225": "satyapi vastuni pratyakṣanivṛtterupalabhyamānāyā vastvabhāvaniya tatvāsiddheḥ ||",
  "SA15n1248:226": "nāpi dvitīyaḥ |",
  "SA15n1248:227": "svābhāvena saha kasyacit sāhityānupapatteḥ |",
  "SA15n1248:228": "anyathā tannivṛttatvānupapatteḥ ||",
  "SA15n1248:229": "na ca tṛtīyaḥ |",
  "SA15n1248:230": "tathā hi nivṛttāt pratyakṣādabhāvasiddhirityasataḥ pratyakṣādityuktaṃ bhavati |",
  "SA15n1248:231": "na cāsato hetubhāvaḥ saṃbhavati |",
  "SA15n1248:232": "sarvasāmarthyavirahalakṣaṇatvāttasya |",
  "SA15n1248:233": "na hi tacca nāsti tena ca pratipattiriti nyāyyam |",
  "SA15n1248:234": "ato na tāvat pratyakṣaṃ sarvajñabādhakam ||",
  "SA15n1248:235": "nāpyanumānam |",
  "SA15n1248:236": "taddhi trividhaliṅgajatvena trividham |",
  "SA15n1248:237": "tatra kāryasvabhāvayorvidhisādhanatvāt,",
  "SA15n1248:238": "pratiṣedhe sādhye'navasaraḥ |",
  "SA15n1248:239": "na ca dṛśyānupalambhaḥ tatprabhedo vā kāryānupalabdhyādiryogyānupalambho vā parābhimato'tra pramāṇam |",
  "SA15n1248:240": "sarvajñatāyāḥ svabhāvaviprakṛṣṭatvenādṛśyatvāt ||",
  "SA15n1248:241": "nanu kāraṇānupalambhādeva sarvajñatāpratiṣedhaḥ sidhyati |",
  "SA15n1248:242": "tathā hi tatkāraṇamindriyavijñānaṃ vā mānasaṃ vā bhāvanābalajaṃ vā |",
  "SA15n1248:243": "bhāvanābalajamapi cākṣuṣaṃ vā,",
  "SA15n1248:244": "mānasaṃ veti vikalpāḥ |",
  "SA15n1248:245": "tatra na tāvaccakṣurindriyavijñānamaśeṣārthagrāhi |",
  "SA15n1248:246": "tasya pratiniyatārthaviṣayatvāt |",
  "SA15n1248:247": "deśāntare kālāntare [ca] tathaiva pratiniyamaḥ |",
  "SA15n1248:248": "anyathā hetuphalabhāvābhāvaprasaṅgāt |",
  "SA15n1248:249": "anekendriyavaiyarthyaprasaṅgācca |",
  "SA15n1248:250": "tathā ca kārikā",
  "SA15n1248:251": "ekendriyapramāṇena sarvajño yena kalpyate |",
  "SA15n1248:252": "nūnaṃ sa cakṣuṣā sarvān rasādīn pratipadyate ||",
  "SA15n1248:253": "yajjātīyaiḥ pramāṇaiśca yajjātīyārthadarśanam |",
  "SA15n1248:254": "bhavedidānīṃ lokasya tathā kālāntare'pyabhūt || iti ||",
  "SA15n1248:255": "tataścaivaṃ prayogaḥ kartavyaḥ |",
  "SA15n1248:256": "buddhacakṣurnātītādiviṣayam |",
  "SA15n1248:257": "cakṣustvāt |",
  "SA15n1248:258": "asmadādicakṣurvat |",
  "SA15n1248:259": "acakṣurvā |",
  "SA15n1248:260": "atītādiviṣayatvāt |",
  "SA15n1248:261": "śabdavat |",
  "SA15n1248:262": "iti sarvametat śrotrādāvapi draṣṭavyam |",
  "SA15n1248:263": "na cakṣurādiprakarṣaḥ svārthamatikramya dṛṣṭa | kārikā",
  "SA15n1248:264": "yatrāpyatiśayo dṛṣṭaḥ sa svārthānatilaṅghanāt |",
  "SA15n1248:265": "dūrasūkṣmādivṛttau syānna rūpe śrotravṛttitaḥ (?tā) ||",
  "SA15n1248:266": "bṛhaṭṭīkā ca",
  "SA15n1248:267": "śrotragamyeṣu śabdeṣu dūrasūkṣmopalabdhitaḥ |",
  "SA15n1248:268": "puruṣātiśayo dṛṣṭo na rūpādyupalambhanāt ||",
  "SA15n1248:269": "cakṣuṣāpi ca dūrasthasūkṣmarūpopalambhanam |",
  "SA15n1248:270": "kriyate'tiśayaprāptyā na tu śabdādidarśanam ||",
  "SA15n1248:271": "na caitad vaktavyam |",
  "SA15n1248:272": "yadi nāmaikaikenendriyeṇa tajjñānena vā sarvasyāgrahaṇaṃ tathāpi pañcabhirindriyaistajjñānairvā svasvaviṣayapravṛttairevātiśayaprāptairbhaviṣyatīti |",
  "SA15n1248:273": "ekaikasyāpi niḥśeṣasvaviṣayagrahaṇādarśanāt |",
  "SA15n1248:274": "paracittādyatīndriyāṇāṃ grahaṇā(bhāvā) cca |",
  "SA15n1248:275": "tadevamindriyamindriyavijñānaṃ vā nāśeṣagrāhīti na prathamaḥ pakṣaḥ ||",
  "SA15n1248:276": "nāpi dvitīyaḥ |",
  "SA15n1248:277": "tathā hi yadyapi tanmānasaṃ sarvārthaviṣayaṃ tathāpi na tasya svātantryeṇārthagrahaṇe vyāpāro'sti |",
  "SA15n1248:278": "manaso bahirasvātantryāt |",
  "SA15n1248:279": "anyathā'ndhavadhirādyabhāvaprasaṅgaḥ |",
  "SA15n1248:280": "teṣāmapi manaso bhāvāt |",
  "SA15n1248:281": "pāratantrye cendriyajñānaparigṛhītārthaviṣayatvādatītānāgatadūrasūkṣmavyavahitaparacittāderarthasyendriyaparijñānāgocarasya manasā paricchedo na prāpnotīti kathaṃ sarvajñatā ||",
  "SA15n1248:282": "na ca bhāvanābalajaṃ sarvārthagrāhīti tṛtīyaḥ pakṣaḥ |",
  "SA15n1248:283": "tathā hi tadbhāvanābalajamapi yadīndriyāśritamiti caturthaḥ pakṣaḥ,",
  "SA15n1248:284": "tadā so'saṅgataḥ |",
  "SA15n1248:285": "indriyasya tajjñānasya ca niyataviṣayaviṣayatvapratipādanāt ||",
  "SA15n1248:286": "atha bhāvanābalena tathāvidhamutpannaṃ manovijñānaṃ sarvārthagrāhīti pañcamaḥ pakṣaḥ |",
  "SA15n1248:287": "tadānvarthatvāt pratyakṣaśabdasya tasya ca bhāvanābalāvalambino'pyanakṣajatvāt nārthasākṣātkāritvamastīti pratipādanīyam |",
  "SA15n1248:288": "kiṃ ca svaviṣayasīmānamanatipatyaiva prakarṣo'pi dṛśyate |",
  "SA15n1248:289": "na tu sarvaviṣayatveneti |",
  "SA15n1248:290": "kathaṃ tenāpi sakalārthajātādivedanam |",
  "SA15n1248:291": "yato na kasyacidabhyāse'pyatīndriyārthadarśitvamupalabdham ||",
  "SA15n1248:292": "bṛhaṭṭīkā",
  "SA15n1248:293": "ye'pi sātiśayā dṛṣṭāḥ prajñāmedhābalairnarāḥ |",
  "SA15n1248:294": "stokastokāntaratvena na te'tīndriyadarśanāḥ ||",
  "SA15n1248:295": "prājño'pi ca naraḥ sūkṣmānarthān draṣṭuṃ kṣamo'pi san |",
  "SA15n1248:296": "sajātīranatikrāmannātiśete parānapi ||",
  "SA15n1248:297": "ekāvavarakasthasya pratyakṣaṃ yatpravartate |",
  "SA15n1248:298": "śaktistatraiva tasya syānnaivāvavarakāntare ||",
  "SA15n1248:299": "ye cārthā dūravicchinnā deśaparvatasāgaraiḥ |",
  "SA15n1248:300": "varṣadvīpāntarairye ca kastān paśyedihaiva san ||",
  "SA15n1248:301": "atra varṣaḥ kālaviśeṣaḥ |",
  "SA15n1248:302": "evaṃ śāstravicāreṣu dṛśyate'tiśayo mahān |",
  "SA15n1248:303": "na tu śāstrāntarajñānaṃ tanmātreṇaiva sidhyati ||",
  "SA15n1248:304": "jñātvā vyākaraṇaṃ dūraṃ buddhiḥ śabdāpaśabdayoḥ |",
  "SA15n1248:305": "ākṛṣyate na nakṣatratithigrahaṇanirṇaye ||",
  "SA15n1248:306": "jyotirvicca prakṛṣṭo'pi candrārkagrahaṇādiṣu |",
  "SA15n1248:307": "na bhavatyādiśabdānāṃ sādhutvaṃ jñātumarhati ||",
  "SA15n1248:308": "tathā vedetihāsādijñānātiśayavānapi |",
  "SA15n1248:309": "na svargadevatāpūrvapratyakṣīkaraṇe kṣamaḥ ||",
  "SA15n1248:310": "daśahastāntaraṃ vyomno ye nāmotplupya gacchati |",
  "SA15n1248:311": "na yojanamasau gantuṃ śakto'bhyāsaśatairapi |",
  "SA15n1248:312": "tasmādatiśayajñānairatidūragatairapi |",
  "SA15n1248:313": "kiñcidevādhikaṃ jñātuṃ śakyate natvatīndriyam || iti ||",
  "SA15n1248:314": "pratyakṣasūtre tu kāśikākāraḥ paramatamāśaṅkyāha,",
  "SA15n1248:315": "tanna,",
  "SA15n1248:316": "avagataviṣayatvād bhāvanāyāḥ |",
  "SA15n1248:317": "na cākasmādavagaterūtpattiḥ saṃbhavati |",
  "SA15n1248:318": "sarvotpattimatāṃ kāraṇavattvāt |",
  "SA15n1248:319": "atha pramāṇāntarāvagataṃ bhāvyate |",
  "SA15n1248:320": "kiṃ bhāvanayā |",
  "SA15n1248:321": "tata eva tatsiddheḥ |",
  "SA15n1248:322": "kiṃ ca tatpramāṇam |",
  "SA15n1248:323": "na tāvadanumānaṃ dharmādharmayoḥ pūrvamagrahaṇena tadvayāptaliṅgasaṃvedanāsaṃbhavāt |",
  "SA15n1248:324": "jagadvaividhyārthāpatterapi hi kimapi kāraṇamastīti etāvadunnīyate |",
  "SA15n1248:325": "na tu kaścidviśeṣaḥ |",
  "SA15n1248:326": "na cānirdiṣṭaviśeṣaviṣayā bhāvanā bhavati |",
  "SA15n1248:327": "yogaśāstreṣvapi hi viśeṣā eva dhyeyatayopadiśyante |",
  "SA15n1248:328": "dhyeya ātmā prabhuryo'sau hṛdi dīpa iva sthitaḥ |",
  "SA15n1248:329": "ityādibhiḥ |",
  "SA15n1248:330": "āga(ma)mānāttarhi avagataṃ bhāvayiṣyate |",
  "SA15n1248:331": "yadi pramāṇāttadā tata evāvagateḥ |",
  "SA15n1248:332": "kiṃ bhāvanayā |",
  "SA15n1248:333": "hānopādānārthaṃ hi vastu jijñāsyate |",
  "SA15n1248:334": "te ca tata eva siddhe iti vyarthā bhāvanā |",
  "SA15n1248:335": "kāruṇiko'pi hi dharmāgamāneva śiṣyebhyo vyācakṣīta |",
  "SA15n1248:336": "na bhāvanābhedamanubhavet |",
  "SA15n1248:337": "atha vipralambhabhūyiṣṭhatvādāgamānāṃ pramāṇamāgamo na veti vicikitsamāno bhāvanayā jijñāsate |",
  "SA15n1248:338": "tanna |",
  "SA15n1248:339": "tato'pi tadasiddheḥ |",
  "SA15n1248:340": "bhāvanāvalapariniṣpannamapi jñānamanāśvasanīyārthameva |",
  "SA15n1248:341": "abhūtasyāpi bhāvyamānasyāparokṣārthavat prakāśanāt |",
  "SA15n1248:342": "yathā hi tairevoktam",
  "SA15n1248:343": "tasmād bhūtamabhūtaṃ vā yad yadevābhibhāvyate |",
  "SA15n1248:344": "bhāvanāpariniṣpattau tat sphuṭā kalpadhoḥ phalam ||",
  "SA15n1248:345": "api ca bhāvanābalajamapramāṇam |",
  "SA15n1248:346": "gṛhītagrahaṇāt |",
  "SA15n1248:347": "yāvadeva hi gṛhītaṃ tāvadeva bhāvanayā viṣayīkriyate |",
  "SA15n1248:348": "mātrayāpyadhikaṃ na bhāvanā gocarayati |",
  "SA15n1248:349": "yogābhyāsāhitasaṃskārapāṭavanimittā hi smṛtireva bhāvaneti gīyate |",
  "SA15n1248:350": "sā ca na pramāṇamiti sthitameva |",
  "SA15n1248:351": "na ca taduttarakālaṃ sākṣātkārijñānamudetīti pramāṇamasti |",
  "SA15n1248:352": "indriyasannikarṣamantareṇārthasākṣātkārasya kvacidadarśanāt |",
  "SA15n1248:353": "yogināṃ dharmādharmayoraparokṣapratibhāsaṃ jñānaṃ nāsti,",
  "SA15n1248:354": "indriyasannikarṣābhāvādasmadādivat ||",
  "SA15n1248:355": "vācaspatistu kaṇikāyāmāha |",
  "SA15n1248:356": "satyaṃ śrutānumānagocaracāriṇī bhāvanā viśadābhajñānaheturiti nāvajānīmahe |",
  "SA15n1248:357": "kintu yadviṣayajātaṃ tadeva viśadapratipattigocaraḥ |",
  "SA15n1248:358": "na jātu rūpabhāvanāprakarṣo rasaviṣayavijñānavaiśadyāya kalpate |",
  "SA15n1248:359": "nanu na viṣayāntaravaiśadyahetubhāvaṃ bhāvanāyāḥ saṃgirāmahe |",
  "SA15n1248:360": "kintu śrutānumānaviṣayavaiśadyahetutāmeva |",
  "SA15n1248:361": "tadviṣayaśca samastavastunairātmyamiti tadbhāvanāprakarṣaḥ samastavastunairātmyaṃ viśadayan samastavastuviśadatāmantareṇa tadanupapatteḥ samastavastuvaiśadyamāvahatītyuktam |",
  "SA15n1248:362": "satyamuktam |",
  "SA15n1248:363": "ayuktaṃ tu tat |",
  "SA15n1248:364": "tathā hi nāgamānumānagocaratvaṃ nirātmanāṃ vastubhedānāṃ paramārthasatām |",
  "SA15n1248:365": "nahi te eteṣāmanyanivṛttimātrāvagāhinī paramārthasatsvalakṣaṇaṃ gocarayitumarhataḥ |",
  "SA15n1248:366": "nāpi tadviṣayā bhāvanā |",
  "SA15n1248:367": "tadagrāhyamapi svalakṣaṇaṃ tadadhyavaseyatayā tadviṣaya iti tadyonirapi bhāvanā tadviṣayeti tatprakarṣastadvaiśadyaheturiti cet | na |",
  "SA15n1248:369": "tadadhyavaseyasyāpi paramārthasatvābhāvāt |",
  "SA15n1248:370": "tathā hi yadanumānena gṛhyate yaccādhyavasīyate te dve apyanyanivṛttī, na vastunī |",
  "SA15n1248:371": "svalakṣaṇāvagāhitve'bhilāpasaṃsargayogyapratibhāsānupapatteḥ ||",
  "SA15n1248:372": "mā bhūttayoḥ svalakṣaṇaṃ viṣayaḥ |",
  "SA15n1248:373": "tatprabhavabhāvanāprakarṣaparyantajanmanastu viśadābhasya cetaso bhaviṣyati |",
  "SA15n1248:374": "kāminīvikalpaprabhavabhāvanāprakarṣādiva kāmāturasya kāminīsvalakṣaṇasākṣātkāraḥ |",
  "SA15n1248:375": "karikumbhakaṭhorakucakalaśahāriṇi hariṇaśāvalolalocane campakadalāvadātagātralate lāvaṇyasarasi nirantaralagnalalitadoḥkandalīmūla māliṅganamaṅgane preyasitare prayaccha |",
  "SA15n1248:376": "sañjīvaya jīviteśvari,",
  "SA15n1248:377": "patito'smi tava caraṇanalinayoritivacanakāyaceṣṭayorupalabdheḥ |",
  "SA15n1248:378": "asti ca vikalpāvikalpayoḥ kathañcit samānaviṣayateti nātiprasaṅga iti cet |",
  "SA15n1248:379": "satyam |",
  "SA15n1248:380": "saṃbhavatyayamanubhavo na punarasyārthe prāmāṇyasaṃbhavaḥ |",
  "SA15n1248:381": "atadutpatteratadātmanastadavyabhicāraniyamāyogāt |",
  "SA15n1248:382": "atādātmyaṃ cārthasya vijñānādatirekāt |",
  "SA15n1248:383": "anatireke'pi ca vijñānānāmanyonyasya bhedādatādātmyāt |",
  "SA15n1248:384": "ekasya vijñānasyetaravijñānavedanānupapatteḥ |",
  "SA15n1248:385": "vijñānasvalakṣaṇaikatvābhyupagame ca tannityamekamadvitīyaṃ brahmābhyasanīyamiti kṣaṇikanairātmyābhyāsābhyupagamo dattajalāñjaliḥ prasajyeta |",
  "SA15n1248:386": "tanna tādātmyāttasyāvyabhicāraḥ |",
  "SA15n1248:387": "nāpi tatkāryatvāt |",
  "SA15n1248:388": "bhāvanāprakarṣakāryaṃ khalvetanna viṣayakāryam |",
  "SA15n1248:389": "yadyucyeta pāramparyeṇa tatkāryamanumānavat |",
  "SA15n1248:390": "yathā hi vahnisvalakṣaṇāddhūmasvalakṣaṇam |",
  "SA15n1248:391": "tato dhūmānubhavastato dahana vikalpaḥ,",
  "SA15n1248:392": "tataścānumānamutpannamiti pāramparyeṇa vahnipratibandhāt prāpakaṃ ca vahnerdāhapākakāriṇaḥ tathedamapi anumānajanitabhāvanāprakarṣaparyantajaṃ pāramparyeṇārthaprasūta tayā tadavyabhicāraniyamāttatra pramāṇamiti |",
  "SA15n1248:393": "tat kimanumānena vahniṃ vyavasthāpya bhāvayato yadvahniviṣayamativiśadavijñānaṃ tatpramāṇamiti |",
  "SA15n1248:394": "omiti brubāṇasya parvatanitambārohaṇe satīndriyasannikarṣajanmano dahanavijñānasya bhāvanādhipatya viśadābhavijñānena saha saṃvādaniyamaprasaṅgaḥ |",
  "SA15n1248:395": "visaṃvādaśca bahulamupalabhyate |",
  "SA15n1248:396": "lakṣaṇayogini ca vyabhicārasaṃbhave tallakṣaṇameva bādhitamiti viśadābhamapi prātibhamiva saṃśayākrāntamapramāṇam |",
  "SA15n1248:397": "tadbhāvanāyā bhūtārthatvaṃ na tajjaviśadābha vijñānaprāmāṇyahetuḥ,",
  "SA15n1248:398": "vyabhicārāt |",
  "SA15n1248:399": "evañca prāsarpakasyeva saktukarkarīprāptimūlalābhamanorathaparamparāhito dvaviṇasaṃbhārasākṣātkārastathāgatasya nirātmakasamastavastusākṣātkāra ityāpatitam |",
  "SA15n1248:400": "sarvārthavastubhāvanāparikarmitacittasantānavartivijñānaṃ pratyālambanapratyayatvamarthamātrasya |",
  "SA15n1248:401": "tathā ca tadutpatteḥ tadavyabhicāraniyama iti cet | na |",
  "SA15n1248:403": "arthasya hyālambanapratyayatvavijñānaṃ pratīndriyāpekṣatvena vyāptam |",
  "SA15n1248:404": "taccāsmātsvaviruddhopalabdhyā vyāvartamānamālambanapratyayatāmapyarthasya nivartayati |",
  "SA15n1248:405": "na khalvindhanaviśeṣo dhūmaheturiti vināpi dahanaṃ sahasreṇāpi saṃskārairdhūbhamādhate |",
  "SA15n1248:406": "tadādhāne vā samastakārya hetvanumānocchedaprasaṅgaḥ |",
  "SA15n1248:407": "bhāvanāyāśca bhūtārthāyā arthānapekṣāyā eva viśadavijñānajananasāmarthyamupalabdha kāmāturādivartinyā iti bhūtārthāpi tannirapekṣaiva samartheti nārthasyālambanapratyayatvaṃ śakyāvagamam |",
  "SA15n1248:408": "api ca ālambanapratyayā api ta evāsya kṣaṇā yujyante,",
  "SA15n1248:409": "ye tasya purastāttanā avyavadhānāstathā ca ta evāsya grāhyā na punaḥ pūrvatarāḥ |",
  "SA15n1248:410": "tatkālā anāgatāśceti na sarvaviṣayatā |",
  "SA15n1248:411": "atha dṛśyamānā dhātutrayaparyāpannāḥ prāṇabhṛto janmāntaraparivartopāttātītānāgataskandhakadambakopādānopādeyātmāna iti taddarśanaṃ dṛśyamānatādātmyena tadviśeṣaṇatayātītānāgatamapi gocarayati |",
  "SA15n1248:412": "na cāsmadādidarśanasyāpi tathātvaprasaṅgaḥ,",
  "SA15n1248:413": "rāgādimalāvṛtatvāt |",
  "SA15n1248:414": "tasya ca bhagavato nirmṛṣṭanikhilakleśopakleśamalaṃ vijñānamanāvaraṇaṃ paritaḥ pradyotamāna mālambanapratyayaṃ sarvākāraṃ gocarayet |",
  "SA15n1248:415": "tasya ca sākṣāt paramparayā ca kathañcit sarveṇa saṃbandhād deśkālaviprakīrṇavastumātraviśiṣṭasvabhāvatayā tathaiva gocarayet |",
  "SA15n1248:416": "na caitat sarvagrahaṇamantareṇeti sarvaviṣayamasya vijñānamanāvaraṇaṃ siddham |",
  "SA15n1248:417": "tadanupapannam |",
  "SA15n1248:418": "vicārāsahatvāt |",
  "SA15n1248:419": "tathā hīyamālambanapratyayasya sarvaviśiṣṭātmatā bhāvikī na vā |",
  "SA15n1248:420": "bhāvikī cet |",
  "SA15n1248:421": "na tāvatsarvasminnālambanapratyaye caikā saṃbhavati |",
  "SA15n1248:422": "ekasyānekavṛttitvānupapatteḥ |",
  "SA15n1248:423": "nānā cet |",
  "SA15n1248:424": "ālambanapratyayāśca sarve ceti tattvam |",
  "SA15n1248:425": "tathā ca na saṃbandha iti na tadgrahaṇe sarvagrahaṇam |",
  "SA15n1248:426": "vikalpāropitatayā tvavikalpakaṃ samastavastuviṣayaṃ sarvatra pratīyata iti subhāṣitam |",
  "SA15n1248:427": "svālambanapratyayamātragocaramevāvikalpakaṃ samastavastuviśiṣṭālambanādhyavasāyajananam |",
  "SA15n1248:428": "tenādhyavasāyānugatavyāpāramavikalpakamapi samastavastuviṣayaṃ bhavati | yadāha",
  "SA15n1248:429": "vyavasyantīkṣaṇādeva sarvākārānmahādhiyaḥ |",
  "SA15n1248:430": "iti cet | atha katipayavastvālambanānubhavasya kutastya eṣa mahimā yataḥ samastavastvavasāya iti |",
  "SA15n1248:431": "rāgādyāvaraṇavigamāditi cet |",
  "SA15n1248:432": "tarhi yathāvad vastūni paśyet |",
  "SA15n1248:433": "na punarasmādapārthatvamasyeti |",
  "SA15n1248:434": "tadayuktaṃ vikalpanirmāṇakauśalamasya yujyeta |",
  "SA15n1248:435": "tattvāvarakatā hi sulabhamalānāṃ kleśādīnāṃ na punarvikalpanirmāṇapratibandhatā |",
  "SA15n1248:436": "tasmād bhāvanāprakarṣamātrajatvāt,",
  "SA15n1248:437": "arthāvyabhicāraniyamābhāvāt,",
  "SA15n1248:438": "viśadābhamapi saṃśayākrāntatvādapramāṇamapratyakṣaṃ ceti sāmpratam ||",
  "SA15n1248:439": "yadapi sadarthaprakāśanaṃ buddheḥ svabhāvo'sadarthatvaṃ cāgantukamiti,",
  "SA15n1248:440": "asati bādhake sadarthatvameveti,",
  "SA15n1248:441": "tadayuktam |",
  "SA15n1248:442": "anumitabhāvitavahniviṣayaviśadābhajñāna prāmāṇyaprasaṅgāt tadvidhasya kvacid bādhadarśanādaprāmāṇyamihāpi samānam |",
  "SA15n1248:443": "anyatrābhiniveśāt |",
  "SA15n1248:444": "tadiha yadi viśadābhavijñānahetutvaṃ bhāvanāyā viśeṣaṇatrayayogena sādhyate,",
  "SA15n1248:445": "tataḥ siddhasādhanam |",
  "SA15n1248:446": "bhavatu tathāgatastathābhūtavijñānavān |",
  "SA15n1248:447": "na tvetadvijñānamasya pratyakṣamapramāṇatvāt |",
  "SA15n1248:448": "tathā cāpakṣadharmatayā hetorasiddhatā |",
  "SA15n1248:449": "prasiddhadharmaṇo dharmiṇo'jijñāsitaviśeṣatayā anumeyatvābhāvāt |",
  "SA15n1248:450": "atha pratyakṣavijñānahetutā bhāvanāyāḥ paraṃ pratyasiddhā sādhyate,",
  "SA15n1248:451": "tathā ca sati sādhyaviparyayavyāpterviruddhatā hetoḥ,",
  "SA15n1248:452": "viśeṣaṇatrayavatyā api bhāvanāyā viśadābhabhrāntavijñānajanakatvāt |",
  "SA15n1248:453": "dṛṣṭāntasya ca sādhyahīnatvāt |",
  "SA15n1248:454": "yadā ca bhūtārthabhāvanājanitatve'pi nāsya prāmāṇyamabhūtārthatvāt,",
  "SA15n1248:455": "tadā yaducyate,",
  "SA15n1248:456": "nirupadravabhūtārthasvabhāvasya viparyayaiḥ |",
  "SA15n1248:457": "na bādhā yatnavattve'pi buddhestatpakṣapātataḥ ||",
  "SA15n1248:458": "iti | tadanupapannam |",
  "SA15n1248:459": "bhūtārthatve'pi hi buddheḥ tatpakṣapātitā bhūtārthaiḥ pratipakṣairbādho na bhavet |",
  "SA15n1248:460": "abhūtārthā tviyaṃ sātmībhāva māpannāpyātmātmīyadṛṣṭiriva saṃbhavadbādhā |",
  "SA15n1248:461": "tasmāt pratipakṣavibṛddhimātram |",
  "SA15n1248:462": "na tvātyantikī vivṛddhiḥ saṃbhavati |",
  "SA15n1248:463": "yayā samūlakāṣaṃ kaṣitā doṣā na punarudbhaviṣyanti |",
  "SA15n1248:464": "ataevāsthirāśrayatve'pi apunaryatnāpekṣatve'pi asya nātyantikī niṣṭhā saṃbhavati |",
  "SA15n1248:465": "ātmātmīyadṛśa iva virodhipratyayasaṃbhavāt |",
  "SA15n1248:466": "tatsaṃbhavaścābhūtārthatvāt |",
  "SA15n1248:467": "śrutānumitaviṣayaṃ tu pratyakṣaṃ na saṃbhavatyeva |",
  "SA15n1248:468": "tayoḥ parokṣarūpāvagāhitvāt |",
  "SA15n1248:469": "pratyakṣasya ca tadviparītatvāt |",
  "SA15n1248:470": "tadgatabhūtābhūtārthānuvidhāyitvena svaviṣaye śrutānumānajñānāpekṣayā prāmāṇyānupapatteśva ||",
  "SA15n1248:471": "tat siddhametat bhūtārthabhāvanāprakarṣaparyantajavijñānamapratyakṣamarthe'prāmāṇyāt |",
  "SA15n1248:472": "yadapramāṇaṃ tadapratyakṣamarthe |",
  "SA15n1248:473": "yathā kāmāturasya kāminīvijñānam |",
  "SA15n1248:474": "apramāṇaṃ ca tat |",
  "SA15n1248:475": "nitāntaviśadābhatve sati bhāvanā (prakarṣa) jatvāt |",
  "SA15n1248:476": "yannitāntaviśadābhatve sati bhāvanāprakarṣajaṃ vijñānaṃ tadapramāṇam |",
  "SA15n1248:477": "yathānumitabhāvitavahniviśadavijñānamiti |",
  "SA15n1248:478": "samānahetujatvaṃ samānarūpatayā vyāptam | yadāha",
  "SA15n1248:479": "tadatadrūpiṇo bhāvāstadatadrūpahetujāḥ |",
  "SA15n1248:480": "iti | tadasya prāmāṇyaṃ nivartamānaṃ tulyahetujatvamapi nivartayati |",
  "SA15n1248:481": "na caiṣa bhūtārthabhāvanāprakarṣaparyantajo'nindriyasannikṛṣṭānumitabhāvitavahnivaiśadye ca nirātmakasamastavastuvaiśadye ca viśiṣyate |",
  "SA15n1248:482": "na ca rāgādyāvaraṇaviraho viśeṣaḥ |",
  "SA15n1248:483": "na khalvete kambalādibadāvarakā vijñānasya |",
  "SA15n1248:484": "kiṃ tu tadākṣiptamanā vividhaviṣayabhedatṛṣṇādiparipluto na śaknoti bbāvayitumiti bhāvanādaramātra eva tadvirahopayogaḥ |",
  "SA15n1248:485": "asti cehāpi śiśirabharasaṃbhṛta jaḍimamantharatarakāyakāṇḍasyānumitavahnibhāvanābhiyoga iti na hetu bhedataḥ pratibandhasiddhiḥ |",
  "SA15n1248:486": "na caikapārthivāṇusamavāyikāraṇajanmabhirabhinnauṣṇyāpekṣaikavahnisaṃyogāsamavāyikāraṇairgandhara-sarūpasparśairnānāsvabhāvairvyabhicāraḥ |",
  "SA15n1248:487": "sāmarthyavaicitryādekatve'pi pārthivasya paramāṇoḥ |",
  "SA15n1248:488": "tadvaicitryaṃ ca kāryavaicitryopalambhāt |",
  "SA15n1248:489": "tacca nityasamavetaṃ nityam,",
  "SA15n1248:490": "kāraṇasāmarthyaprakrameṇa ca pārthivāvayavini kārye jāyata iti avadātam |",
  "SA15n1248:491": "pariśiṣṭaṃ tu granthavyākhyānasamaye vyākhyāsyāmaḥ |",
  "SA15n1248:492": "tadāstāṃ tāvat ||",
  "SA15n1248:493": "trilocanastu nyāyaprakīrṇake prāha |",
  "SA15n1248:494": "iha kila duḥkhasamudayanirodhamārgākhyānyāryāṇāṃ satyāni catvāri |",
  "SA15n1248:495": "teṣāṃ satyānāṃ svarūpasākṣātkārijñānaṃ yogipratyakṣam |",
  "SA15n1248:496": "tatra duḥkhaṃ phalabhūtāḥ pañcopādānaskandhāḥ |",
  "SA15n1248:497": "tacca svarūpato jñātavyam |",
  "SA15n1248:498": "ta eva hetubhūtāḥ samudayaḥ |",
  "SA15n1248:499": "sa ca prahātavyaḥ |",
  "SA15n1248:500": "niḥkleśāvasthā cittasya nirodhaḥ |",
  "SA15n1248:501": "sa ca sākṣātkartavyaḥ |",
  "SA15n1248:502": "tadavasthāprāptiheturnairātmyakṣaṇikatvādyākāraścittaviśeṣo mārgaḥ |",
  "SA15n1248:503": "sa ca bhāvayitavya iti saugatamatam |",
  "SA15n1248:504": "atrocyate | mārgastāvat pramāṇapariśuddho na bhavatītyuktaṃ prāk |",
  "SA15n1248:505": "ato'bhūtaviṣayasya vikalpasyābhyāsādasatyārthavijñānaṃ syānna saṃvādi |",
  "SA15n1248:506": "api ca pramāṇapariśuddhamārgavādo śākyaḥ pramāṇaṃ pṛṣṭaḥ san satvākhyaliṅgajaṃ vikalpaṃ brūyāt |",
  "SA15n1248:507": "tato yāvadvikalpena darśitarūpaṃ tatsarvamasat |",
  "SA15n1248:508": "śabdasaṃsṛṣṭatvāt |",
  "SA15n1248:509": "tasmiṃśca bhāvyamāne sattve bhāvakasya vikalpakasya bhāvanopahite viśadābhatve śabdasaṃsṛṣṭagrāhyanimittaṃ vikalpakatvaṃ nivartate |",
  "SA15n1248:510": "tadvyāvṛttau grāhyamapi śabdasaṃsṛṣṭaṃ nivartate |",
  "SA15n1248:511": "ato nirvikalpakamapi yogijñānaṃ nirviṣayaṃ prasaktam |",
  "SA15n1248:512": "yattu pāramārthikaṃ vastvātmakaṃ na tatpramāṇapariśuddham |",
  "SA15n1248:513": "śuddhau vā kiṃ bhāvanayā |",
  "SA15n1248:514": "bhāvyasya sākṣādvijñātatvāt |",
  "SA15n1248:515": "na cānyasmin śabdasaṃsṛṣṭe bhāvyamāne sphuṭamanyadrūpaṃ bhavati |",
  "SA15n1248:516": "śokāturasyāpi niruddhendriyavyāpārasya tanayabhāvanāyāṃ mitrādipratibhāsaprasaṅgāt |",
  "SA15n1248:517": "kṣaṇikatve bhāvye samāropite vāstavaṃ kṣaṇikatvameva yogivijñānapratibhāsīti cet | na |",
  "SA15n1248:519": "satyāsatyayorekatvābhāvātmake hi bhede'satyabhāvane'pi yadi satyapratibhāsaḥ,",
  "SA15n1248:520": "tarhi satyatanayābhyāse'pi śabdasāmyādabhedinastanayasaṃjñakasya kasyacidaparasya svarūpapratibhāsaprasaṅgaḥ |",
  "SA15n1248:521": "tasmādabhūtaviṣayābhyāsaṃ nirvikalpakamapi saṃvādānna pramāṇamiti na sarvajñasiddhiḥ |",
  "SA15n1248:522": "api ca bhāvyasya vastunaḥ punaḥ punaścetasi niveśanamabhyāsaḥ |",
  "SA15n1248:523": "sa ca brahmacaryeṇa tapasā sādaraṃ dīrghakālaṃ nirantaramāsevito dṛḍhabhūmirasphuṭākārasya vikalpasya sphuṭābhatvajanana iṣṭaḥ |",
  "SA15n1248:524": "sa kṣaṇikatvanairātmyavādinā draḍhayitumaśakyaḥ |",
  "SA15n1248:525": "tathā hi bhāvyagrāhī yādṛśo vikalpa utpannastādṛśa eva niranvayaṃ nirudhyate |",
  "SA15n1248:526": "tasmiṃśca niruddhe punaḥ punarutpadyamānaḥ pratyayastādṛśa evāpūrva utpadyate |",
  "SA15n1248:527": "tadanena paryāyeṇa kalpasahasre'pi apūrvotpatteraviśeṣānna tajjanyaḥ saṃskāro'bhyāsa utpadyate |",
  "SA15n1248:528": "etena viśiṣṭavijñānotpādo'bhyāso vyākhyātaḥ |",
  "SA15n1248:529": "niranvayaniruddhaṃ hi pūrvapūrvavijñānaṃ kathamuttarottarāvasthāntaraṃ viśiṣṭaṃ janayet |",
  "SA15n1248:530": "sarvathā kramabhāvibhiḥ pratyayairavasthitameva rūpaṃ śakyaṃ saṃskartum |",
  "SA15n1248:531": "anavasthitaṃ tu svotpādavyayayogimātramityaviśiṣṭaṃ syāt |",
  "SA15n1248:532": "tasmāt pratyāvṛttibhāvyavastupratyayajaḥ saṃskāro vyutthānapratyayasaṃskāravirodhī yasyāsti tasyaivātmanaḥ prakṛṣṭo'pi bhāvyasākṣātkāripratyayaheturitiyuktaṃ paśyāmaḥ |",
  "SA15n1248:533": "kiṃ ca cittamekāgraṃ vyavasthāpayituṃ vikṣepatyāgārthamabhyāso'nuṣṭhīyate |",
  "SA15n1248:534": "na ca kṣaṇikavādināṃ vikṣiptaṃ cittamasti |",
  "SA15n1248:535": "pratyarthaniyatatayā sarvasya cittaikāgratvāt |",
  "SA15n1248:536": "tathā hi yadi sākāraṃ vikalpavijñānaṃ svapratibhāsaniyatatvāt ekāgrameva tat kathaṃ vikṣipyate |",
  "SA15n1248:537": "atha nirākāraṃ tathāpi vikalpakaṃ prati vikalpyaṃ bhinnameva |",
  "SA15n1248:538": "na tu sarvavikalpānāmekaṃ vikalpyamasti |",
  "SA15n1248:539": "tato nirākāramapi vijñānaṃ niyatālambanatvādekāgrameva,",
  "SA15n1248:540": "na vikṣiptam |",
  "SA15n1248:541": "sarvathā nāsti kṣaṇikavādināmekamanekārthamavasthitaṃ cittaṃ yadekāgraṃ kartumiṣyate |",
  "SA15n1248:542": "tadevamabhyāsānupapatterasarvajñavatyāṃ cittasantatau na ca vijñānaviśeṣaḥ sarvajñaḥ sidhyatīti ||",
  "SA15n1248:543": "nyāyabhūṣaṇakārastvāha |",
  "SA15n1248:544": "sarvajñānānāṃ nirālambanatve saṃvedanamātratve ca yogītarapratyayayoḥ ko viśeṣaḥ |",
  "SA15n1248:545": "śuddhāśuddhatvamiti cet |",
  "SA15n1248:546": "bhavatu nāmaivam |",
  "SA15n1248:547": "tathāpi caturāryasatyādiviṣayatvamayuktam |",
  "SA15n1248:548": "na hi svātmamātravedanena caturāryasatyādikaṃ sākṣātkṛtamiti yuktamatiprasaṅgāt |",
  "SA15n1248:549": "tadākāratvena tadviṣayatvamiti cet |",
  "SA15n1248:550": "tat kimidānīṃ sautrāntikamatamabhyupagataṃ satyam |",
  "SA15n1248:551": "tathāpyatotānāgataviṣayatvaṃ katham |",
  "SA15n1248:552": "na hyasataḥ kaścidākāro'sti |",
  "SA15n1248:553": "dṛṣṭaśrutānumitākāraśca yadi bhāvanābalataḥ spaṣṭa evāvabhāti,",
  "SA15n1248:554": "tathā ca satibhrāntameva yogipratyakṣaṃ syāt |",
  "SA15n1248:555": "avidyamānasya vidyamānākāratayā pratibhāsanāt, svapnavat |",
  "SA15n1248:556": "tathā(') visaṃvāditvānna bhrāntam | na |",
  "SA15n1248:558": "anumānajñānasya bhrāntatve'pi avisaṃvāditvābhyupagamāt |",
  "SA15n1248:559": "atha bhrāntasyāpi saṃvāditvena prāmāṇyam |",
  "SA15n1248:560": "tathāpi pratyakṣalakṣaṇasyābhrāntatvaviśeṣaṇaṃ virudhyate |",
  "SA15n1248:561": "na cāvisaṃvāditvamapi tvanmate yuktam |",
  "SA15n1248:562": "yataḥ prāpyārthadarśakatvaṃ vā,",
  "SA15n1248:563": "pravṛttiviṣayopadarśakatvaṃ vā,",
  "SA15n1248:564": "avabhātādarthakriyāniṣpattirvā bhavatāmavisaṃvāditvamabhipretam |",
  "SA15n1248:565": "na caitadatītādyarthajñāne saṃbhavati |",
  "SA15n1248:566": "vartamānārthajñānasyāpi kṣaṇikatvapakṣe nopapadyata eva |",
  "SA15n1248:567": "tasmāt saugatānāṃ yogipratyakṣopavarṇanamayuktameveti ||",
  "SA15n1248:568": "kiṃ cedamapi vaktumucitam |",
  "SA15n1248:569": "yadyanumānapūrvakamartheṣu bhāvanābalajajñānamāśvāsabhājanaṃ,",
  "SA15n1248:570": "tadāstāṃ tāvadanumānapauruṣapratyāśā |",
  "SA15n1248:571": "pratyakṣeṇāpi cakṣurdahanādikaṃ gṛhītvā bhāvanāprakarṣaparyante jātaṃ sthirataraṃ tadākāravijñānaṃ syāt,",
  "SA15n1248:572": "yāvanna viparīta bhāvanābhiyogaparyantaḥ |",
  "SA15n1248:573": "astaṃ gataśca tadviṣayo'vasthāntaraprāpto veti kathaṃ pramāṇopanītavastugocaratve'pi saṃvādāśvāsaḥ |",
  "SA15n1248:574": "api ca yadā hālika eva havyāśanamanumāya bhāvanayā sphuṭayet,",
  "SA15n1248:575": "tadā na tadyogijñānaṃ paramārthaviṣayābhāvāditi pratyakṣāntaraprasaṅgaḥ |",
  "SA15n1248:576": "kiṃ ca tadyogijñānamindriyajñānādbhinnamabhinnaṃ vā |",
  "SA15n1248:577": "abhedapakṣe na yogijñānaṃ nāma pratyakṣeṇa bhinnamindriyajñānenaiva saṃgrahāt |",
  "SA15n1248:578": "na ca bhāvanopaskṛtasantānasya tathodayād bhedavyavasthā |",
  "SA15n1248:579": "rasāyanādisaṃskārāpekṣayāpi pratyakṣāntaravyavasthāprasaṅgāt |",
  "SA15n1248:580": "bhedapakṣe ca bhāvanāsaṃbhavaṃ jñānaṃ kṣaṇikasākṣātkāri |",
  "SA15n1248:581": "indriyajñānaṃ ca syairyagrāhīti sādhvī siddhiḥ |",
  "SA15n1248:582": "indriyajñānasyāpi tadavasthāyāmasthairyagrahaṇe kṛtaṃ yogijñānena |",
  "SA15n1248:583": "na ca tasyākasmikaḥ kṣaṇikatvāvabodhaḥ |",
  "SA15n1248:584": "bhāvanodbhūtavaiśadyasya hi tadbodhaḥ |",
  "SA15n1248:585": "na cendriyajñānasya bhāvanā |",
  "SA15n1248:586": "api tu manovijñāne |",
  "SA15n1248:587": "tāmantareṇāpi sākṣāt kriyālābhe ca bhāvanāvaiyarthyamiti kāraṇābhāvādeva sarvajñapratihatiḥ ||",
  "SA15n1248:588": "atrābhidhīyate |",
  "SA15n1248:589": "yattāvat sarvapadārthasaṃvedanasya kāraṇaṃ kimindriyajñānamityādi valgitaṃ tatra bhāvanābalajaṃ manovijñānameva sarvapadārthagrāhīti pañcama evāsmākaṃ pakṣaḥ |",
  "SA15n1248:590": "ataḥ pakṣāntarabhāvino doṣā anabhyupagamapratihatāḥ |",
  "SA15n1248:591": "yaccāsmadabhyupagate pañcame pakṣe dūṣaṇamuktam,",
  "SA15n1248:592": "anarthatvātpratyakṣaśabdasya,",
  "SA15n1248:593": "tasya ca bhāvanābalābalambinopya nakṣajatvānnārthasākṣātkāritvamastīti,",
  "SA15n1248:594": "tadasaṅgatam |",
  "SA15n1248:595": "tathā hi pratyakṣaśabdasya tāvadakṣāśritatvaṃ vyutpattinimittamarthasākṣātkāritvaṃ tu pravṛttinimittamiti pratipāditam |",
  "SA15n1248:596": "na ca bhāvanābalāvalambino manovijñānasyānakṣāśritatve'pyarthasākṣātkaraṇe kaścidasti śaktipratighātaḥ |",
  "SA15n1248:597": "yathā hi cakṣrurindriyaṃ svasāmarthyānatikrameṇa yogyadeśasthamarthamapekṣya svavijñānajanane pravartate,",
  "SA15n1248:598": "tathā sarvāvidyāparipanthibhūtārthabhāvanāsahitaṃ mana indriyamapi yogyadeśasthamarthaṃ prāpya svavijñānajanane pravartiṣyate |",
  "SA15n1248:599": "aprāpyakāritāyā ubhayoḥ sādhāraṇatvāt |",
  "SA15n1248:600": "arthavattāyāśca manaso'pi tadānīmiṣṭatvāt |",
  "SA15n1248:601": "pṛthagjanasya tu na tādṛśī śaktiḥ,",
  "SA15n1248:602": "yato netraśrotravanmano'pi tādṛṅmaryādayā yogyadeśasthamarthasahakāriṇamāsādya vedanamutpādayet,",
  "SA15n1248:603": "sarvāvidyonmūlakasya bhāvanāviśeṣasya sahakāriṇo'bhāvāditi nātiprasaṅgaḥ |",
  "SA15n1248:604": "tadavasthāyāṃ tu śrutinayanayoriva manaso'pi kiyaddūreṇa viṣayasannidhivyavasthitika eva pramātuṃ kṣamaḥ |",
  "SA15n1248:605": "kevalametāvaducyate |",
  "SA15n1248:606": "yāvattena śakyamadhigantuṃ svākārārpaṇasamartha sahakāri vastu tāvaditarajanāsādhāraṇaṃ truṭyadrūpatayā tasya gocarībhavatīti |",
  "SA15n1248:607": "ata evārthākāro vastuto na bhāvanāmātrajanita iti na visaṃvādaśaṅkāpi |",
  "SA15n1248:608": "bhāvanayā punastadīyasantāne netra ivāñjanaviśeṣeṇa śaktiratiśayavatī kācidarpitā yatparajanāsādhāraṇadarśanamasya |",
  "SA15n1248:609": "tasmādanakṣajatve'pi manovijñānasyārthasākṣātkāritvaṃ sambhavati |",
  "SA15n1248:610": "nanu manaso bahirasvātantryam |",
  "SA15n1248:611": "anyathāndhabadhirādyabhāvaprasaṅgāt | uktaṃca",
  "SA15n1248:612": "yogināṃ dharmādharmayoraparokṣapratibhāsaṃ jñānaṃ nāsti |",
  "SA15n1248:613": "indriyasannikarṣābhāvādasmadādivaditi |",
  "SA15n1248:614": "api ca, arthasya hi ālambanapratyayatvamindriyāpekṣatvena vyāptam |",
  "SA15n1248:615": "taccāsmāt svaviruddhopalabdhyā vyāvartamānamālambanapratyayatāmapi tasya nivartayati |",
  "SA15n1248:616": "na khalvindhanaviśeṣo dhūmaheturiti vināpi dahanaṃ sahasreṇāpi saṃskārairdhūmamādhatte |",
  "SA15n1248:617": "tadādhāne samastakāryahetukānumānocchedaprasaṅgaḥ |",
  "SA15n1248:618": "na ca bhāvanābalena kasyacidatīndriyadarśitvaṃ sarvajñatvaṃ vā dṛṣṭamiti cet |",
  "SA15n1248:619": "atrocyate | manaḥśabdena tāvadasmākamanakṣajaṃ vijñānamevābhipretam |",
  "SA15n1248:620": "na cāsminnandhabadhirādyabhāvaprasaṅgaḥ |",
  "SA15n1248:621": "sarvāvidyāpratipakṣabhūtārthabhāvanālakṣaṇasya sahakāriviśeṣasyāndhādīnāmabhāvāt |",
  "SA15n1248:622": "indriyasannikarṣābhāvāditi tvarthasākṣātkāritvamātrāpekṣayā sandigdhavyatirekitve anaikāntikī kāraṇānupalabdhiḥ |",
  "SA15n1248:623": "asmadvidhārthasākṣātkāritvāpekṣayā punaḥ siddhasādhanam ||",
  "SA15n1248:624": "asmadādiviśeṣaṇaśūnyasyārthasākṣātkāritvamātrasyaivendriyādhīnatvadarśanādanaikāntikatvamasaṃbhavīti cet |",
  "SA15n1248:625": "yadyevamarthasākṣātkāritvamātrasyendriyavadālokādhīnatvamupalabdhamiti na santamase paśyeyurulūkādayaḥ |",
  "SA15n1248:626": "atha vyabhicāradarśanādālokasyāvyāpakatvam,",
  "SA15n1248:627": "vyabhicāraśaṅkayā tarhīndriyasyāpyavyāpakatvam |",
  "SA15n1248:628": "vyāptyā śaṅkā khaṇḍyata iti cet |",
  "SA15n1248:629": "śaṅkāsaṃbhavād vyāptirevāsaṃbhavinī |",
  "SA15n1248:630": "yadi hi prathamata eva vyāptiḥ,",
  "SA15n1248:631": "vyabhicāro'pi na dṛśyeta |",
  "SA15n1248:632": "tasmād vyabhicāradarśanaṃ vyāptiśaithilyādeva |",
  "SA15n1248:633": "sati ca vyāptiśaithilye śaṅkāpi nyāyādāpatantī kena pratihanyate |",
  "SA15n1248:634": "ulūkādīnāṃ bhinnajātīyatvādālokābhāve'pyarthasākṣātkāritvamastviti cet |",
  "SA15n1248:635": "tarhi bhagavato'pi bhūtārthabhāvanāprakarṣaparyantamahāpralayavāyunā nirastānādyavidyāvipakṣasya saṃsārakūpapatitebhyaḥ prāṇibhyo'styevādbhutavaijātyamiti yuktamasyāvidyāpratipakṣabhāvanātiśayasahitātmakānantarapratyayādālambanapratyayācca sākṣādutpannasyendriyamantareṇārthasākṣātkāritvam |",
  "SA15n1248:636": "ataḥ kāraṇānupalabdhiḥ kāśikākārasya vyāpakaviruddhopalabdhiśca vācaspateḥ sandigdhavyatirekitvādanaikāntikī |",
  "SA15n1248:637": "sandigdhavyatirekitvaṃ tu dūṣaṇamasmadīśvaradūṣaṇe prasādhitam ||",
  "SA15n1248:638": "tasmātsādhāraṇakarmanirjātānāmasmadādīnāmarthasākṣātkāritvamindriyāpekṣatvena vyāptamiti siddhasādhanam |",
  "SA15n1248:639": "prasiddhānumānasya ca na kṣatirdṛśyatvopādherdhūmādeḥ pratyakṣānupalambhato vyāptigrahaṇāvirodhāt |",
  "SA15n1248:640": "sāṃsārikāgocarārthasākṣātkāritvamātrāpekṣayā tu sandigdhavyatirekitvam |",
  "SA15n1248:641": "adṛśyasya pratyakṣānupalambhābhyāṃ kenacid vyāptigrahaṇāyogāt |",
  "SA15n1248:642": "viparyaye bādhakapramāṇasya cāsaṃbhavāditi |",
  "SA15n1248:643": "na catīndriyadarśitvaṃ sarvajñatvaṃ vādarśane'pi niṣeddhuṃ śakyate,",
  "SA15n1248:644": "adṛśyānupalambhato niṣedhāyogāt |",
  "SA15n1248:645": "kāraṇānupalambhatastanniṣedha iti cet |",
  "SA15n1248:646": "kāraṇābhāvo'pi adarśanamātrato na sidhyatīti tadavasthaḥ paribhavaḥ ||",
  "SA15n1248:647": "yadapi kāśikākāreṇābhihitam,",
  "SA15n1248:648": "atha pramāṇāntarāvagataṃ bhāvyate,",
  "SA15n1248:649": "ki bhāvanayā,",
  "SA15n1248:650": "tata eva tatsiddheriti |",
  "SA15n1248:651": "tadapyasaṃgatam |",
  "SA15n1248:652": "pramāṇāntaraṃ hyanumānam |",
  "SA15n1248:653": "na ca caturāryasatyasvarūpe vastutattve niścite sākṣātkāramantareṇa kleśajñeyāvaraṇakṣatiriti svārthamapi tāvad bhāvanā yuktimatī |",
  "SA15n1248:654": "tattvasākṣātkāriṇi ca cittasantāne sati śakyasākṣātkriyamidamityanye'pi niścayānantaraṃ sākṣātkriyāyai pravartyante,",
  "SA15n1248:655": "tadupadiṣṭa svargasādhanaṃ cārthabhāvanayānusarantīti svargāpavargalakṣaṇaparārthasiddhaye ca bhāvanā saphaleti |",
  "SA15n1248:656": "anyathā tattvāsākṣātkāriṇo lokānatikrāntasya vacanamanādeyameva syāditi kva parārthavārtāpi |",
  "SA15n1248:657": "yacca kiṃ ca tatpramāṇamityādyārabhya tasmād bhūtamabhūtaṃ veti etatparyantena dharmādharmayoranumānāpravartanamuktam,",
  "SA15n1248:658": "tatra dharmādharmaśabdena kimabhipretam |",
  "SA15n1248:659": "yadi kṣaṇikanirātmakavastu tattvam,",
  "SA15n1248:660": "tadā tasya pratyakṣeṇāniścaye'pi yathā viparyaye bādhakapramāṇabalena vyāptisaṃvedanaṃ tathā kṣaṇabhaṅgasādhanāvasare vyavasthāpitam |",
  "SA15n1248:661": "atha vastūnāṃ svargādisādhanatvamabhipretam,",
  "SA15n1248:662": "tadā tadviṣayaparijñānāprasādhane'pi nāsmākaṃ kācit kṣatiḥ |",
  "SA15n1248:663": "saparikarasaṃsāranirvāṇaparijñānenaivopayuktasarvajñaprasādhanāt | yadāhuḥ",
  "SA15n1248:664": "heyopādeyatattvasyetyādi |",
  "SA15n1248:665": "yadapi, api ca bhāvanābalajaṃ gṛhītagrahaṇādapramāṇamityuktam,",
  "SA15n1248:666": "tatra gṛhītaṃ nāma pratyakṣeṇānumānena vā |",
  "SA15n1248:667": "pramāṇāntarasyābhāvāt |",
  "SA15n1248:668": "na tāvat pratyakṣaṃ kṣaṇikatvādāvarvācīnasya kasyacidasti |",
  "SA15n1248:669": "anumānena caikavyāvṛttiviśiṣṭe vastutattve'vasite'pi sarvātmanā spaṣṭavastutattvasākṣātkāri pratyakṣaṃ na gṛhītagrāhi,",
  "SA15n1248:670": "anumānena vastutattvāsparśanāt |",
  "SA15n1248:671": "na ca taduttarakālamityādi tu kāraṇānupalabdhidūṣaṇaprastāve prativyūḍhamiti |",
  "SA15n1248:672": "yadapi vācaspatinā satyamityādinā punaḥ punaruttarottaramāśaṅkaya tat kimanumānena vahni vyavasthāpyetyādinā bhāvanābalajasyānumānapūrvakatve visaṃvādamupadarśyopasaṃhṛtam,",
  "SA15n1248:673": "tanna bhāvanāyā bhūtārthatvaṃ tajjaviśadavijñānaprāmāṇyahetuḥ,",
  "SA15n1248:674": "vyabhicārāditi |",
  "SA15n1248:675": "tadasaṅgatam |",
  "SA15n1248:676": "tathā hyayaṃ vahniviṣayenumānapūrvakabhāvanābalataḥ spaṣṭavahnipratyayaḥ kiṃ vahnerapyutpannaḥ,",
  "SA15n1248:677": "tathābhūtabhāvanāmātrādeva vā |",
  "SA15n1248:678": "prathamapakṣe visaṃvādaśca bahulamupalabhyate iti yaduktaṃ taddurbhāṣitam |",
  "SA15n1248:679": "sākṣādarthādutpannasyāpi visaṃvādasaṃbhave'nyasyāpi pratyakṣasya hastakatyāgaprasaṅgāt |",
  "SA15n1248:680": "dvitīyapakṣe tu bhāvanāprakarṣamātrajasyārthādanutpannasya bahulaṃ visaṃvādopalambhe'pi bhāvanārthābhyāṃ sākṣādutpannasya yogipratyakṣasyāpi visaṃvādasaṃbhava iti sthavīyasī bhrāntiḥ |",
  "SA15n1248:681": "nanu yadīndriyaṃ vināpi bhāvanārthābhyāṃ yogijñānamutpadyate,",
  "SA15n1248:682": "tarhi parvate bhāvanāvahnibhyāṃ vahnijñānamutpadyatāmavisaṃvādi |",
  "SA15n1248:683": "visaṃvādaśca bahulamupalabhyata iti cet | na |",
  "SA15n1248:685": "sākṣādvahnerutpāde sati visaṃvādābhāvāt |",
  "SA15n1248:686": "kevalamutpāda eva durāpaḥ |",
  "SA15n1248:687": "na hi vayaṃ pramāṇadṛṣṭavastubhāvanāsahitaṃ mana indriyamarthasvarūpagrāhijñānaṃ janayatīti brūmaḥ,",
  "SA15n1248:688": "api tvasaddṛṣṭilakṣaṇāvidyāparipanthikṣaṇikanairātmyalakṣaṇasarvavastutattvabhāvanāsahitam |",
  "SA15n1248:689": "na ca vahnitvaṃ sarvavastutattvam,",
  "SA15n1248:690": "kiṃ tu kṣaṇikanairātmyameveti kṣaṇabhaṅgaprasādhanataḥ pratipāditamiti |",
  "SA15n1248:691": "kiṃ ca svamanīṣāparikalpitaḥ khalvayamanuimitabhāvitavahniviṣayaviśadaḥ pratyayaḥ |",
  "SA15n1248:692": "na punarasya loke saṃbhavaḥ |",
  "SA15n1248:693": "tathā hi niṣprayojanamanunmatto na kaścidbhāvayati |",
  "SA15n1248:694": "prayojanaṃ ca śiśirabharamantharakāyakāṇḍasyāpi dāhādimātrameva,",
  "SA15n1248:695": "taccānumitenaiva vahninā taddeśopasarpaṇāt sidhyati |",
  "SA15n1248:696": "anupasarpaṇe bhāvanāvaiyarthyam |",
  "SA15n1248:697": "purastāttu bhāvite parisphurati tadarthāpekṣayā bhrāntiḥ prāsarpakasyevetyādyupahāsyamapyasya kṣatātmano durnītipūtigavībhakṣaṇādhmātajaradgomāyorudgāra iva satāmasahyaḥ |",
  "SA15n1248:698": "yadapi tato'nantaramāśaṅkayārthasyālambanapratyayatvamindriyāpekṣitvena vyāptamiti prasādhitam,",
  "SA15n1248:699": "tatpūrvameva pratyuktam |",
  "SA15n1248:700": "tathā bhāvanāyāścetyādyāśaṅkayārthasyālambanapratyayatvamaśakyāvagamamiti yaduktaṃ tadapyasambaddham |",
  "SA15n1248:701": "cakṣurindriyasyāpyarthamantareṇa dvicandrakeśoṇḍukādau viśadabhrāntajñānajananasāmarthyamupalabdhamityarthasahitamapi kevalameva samartham |",
  "SA15n1248:702": "ato ghaṭāderapyālambanapratyayatvamaśakyāvagamamiti indriyapratyakṣamapi pratihataṃ syāditi |",
  "SA15n1248:703": "tathā, api cālambanapratyayā api ta eva yujyanta ityādirna punarvikalpanirmāṇapratibandhateti paryanto vyarthaḥ |",
  "SA15n1248:704": "asmābhirevaṃvidhasya prastute'nabhyupagatatvāt |",
  "SA15n1248:705": "ata eva tasmādbhāvanāprakarṣamātrajatvāt,",
  "SA15n1248:706": "arthāvyabhicāraniyamābhāvāt,",
  "SA15n1248:707": "viśadābhamapi saṃśayākrāntatvāt,",
  "SA15n1248:708": "apramāṇamapratyakṣaṃ ceti sāmpratamityupasaṃhāro'pi dhikkāraḥ |",
  "SA15n1248:709": "sarveṣāmeva hetūnāmasiddhatvāt |",
  "SA15n1248:710": "bhāvanābalajasyārthādapyutpatterindriyapratyakṣavat |",
  "SA15n1248:711": "sadarthaprakāśanaṃ buddheḥ svabhāva ityādyasmākamapi manoharam |",
  "SA15n1248:712": "bhāvanāyāśca sāmānyena sphuṭābhajñānahetutvaṃ sādhyate |",
  "SA15n1248:713": "pramāṇopapannacaturāryasatyaviṣayaniṣṭhāyāṃ tu sāmarthyāt pratyakṣapramāṇahetutāpi sādhyate |",
  "SA15n1248:714": "ata eva kāminīpratibhāsasyāpramāṇatve'pyapratyakṣatve'pi sphuṭābhatvasya sādhyadharmasāmānyasya saṃbhavāt na viruddho hetuḥ |",
  "SA15n1248:715": "nāpi dṛṣṭāntasya sādhyaśūnyateti |",
  "SA15n1248:716": "na ca nairātmyadṛṣṭiḥ saṃbhavadbādhā,",
  "SA15n1248:717": "arthādutpatterabhūtārthatvābhāvāt |",
  "SA15n1248:718": "śrutānumitaviṣayaṃ pratyakṣaṃ na saṃbhavatotyapyayuktam |",
  "SA15n1248:719": "āgamānumānayordvividho viṣayaḥ grāhyo'dhyavaseyaśca |",
  "SA15n1248:720": "tatra grāhyaḥ svākāraḥ,",
  "SA15n1248:721": "adhyavaseyastu pāramārthikavastusvalakṣaṇātmā |",
  "SA15n1248:722": "asya ca parokṣatve'numānasāmagrīsaṃbhave'numānaviṣayatvam ,",
  "SA15n1248:723": "pratyakṣasāmagrīsaṃbhave ca krameṇa pratyakṣaviṣayatvaṃ dṛṣṭameva |",
  "SA15n1248:724": "tatsiddhamityādyupasaṃhāro'pi paryākula eva |",
  "SA15n1248:725": "apramāṇatvāditi hetuśca prathamo'siddhaḥ |",
  "SA15n1248:726": "bhāvanābalajasyārthādapyutpatteḥ,",
  "SA15n1248:727": "pramāṇaśaktisaṃbhavāt,",
  "SA15n1248:728": "indriyapratyakṣavat |",
  "SA15n1248:729": "bhāvanābalajatvāditi dvitīyastu sandigdhavyatirekitvādanaikāntikaḥ |",
  "SA15n1248:730": "tathā yathānumitabhāvitavahniviṣayaviśadajñānamiti dṛṣṭānto'pyasaṃbhavīti pratipāditam |",
  "SA15n1248:731": "bhavatu vā, tathāpi yogijñānasya tena saha tulyahetutvamasiddham |",
  "SA15n1248:732": "taddhi pramāṇadṛṣṭavastubhāvanāmātrajam |",
  "SA15n1248:733": "yogijñānaṃ tu avidyāpratipakṣasarvavastutattvabhāvanāviṣayābhyāmutpannamiti mahāntamapi viśeṣamasau durmatiprapātapatito nāvagāhata ityupekṣaṇīyaḥ ||",
  "SA15n1248:734": "nyāyaprakīrṇe tu mārgastāvat pramāṇapariśuddho na bhavatītyuktaṃ yat,",
  "SA15n1248:735": "tat tatprasādhakapramāṇenaiva pratyuktam |",
  "SA15n1248:736": "yaccāpi cetyādyārabhya yogijñānaṃ nirviṣayaṃ prasaktamityuktam tatra keyaṃ nirviṣayatā nāma |",
  "SA15n1248:737": "kiṃ vikalpākāranivṛttau nirākāratā,",
  "SA15n1248:738": "arthākārādvisadṛśākāratā,",
  "SA15n1248:739": "atha tadākāratve'pi tadvastusaṃsparśitā |",
  "SA15n1248:740": "na tāvatprathamaḥ pakṣaḥ kṣamaḥ |",
  "SA15n1248:741": "jñānasya nirākāratānupapatteḥ |",
  "SA15n1248:742": "nāpi dvitīyaḥ |",
  "SA15n1248:743": "kāminyādibhāvanāyāstadākārasyaiva viśadasya darśanāt |",
  "SA15n1248:744": "na ca tṛtīyaḥ |",
  "SA15n1248:745": "arthasamarpitākārasaṃsparśamapāsyānyasyārthasaṃsparśasyāyogāt |",
  "SA15n1248:746": "tathā coktam",
  "SA15n1248:747": "arthena ghaṭayatyenāmityādi |",
  "SA15n1248:748": "tayoścaikatvenādhyavasāyād bāhya eva pravṛttinivṛttī,",
  "SA15n1248:749": "vyāvahārikasya sphuṭībhāvo'pi bahirabhimatasya paryante vikalpopādeyakṣaṇasyaiva sphuṭasyodayaḥ |",
  "SA15n1248:750": "tāvataiva sa viṣayastena sākṣātkṛta iti vyavahāraḥ kevalamarthādapyutpattau |",
  "SA15n1248:751": "anyathā vyabhicārādaprāmāṇyam |",
  "SA15n1248:752": "na ca vikalpopadarśitamapiḥ rūpamavastu jñānātmakatvāt |",
  "SA15n1248:753": "anātmakatve prakāśāyogāt |",
  "SA15n1248:754": "tadbhāvanaiva cārthabhāvanā,",
  "SA15n1248:755": "tatsphuṭībhāva eva bāhuasphuṭībhāvaḥ,",
  "SA15n1248:756": "prakārāntareṇa bāhyasparśāyogāt |",
  "SA15n1248:757": "etena yat pāramārthikamityādi na sarvajñasiddhiritiparyantaṃ pratyuktam |",
  "SA15n1248:758": "yaccāpi cetyādi na yuktaṃ paśyāma itiparyantena dūṣaṇamuktam,",
  "SA15n1248:759": "tadapyasaṃgatam |",
  "SA15n1248:760": "tathā hi yādṛśa eva bhāvyagrāhī pratyayaḥ prathamo niranvayo niruddhastādṛśa evāpara utpadyata iti niyamaniścayakāraṇaṃ na kiñcidasti caṇḍadevatāsparśādanyat,",
  "SA15n1248:761": "kṣaṇikatvāditi cet |",
  "SA15n1248:762": "nanu kṣaṇikatvaṃ sthāyitayā virudhyate na visadṛśotpādena,",
  "SA15n1248:763": "taddhi prācīnaṃ niranvayanirodhe yathā sadṛśakṣaṇāntaramārabhate tathā svahetugatasāmarthyayogāt kāryotpādānumeyād yadi viśeṣaleśaviśiṣṭaṃ kṣaṇāntaramutpādayati,",
  "SA15n1248:764": "tadā na kācit kṣatiḥ |",
  "SA15n1248:765": "na hi bhavata iva bhāvasyāpi kṣaṇikatāyāṃ pradveṣo nāma |",
  "SA15n1248:766": "tasmānna kṣaṇikatvottaraviśiṣṭakṣaṇajanakatvayorvirodha iti nāpārthako'bhyāsaḥ |",
  "SA15n1248:767": "yaccedaṃ kiñcetyādinā kṣaṇikatve cittamavikṣiptamāveditam,",
  "SA15n1248:768": "tadapyasādhu |",
  "SA15n1248:769": "nairātmyāditattvaparā(ṅ)",
  "SA15n1248:770": "mukhasya sarvasyaiva vikṣiptatvāt |",
  "SA15n1248:771": "bhāvanābalena tattvasākṣātkāriṇaḥ samāhitatvāt |",
  "SA15n1248:772": "atha ca tattvasākṣātkriyālābhāt grāhakākārāvagraha saṃbhavāt(ca)",
  "SA15n1248:773": "vyāvahārikamapi vikṣiptamasti cittam |",
  "SA15n1248:774": "yato mamaiva doṣakṣayo bhāvīti mārgāmyāsapravṛttirabhyāhateti |",
  "SA15n1248:775": "paramārthataḥ prāpyādīnāmabhāve'pi tatsaṃkalpasyaivānādyavidyāprabhāvitasya sarvatra pravartakatvāt |",
  "SA15n1248:776": "ata eva mārgasatyābhyāsāt siddhaḥ sarvajñaḥ |",
  "SA15n1248:777": "nyāyabhūṣaṇasyāpi yogācārāpekṣayā dūṣaṇamaprastutam |",
  "SA15n1248:778": "bahirarthāmyupagamenaiva sādhanaprakramāt |",
  "SA15n1248:779": "yaccoktam tathāpyatītānāgataviṣayatvaṃ katham,",
  "SA15n1248:780": "na hyasataḥ kaścidākāro'stīti,",
  "SA15n1248:781": "tadetat prastāvānavagāhanaphalam |",
  "SA15n1248:782": "upayuktasarvajñādhikāreṇa hi sarvakṣaṇikanirātmakavastubhāvanopakṣeṇaḥ,",
  "SA15n1248:783": "na sarvasarvajñāpekṣayā |",
  "SA15n1248:784": "tato'tītānāgatamapratīyamānamapi na bādhakam |",
  "SA15n1248:785": "tāvataiva duḥkhanirodhasiddheḥ |",
  "SA15n1248:786": "parasmai ca kṣaṇikatvādini(ṣṭha)",
  "SA15n1248:787": "kasya deśanāvatārāt |",
  "SA15n1248:788": "na ca sarvasarvajñahastakatyāgaḥ |",
  "SA15n1248:789": "tathā hi caturāryasatyasākṣātkāraprāptau nirāvaraṇāntaḥ karaṇasya kāruṇyātiśayāt sarvākāraparārthaparatayā sakalagocaracāriṇi cetasi ciravirūḍhotsāhasya tādṛgupāyaviśeṣādhigamo bhaviṣyati,",
  "SA15n1248:790": "yamanutiṣṭhatastadutpattimantareṇāpi devatādhipatyāt satyasvapnavat |",
  "SA15n1248:791": "pratiparamāṇusarvaviṣayaṃ yathā deśakālākārapratyavasthānukāri sphuṭataraṃ jñānamudiyāt,",
  "SA15n1248:792": "tadā na tāvadvastuvyabhicārakṛtaṃ visaṃvāditvam,",
  "SA15n1248:793": "vastūnāmeva pratibhāsanāt |",
  "SA15n1248:794": "utpattisārūpyābhyāṃ vedyasthitiriti tu pṛthagjanāpekṣayā |",
  "SA15n1248:795": "yoginastu sārūpyamātreṇaiva grahaṇamiti nyāyaḥ |",
  "SA15n1248:796": "yad vārtikam",
  "SA15n1248:797": "aviśuddhadhiyaḥ prati |",
  "SA15n1248:798": "grāhyagrāhakacinteyamacintyā yogināṃ gatiḥ || iti |",
  "SA15n1248:799": "tadevaṃ bhāvibhūtayorajanakayorapi yogijñāne sphuraṇamabādhyam |",
  "SA15n1248:800": "bhāvibhūtayostarhi yadi svarūpasya sphuraṇam,",
  "SA15n1248:801": "vartamānataiva syāt |",
  "SA15n1248:802": "atha svarūpasannihitaṃ jñānameva tadākāramiti nirālambanaṃ niyamena |",
  "SA15n1248:803": "tadapi nāsti |",
  "SA15n1248:804": "yasmādasannihite'pyarthe bhāvanābalāt taddeśakālākārānukāri vijñānaṃ kathamanālambanam |",
  "SA15n1248:805": "tathātvenādhyavasāyācca,",
  "SA15n1248:806": "adhyavasitakālaviśiṣṭasyaiva satyasvapnavattasya prāpteḥ |",
  "SA15n1248:807": "yad bhāṣyam",
  "SA15n1248:808": "yathā sa dṛṣṭaḥ śaradādikālayukta",
  "SA15n1248:809": "stathā tasya na bādhitatvam |",
  "SA15n1248:810": "tatkālayuktastu na tena dṛṣṭa",
  "SA15n1248:811": "stathā'pratītāvapi nāsti doṣaḥ ||",
  "SA15n1248:812": "jñānamātrasya tu tattvataḥ sphuraṇācca na vartamānatāprasaṅgaḥ saṅgataḥ |",
  "SA15n1248:813": "tathā kṣaṇikatvapakṣe'pi ekatvādhyāropasāmarthyānna vyavahārikaṃ prati pramāṇasya kācit kṣatiriti śāstre prapañcitam |",
  "SA15n1248:814": "yadapi kiñcedamapi vaktumucitamityādyārabhya bhāvanābalajasyānumānapūrvakatve'pi pratyakṣapūrvakatve'pi vyabhicārābhidhānam,",
  "SA15n1248:815": "tadarthādapi bhāvanābalajasya sākṣādutpattisvīkārādapahastitam |",
  "SA15n1248:816": "yathendriyajasyāpi dvicandrādijñānasyārthādanutpatteraprāmāṇyam,",
  "SA15n1248:817": "arthendriyābhyāmutpattau tu prāmānyamevaṃ pramāṇapūrvakasyāpi bhāvanāmātrādutpannasyāprāmāṇyam,",
  "SA15n1248:818": "bhāvanārthābhyāmutpannasya tu prāmāṇyam |",
  "SA15n1248:819": "yadi yogijñānasyārthādutpattiḥ,",
  "SA15n1248:820": "pramāṇapūrvakatvāpekṣayā na kiñcatprayojanamiti ceta |",
  "SA15n1248:821": "na deśakālavastuviśeṣamapāsya sāmānyena sarvadikkālavartivastumātraṃ kṣaṇikanirātmakamityaniścaye mahāprayāsasādhyapuruṣāyuṣavyāpinyāṃ bhāvanāyāmeva pravṛtterabhāvāt |",
  "SA15n1248:822": "na ca hāliko havyāśanamanumāya sphuṭīkarotiyena pratyakṣāntaratvaprasaṅgaḥ |",
  "SA15n1248:823": "asāmarthyavaiyarthyābhyāṃ tadasaṃbhavapratipādanāt |",
  "SA15n1248:824": "yadapyuktaṃ yogino jñānamindriyajñānādabhinnaṃ bhinnaṃ vā |",
  "SA15n1248:825": "tatra prathamapakṣe tāvanna vastudoṣaḥ |",
  "SA15n1248:826": "tādṛkpuruṣaviśeṣasya siddhatvāt |",
  "SA15n1248:827": "vyavasthādūṣaṇamapi nāsti |",
  "SA15n1248:828": "sādhyatayaiva tādṝgdaśāviśeṣasya lokātikrāntātiśayasya paramapuruṣārtharūpasya sādhanaviśeṣapratipādanāya pṛthagjanasādhāraṇendriyajñānād bhedena nirdeśāt |",
  "SA15n1248:829": "paramapuruṣārthaviṣayatvābhāvādeva ca rasāyanādisaṃskārajasyāpi jñānasya na pratyakṣāntaratā |",
  "SA15n1248:830": "bhedapakṣe'pi na tāvat stharyetarasphuraṇakṛtopālambhasaṃbhavaḥ |",
  "SA15n1248:831": "indriyajñānenāpi vastu sarvātmanā gṛhṇatā truṭyadrūpasyaiva grahaṇāt |",
  "SA15n1248:832": "adhyavasāyo hi pūrvaṃ durllabhaḥ idānīṃ tu bhāvanābalanirdalitāvidye cittasantāne so'pīndriyajñānena janyata iti viśeṣaḥ |",
  "SA15n1248:833": "nanu yogino manovijñānendriyajñānābhyāṃ paśyata ākāradvayasphuraṇaprasaṅga iti cet |",
  "SA15n1248:834": "satyam |",
  "SA15n1248:835": "satyajñānākārastāvad vastuno na bhinnadeśo'nyatarabhrāntiprasaṅgāt |",
  "SA15n1248:836": "atastāvākārāvapratimau kayā gatyā sphuarata iti ko nirṇetuṃ kṣamaḥ | yadāha",
  "SA15n1248:837": "acintyā yogināṃ gatiriti |",
  "SA15n1248:838": "sarvathā tu na yogijñānasya kṣatiriti siddham |",
  "SA15n1248:839": "tadevaṃ kāraṇānupalambhādapi na sarvajñatābhāvaḥ |",
  "SA15n1248:840": "nanu yadi nāma yuṣmadabhimatasyānumānasya na bādhakam,",
  "SA15n1248:841": "tathāpyastyevānumānaṃ bādhakam |",
  "SA15n1248:842": "tathā hi śakyamidamabhidhātum",
  "SA15n1248:843": "sugato'sarvajñaḥ |",
  "SA15n1248:844": "jñeyatvāt, prameyatvāt,",
  "SA15n1248:845": "sattvāt,",
  "SA15n1248:846": "puruṣatvāt,",
  "SA15n1248:847": "vaktṛtvāt,",
  "SA15n1248:848": "indriyādimattvādityādi |",
  "SA15n1248:849": "rathyāpuruṣavat |",
  "SA15n1248:850": "tathā ca bṛhaṭṭīkā",
  "SA15n1248:851": "yasya jñeyaprameyatvavastusattvādilakṣaṇāḥ |",
  "SA15n1248:852": "nihantuṃ hetavaḥ śaktāḥ ko nu taṃ kalpayiṣyati ||",
  "SA15n1248:853": "kārikāpi",
  "SA15n1248:854": "pratyakṣādyavisaṃvādi prameyatvādi yasya ca |",
  "SA15n1248:855": "sadbhāvavāraṇe śaktaṃ ko nu taṃ kalpayiṣyati ||",
  "SA15n1248:856": "atrocyate | kimete jñeyatvādayaḥ sarvajñatvena sākṣādviruddhāḥ paramparayā vā |",
  "SA15n1248:857": "aviruddhavidhāne pratiṣedhāyogāt |",
  "SA15n1248:858": "sa ca sākṣād virodha parasparaparihārasthitilakṣaṇo vā,",
  "SA15n1248:859": "bhāvābhāvavat;",
  "SA15n1248:860": "sahānavasthānalakṣaṇo vā,",
  "SA15n1248:861": "dahanatuhinavaditi |",
  "SA15n1248:862": "na tāvadādyaḥ pakṣaḥ |",
  "SA15n1248:863": "yadvyavacchedanāntarīyako yasya paricchedastayoreva parasparaparihārasthitilakṣaṇo virodhaḥ |",
  "SA15n1248:864": "na ca jñeyatvādi sarvajñatvavyavacchedena sthitam |",
  "SA15n1248:865": "kiṃ tarhi |",
  "SA15n1248:866": "ajñeyatvādivyavacchedena |",
  "SA15n1248:867": "tathā sarvajñatvamasarvajñatvavyavacchedena,",
  "SA15n1248:868": "na tu jñeyatvavyavacchedena |",
  "SA15n1248:869": "nāpi dvitīyo virodhaḥ |",
  "SA15n1248:870": "yasya hyavikalakāraṇasya bhavato yatsannidhānādabhāvastayoreva sahānavasthānalakṣaṇo virodhaḥ |",
  "SA15n1248:871": "na ca sarvajñatvaṃ prāk pravṛttamavikalakāraṇaṃ dṛṣṭaṃ yena paścājjñeyatvādisadbhāve nivartata iti syāt |",
  "SA15n1248:872": "tathātve sati deśādiniṣedya eva bhavenna tu sarvathoccheda iti |",
  "SA15n1248:873": "na ca paramparayā virodhaḥ |",
  "SA15n1248:874": "sa hi bhavan niṣedhyasya sarvajñatvasya vyāpakaviruddhatvāt,",
  "SA15n1248:875": "kāraṇaviruddhatvāt,",
  "SA15n1248:876": "kāryaviruddhatvāt,",
  "SA15n1248:877": "svabhāvaviruddhakāryatvāt,",
  "SA15n1248:878": "vyāpakaviruddhakāryatvāt,",
  "SA15n1248:879": "kāraṇaviruddhakāryatvāt,",
  "SA15n1248:880": "kāryaviruddhakāryatvāt,",
  "SA15n1248:881": "svabhāvaviruddhavyāptatvāt,",
  "SA15n1248:882": "vyāpakaviruddhavyāptatvāt,",
  "SA15n1248:883": "kāraṇaviruddhavyāptatvāt,",
  "SA15n1248:884": "kāryaviruddhavyāptatvād vā bhaved |",
  "SA15n1248:885": "tatra sarvajñatvasyāsattvāt ,",
  "SA15n1248:886": "vyāpakakāraṇakāryāṇāmasiddhestadviruddhakāryavyāpyābhāvāt na prameyatvādayaḥ sarvajñatvena paramparayāpi viruddhāḥ |",
  "SA15n1248:887": "nanu vaktṛtvaṃ virudhyata eva sarvaviṣayanirvikalpajñānaviruddhavikalpakāryatvād vaktṛtvasya |",
  "SA15n1248:888": "naitad yuktam |",
  "SA15n1248:889": "savikalpāvikalpayoryugapadavṛttervikalpakatvena sarvajñasyāvirodhāt |",
  "SA15n1248:890": "kastarhi pṛthagjanādasya bheda iti cet |",
  "SA15n1248:891": "ucyate |",
  "SA15n1248:892": "yathā māyākāro nirmitāśvādiviṣayaṃ vijñānaṃ nirviṣayatvena niścinvannabhrāntaḥ,",
  "SA15n1248:893": "tadanyasmācca śreṣṭhaḥ,",
  "SA15n1248:894": "tathā bhagavānapi śuddhalaukikavikalpasammukhībhāve'pi na bhrānto nāpi pṛthagjanasamāna iti |",
  "SA15n1248:895": "tataśca nirvikalpakasarvajñajñānavikalpayorvirodhābhāvād vaktṛtvaṃ sarvajñatvena sahāviruddhameva ||",
  "SA15n1248:896": "etenaidapi nirastam yadāha kāśikākāraḥ,",
  "SA15n1248:897": "samādhervyutthāyopadekṣyata iti cet | na |",
  "SA15n1248:899": "vyutthitasya hyabhilāpinī pratītibhrāntabhāṣitamapramāṇaṃ bhavediti ||",
  "SA15n1248:900": "yadapyuktaṃ bṛhaṭṭīkāyām",
  "SA15n1248:901": "yadā copadiśedekaṃ kiñcitsāmānyavaktṛvat |",
  "SA15n1248:902": "ekadeśajñagītaṃ tanna syātsarvajñabhāṣitam ||",
  "SA15n1248:903": "tadapi nirastam,",
  "SA15n1248:904": "vikalpenaikasya kasyacidāmukhīkṛtvopadeśe'pi nirvikalpena sarvamavabudhyamānasya vacanānāṃ sarvajñabhāṣitatvādeva ||",
  "SA15n1248:905": "yatpunaḥ kārikāyāmuktam",
  "SA15n1248:906": "sānnidhyamātratastasya puṃsaścintāmaṇeriva |",
  "SA15n1248:907": "niścaranti yathākāmaṃ kuḍyādibhyo'pi deśanāḥ ||",
  "SA15n1248:908": "evamādyucyamānaṃ hi śraddadhānasya śobhate |",
  "SA15n1248:909": "kuḍyādiniḥsṛtatvāttu nāśvāso deśanāsu naḥ ||",
  "SA15n1248:910": "kinnu buddhapraṇotāḥ syuḥ kiṃvā kaiściddurātmabhiḥ |",
  "SA15n1248:911": "adṛśyairvipralambhārtha piśācādibhirīritāḥ ||",
  "SA15n1248:912": "bṛhaṭṭīkāyāmapi",
  "SA15n1248:913": "tasmin dhyānasamādhisthe cintāratnavadāsthite |",
  "SA15n1248:914": "niścaranti yathākāmaṃ kuḍyādibhyo'pi deśanāḥ ||",
  "SA15n1248:915": "tābhirjijñāsitānarthān sarvān jānanti mānavāḥ |",
  "SA15n1248:916": "hitāni ca yathāyogaṃ kṣipramāsādayanti te ||",
  "SA15n1248:917": "ityādi kīrtamānaṃ tu śraddadhānasya śobhate |",
  "SA15n1248:918": "vayamaśraddadhānāstu ye yuktīrarthayāmahe ||",
  "SA15n1248:919": "kuḍyādiniḥsṛtānāṃ ca na syādāptopadiṣṭatā |",
  "SA15n1248:920": "viśvāsaśca na tāsu syātkenaitāḥ kīrtitā iti ||",
  "SA15n1248:921": "kinnu buddhapraṇītāḥ syuḥ kiṃ vā brāhyaṇavañcakaiḥ |",
  "SA15n1248:922": "krīḍadbhirupadiṣṭāḥ syurdūrasthapratiśabdakaiḥ ||",
  "SA15n1248:923": "kiṃ vā kṣudrapiśācādyairadṛṣṭaiḥ parikalpitāḥ |",
  "SA15n1248:924": "tasmānna tāsu viśvāsaḥ kartavyaḥ prājñamānibhiḥ ||",
  "SA15n1248:925": "etadapyanabhyupagamenaiva nirastam |",
  "SA15n1248:926": "śuddhalaukikavikalpasaṃmukhībhāvenaiva tasya deśakatvābhyupagamāditi ||",
  "SA15n1248:927": "atha vā yathā cakrasyoparate'pi daṇḍapreraṇāvyāpāre pūrvāvegavaśād bhramaṇam |",
  "SA15n1248:928": "evaṃ bhagavati pratyastamitasamastavikalpajāle'pi sthite yadi pūrvapraṇidhānāhitasatatānābhogavāhinī deśanā syāttadā ko virodhaḥ |",
  "SA15n1248:929": "vivakṣābhāve kathaṃ vacanapravṛttiriti na vaktavyam |",
  "SA15n1248:930": "tadabhāve'pi nidrāṇasya tattatpravyaktavacanasandarśanāt |",
  "SA15n1248:931": "vacanamātrasya vivakṣayā vyāpterabhāvāt |",
  "SA15n1248:932": "tasmād yathā pūrvābhyāsato jhaṭiti prabodhitasyāriṇā prahārādidānenānurūpa eva prakramaḥ śastroddharaṇādikaḥ,",
  "SA15n1248:933": "tathā sarvavedinopi sakalāḥ kalāḥ ityanākulam |",
  "SA15n1248:934": "yadāhālaṅkāraḥ",
  "SA15n1248:935": "śatrusānnidhyamātreṇa pravartante'vikalpataḥ |",
  "SA15n1248:936": "prāgeva tannirākāriprakramāḥ kopanirmitāḥ ||",
  "SA15n1248:937": "yatpunaruktam piśācādikṛtaśaṅkayā nātrāśvāsaḥ satāṃ yukta iti |",
  "SA15n1248:938": "tadasaṅgatam, yataḥ",
  "SA15n1248:939": "saṃbhinnālāpahiṃsādikutsitārthopadarśanam |",
  "SA15n1248:940": "krīḍāśīlapiśācādeḥ kāryaṃ tāsu na vidyate ||",
  "SA15n1248:941": "pramāṇadvayasaṃvādi mataṃ tadviṣaye'khile |",
  "SA15n1248:942": "yasya bādhā pramāṇābhyāmaṇīyasyapi nekṣate ||",
  "SA15n1248:943": "yathātyantaparokṣe'pi na pūrvāparabādhitam |",
  "SA15n1248:944": "karuṇādiguṇotpatteḥ sarvapuṃsāṃ pravartakam ||",
  "SA15n1248:945": "sarvānuśayasaṃdohapratipakṣābhidhāyakam |",
  "SA15n1248:946": "nirvāṇanagaradṣvārakapāṭapuṭabhedanam ||",
  "SA15n1248:947": "taccet krīḍanaśīlānāṃ rakṣasāṃ vā vaco bhavet |",
  "SA15n1248:948": "ta eva santu saṃbuddhāḥ sarvatallakṣaṇasthiteḥ ||",
  "SA15n1248:949": "na ca nāmni vivādaḥ |",
  "SA15n1248:950": "na ca nāmanivṛttau vastu nivartate |",
  "SA15n1248:951": "pratyuta vedasyaiva krīḍanaśīlapiśācādipraṇītatvaṃ yuktaṃ saṃbhāvayitum |",
  "SA15n1248:952": "yena gośavādiṣu yogeṣvagamyāgamanādayo'satyasamudācārāḥ saṃprakāśitāḥ |",
  "SA15n1248:953": "lokaprasiddhiśca",
  "SA15n1248:954": "trayo vedasya kartāro munibhaṇḍaniśācarāḥ |",
  "SA15n1248:955": "iti alamatinirbandhena ||",
  "SA15n1248:956": "nanu sarvajñatvaṃ vītarāgaditvena vyāptamiṣyate |",
  "SA15n1248:957": "tadviruddhaṃ ca rāgādiyogitvam,",
  "SA15n1248:958": "tatkāryaṃ ca vacanam |",
  "SA15n1248:959": "tadetad vyāpakaviruddhakāryabhūtaṃ vacanaṃ sarvajñābhāvaṃ sādhayati paramparayā viruddhatvāditi cet | na |",
  "SA15n1248:961": "rāgādīnāṃ vacasaśca kāryakāraṇabhāvāsiddheḥ |",
  "SA15n1248:962": "tathā hi vacanaviśeṣo rāgādikāryam,",
  "SA15n1248:963": "yo rāgeṇaiva janitaḥ,",
  "SA15n1248:964": "vacanamātraṃ vā |",
  "SA15n1248:965": "tatra na tāvat prathamaḥ pakṣaḥ |",
  "SA15n1248:966": "tādṛśasya vacanasya niścayopāyāsaṃbhavāt |",
  "SA15n1248:967": "asabhyamaithunācāraprakāśakaṃ vacanaṃ tatkāryamiti cet | na |",
  "SA15n1248:969": "abhiprāyasya durlakṣyatvāt |",
  "SA15n1248:970": "virakto'pi raktavacceṣṭate,",
  "SA15n1248:971": "rakto'pi viraktavadityabhiprāyo durbodhaḥ |",
  "SA15n1248:972": "tataśca viśiṣṭavyavahārasya sāṃkaryeṇa na tatraikāntena rāgānumānaṃ yujyate |",
  "SA15n1248:973": "nāpi vacanamātraṃ rāgādikāryam |",
  "SA15n1248:974": "asaṃmukhībhūtarāgādayo'pi hi svābhimatadevatāstutividhāne mātrādigurujanasaṃbhāṣaṇādau ca vacanamātramuccārayantaḥ samupalabhyante |",
  "SA15n1248:975": "na ca yadyadabhāve bhavati tasya tatkāryatocyate,",
  "SA15n1248:976": "atiprasaṅgāt |",
  "SA15n1248:977": "rāgādiyogyatā tarhi vacasaḥ kāraṇam,",
  "SA15n1248:978": "tayā vinopalakhaṇḍalādau vacanasyādarśanāditi cenna |",
  "SA15n1248:979": "karaṇaguṇavaktukāmate hi vacanasya hetuḥ |",
  "SA15n1248:980": "tadabhāvādevopalakhaṇḍalādau nivartate,",
  "SA15n1248:981": "na rāgādiyogyatāyā abhāvāt |",
  "SA15n1248:982": "yadi kāraṇaguṇādisakalatadanyakāraṇabhāve'pi rāgādi yogyatā'bhāvānnotpadyate vacanamiti sidhyettasyāḥ kāraṇatvam |",
  "SA15n1248:983": "upalakhaṇḍalādau tu vaktukāmatā nāsti |",
  "SA15n1248:984": "tatkathaṃ tatkāraṇatvaṃ vacasāmiti |",
  "SA15n1248:985": "evaṃ tarhi vaktukāmataiva rāgo'stu |",
  "SA15n1248:986": "iṣṭatvānna kiñcid bādhitaṃ syāt,",
  "SA15n1248:987": "nāmni vivādābhāvāt |",
  "SA15n1248:988": "paramārthataḥ punarnityasukhātmātmīyadarśanākṣiptaṃ sāśravaviṣayaṃ cetaso'bhiṣvaṅgaṃ rāgamāhuḥ |",
  "SA15n1248:989": "niṣpannasarvasampattervivakṣāpi na yujyata iti cet |",
  "SA15n1248:990": "adoṣo'yam, parārthatvādvivakṣāyāḥ |",
  "SA15n1248:991": "vītarāge'rthāsaṅgābhāvāt kathaṃ parārthāpi pravṛttiriti cet | na |",
  "SA15n1248:993": "āsaṅgamantareṇa karuṇayāpi pravṛtteḥ |",
  "SA15n1248:994": "saiva rāga iti cet |",
  "SA15n1248:995": "iṣṭatvādadoṣaḥ |",
  "SA15n1248:996": "rāgasya tu svarūpamuktam |",
  "SA15n1248:997": "kāruṇikasyāpi niṣphalārambho na yukta iti cet | na |",
  "SA15n1248:999": "parārthasyaiva phalatvāt |",
  "SA15n1248:1000": "iṣṭalakṣaṇatvāt phalasyeti yatkiñcidetat |",
  "SA15n1248:1001": "nanu nirvikalpasya bhagavataḥ kathaṃ tasyāmavasthāyāṃ karuṇāsaṃbhavaḥ |",
  "SA15n1248:1002": "duḥkhavikalpaprabhavā hi karuṇetyanvayavyatirekābhyāmanyatvena niścitam |",
  "SA15n1248:1003": "tataśca kāraṇābhāvāt kathaṃ kāryasaṃbhava iti cet | na |",
  "SA15n1248:1005": "yathā kumbhakāranivṛttāvapi svasantānamātrabhāvinī ghaṭādisthitistathotthāpakavikalpābhāve'pi sama(na)",
  "SA15n1248:1006": "ntarapratyayabalādanālambanakaruṇāpravṝtteravāryatvāt |",
  "SA15n1248:1007": "yadāhurguravaḥ",
  "SA15n1248:1008": "sattāropakṛto'pi bhāvanavaśāt kāṭhinyamāpattathā",
  "SA15n1248:1009": "śaithilye'pi yathāsya duḥkhahataye sāndrastathaiva śramaḥ |",
  "SA15n1248:1010": "utpāde tu phalasya hetuniyamo no tu prabandhasthitau",
  "SA15n1248:1011": "tasmād duḥkhadṛśaḥ kṣaye'pi vilasanmaitryādaye'smai namaḥ ||",
  "SA15n1248:1012": "etenaitadapi nirastaṃ yadāha kārikāyām",
  "SA15n1248:1013": "rāgādirahite cāsmin nirvyāpāre vyavasthite |",
  "SA15n1248:1014": "deśanānyapraṇītaiva syādṛte pratyavekṣaṇāt ||",
  "SA15n1248:1015": "nanu yadi nāmaivaṃ vaktṛtvaṃ sarvajñatvena sahāviruddhaṃ dehendriyabuddhyādiyogitvaṃ tu viruddhameva |",
  "SA15n1248:1016": "sarvajñatāvyāpakavītarāgatvaviruddharāgādikāraṇatvāddehādīnām |",
  "SA15n1248:1017": "tataśca pratiṣedhyavyāpakaviruddhakāraṇopalambhāt sarvajñābhāva iti cet |",
  "SA15n1248:1018": "ucyate |",
  "SA15n1248:1019": "dehādīnāṃ hetutve'pi naiṣāṃ kevalānāṃ sahakārimātrāṇāmātmābhiniveśalakṣaṇopādānakāraṇavikalānāṃ rāgādijanakatvamityagamakā eva dehādayaḥ sarvajñābhāvasya |",
  "SA15n1248:1020": "tasmāj jñeyatvādīnāmapyasāmarthyānna paraparikalpitānumānato'pi sarvajñābhāvaḥ |",
  "SA15n1248:1021": "nāpi svavikalpitaṃ śābdādikaṃ bhagavato bādhakam |",
  "SA15n1248:1022": "tathā hi yadyapi teṣāṃ sati prāmāṇye'numāna evāntarbhāvaḥ,",
  "SA15n1248:1023": "anantarbhāve cāprāmāṇyameveti sthūlaṃ dūṣaṇamasti,",
  "SA15n1248:1024": "tathāpi tatprāmāṇyamabhyupagamyāpi brūmaḥ |",
  "SA15n1248:1025": "yattāvat pauruṣeyavacanaṃ tadapramāṇameva bhavatām |",
  "SA15n1248:1026": "na ca vaidikaṃ kiñcidvacanaṃ sarvanarāsarvajñatvapratipādaka mupalabhyate |",
  "SA15n1248:1027": "pratyuta nimittanāmni śākhāntare sphuṭatarameva sarvajñaḥ pratipāditaḥ | tathā hi",
  "SA15n1248:1028": "sa vetti viśvaṃ na ca tasya vettā",
  "SA15n1248:1029": "ityādinā ca sarvajño vede pratipāditaḥ ||",
  "SA15n1248:1030": "nāpyupamānāttadabhāvaḥ sidhyati |",
  "SA15n1248:1031": "tathā hi smaryamāṇameva gavādivastu purovartigavayādisādṛśyopādhi gavādyupādhi vā sādṛśyamupamānena pratīyata iti sthitiḥ |",
  "SA15n1248:1032": "na ca sarvajñasantānavartīni cetāṃsi kenacit sarvajñenānubhūtāni yataḥ smaraṇena viṣayīkriyeran,",
  "SA15n1248:1033": "paracittavitterayogāt ||",
  "SA15n1248:1034": "yat punaruktaṃ kumārilena",
  "SA15n1248:1035": "narān dṛṣṭvā tvasarvajñān sarvānevādhunātanān |",
  "SA15n1248:1036": "tatsādṛśyopamānena śeṣāsarvajñaniścayaḥ ||",
  "SA15n1248:1037": "tadapyayuktam,",
  "SA15n1248:1038": "adhunātanasarvanarāsarvajñatvāniścayāt |",
  "SA15n1248:1039": "niścaye cātmanyeva sarvajñatvābhyupagamaprasaṅgāt |",
  "SA15n1248:1040": "nāpyarthāpattirbādhikā |",
  "SA15n1248:1041": "yato dṛṣṭaḥ śruto vā'rtho'nyathā nopapadyata iti adṛṣṭārthaṃparikalpanamarthāpattirucyate |",
  "SA15n1248:1042": "na cāsarvajñatvamantareṇa sarvanareṣu kaścidartho dṛṣṭaḥ śruto vā nopapadyate yatastadarthāpattyā parikalpyeta |",
  "SA15n1248:1043": "nanu saṃsārasya tāvadanāditvaṃ pramāṇena pratītam |",
  "SA15n1248:1044": "tacca na sarvajñena jñāyate,",
  "SA15n1248:1045": "tajjñānāvadheḥ parastādasattve'nāditākṣatiprasaṅgāt,",
  "SA15n1248:1046": "tadanyathānupapadyamānaṃ sarvabhāvānāmanāditvaṃ sarvajñābhāvaṃ sādhayatīti cet |",
  "SA15n1248:1047": "ucyate | upayuktasarvajñāpekṣayā tāvadidamadūṣaṇam |",
  "SA15n1248:1048": "tasyānāditvājñāne'pi upayuktasarvajñatvāvyāhateḥ |",
  "SA15n1248:1049": "sarvasarvajñasyāpyabhāve sādhye'samartheyamarthāpattiḥ |",
  "SA15n1248:1050": "tathā hi yathā saṃsārasyānāditve pūrvapūrvavastusattāyā anavadhitvaṃ tathā sarvajñajñānasyāpi pūrvapūrvavastusattāvyāpakatvenānavadhiprasaratā iti |",
  "SA15n1248:1051": "ajñātasyaikasyāpi vastuno'navasthiteḥ |",
  "SA15n1248:1052": "satyapi sarvajñe'nāditvamupapadyamānaṃ na sarvajñābhāvamākṣipati |",
  "SA15n1248:1053": "tataścārthāpattirapi na sarvajñasya bādhikā |",
  "SA15n1248:1054": "na cābhāvapramāṇabādhyaḥ sarvajñaḥ |",
  "SA15n1248:1055": "pramāṇapañcakanivṛttirabhāvapramāṇamiṣyate |",
  "SA15n1248:1056": "tatra nivṛttiriti prasajyavṛttyā pramāṇānutpattimātramabhipretam,",
  "SA15n1248:1057": "atha vā paryudāsavṛttyā vastvantaram,",
  "SA15n1248:1058": "vastvantaramapi jaḍarūpaṃ jñānarūpaṃ vā,",
  "SA15n1248:1059": "jñānamapi jñānamātram,",
  "SA15n1248:1060": "ekajñānasaṃsargivastujñānaṃ veti vikalpāḥ |",
  "SA15n1248:1061": "tatra na tāvannivṛttimātrabhāvapramāṇamupapadyate |",
  "SA15n1248:1062": "tatkhalu nikhilaśaktivikalatayā na kiñcit |",
  "SA15n1248:1063": "yacca na kiñcit tatkathaṃ prameyaṃ paricchindyāt,",
  "SA15n1248:1064": "tadviṣayaṃ vā vijñānaṃ janayet,",
  "SA15n1248:1065": "pratītaṃ vā tatkathamiti sarvamandhakāranartanam | yathoktam",
  "SA15n1248:1066": "na hyabhāvaḥ kasyacitpratipattiḥ pratipattiheturvā |",
  "SA15n1248:1067": "tasyāpi vā kathaṃ pratipattiriti |",
  "SA15n1248:1068": "nāpi vastvantaratāpakṣe jaḍarūpaḥ pramāṇābhāvaḥ saṃgacchate,",
  "SA15n1248:1069": "tasya prameyaparicchedāyogāt |",
  "SA15n1248:1070": "paricchedasya jñānadharmatvāt |",
  "SA15n1248:1071": "nāpi jñānamātrasvabhāvo'bhāvaḥ |",
  "SA15n1248:1072": "deśakālasvabhāvaviprakṛṣṭasyāpi tato'bhāvaprasaṅgāt |",
  "SA15n1248:1073": "tadapekṣayāpi vijñānamātratvāt tasya |",
  "SA15n1248:1074": "athaikajñānasaṃsargisvabhāvo'numanyate,",
  "SA15n1248:1075": "tadā kṣatamabhāvapramāṇapratyāśayā,",
  "SA15n1248:1076": "adhyakṣaviśeṣasyaivābhāvapramāṇanāmakaraṇāt |",
  "SA15n1248:1077": "tasya cāsmābhirdṛśyānupalambhākhyasādhanatvena svīkṛtatvāt |",
  "SA15n1248:1078": "dṛśyānupalambhaśca bhagavadabhāvasādhane'samartha iti pūrvamevāveditam |",
  "SA15n1248:1079": "kiṃ ca, kaḥ punarayaṃ pramāṇābhāvo'bhimato bhavatām |",
  "SA15n1248:1080": "svapramāṇagaṇanivṛttiratha sarvaprāṇigaṇapramāṇanivṛttiḥ |",
  "SA15n1248:1081": "tatra svapramāṇagaṇanivṛttirvyabhicāriṇī,",
  "SA15n1248:1082": "tasyāṃ satyāmapi vyavahitasyārthasyāna pahnavatvāt |",
  "SA15n1248:1083": "parapramāṇanivṛttistvasarvavido'siddhā | yadāha",
  "SA15n1248:1084": "sarvādṛṣṭiśca sandigdhā svādṛṣṭirvyabhicāriṇī |",
  "SA15n1248:1085": "vindhyādrirandhradūrvāderadṛṣṭāvapi sattvataḥ || iti ||",
  "SA15n1248:1086": "tadevaṃ nābhāvapramāṇato'pi sarvajñaniṣedha iti sthitam ||",
  "SA15n1248:1087": "nanu tathāpi sadvyavahārārthaṃ sādhakamapyasya na vidyate |",
  "SA15n1248:1088": "tathā hi sarvavido'tīndriyatvāt na tāvadasmadādipratyakṣamasya sādhakam |",
  "SA15n1248:1089": "yathā cāsmābhirasau nopalabhyate tathāsmajjātīyairapyapratyakṣasvabhāvaniyamāt |",
  "SA15n1248:1090": "na cāyaṃ kālāntare'bhūditi ca kalpanā yujyate |",
  "SA15n1248:1091": "yathā hi kālatvādidānīntanakālavaditi anenānumānena nirākartuṃ śakyate,",
  "SA15n1248:1092": "na tathā sādhayitum |",
  "SA15n1248:1093": "kārikā",
  "SA15n1248:1094": "sarvajñakalpanā tvanyairvede vā'pauruṣeyatā |",
  "SA15n1248:1095": "tulyavat kalpyate yena tenedaṃsaṃpradhāryate ||",
  "SA15n1248:1096": "sarvajño dṛśyate tavannedānīmasmadādibhiḥ |",
  "SA15n1248:1097": "nirākaraṇavacchakyā na cāsīditi kalpanā || iti ||",
  "SA15n1248:1098": "nāpyanumānataḥ sarvajñasiddhiḥ |",
  "SA15n1248:1099": "tatpratibaddhaliṅgāniścayāt |",
  "SA15n1248:1100": "kiṃ ca sarvajñasattāsādhane sarvo hetuḥ trayīṃ doṣajātiṃ nātivartate asiddhatvaṃ viruddhatvamanaikāntikatvaṃ ceti |",
  "SA15n1248:1101": "tathā hi sarvajñe dharmiṇi kriyamāṇe na taddharmo hetuḥ siddhaḥ |",
  "SA15n1248:1102": "tasyaiva dharmiṇaḥ sādhyatvenāsiddhatvāt |",
  "SA15n1248:1103": "siddhau vā vaiyarthyaprasaṅgāt |",
  "SA15n1248:1104": "asarvajñe dharmiṇi na sarvajñasiddhiḥ |",
  "SA15n1248:1105": "hetoḥ sarvajñaviparītasādhanatvena viruddhatvāt |",
  "SA15n1248:1106": "nāpi sarvajñāsarvajñadharmo hetuḥ |",
  "SA15n1248:1107": "tasyānaikāntikatvāt |",
  "SA15n1248:1108": "tasmānnānumānato'pi sarvajñasiddhiḥ |",
  "SA15n1248:1109": "kārikā",
  "SA15n1248:1110": "dṛṣṭo na caikadeśo'sti liṅgaṃ yo vānumāpayet | iti ||",
  "SA15n1248:1111": "nāpyāgamagamyaḥ |",
  "SA15n1248:1112": "āgamo hi dvividhaḥ pauruṣeyo nityaśca |",
  "SA15n1248:1113": "tatra pauruṣeyopyāgamaḥ tadīyo vā tatra pramāṇam,",
  "SA15n1248:1114": "narāntarapraṇīto vā |",
  "SA15n1248:1115": "na tāvattadīyaḥ |",
  "SA15n1248:1116": "anyo'nyasaṃśrayāpatteḥ |",
  "SA15n1248:1117": "tathā hyāgamasya sarvajñoktatve prāmāṇyam |",
  "SA15n1248:1118": "asya ca prāmāṇye satyasmāt sarvajñasiddhiriti |",
  "SA15n1248:1119": "narāntarapraṇītastu pramāṇatvenānabhimata evetyato'pi na sarvajñasiddhiḥ ||",
  "SA15n1248:1120": "kiṃ ca sarvajñapraṇītādvacanāt sarvajñasiddhau kimaparāddhaṃ svavacanena yenāto'pyasau na gamyeta |",
  "SA15n1248:1121": "nāpi nityāgamagamyaḥ sarvajñaḥ,",
  "SA15n1248:1122": "tathāvidhasya sarvajñapratipādakasya nityāgamasyābhāvāt |",
  "SA15n1248:1123": "yaccopaniṣadādau sarvajñapratipādakavākyaṃ tasyānyārthatvaṃ draṣṭavyam |",
  "SA15n1248:1124": "na ca nityavākyasyānityasarvajñatvapratipādakatvam,",
  "SA15n1248:1125": "nirviṣayatvaprasaṅgāt |",
  "SA15n1248:1126": "kiṃ ca yadyaṅgīkṛto nityāgamaḥ,",
  "SA15n1248:1127": "kiṃ sarvajñakalpanayā,",
  "SA15n1248:1128": "nitya evāgamo dharme pramāṇaṃ bhaviṣyati |",
  "SA15n1248:1129": "kārikā",
  "SA15n1248:1130": "na cāgamena sarvajñastadīye'nyonyasaṃśrayāt |",
  "SA15n1248:1131": "narāntarapraṇītasya prāmāṇyaṃ gamyate katham ||",
  "SA15n1248:1132": "na cāpyevaṃ paro nityaḥ śakyo labdhumihāgamaḥ |",
  "SA15n1248:1133": "dṛṣṭaścedarthavādatvaṃ tatpare syādanityatā ||",
  "SA15n1248:1134": "āgamasya ca nityatve siddhe tatkalpanā vṛthā |",
  "SA15n1248:1135": "yatastaṃ pratipatsyante dharmameva tato narāḥ |",
  "SA15n1248:1136": "bṛhaṭṭīkāpi",
  "SA15n1248:1137": "na cāgamavidhiḥ kaścinnityaḥ sarvajñabodhakaḥ |",
  "SA15n1248:1138": "ityādi saptacatvāriṃśat ślokāḥ saprapañcametamarthaṃ pratipādayanti |",
  "SA15n1248:1139": "tadevamāgamato'pi na sarvajñasiddhiḥ |",
  "SA15n1248:1140": "nāpyupamānapramāṇasamadhigamyaḥ |",
  "SA15n1248:1141": "upamānaṃ hi sadṛśagrahaṇanāntarīyakapravṛttika masannikṛṣṭārthagocaram |",
  "SA15n1248:1142": "yathā gavayagrahaṇadvāreṇa goḥ smaraṇam |",
  "SA15n1248:1143": "na ca sarvajñasadṛśaḥ kaścidasti |",
  "SA15n1248:1144": "kārikā",
  "SA15n1248:1145": "sarvajñasadṛśaṃ kañcid yadi paśyema samprati |",
  "SA15n1248:1146": "upamānena sarvajñaṃ jānīyāmastato vayam ||",
  "SA15n1248:1147": "nāpyarthāpattitaḥ sarvajñasiddhiḥ |",
  "SA15n1248:1148": "dṛṣṭaḥ śruto vārtho'nyathā nopapadyate iti adṝṣṭārthaparikalpanamarthāpattilakṣaṇam |",
  "SA15n1248:1149": "na cātra pramāṇapratītaṃ kiñcid vastvasti yatsarvajñamantareṇānupapadyamānaṃ tatsattāmupanayet |",
  "SA15n1248:1150": "tannārthāpattirapi sarvajñasādhanī |",
  "SA15n1248:1151": "na ca pramāṇapañcakābhāvasvabhāvādabhāvapramāṇādasya siddhiḥ,",
  "SA15n1248:1152": "vastvabhāvasādhanatvādasya |",
  "SA15n1248:1153": "pratyutāyamevāsyābhāvaṃ sādhayatīti pratipāditam |",
  "SA15n1248:1154": "yadapīdaṃ kārikābṛhaṭṭīkayorekaṣaṣṭyā ślokaiḥ sarvajñasiddhaye bauddhasya sādhanamāśaṅkaya dūṣitaṃ tadapi ghṛṇākaramiti granthavistarabhayānna likhitam |",
  "SA15n1248:1155": "tathā hyetāni kila saugataiḥ sarvajñasādhanāya sādhanānyabhidhīyante sarvajño'stīti satyam,",
  "SA15n1248:1156": "sarvajñoktatvāt,",
  "SA15n1248:1157": "dharmābhyupadeśakatvāt,",
  "SA15n1248:1158": "buddhaḥ sarvajña iti cirapravṛttadṛḍhasmṛteḥ,",
  "SA15n1248:1159": "prathamataramaśeṣaśiṣyajanavargasyānekavidhacittacaittādiparijñānāt,",
  "SA15n1248:1160": "sakalapadārtharāśitattvopadeśāditi ||",
  "SA15n1248:1161": "tasmāt sthitametat nātīndriyadarśī sākṣādasti,",
  "SA15n1248:1162": "api tu nityavacanadvāreṇaiva tasya darśanamiti |",
  "SA15n1248:1163": "tadevaṃ sarvathā sarvajñasādhakapramāṇāsabhavādayukto bauddhānāṃ sarvajñe sadvyavahāra iti ||",
  "SA15n1248:1164": "atrocyate | anumānādanyato'siddhau siddhasādhanam |",
  "SA15n1248:1165": "anumānādapītyasiddham,",
  "SA15n1248:1166": "anumānasya pūrvamuktatvāt |",
  "SA15n1248:1167": "tatpratibaddhaliṅgāniścayādityādidūṣaṇaprabandho'pi prativyūḍha ityupayuktasarvajñastāvat trailokyālokaḥ siddhaḥ |",
  "SA15n1248:1168": "sarvasarvajñapakṣe'pīdaṃ sādhanam |",
  "SA15n1248:1169": "yatpramāṇasaṃvādiniścitārthavacanaṃ tatsākṣātparamparā(vā)",
  "SA15n1248:1170": "tadarthasākṣātkārijñānapūrvakam |",
  "SA15n1248:1171": "yathā dahano dāhaka iti vacanam |",
  "SA15n1248:1172": "pramāṇasaṃvādi niścitārthavacanaṃ cedam |",
  "SA15n1248:1173": "kṣaṇikāḥ sarvajñasaṃskārā ityarthataḥ kāryahetuḥ |",
  "SA15n1248:1174": "nāsyāsiddhiḥ,",
  "SA15n1248:1175": "sarvabhāvakṣaṇabhaṅgaprasādhanādasya vacanasya satyārthatvāt |",
  "SA15n1248:1176": "nāpi virodhaḥ,",
  "SA15n1248:1177": "sapakṣe bhāvāt |",
  "SA15n1248:1178": "na cānaikāntikaḥ,",
  "SA15n1248:1179": "vacanamātrasya saṃśayaviparyāsapūrvakatve'pi pramāṇaniścitārthavacanasya sākṣātpāramparyeṇa tadarthasākṣātkārijñānapūrvakatvāt |",
  "SA15n1248:1180": "anyathā niyamena pramāṇasaṃvādāyogāt ||",
  "SA15n1248:1181": "ayaṃ ca bhāṣyakārīyaḥ sarvasarvajñaprasādhakaprayogaḥ paṇḍitajitāribhiḥ prapañcita iti tata eva pracayato'badhārya iti |",
  "SA15n1248:1182": "duarvāraprativādivikramamanādṛtya pramāprauḍhitaḥ",
  "SA15n1248:1183": "sarvajño jagadekacakṣurudagādeṣa prabhāvo'tra ca |",
  "SA15n1248:1184": "saṃbuddhasthitimedinīkulagirerasmadguroḥ kintvayaṃ",
  "SA15n1248:1185": "saṃkṣepo mama ratnakīrtikṛtinastadvistaratrāsinaḥ ||",
  "SA15n1248:1186": "viśvamastu śubhādasmād yathecchaṃ ratimanmathaḥ |",
  "SA15n1248:1187": "mañjuvajraśca paryante tatpādaṃ satphalapradam ||",
  "SA15n1248:1188": "ahañca mañjuvajraḥ syāṃ mañjughoṣo'tha mañjuvāk |",
  "SA15n1248:1189": "mañjuśrīrva(ā)",
  "SA15n1248:1190": "dirāṇmañjukumāro jinadhūrdharaḥ ||",
  "SA15n1248:1191": " ||sarvajñasiddhiḥsamāptā ||"
}