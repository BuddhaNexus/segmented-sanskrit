{
  "SA11n1096:0": "9 prajñāpāramitā nāma navamaḥ paricchedaḥ ||",
  "SA11n1096:1": "imaṃ parikaraṃ sarvaṃ prajñārthaṃ hi munirjagau |",
  "SA11n1096:2": "tasmādutpādayetprajñāṃ duḥkhanivṛttikāṅkṣayā ||1 ||",
  "SA11n1096:3": "saṃvṛtiḥ paramārthaśca satyadvayamidaṃ matam |",
  "SA11n1096:4": "buddheragocarastattvaṃ buddhiḥ saṃvṛtirucyate ||2 ||",
  "SA11n1096:5": "tatra loko dvidhā dṛṣṭo yogī prākṛtakastathā |",
  "SA11n1096:6": "tatra prākṛtako loko yogilokena bādhyate ||3 ||",
  "SA11n1096:7": "bādhyante dhīviśeṣeṇa yogino'pyuttarottaraiḥ |",
  "SA11n1096:8": "dṛṣṭāntenobhayeṣṭena kāryārthamavicārataḥ ||4 ||",
  "SA11n1096:9": "lokena bhāvā dṛśyante kalpyante cāpi tattvataḥ |",
  "SA11n1096:10": "na tu māyāvadityatra vivādo yogilokayoḥ ||5 ||",
  "SA11n1096:11": "pratyakṣamapi rūpādi prasiddhyā na pramāṇataḥ |",
  "SA11n1096:12": "aśucyādiṣu śucyādiprasiddhiriva sā mṛṣā ||6 ||",
  "SA11n1096:13": "lokāvatāraṇārthaṃ ca bhāvā nāthena deśitāḥ |",
  "SA11n1096:14": "tattvataḥ kṣaṇikā naite saṃvṛtyā cedvirudhyate ||7 ||",
  "SA11n1096:15": "na doṣo yogisaṃvṛtyā lokātte tattvadarśinaḥ |",
  "SA11n1096:16": "anyathā lokabādhā syādaśucistrīnirūpaṇe ||8 ||",
  "SA11n1096:17": "māyopamājjinātpuṇyaṃ sadbhāve'pi kathaṃ yathā |",
  "SA11n1096:18": "yadi māyopamaḥ sattvaḥ kiṃ punarjāyate mṛtaḥ ||9 ||",
  "SA11n1096:19": "yāvatpratyayasāmagrī tāvanmāyāpi vartate |",
  "SA11n1096:20": "dīrghasaṃtānamātreṇa kathaṃ sattvo'sti satyataḥ ||10 ||",
  "SA11n1096:21": "māyāpuruṣaghātādau cittābhāvānna pāpakam |",
  "SA11n1096:22": "cittamāyāsamete tu pāpapuṇyasamudbhavaḥ ||11 ||",
  "SA11n1096:23": "mantrādīnāmasāmarthyānna māyācittasaṃbhavaḥ |",
  "SA11n1096:24": "sāpi nānāvidhā māyā nānāpratyayasaṃbhavā |",
  "SA11n1096:25": "naikasya sarvasāmarthyaṃ pratyayasyāsti kutracit ||12 ||",
  "SA11n1096:26": "nirvṛtaḥ paramārthena saṃvṛtyā yadi saṃsaret |",
  "SA11n1096:27": "buddho'pi saṃsaredevaṃ tataḥ kiṃ bodhicaryayā ||13 ||",
  "SA11n1096:28": "pratyayānāmanucchede māyāpyucchidyate na hi |",
  "SA11n1096:29": "pratyayānāṃ tu vicchedātsaṃvṛtyāpi na saṃbhavaḥ ||14 ||",
  "SA11n1096:30": "yadā na bhrāntirapyasti māyā kenopalabhyate ||15 ||",
  "SA11n1096:31": "yadā māyaiva te nāsti tadā kimupalabhyate |",
  "SA11n1096:32": "cittasyaiva sa ākāro yadyapyanyo'sti tattvataḥ ||16 ||",
  "SA11n1096:33": "cittameva yadā māyā tadā kiṃ kena dṛśyate |",
  "SA11n1096:34": "uktaṃ ca lokanāthena cittaṃ cittaṃ na paśyati |",
  "SA11n1096:35": "na cchinatti yathātmānamasidhārā tathā manaḥ ||17 ||",
  "SA11n1096:36": "ātmabhāvaṃ yathā dīpaḥ saṃprakāśayatīti cet |",
  "SA11n1096:37": "naiva prakāśyate dīpo yasmānna tamasāvṛtaḥ ||18 ||",
  "SA11n1096:38": "na hi sphaṭikavannīlaṃ nīlatve'nyamapekṣate |",
  "SA11n1096:39": "tathā kiṃcitparāpekṣamanapekṣaṃ ca dṛśyate ||19 ||",
  "SA11n1096:40": "anīlatve na tannīlaṃ nīlaheturyathekṣyate |",
  "SA11n1096:41": "nīlameva hi ko nīlaṃ kuryādātmānamātmanā ||20 ||",
  "SA11n1096:42": "nīlameva hi ko nīlaṃ kuryādātmānamātmanā |",
  "SA11n1096:43": "anīlatve na tannīlaṃ kuryādātmānamātmanā ||21 ||",
  "SA11n1096:44": "dīpaḥ prakāśata iti jñātvā jñānena kathyate |",
  "SA11n1096:45": "buddhiḥ prakāśata iti jñātvedaṃ kena kathyate ||22 ||",
  "SA11n1096:46": "prakāśā vāprakāśā vā yadā dṛṣṭā na kenacit |",
  "SA11n1096:47": "vandhyāduhitṛlīleva kathyamānāpi sā mudhā ||23 ||",
  "SA11n1096:48": "yadi nāsti svasaṃvittirvijñānaṃ smaryate katham |",
  "SA11n1096:49": "anyānubhūte saṃbandhāt smṛtirākhuviṣaṃ yathā ||24 ||",
  "SA11n1096:50": "pratyayāntarayuktasya darśanātsvaṃ prakāśate |",
  "SA11n1096:51": "siddhāñjanavidherdṛṣṭo ghaṭo naivāñjanaṃ bhavet ||25 ||",
  "SA11n1096:52": "yathā dṛṣṭaṃ śrutaṃ jñātaṃ naiveha pratiṣidhyate |",
  "SA11n1096:53": "satyataḥ kalpanā tvatra duḥkhaheturnivāryate ||26 ||",
  "SA11n1096:54": "cittādanyā na māyā cennāpyananyeti kalpyate |",
  "SA11n1096:55": "vastu cetsā kathaṃ nānyānanyā cennāsti vastutaḥ ||27 ||",
  "SA11n1096:56": "asatyapi yathā māyā dṛśyā draṣṭṛ tathā manaḥ |",
  "SA11n1096:57": "vastvāśrayaścetsaṃsāraḥ so'nyathākāśavadbhavet ||28 ||",
  "SA11n1096:58": "vastvāśrayeṇābhāvasya kriyāvattvaṃ kathaṃ bhavet |",
  "SA11n1096:59": "asatsahāyamekaṃ hi cittamāpadyate tava ||29 ||",
  "SA11n1096:60": "grāhyamuktaṃ yadā cittaṃ tadā sarve tathāgatāḥ |",
  "SA11n1096:61": "evaṃ ca ko guṇo labdhaścittamātre'pi kalpite ||30 ||",
  "SA11n1096:62": "māyopamatve'pi jñāte kathaṃ kleśo nivartate |",
  "SA11n1096:63": "yadā māyāstriyāṃ rāgastatkarturapi jāyate ||31 ||",
  "SA11n1096:64": "aprahīṇā hi tatkarturjñeyasaṃkleśavāsanā |",
  "SA11n1096:65": "taddṛṣṭikāle tasyāto durbalā śūnyavāsanā ||32 ||",
  "SA11n1096:66": "śūnyatāvāsanādhānāddhīyate bhāvavāsanā |",
  "SA11n1096:67": "kiṃcinnāstīti cābhyāsātsāpi paścātprahīyate ||33 ||",
  "SA11n1096:68": "yadā na labhyate bhāvo yo nāstīti prakalpyate |",
  "SA11n1096:69": "tadā nirāśrayo'bhāvaḥ kathaṃ tiṣṭhenmateḥ puraḥ ||34 ||",
  "SA11n1096:70": "yadā na bhāvo nābhāvo mateḥ saṃtiṣṭhate puraḥ |",
  "SA11n1096:71": "tadānyagatyabhāvena nirālambā praśāmyati ||35 ||",
  "SA11n1096:72": "cintāmaṇiḥ kalpataruryathecchāparipūraṇaḥ |",
  "SA11n1096:73": "vineyapraṇidhānābhyāṃ jinabimbaṃ tathekṣyate ||36 ||",
  "SA11n1096:74": "yathā gāruḍikaḥ stambhaṃ sādhayitvā vinaśyati |",
  "SA11n1096:75": "sa tasmiṃściranaṣṭe'pi viṣādīnupaśāmayet ||37 ||",
  "SA11n1096:76": "bodhicaryānurūpyeṇa jinastambho'pi sādhitaḥ |",
  "SA11n1096:77": "karoti sarvakāryāṇi bodhisattve'pi nirvṛte ||38 ||",
  "SA11n1096:78": "acittake kṛtā pūjā kathaṃ phalavatī bhavet |",
  "SA11n1096:79": "tulyaiva paṭhyate yasmāttiṣṭhato nirvṛtasya ca ||39 ||",
  "SA11n1096:80": "āgamācca phalaṃ tatra saṃvṛtyā tattvato'pi vā |",
  "SA11n1096:81": "satyabuddhe kṛtā pūjā saphaleti kathaṃ yathā ||40 ||",
  "SA11n1096:82": "satyadarśanato muktiḥ śūnyatādarśanena kim |",
  "SA11n1096:83": "na vinānena mārgeṇa bodhirityāgamo yataḥ ||41 ||",
  "SA11n1096:84": "nanvasiddhaṃ mahāyānaṃ kathaṃ siddhastvadāgamaḥ |",
  "SA11n1096:85": "yasmādubhayasiddho'sau na siddho'sau tavāditaḥ ||42 ||",
  "SA11n1096:86": "yatpratyayā ca tatrāsthā mahāyāne'pi tāṃ kuru |",
  "SA11n1096:87": "anyobhayeṣṭasatyatve vedāderapi satyatā ||43 ||",
  "SA11n1096:88": "savivādaṃ mahāyānamiti cedāgamaṃ tyaja |",
  "SA11n1096:89": "tīrthikaiḥ savivādatvātsvaiḥ paraiścāgamāntaram ||44 ||",
  "SA11n1096:90": "śāsanaṃ bhikṣutāmūlaṃ bhikṣutaiva ca duḥsthitā |",
  "SA11n1096:91": "sāvalambanacittānāṃ nirvāṇamapi duḥsthitam ||45 ||",
  "SA11n1096:92": "kleśaprahāṇānmuktiścettadanantaramastu sā |",
  "SA11n1096:93": "dṛṣṭaṃ ca teṣu sāmarthyaṃ niṣkleśasyāpi karmaṇaḥ ||46 ||",
  "SA11n1096:94": "tṛṣṇā tāvadupādānaṃ nāsti cetsaṃpradhāryate |",
  "SA11n1096:95": "kimakliṣṭāpi tṛṣṇaiṣāṃ nāsti saṃmohavat satī ||47 ||",
  "SA11n1096:96": "vedanāpratyayā tṛṣṇā vedanaiṣāṃ ca vidyate |",
  "SA11n1096:97": "sālambanena cittena sthātavyaṃ yatra tatra vā ||48 ||",
  "SA11n1096:98": "vinā śūnyatayā cittaṃ baddhamutpadyate punaḥ |",
  "SA11n1096:99": "yathāsaṃjñisamāpattau bhāvayettena śūnyatām ||49 ||",
  "SA11n1096:100": "saktitrāsāttvanirmuktyā saṃsāre sidhyati sthitiḥ |",
  "SA11n1096:101": "mohena duḥkhināmarthe śūnyatāyā idaṃ phalam ||53 ||",
  "SA11n1096:102": "tadevaṃ śūnyatāpakṣe dūṣaṇaṃ nopapadyate |",
  "SA11n1096:103": "tasmānnirvicikitsena bhāvanīyaiva śūnyatā ||54 ||",
  "SA11n1096:104": "kleśajñeyāvṛtitamaḥpratipakṣo hi śūnyatā |",
  "SA11n1096:105": "śīghraṃ sarvajñatākāmo na bhāvayati tāṃ katham ||55 ||",
  "SA11n1096:106": "yadduḥkhajananaṃ vastu trāsastasmātprajāyatām |",
  "SA11n1096:107": "śūnyatā duḥkhaśamanī tataḥ kiṃ jāyate bhayam ||56 ||",
  "SA11n1096:108": "yatastato vāstu bhayaṃ yadyahaṃ nāma kiṃcana |",
  "SA11n1096:109": "ahameva ca kiṃciccedbhayaṃ kasya bhaviṣyati ||57 ||",
  "SA11n1096:110": "dantakeśanakhā nāhaṃ nāsthi nāpyasmi śoṇitam |",
  "SA11n1096:111": "na siṃghāṇaṃ na ca śleṣmā na pūyaṃ lasikāpi vā ||58 ||",
  "SA11n1096:112": "nāhaṃ vasā na ca svedo na medo'strāṇi nāpyaham |",
  "SA11n1096:113": "na cāhamantranirguṇḍī gūthamūtramahaṃ na ca ||59 ||",
  "SA11n1096:114": "nāhaṃ māṃsaṃ na ca snāyu noṣmā vāyurahaṃ na ca |",
  "SA11n1096:115": "na ca cchidrāṇyahaṃ nāpi ṣaḍ vijñānāni sarvathā ||60 ||",
  "SA11n1096:116": "śabdajñānaṃ yadi tadā śabdo gṛhyeta sarvadā |",
  "SA11n1096:117": "jñeyaṃ vinā tu kiṃ vetti yena jñānaṃ nirucyate ||61 ||",
  "SA11n1096:118": "ajānānaṃ yadi jñānaṃ kāṣṭhaṃ jñānaṃ prasajyate |",
  "SA11n1096:119": "tenāsaṃnihitajñeyaṃ jñānaṃ nāstīti niścayaḥ ||62 ||",
  "SA11n1096:120": "tadeva rūpaṃ jānāti tadā kiṃ na śṛṇotyapi |",
  "SA11n1096:121": "śabdasyāsaṃnidhānāccettatastajjñānamapyasat ||63 ||",
  "SA11n1096:122": "śabdagrahaṇarūpaṃ yattadrūpagrahaṇaṃ katham |",
  "SA11n1096:123": "ekaḥ pitā ca putraśca kalpyate na tu tattvataḥ ||64 ||",
  "SA11n1096:124": "sattvaṃ rajastamo vāpi na putro na pitā yataḥ |",
  "SA11n1096:125": "śabdagrahaṇayuktastu svabhāvastasya nekṣyate ||65 ||",
  "SA11n1096:126": "tadevānyena rūpeṇa naṭavatso'pyaśāśvataḥ |",
  "SA11n1096:127": "sa evānyasvabhāvaścedapūrveyaṃ tadekatā ||66 ||",
  "SA11n1096:128": "anyadrūpamasatyaṃ cennijaṃ tadrūpamucyatām |",
  "SA11n1096:129": "jñānatā cettataḥ sarvapuṃsāmaikyaṃ prasajyate ||67 ||",
  "SA11n1096:130": "cetanācetane caikyaṃ tayoryenāstitā samā |",
  "SA11n1096:131": "viśeṣaśca yadā mithyā kaḥ sādṛśyāśrayastadā ||68 ||",
  "SA11n1096:132": "acetanaśca naivāhamācaitanyātpaṭādivat |",
  "SA11n1096:133": "atha jñaścetanāyogādajño naṣṭaḥ prasajyate ||69 ||",
  "SA11n1096:134": "athāvikṛta evātmā caitanyenāsya kiṃ kṛtam |",
  "SA11n1096:135": "ajñasya niṣkriyasyaivamākāśasyātmatā matā ||70 ||",
  "SA11n1096:136": "na karmaphalasaṃbandho yuktaścedātmanā vinā |",
  "SA11n1096:137": "karma kṛtvā vinaṣṭe hi phalaṃ kasya bhaviṣyati ||71 ||",
  "SA11n1096:138": "dvayorapyāvayoḥ siddhe bhinnādhāre kriyāphale |",
  "SA11n1096:139": "nirvyāpāraśca tatrātmetyatra vādo vṛthā nanu ||72 ||",
  "SA11n1096:140": "hetumān phalayogīti dṛśyate naiṣa saṃbhavaḥ |",
  "SA11n1096:141": "saṃtānasyaikyamāśritya kartā bhokteti deśitam ||73 ||",
  "SA11n1096:142": "atītānāgataṃ cittaṃ nāhaṃ taddhi na vidyate |",
  "SA11n1096:143": "athotpannamahaṃ cittaṃ naṣṭe'sminnāstyahaṃ punaḥ ||74 ||",
  "SA11n1096:144": "yathaiva kadalīstambho na kaścidbhāgaśaḥ kṛtaḥ |",
  "SA11n1096:145": "tathāhamapyasadbhūto mṛgyamāṇo vicārataḥ ||75 ||",
  "SA11n1096:146": "yadi sattvo na vidyeta kasyopari kṛpeti cet |",
  "SA11n1096:147": "kāryārthamabhyupetena yo mohena prakalpitaḥ ||76 ||",
  "SA11n1096:148": "kāryaṃ kasya na cetsattvaḥ satyamīhā tu mohataḥ |",
  "SA11n1096:149": "duḥkhavyupaśamārthaṃ tu kāryamoho na vāryate ||77 ||",
  "SA11n1096:150": "duḥkhaheturahaṃkāra ātmamohāttu vardhate |",
  "SA11n1096:151": "tato'pi na nivartyaścet varaṃ nairātmyabhāvanā ||78 ||",
  "SA11n1096:152": "kāyo na pādau na jaṅghā norū kāyaḥ kaṭirna ca |",
  "SA11n1096:153": "nodaraṃ nāpyayaṃ pṛṣṭhaṃ noro bāhū na cāpi saḥ ||79 ||",
  "SA11n1096:154": "na hastau nāpyayaṃ pārśvau na kakṣau nāṃsalakṣaṇaḥ |",
  "SA11n1096:155": "na grīvā na śiraḥ kāyaḥ kāyo'tra kataraḥ punaḥ ||80 ||",
  "SA11n1096:156": "yadi sarveṣu kāyo'yamekadeśena vartate |",
  "SA11n1096:157": "aṃśā aṃśeṣu vartante sa ca kutra svayaṃ sthitaḥ ||81 ||",
  "SA11n1096:158": "sarvātmanā cetsarvatra sthitaḥ kāyaḥ karādiṣu |",
  "SA11n1096:159": "kāyāstāvanta eva syuryāvantaste karādayaḥ ||82 ||",
  "SA11n1096:160": "naivāntarna bahiḥ kāyaḥ kathaṃ kāyaḥ karādiṣu |",
  "SA11n1096:161": "karādibhyaḥ pṛthaṅ nāsti kathaṃ nu khalu vidyate ||83 ||",
  "SA11n1096:162": "tannāsti kāyo mohāttu kāyabuddhiḥ karādiṣu |",
  "SA11n1096:163": "saṃniveśaviśeṣeṇa sthāṇau puruṣabuddhivat ||84 ||",
  "SA11n1096:164": "yāvatpratyayasāmagrī tāvatkāyaḥ pumāniva |",
  "SA11n1096:165": "evaṃ karādau sā yāvattāvatkāyo'tra dṛśyate ||85 ||",
  "SA11n1096:166": "evamaṅgulipuñjatvātpādo'pi kataro bhavet |",
  "SA11n1096:167": "so'pi parvasamūhatvāt parvāpi svāṃśabhedataḥ ||86 ||",
  "SA11n1096:168": "aṃśā apyaṇubhedena so'pyaṇurdigvibhāgataḥ |",
  "SA11n1096:169": "digvibhāgo niraṃśatvādākāśaṃ tena nāstyaṇuḥ ||87 ||",
  "SA11n1096:170": "evaṃ svapnopame rūpe ko rajyeta vicārakaḥ |",
  "SA11n1096:171": "kāyaścaivaṃ yadā nāsti tadā kā strī pumāṃśca kaḥ ||88 ||",
  "SA11n1096:172": "yadyasti duḥkhaṃ tattvena prahṛṣṭān kiṃ na bādhate |",
  "SA11n1096:173": "śokādyārtāya mṛṣṭādi sukhaṃ cetkiṃ na rocate ||89 ||",
  "SA11n1096:174": "balīyasābhibhūtatvādyadi tannānubhūyate |",
  "SA11n1096:175": "vedanātvaṃ kathaṃ tasya yasya nānubhavātmatā ||90 ||",
  "SA11n1096:176": "asti sūkṣmatayā duḥkhaṃ sthaulyaṃ tasya hṛtaṃ nanu |",
  "SA11n1096:177": "tuṣṭimātrāparā cetsyāttasmāt sāpyasya sūkṣmatā ||91 ||",
  "SA11n1096:178": "viruddhapratyayotpattau duḥkhasyānudayo yadi |",
  "SA11n1096:179": "kalpanābhiniveśo hi vedanetyāgataṃ nanu ||92 ||",
  "SA11n1096:180": "ata eva vicāro'yaṃ pratipakṣo'sya bhāvyate |",
  "SA11n1096:181": "vikalpakṣetrasaṃbhūtadhyānāhārā hi yoginaḥ ||93 ||",
  "SA11n1096:182": "sāntarāvindriyārthau cetsaṃsargaḥ kuta etayoḥ |",
  "SA11n1096:183": "nirantaratve'pyekatvaṃ kasya kenāstu saṃgatiḥ ||94 ||",
  "SA11n1096:184": "nāṇoraṇau praveśo'sti nirākāśaḥ samaśca saḥ |",
  "SA11n1096:185": "apraveśe na miśratvamamiśratve na saṃgatiḥ ||95 ||",
  "SA11n1096:186": "niraṃśasya ca saṃsargaḥ kathaṃ nāmopapadyate |",
  "SA11n1096:187": "saṃsarge ca niraṃśatvaṃ yadi dṛṣṭaṃ nidarśaya ||96 ||",
  "SA11n1096:188": "vijñānasya tvamūrtasya saṃsargo naiva yujyate |",
  "SA11n1096:189": "samūhasyāpyavastutvādyathā pūrvaṃ vicāritam ||97 ||",
  "SA11n1096:190": "tadevaṃ sparśanābhāve vedanāsaṃbhavaḥ kutaḥ |",
  "SA11n1096:191": "kimarthamayamāyāsaḥ bādhā kasya kuto bhavet ||98 ||",
  "SA11n1096:192": "yadā na vedakaḥ kaścidvedanā ca na vidyate |",
  "SA11n1096:193": "tadāvasthāmimāṃ dṛṣṭvā tṛṣṇe kiṃ na vidīryase ||99 ||",
  "SA11n1096:194": "dṛśyate spṛśyate cāpi svapnamāyopamātmanā |",
  "SA11n1096:195": "cittena sahajātatvādvedanā tena nekṣyate ||100 ||",
  "SA11n1096:196": "pūrvaṃ paścācca jātena smaryate nānubhūyate |",
  "SA11n1096:197": "svātmānaṃ nānubhavati na cānyenānubhūyate ||101 ||",
  "SA11n1096:198": "na cāsti vedakaḥ kaścidvedanāto na tattvataḥ |",
  "SA11n1096:199": "nirātmake kalāpe'smin ka evaṃ bādhyate'nayā ||102 ||",
  "SA11n1096:200": "nendriyeṣu na rūpādau nāntarāle manaḥ sthitam |",
  "SA11n1096:201": "nāpyantarna bahiścittamanyatrāpi na labhyate ||103 ||",
  "SA11n1096:202": "yanna kāye na cānyatra na miśraṃ na pṛthak kvacit |",
  "SA11n1096:203": "tanna kiṃcidataḥ sattvāḥ prakṛtyā parinirvṛtāḥ ||104 ||",
  "SA11n1096:204": "jñeyātpūrvaṃ yadi jñānaṃ kimālambyāsya saṃbhavaḥ |",
  "SA11n1096:205": "jñeyena saha cejjñānaṃ kimālambyāsya saṃbhavaḥ ||105 ||",
  "SA11n1096:206": "atha jñeyādbhavet paścāt tadā jñānaṃ kuto bhavet |",
  "SA11n1096:207": "evaṃ ca sarvadharmāṇāmutpattirnāvasīyate ||106 ||",
  "SA11n1096:208": "yadyevaṃ saṃvṛtirnāsti tataḥ satyadvayaṃ kutaḥ |",
  "SA11n1096:209": "atha sāpyanyasaṃvṛtyā syātsattvo nirvṛtaḥ kutaḥ ||107 ||",
  "SA11n1096:210": "paracittavikalpo'sau svasaṃvṛtyā tu nāsti saḥ |",
  "SA11n1096:211": "sa paścānniyataḥ so'sti na cennāstyeva saṃvṛtiḥ ||108 ||",
  "SA11n1096:212": "kalpanā kalpitaṃ ceti dvayamanyonyaniśritam |",
  "SA11n1096:213": "yathāprasiddhamāśritya vicāraḥ sarva ucyate ||109 ||",
  "SA11n1096:214": "vicāritena tu yadā vicāreṇa vicāryate |",
  "SA11n1096:215": "tadānavasthā tasyāpi vicārasya vicāraṇāt ||110 ||",
  "SA11n1096:216": "vicārite vicārye tu vicārasyāsti nāśrayaḥ |",
  "SA11n1096:217": "nirāśritatvānnodeti tacca nirvāṇamucyate ||111 ||",
  "SA11n1096:218": "yasya tvetaddūyaṃ satyaṃ sa evātyantaduḥsthitaḥ |",
  "SA11n1096:219": "yadi jñeyavaśādartho jñānāstitve tu kā gatiḥ ||112 ||",
  "SA11n1096:220": "atha jñeyavaśājjñānaṃ jñeyāstitve tu kā gatiḥ |",
  "SA11n1096:221": "athānyonyavaśātsattvamabhāvaḥ syāddūyorapi ||113 ||",
  "SA11n1096:222": "pitā cenna vinā putrātkutaḥ putrasya saṃbhavaḥ |",
  "SA11n1096:223": "putrābhāve pitā nāsti tathāsattvaṃ tayordvayoḥ ||114 ||",
  "SA11n1096:224": "aṅkuro jāyate bījādbījaṃ tenaiva sūcyate |",
  "SA11n1096:225": "jñeyājjñānena jātena tatsattā kiṃ na gamyate ||115 ||",
  "SA11n1096:226": "aṅkurādanyato jñānādbījamastīti gamyate |",
  "SA11n1096:227": "jñānāstitvaṃ kuto jñātaṃ jñeyaṃ yattena gamyate ||116 ||",
  "SA11n1096:228": "lokaḥ pratyakṣatastāvatsarvaṃ hetumudīkṣate |",
  "SA11n1096:229": "padmanālādibhedo hi hetubhedena jāyate ||117 ||",
  "SA11n1096:230": "kiṃkṛto hetubhedaścet pūrvahetuprabhedataḥ |",
  "SA11n1096:231": "kasmāccetphalado hetuḥ pūrvahetuprabhāvataḥ ||118 ||",
  "SA11n1096:232": "īśvaro jagato hetuḥ vada kastāvadīśvaraḥ |",
  "SA11n1096:233": "bhūtāni cedbhavatvevaṃ nāmamātre'pi kiṃ śramaḥ ||119 ||",
  "SA11n1096:234": "api tvaneke'nityāśca niśceṣṭā na ca devatāḥ |",
  "SA11n1096:235": "laṅghyāścāśucayaścaiva kṣmādayo na sa īśvaraḥ ||120 ||",
  "SA11n1096:236": "nākāśamīśo'ceṣṭatvāt nātmā pūrvaniṣedhataḥ |",
  "SA11n1096:237": "acintyasya ca kartṛtvamapyacintyaṃ kimucyate ||121 ||",
  "SA11n1096:238": "tena kiṃ sraṣṭumiṣṭaṃ ca ātmā cet nanvasau dhruvaḥ |",
  "SA11n1096:239": "kṣmādisvabhāva īśaśca jñānaṃ jñeyādanādi ca ||122 ||",
  "SA11n1096:240": "karmaṇaḥ sukhaduḥkhe ca vada kiṃ tena nirmitam |",
  "SA11n1096:241": "hetorādirna cedasti phalasyādiḥ kuto bhavet ||123 ||",
  "SA11n1096:242": "kasmātsadā na kurute na hi so'nyamapekṣate |",
  "SA11n1096:243": "tenākṛto'nyo nāstyeva tenāsau kimapekṣatām ||124 ||",
  "SA11n1096:244": "apekṣate cetsāmagrīṃ heturna punarīśvaraḥ |",
  "SA11n1096:245": "nākartumīśaḥ sāmagryāṃ [na kartuṃ tadabhāvataḥ] ||125 ||",
  "SA11n1096:246": "karotyanicchannīśaścetparāyattaḥ prasajyate |",
  "SA11n1096:247": "icchannapīcchāyattaḥ syāt kurvataḥ kuta īśatā ||126 ||",
  "SA11n1096:248": "ye'pi nityānaṇūnāhuste'pi pūrvaṃ nivāritāḥ |",
  "SA11n1096:249": "sāṃkhyāḥ pradhānamicchanti nityaṃ lokasya kāraṇam ||127 ||",
  "SA11n1096:250": "sattvaṃ rajastamaśceti guṇā aviṣamasthitāḥ |",
  "SA11n1096:251": "pradhānamiti kathyante viṣamairjagaducyate ||128 ||",
  "SA11n1096:252": "ekasya trisvabhāvatvamayuktaṃ tena nāsti tat |",
  "SA11n1096:253": "evaṃ guṇā na vidyante pratyekaṃ te'pi hi tridhā ||129 ||",
  "SA11n1096:254": "guṇābhāve ca śabdāderastitvamatidūrataḥ |",
  "SA11n1096:255": "acetane ca vastrādau sukhāderapyasaṃbhavaḥ ||130 ||",
  "SA11n1096:256": "taddheturūpā bhāvāścennanu bhāvā vicāritāḥ |",
  "SA11n1096:257": "sukhādyeva ca te hetuḥ na ca tasmātpaṭādayaḥ ||131 ||",
  "SA11n1096:258": "paṭādestu sukhādi syāttadabhāvātsukhādyasat |",
  "SA11n1096:259": "sukhādīnāṃ ca nityatvaṃ kadācinnopalabhyate ||132 ||",
  "SA11n1096:260": "satyāmeva sukhavyaktau saṃvittiḥ kiṃ na gṛhyate |",
  "SA11n1096:261": "tadeva sūkṣmatāṃ yāti sthūlaṃ sūkṣmaṃ ca tatkatham ||133 ||",
  "SA11n1096:262": "sthaulyaṃ tyaktvā bhavetsūkṣmamanitye sthaulyasūkṣmate |",
  "SA11n1096:263": "sarvasya vastunastadvatkiṃ nānityatvamiṣyate ||134 ||",
  "SA11n1096:264": "na sthaulyaṃ cetsukhādanyat sukhasyānityatā sphuṭam |",
  "SA11n1096:265": "nāsadutpadyate kiṃcidasattvāditi cenmatam |",
  "SA11n1096:266": "vyaktasyāsata utpattirakāmasyāpi te sthitā ||135 ||",
  "SA11n1096:267": "annādo'medhyabhakṣaḥ syāt phalaṃ hetau yadi sthitam |",
  "SA11n1096:268": "paṭārgheṇaiva karpāsabījaṃ krītvā nivasyatām ||136 ||",
  "SA11n1096:269": "mohāccennekṣate lokaḥ tattvajñasyāpi sā sthitiḥ ||137 ||",
  "SA11n1096:270": "lokasyāpi ca tajjñānamasti kasmānna paśyati |",
  "SA11n1096:271": "lokāpramāṇatāyāṃ cet vyaktadarśanamapyasat ||138 ||",
  "SA11n1096:272": "pramāṇamapramāṇaṃ cennanu tatpramitaṃ mṛṣā |",
  "SA11n1096:273": "tattvataḥ śūnyatā tasmādbhāvānāṃ nopapadyate ||139 ||",
  "SA11n1096:274": "kalpitaṃ bhāvamaspṛṣṭvā tadabhāvo na gṛhyate |",
  "SA11n1096:275": "tasmādbhāvo mṛṣā yo hi tasyābhāvaḥ sphuṭaṃ mṛṣā ||140 ||",
  "SA11n1096:276": "tasmātsvapne sute naṣṭe sa nāstīti vikalpanā |",
  "SA11n1096:277": "tadbhāvakalpanotpādaṃ vibadhnāti mṛṣā ca sā ||141 ||",
  "SA11n1096:278": "tasmādevaṃ vicāreṇa nāsti kiṃcidahetutaḥ |",
  "SA11n1096:279": "na ca vyastasamasteṣu pratyayeṣu vyavasthitam ||142 ||",
  "SA11n1096:280": "anyato nāpi cāyātaṃ na tiṣṭhati na gacchati |",
  "SA11n1096:281": "māyātaḥ ko viśeṣo'sya yanmūḍhaiḥ satyataḥ kṛtam ||143 ||",
  "SA11n1096:282": "māyayā nirmitaṃ yacca hetubhiryacca nirmitam |",
  "SA11n1096:283": "āyāti tatkutaḥ kutra yāti ceti nirūpyatām ||144 ||",
  "SA11n1096:284": "yadanyasaṃnidhānena dṛṣṭaṃ na tadabhāvataḥ |",
  "SA11n1096:285": "pratibimbasame tasmin kṛtrime satyatā katham ||145 ||",
  "SA11n1096:286": "vidyamānasya bhāvasya hetunā kiṃ prayojanam |",
  "SA11n1096:287": "athāpyavidyamāno'sau hetunā kiṃ prayojanam ||146 ||",
  "SA11n1096:288": "nābhāvasya vikāro'sti hetukoṭiśatairapi |",
  "SA11n1096:289": "tadavastha kathaṃ bhāvaḥ ko vānyo bhāvatāṃ gataḥ ||147 ||",
  "SA11n1096:290": "nābhāvakāle bhāvaścetkadā bhāvo bhaviṣyati |",
  "SA11n1096:291": "nājātena hi bhāvena so'bhāvo'pagamiṣyati ||148 ||",
  "SA11n1096:292": "na cānapagate'bhāve bhāvāvasarasaṃbhavaḥ |",
  "SA11n1096:293": "bhāvaścābhāvatāṃ naiti dvisvabhāvaprasaṅgataḥ ||149 ||",
  "SA11n1096:294": "evaṃ na ca nirodho'sti na ca bhāvo'sti sarvadā |",
  "SA11n1096:295": "ajātamaniruddhaṃ ca tasmātsarvamidaṃ jagat ||150 ||",
  "SA11n1096:296": "svapnopamāstu gatayo vicāre kadalīsamāḥ |",
  "SA11n1096:297": "nirvṛtānirvṛtānāṃ ca viśeṣo nāsti vastutaḥ ||151 ||",
  "SA11n1096:298": "evaṃ śūnyeṣu dharmeṣu kiṃ labdhaṃ kiṃ hṛtaṃ bhavet |",
  "SA11n1096:299": "satkṛtaḥ paribhūto vā kena kaḥ saṃbhaviṣyati ||152 ||",
  "SA11n1096:300": "kutaḥ sukhaṃ vā duḥkhaṃ vā kiṃ priyaṃ vā kimapriyam |",
  "SA11n1096:301": "kā tṛṣṇā kutra sā tṛṣṇā mṛgyamāṇā svabhāvataḥ ||153 ||",
  "SA11n1096:302": "vicāre jīvalokaḥ kaḥ ko nāmātra mariṣyati |",
  "SA11n1096:303": "ko bhaviṣyati ko bhūtaḥ ko bandhuḥ kasya kaḥ suhṛt ||154 ||",
  "SA11n1096:304": "sarvamākāśasaṃkāśaṃ parigṛhṇantu madvidhāḥ |",
  "SA11n1096:305": "prakupyanti prahṛṣyanti kalahotsavahetubhiḥ ||155 ||",
  "SA11n1096:306": "śokāyāsairviṣādaiśca mithaśchedanabhedanaiḥ |",
  "SA11n1096:307": "yāpayanti sukṛcchreṇa pāpairātmasukhecchavaḥ ||156 ||",
  "SA11n1096:308": "mṛtāḥ patantyapāyeṣu dīrghatīvravyatheṣu ca |",
  "SA11n1096:309": "āgatyāgatya sugatiṃ bhūtvā bhūtvā sukhocitāḥ ||157 ||",
  "SA11n1096:310": "bhave bahuprapātaśca tatra cātattvamīdṛśam |",
  "SA11n1096:311": "tatrānyonyavirodhaśca na bhavettattvamīdṛśam ||158 ||",
  "SA11n1096:312": "tatra cānupamāstīvrā anantā duḥkhasāgarāḥ |",
  "SA11n1096:313": "tatraivamalpabalatā tatrāpyalpatvamāyuṣaḥ ||159 ||",
  "SA11n1096:314": "tatrāpi jīvitārogyavyāpāreiḥ kṣutklamaśramaiḥ |",
  "SA11n1096:315": "nidrayopadravairbālasaṃsargairniṣphalaistathā ||160 ||",
  "SA11n1096:316": "vṛthaivāyurvahatyāśu vivekastatra durlabhaḥ |",
  "SA11n1096:317": "tatrāpyabhyastavikṣepanivāraṇagatiḥ kutaḥ ||161 ||",
  "SA11n1096:318": "tatrāpi māro yatate mahāpāyaprapātane |",
  "SA11n1096:319": "tatrāsanmārgabāhulyādvicikitsā ca durjayā ||162 ||",
  "SA11n1096:320": "punaśca kṣaṇadaurlabhyaṃ buddhotpādo'tidurlabhaḥ |",
  "SA11n1096:321": "kleśaugho durnivāraścetyaho duḥkhaparaṃparā ||163 ||",
  "SA11n1096:322": "aho batātiśocyatvameṣāṃ duḥkhaughavartinām |",
  "SA11n1096:323": "ye nekṣante svadauḥsthityamevamapyatiduḥsthitāḥ ||164 ||",
  "SA11n1096:324": "snātvā snātvā yathā kaścidviśedvahniṃ muhurmuhuḥ |",
  "SA11n1096:325": "svasausthityaṃ ca manyante evamapyatiduḥsthitāḥ ||165 ||",
  "SA11n1096:326": "ajarāmaralīlānāmevaṃ viharatāṃ satām |",
  "SA11n1096:327": "āyāsyantyāpado ghorāḥ kṛtvā maraṇamagrataḥ ||166 ||",
  "SA11n1096:328": "evaṃ duḥkhāgnitaptānāṃ śāntiṃ kuryāmahaṃ kadā |",
  "SA11n1096:329": "puṇyameghasamudbhūtaiḥ sukhopakaraṇaiḥ svakaiḥ ||167 ||",
  "SA11n1096:330": "kadopalambhadṛṣṭibhyo deśayiṣyāmi śūnyatām |",
  "SA11n1096:331": "saṃvṛtyānupalambhena puṇyasaṃbhāramādarāt ||168 ||",
  "SA11n1096:332": "iti prajñākaramativiracitāyāṃ bodhicaryāvatārapañjikāyāṃ prajñāpāramitāparicchedo navamaḥ ||"
}