{
  "S04n455:0": "8 māṃsabhakṣaṇaparivarto nāmāṣṭamaḥ |",
  "S04n455:1": "atha khalu mahāmatirbodhisattvo mahāsattvo bhagavantaṃ gāthābhiḥ paripṛcchaya punarapyadhyeṣate sma-deśayatu me bhagavāṃstathāgato'rhan samyaksaṃbuddho māṃsabhakṣaṇe guṇadoṣam,",
  "S04n455:2": "yena ahaṃ ca anye ca bodhisattvā mahāsattvā anāgatapratyutpannakāle sattvānāṃ kravyādasattvagativāsanāvāsitānāṃ māṃsabhojagṛddhāṇāṃ rasatṛṣṇāprahāṇāya dharmaṃ deśayāma,",
  "S04n455:3": "yathā ca te kravyādabhojinaḥ sattvā virāgya rasatṛṣṇāṃ dharmarasāhārakāṅkṣayā sarvasattvaikaputrakapremānugatāḥ parasparaṃ mahāmaitrīṃ pratilabheran |",
  "S04n455:4": "pratilabhya sarvabodhisattvabhūmiṣu kṛtayogyāḥ kṣipramanuttarāṃ samyaksaṃbodhimabhisaṃbudhyeran |",
  "S04n455:5": "śrāvakapratyekabuddhabhūmyā vā viśramya anuttarāṃ tāthāgatīṃ bhūmimupasarpayeyuḥ |",
  "S04n455:6": "durākhyātadharmairapi tāvadbhagavannanyatīrthikairlokāyatadṛṣṭyabhiniviṣṭaiḥ sadasatpakṣocchedaśāśvatavādibhirmāsaṃ nivāryate bhakṣyamāṇam |",
  "S04n455:7": "svayaṃ ca na bhakṣyate,",
  "S04n455:8": "prāgeva kṛpaikarase samyaksaṃbuddhe praṇīte lokanāthe |",
  "S04n455:9": "tava śāsane māṃsaṃ svayaṃ ca bhakṣyate,",
  "S04n455:10": "bhakṣyamāṇaṃ ca na nivāryate |",
  "S04n455:11": "tatsādhu bhagavān sarvalokānukampakaḥ sarvasattvaiputrakasamadarśī mahākāruṇiko'nukampāmupādāya māṃsabhakṣaṇe guṇadeṣān deśayatu me,",
  "S04n455:12": "yathā ahaṃ ca anye ca bodhisattvāstathatvāya sattvebhyo dharmaṃ deśayema |",
  "S04n455:13": "bhagavānāha-tena hi mahāmate śṛṇu,",
  "S04n455:14": "sādhu ca suṣṭhu ca manasikuru |",
  "S04n455:15": "bhāṣiṣye'haṃ te |",
  "S04n455:16": "sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt ||",
  "S04n455:17": "bhagavāṃstasyaitadavocat-aparimitairmahāmate kāraṇairmāṃsaṃ sarvamabhakṣyaṃ kṛpātmano bodhisattvasya |",
  "S04n455:18": "tebhyastūpadeśamātraṃ vakṣyāmi |",
  "S04n455:19": "iha mahāmate anena dīrgheṇādhvanā saṃsaratāṃ prāṇināṃ nāstyasau kaścitsattvaḥ sulabharūpo yo na mātābhūtpitā vā bhrātā vā bhaginī vā putro vā duhitā vā anyatarānyataro vā svajanabandhubandhūbhūto vā |",
  "S04n455:20": "tasya anyajanmaparivṛttāśrayasya mṛgapaśupakṣiyonyantarbhūtasya bandhorbandhubhūtasya vā sarvabhūtātmabhūtānupāgantukāmena sarvajantuprāṇibhūtasaṃbhūtaṃ māṃsaṃ kathamiva bhakṣyaṃ syādbuddhadharmakāmena bodhisattvena mahāsattvena ?",
  "S04n455:21": "rākṣasasyāpi mahāmate tathāgatānāmimāṃ dharmasudharmatāmupaśrutya upagatarakṣabhāvāḥ kṛpālavā bhavanti māṃsabhakṣaṇavinivṛttāḥ,",
  "S04n455:22": "kimuta dharmakāmā janāḥ |",
  "S04n455:23": "evaṃ tāvanmahāmate teṣu teṣu jātiparivarteṣu sarvasattvāḥ svajanabandhubhāvasaṃjñāḥ sarvasattvaikaputrakasaṃjñābhāvanārthaṃ māṃsaṃ sarvamabhakṣyam |",
  "S04n455:24": "kṛpātmano bodhisattvasyābhakṣyaṃ māṃsam |",
  "S04n455:25": "vyabhicārādapi mahāmate māṃsaṃ sarvamabhakṣyaṃ cāritravato bodhisattvasya |",
  "S04n455:26": "śvakharoṣṭrāśvabalīvardamānuṣamāṃsādīni hi mahāmate lokasyābhakṣyāṇi māṃsāni |",
  "S04n455:27": "tāni ca mahāmate vīthyantareṣvaurabhrikā bhakṣyāṇīti kṛtvā mūlyahetorvikrīyante yataḥ,",
  "S04n455:28": "tato'pi mahāmate māṃsamabhakṣyaṃ bodhisattvasya ||",
  "S04n455:29": "śukraśoṇitasaṃbhavādapi mahāmate śucikāmatāmupādāya bodhisattvasya māṃsamabhakṣyam |",
  "S04n455:30": "udvejanakaratvādapi mahāmate bhūtānāṃ maitrīmicchato yogino māṃsaṃ sarvamabhakṣyaṃ bodhisattvasya |",
  "S04n455:31": "tadyathāpi mahāmate ḍombacāṇḍālakaivartādīn piśitāśinaḥ sattvān dūrata eva dṛṣṭvā śvānaḥ prabhayanti bhayena,",
  "S04n455:32": "maraṇaprāptāścaike bhavanti-asmānapi mārayiṣyantīti |",
  "S04n455:33": "evameva mahāmate anye'pi khabhūjalasaṃniśritān sūkṣmajantavo ye māṃsāśino darśanāddūrādeva paṭunā ghrāṇenāghrāya gandhaṃ rākṣasasyeva mānuṣā drutamapasarpanti,",
  "S04n455:34": "maraṇasaṃdehāścaike bhavanti |",
  "S04n455:35": "tasmādapi ca mahāmate udvejanakaratvānmahāmaitrīvihāriṇo yogino māṃsamabhakṣyaṃ bodhisattvasya anāryajanajuṣṭaṃ durgandham |",
  "S04n455:36": "akīrtikaratvādapi mahāmate āryajanavivarjitatvācca māṃsamabhakṣyaṃ bodhisattvasya |",
  "S04n455:37": "ṛṣibhojanāhāro hi mahāmate āryajano na māṃsarudhirāhāraḥ,",
  "S04n455:38": "ityato'pi bodhisattvasya māṃsamabhakṣyam ||",
  "S04n455:39": "bahujanacittānurakṣaṇatayāpi apavādaparihāraṃ cecchataḥ śāsanasya mahāmate māṃsamabhakṣyaṃ kṛpātmano bodhisattvasya |",
  "S04n455:40": "tadyathā mahāmate bhavanti loke śāsanāpavādavaktāraḥ |",
  "S04n455:41": "kiṃcitteṣāṃ śrāmaṇyam,",
  "S04n455:42": "kuto vā brāhmaṇyam ?",
  "S04n455:43": "yannāmaite pūrvarṣibhojanānyapāsya kravyādā ivāmiṣāhārāḥ paripūrṇakukṣayaḥ khabhūmijalasaṃniśritān sūkṣmāṃstrāsayanto jantūn samutrāsayanta imaṃ lokaṃ samantataḥ paryaṭanti |",
  "S04n455:44": "nihatameṣāṃ śrāmaṇyam,",
  "S04n455:45": "dhvastameṣāṃ brāhmaṇyam,",
  "S04n455:46": "nāstyeṣāṃ dharmo na vinayaḥ,",
  "S04n455:47": "ityanekaprakārapratihatacetasaḥ śāsanamevāpavadanti |",
  "S04n455:48": "tasmādbahujanacittānurakṣaṇatayāpi apavādaparihāraṃ cecchataḥ śāsanasya mahāmate māṃsaṃṃ sarvamabhakṣyaṃ kṛpātmano bodhisattvasya ||",
  "S04n455:49": "mṛtaśavadurgandhapratikūlasāmānyādapi mahāmate māṃsamabhakṣyaṃ bodhisattvasya |",
  "S04n455:50": "mṛtasyāpi hi mahāmate manuṣyasya māṃse dahyamāne tadanyaprāṇimāṃse ca,",
  "S04n455:51": "na kaścidgandhaviśeṣaḥ |",
  "S04n455:52": "samamubhayamāṃsayordahyamānayordaurgandhyam |",
  "S04n455:53": "ato'pi mahāmate śucikāmasya yoginaḥ sarvaṃ māṃsamabhakṣyaṃ bodhisattvasya ||",
  "S04n455:54": "śmaśānikānāṃ ca mahāmate araṇyavanaprasthānyamanuṣyāvacarāṇi prāntāni śayanāsanānyadhyāvasatāṃ yogināṃ yogācārāṇāṃ maitrīvihāriṇāṃ vidyādharāṇāṃ vidyāṃ sādhayitukāmānāṃ vidyāsādhanamokṣavighnakaratvānmahāyānasaṃprasthitānāṃ kulaputrāṇāṃ kuladuhitṝṇāṃ ca sarvayogasādhanāntarāyakaramityapi samanupaśyatāṃ mahāmate svaparātmahitakāmasya māṃsaṃ sarvamabhakṣyaṃ bodhisattvasya |",
  "S04n455:55": "rūpālambanavijñānapratyayāsvādajanakatvādapi sarvabhūtātmabhūtasya kṛpātmanaḥ sarvaṃ māṃsamabhakṣyaṃ bodhisattvasya |",
  "S04n455:56": "devatā api cainaṃ parivarjayantīti kṛtvā mahāmate kṛpātmanaḥ sarvaṃ māṃsamabhakṣyaṃ bodhisattvasya |",
  "S04n455:57": "mukhaṃ cāsya paramadurgandhi ihaiva tāvajjanmani,",
  "S04n455:58": "ityapi kṛtvā mahāmate kṛpātmanaḥ sarvaṃ māṃsamabhakṣyaṃ bodhisattvasya |",
  "S04n455:59": "duḥkhaṃ svapiti,",
  "S04n455:60": "duḥkhaṃ pratibudhyate |",
  "S04n455:61": "pāpakāṃśca romaharṣaṇān svapnān paśyanti |",
  "S04n455:62": "śūnyāgārasthitasya caikākino rahogatasya viharato'syāmanuṣyāstejo haranti |",
  "S04n455:63": "utrasyantyapi,",
  "S04n455:64": "kadācitsaṃtrasyantyapi,",
  "S04n455:65": "saṃtrāsamakasmāccāpadyante,",
  "S04n455:66": "āhāre ca mātrāṃ na jānāti nāpyaśitapītakhāditākhāditasya samyagrasapariṇāmapuṣṭyādi samāsādayati,",
  "S04n455:67": "krimijantupracurakuṣṭhanidānakoṣṭhaśca bhavati vyādhibahulam,",
  "S04n455:68": "na ca pratikūlasaṃjñāṃ pratilabhate |",
  "S04n455:69": "putramāṃsabhaiṣajyavadāhāraṃ deśayaṃścāhaṃ mahāmate kathamiva anāryajanasevitamāryajanavivarjitamevamanekadoṣāvahamanekaguṇavivarjitamanṛṣibhojanapraṇītamakalpyaṃ māṃsarudhirāhāraṃ śiṣyebhyo'nujñāpyāmi ?",
  "S04n455:70": "anujñātavān punarahaṃ mahāmate sarvāryajanasevitamanāryajanavivarjitamanekaguṇavāhakamanekadoṣavivarjitaṃ sarvapūrvarṣipraṇītaṃ bhojanam,",
  "S04n455:71": "yaduta śāliyavagodhūmamudgamāṣamasūrādisarpistailamadhuphāṇitaguḍakhaṇḍamatsyaṇḍikādiṣu samupapadyamānaṃ bhojanaṃ kalpyamiti kṛtvā |",
  "S04n455:72": "na ca mahāmate anāgate'dhvani ekeṣāṃ mohapuruṣāṇāṃ vividhavinayavikalpavādināṃ kravyādakulavāsitāvāsitānāṃ rasatṛṣṇāvyavasitānāmidaṃ praṇītaṃ bhojanaṃ pratibhāṣyate |",
  "S04n455:73": "na tu mahāmate pūrvajinakṛtādhikārāṇāmavaropitakuśalamūlānāṃ śrāddhānāmavikalpānāṃ bahulānāṃ śākyakulakulīnānāṃ kulaputrāṇāṃ kuladuhitṝṇāṃ kāyajīvitabhogānadhyavasitānāmarasagṛdhrāṇāmalolupānāṃ kṛpālūnāṃ sarvabhūtātmabhūtatāmupagantukāmānāṃ sarvasattvaikaputrakapriyadarśināṃ bodhisattvānāṃ mahāsattvānamiti vadāmi ||",
  "S04n455:74": "bhūtapūrvaṃ mahāmate atīte'dhvani rājābhūtsiṃhasaudāso nāma |",
  "S04n455:75": "sa māṃsabhojanāhārātiprasaṅgena pratisevamāno rasatṛṣṇādhyavasānaparamatayā māṃsāni mānuṣyāṇyapi bhakṣitavān |",
  "S04n455:76": "tannidānaṃ ca mitrāmātyajñātibandhuvargeṇāpi parityaktaḥ,",
  "S04n455:77": "prāgeva paurajānapadaiḥ |",
  "S04n455:78": "svarājyaviṣayaparityāgācca mahadvayasanamāsāditavān māṃsahetoḥ ||",
  "S04n455:79": "indreṇāpi ca mahāmate devādhipatyaṃ prāptena (pūrvābhūtvā)",
  "S04n455:80": "pūrvajanmamāṃsādavāsanādoṣācchyenarūpamāsthāya kapotaveṣarūpadhārī viśvakarmā samabhidruto'bhūt |",
  "S04n455:81": "tulāyāṃ cātmānamāropita āsīt |",
  "S04n455:82": "yasmādrājā anaparādhibhūtānukampakaḥ śibī duḥkhena mahatā lambhitaḥ |",
  "S04n455:83": "tadevamanekajanmābhyastamapi mahāmate devendrabhūtasya śakrasyāpi sataḥ svaparadoṣāvahanamabhūt,",
  "S04n455:84": "prāgeva tadanyeṣām ||",
  "S04n455:85": "anyeṣāṃ ca mahāmate narendrabhūtānāṃ satāmaśvenāpahṛtānāmaṭavyāṃ paryaṭamānānāṃ siṃhyā saha maithunaṃ gatavatāṃ jīvitabhayādapatyāni cotpāditavantaḥ siṃhasaṃvāsānvayātkalmāṣapādaprabhṛtayo nṛpaputrāḥ pūrvajanmamāṃsādadoṣavāsanatayā manuṣyendrabhūtā api santo māṃsādā abhūvan |",
  "S04n455:86": "ihaiva ca mahāmate janmani saptakuṭīrake'pi grāme pracuramāṃsalaulyādatiprasaṅgena niṣevamānā mānuṣamāṃsādā ghorā ḍākā vā ḍākinyaśca saṃjāyante |",
  "S04n455:87": "jātiparivarte ca mahāmate tathaiva māṃsarasādhyavasānatayā siṃhavyāghradvīpivṛkatarakṣumārjārajambukolūkādipracuramāṃsādayoniṣu pracuratarapiśitāśanā rākṣasādighoratarayoniṣu vinipātyante |",
  "S04n455:88": "yatra vinipatitānāṃ duḥkhena mānuṣyayonirapi samāpadyate,",
  "S04n455:89": "prāgave nirvṛtiḥ |",
  "S04n455:90": "ityevamādayo mahāmate māṃsādadoṣāḥ prāgeva niṣevamānānāṃ samupajāyante,",
  "S04n455:91": "viparyayācca bhūyāṃso guṇāḥ |",
  "S04n455:92": "na ca mahāmate bālapṛthagjanā etāṃścānyāṃśca guṇadoṣānavabudhyante |",
  "S04n455:93": "evamādiguṇadoṣadarśanānmahāmate māṃsaṃ sarvamabhakṣyaṃ kṛpātmano bodhisattvasyeti vadāmi ||",
  "S04n455:94": "yadi ca mahāmate māṃsaṃ na kathaṃcana kecana bhakṣayeyuḥ,",
  "S04n455:95": "na tannidānaṃ ghāteran |",
  "S04n455:96": "mūlyahetorhi mahāmate prāyaḥ prāṇino niraparādhino vadhyante svalpādanyahetoḥ |",
  "S04n455:97": "kaṣṭaṃ mahāmate rasatṛṣṇāyāmatisevatāṃ māṃsāni mānuṣānyapi mānuṣairbhakṣyante,",
  "S04n455:98": "kiṃ punaritaramṛgapakṣiprāṇisaṃbhūtamāṃsāni |",
  "S04n455:99": "prāyo mahāmate māṃsarasatṛṣṇārtairidaṃ tathā tathā jālayantramāviddhaṃ mohapuruṣaiḥ,",
  "S04n455:100": "yacchākunikaurabhrakakaivartādayaḥ khecarabhūcarajalacarān prāṇino'naparādhino'nekaprakāraṃ mūlyahetorviśasanti |",
  "S04n455:101": "na caiṣāṃ mahāmate kiṃkanīkṛtarūkṣacetasāṃ rākṣasānāmiva gataghṛṇānāṃ kadācidapi prāṇiṣu prāṇisaṃjñayā ghātayatāṃ bhakṣayatāṃ na ghṛṇotpadyate ||",
  "S04n455:102": "na ca mahāmate akṛtakamakāritamasaṃkalpitaṃ nāma māṃsaṃ kalpyamasti yadupādāya anujānīyāṃ śrāvakebhyaḥ |",
  "S04n455:103": "bhaviṣyanti tu punarmahāmate anāgate'dhvani mamaiva śāsane pravrajitvā śākyaputrīyatvaṃ pratijānānāḥ kāṣāyadhvajadhāriṇo mohapuruṣā mithyāvitarkopahatacetaso vividhavinayavikalpavādinaḥ satkāyadṛṣṭiyuktā rasatṛṣṇādhyavasitāstāṃ tāṃ māṃsabhakṣaṇahetvābhāsāṃ granthayiṣyanti |",
  "S04n455:104": "mama cābhūtābhyākhyānaṃ dātavyaṃ maṃsyante |",
  "S04n455:105": "tattadarthotpattinidānaṃ kalpayitvā vakṣyanti-iyamarthotpattirasminnidāne,",
  "S04n455:106": "bhagavatā māṃsabhojanamanujñātaṃ kalpyamiti |",
  "S04n455:107": "praṇītabhojaneṣu coktam,",
  "S04n455:108": "svayaṃ ca kila tathāgatena paribhuktamiti |",
  "S04n455:109": "na ca mahāmate kutracitsūtre pratisevitavyamityanujñātam,",
  "S04n455:110": "praṇītabhojaneṣu vā deśitaṃ kalpyamiti ||",
  "S04n455:111": "yadi tu mahāmate anujñātukāmatā me syāt,",
  "S04n455:112": "kalpyaṃ vā me śrāvakāṇāṃ pratisevituṃ syāt,",
  "S04n455:113": "nāhaṃ maitrīvihāriṇāṃ yogināṃ yogācārāṇāṃ śmaśānikānāṃ mahāyānasaṃprasthitānāṃ kulaputrāṇāṃ kuladuhitṝṇāṃ ca sarvasattvaikaputrakasaṃjñābhāvanārthaṃ sarvāmāṃsabhakṣaṇapratiṣedhaṃ kuryām,",
  "S04n455:114": "kṛtavāṃśca |",
  "S04n455:115": "asmin mahāmate dharmakāmānāṃ kulaputrāṇāṃ kuladuhitṝṇāṃ ca sarvayānasaṃprasthitānāṃ śmaśānikānāṃ maitrīvihāriṇāmāraṇyakānāṃ yogināṃ yogācārāṇāṃ sarvayogasādhanāya sarvasattvaikaputrakasaṃjñābhāvanārthaṃ sarvamāṃsapratiṣedham ||",
  "S04n455:116": "tatra tatra deśanāpāṭhe śikṣāpadānāmanupūrvībandhaṃ niḥśreṇīpadavinyāsayogena trikoṭiṃ baddhvā na taduddiśya kṛtāni pratiṣiddhāni |",
  "S04n455:117": "tato daśaprakṛtimṛtānyapi māṃsāni pratiṣiddhāni |",
  "S04n455:118": "iha tu sūtre sarveṇa sarvaṃ sarvathā sarvaṃ nirupāyena sarvaṃ pratiṣiddham |",
  "S04n455:119": "yato'haṃ mahāmate māṃsabhojanaṃ na kasyacidanujñātavān,",
  "S04n455:120": "nānujānāmi,",
  "S04n455:121": "nānujñāsyāmi |",
  "S04n455:122": "akalpyaṃ mahāmate pravrajitānāṃ māṃsabhojanamiti vadāmi |",
  "S04n455:123": "yadapi ca mahāmate mamābhyākhyānaṃ dātavyaṃ maṃsyante tathāgatenāpi paribhuktamiti,",
  "S04n455:124": "tadanyeṣāṃ mahāmate mohapuruṣāṇāṃ svakarmadoṣāvaraṇāvṛtānāṃ dīrgharātramanarthāyāhitāya saṃvartakaṃ bhaviṣyati |",
  "S04n455:125": "na hi mahāmate āryaśrāvakāḥ prākṛtamanuṣyāhāramāharanti,",
  "S04n455:126": "kuta eva māṃsarudhirāhāramakalpyam |",
  "S04n455:127": "dharmāhārā hi mahāmate mama śrāvakāḥ pratyekabuddhā bodhisattvāśca nāmiṣāhārāḥ,",
  "S04n455:128": "prāgeva tathāgatāḥ |",
  "S04n455:129": "dharmakāyā hi mahāmate tathāgatā dharmāhārasthitayo nāmiṣakāyā na sarvāmiṣāhārasthitayo vāntasarvabhavopakaraṇatṛṣṇaiṣaṇāvāsanāḥ sarvakleśadoṣavāsanāpagatāḥ suvimuktacittaprajñāḥ sarvajñāḥ sarvadarśinaḥ sarvasattvaikaputrakasamadarśino mahākāruṇikāḥ |",
  "S04n455:130": "so'haṃ mahāmate sarvasattvaikaputrakasaṃjñī san kathamiva svaputramāṃsamanujñāsyāmi paribhoktuṃ śrāvakebhyaḥ,",
  "S04n455:131": "kuta eva svayaṃ paribhoktum ?",
  "S04n455:132": "anujñātavānasmi śrāvakebhyaḥ svayaṃ vā paribhuktavāniti mahāmate nedaṃ sthānaṃ vidyate ||",
  "S04n455:133": "tatredamucyate-",
  "S04n455:134": "madyaṃ māṃsaṃ palāṇḍuṃ na bhakṣayeyaṃ mahāmune |",
  "S04n455:135": "bodhisattvairmahāsattvairbhāṣadbhirjinapuṃgavaiḥ || 1 ||",
  "S04n455:136": "anāryajuṣṭadurgandhamakīrtikarameva ca |",
  "S04n455:137": "kravyādabhojanaṃ māṃsaṃ brūhyabhakṣyaṃ mahāmune || 2 ||",
  "S04n455:138": "bhakṣyamāṇe ca ye deṣā abhakṣye tu guṇāśca ye |",
  "S04n455:139": "mahāmate nibodha tvaṃ ye doṣā māṃsabhakṣaṇe || 3 ||",
  "S04n455:140": "svājanyādvyabhicārācca śukraśoṇitasaṃbhavāt |",
  "S04n455:141": "udvejanīyaṃ bhūtānāṃ yogī māṃsaṃ vivarjayet || 4 ||",
  "S04n455:142": "māṃsāni ca palāṇḍūṃśca madyāni vividhāni ca |",
  "S04n455:143": "gṛñjanaṃ laśunaṃ caiva yogī nityaṃ vivarjayet || 5 ||",
  "S04n455:144": "mrakṣaṇaṃ varjayettailaṃ śalyaviddheṣu na svapet |",
  "S04n455:145": "chidrācchidreṣu sattvānāṃ yacca sthānaṃ mahadbhayam || 6 ||",
  "S04n455:146": "āhārājjāyate darpaḥ saṃkalpo darpasaṃbhavaḥ |",
  "S04n455:147": "saṃkalpajanito rājastasmādapi na bhakṣayet || 7 ||",
  "S04n455:148": "saṃkalpājjāyate rāgaścittaṃ rāgeṇa muhyate |",
  "S04n455:149": "mūḍhasya saṃgatirbhavati jāyate na ca mucyate || 8 ||",
  "S04n455:150": "lābhārthaṃ hanyate sattvo māṃsārthaṃ dīyate dhanam |",
  "S04n455:151": "ubhau tau pāpakarmāṇau pacyete rauravādiṣu || 9 ||",
  "S04n455:152": "yo'tikramya munervākyaṃ māṃsaṃ bhakṣati durmatiḥ |",
  "S04n455:153": "lokadvayavināśārthaṃ dīkṣitaḥ śākyaśāsane || 10 ||",
  "S04n455:154": "te yānti paramaṃ ghoraṃ narakaṃ pāpakarmiṇaḥ |",
  "S04n455:155": "rauravādiṣu raudreṣu pacyante māṃsakhādakāḥ || 11 ||",
  "S04n455:156": "trikoṭiśuddhamāṃsaṃ vai akalpitamayācitam |",
  "S04n455:157": "acoditaṃ ca naivāsti tasmānmāṃsaṃ na bhakṣayet || 12 ||",
  "S04n455:158": "māṃsaṃ na bhakṣayedyogī mayā buddhaiśca garhitam |",
  "S04n455:159": "anyonyabhakṣaṇāḥ sattvāḥ kravyādakulasaṃbhavāḥ || 13 ||",
  "S04n455:160": "durgandhiḥ kutsanīyaśca unmattaścāpi jāyate |",
  "S04n455:161": "caṇḍālapukkasakule ḍombeṣu ca punaḥ punaḥ || 14 ||",
  "S04n455:162": "ḍākinījātiyonyāśca māṃsāde jāyate kule |",
  "S04n455:163": "rākṣasīmārjārayonau ca jāyate'sau naro'dhamaḥ || 15 ||",
  "S04n455:164": "hastikakṣye mahāmedhe nirvāṇāṅgulimālike |",
  "S04n455:165": "laṅkāvatārasūtre ca mayā māṃsaṃ vivarjitam || 16 ||",
  "S04n455:166": "buddhaiśca bodhisattvaiśca śrāvakaiśca vigarhitam |",
  "S04n455:167": "khādate yadi nairlajjyādunmatto jāyate sadā || 17 ||",
  "S04n455:168": "brāhmaṇeṣu ca jāyeta atha vā yogināṃ kule |",
  "S04n455:169": "prajñāvān dhanavāṃścaiva māṃsādyānāṃ vivarjanāt || 18 ||",
  "S04n455:170": "dṛṣṭaśrutaviśaṅkābhiḥ sarvaṃ māṃsaṃ vivarjayet |",
  "S04n455:171": "tārkikā nāvabudhyante kravyādakulasaṃbhavāḥ || 19 ||",
  "S04n455:172": "yathaiva rāgo mokṣasya antarāyakaro bhavet |",
  "S04n455:173": "tathaiva māṃsamadyādyā antarāyakaro bhavet || 20 ||",
  "S04n455:174": "vakṣyantyanāgate kāle māṃsādā mohavādinaḥ |",
  "S04n455:175": "kalpikaṃ niravadyaṃ ca māṃsaṃ buddhānuvarṇitam || 21 ||",
  "S04n455:176": "bhaiṣajyaṃ māṃsamāhāraṃ putramāṃsopamaṃ punaḥ |",
  "S04n455:177": "mātrayā pratikūlaṃ ca yogī piṇḍaṃ samācaret || 22 ||",
  "S04n455:178": "maitrīvihāriṇāṃ nityaṃ sarvathāṃ garhitaṃ mayā |",
  "S04n455:179": "siṃhavyāghravṛkādyaiśca saha ekatra saṃbhavet || 23 ||",
  "S04n455:180": "tasmānna bhakṣayenmāṃsamudvejanakaraṃ nṛṇām |",
  "S04n455:181": "mokṣadharmaviruddhatvādāryāṇāmeṣa vai dhvajaḥ || 24 ||",
  "S04n455:182": "iti laṅkāvatārātsarvabuddhapravacanahṛdayānmāṃsabhakṣaṇaparivarto'ṣṭamaḥ ||"
}