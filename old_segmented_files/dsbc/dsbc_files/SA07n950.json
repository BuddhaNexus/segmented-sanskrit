{
  "SA07n950:0": "caturthaḥ sargaḥ",
  "SA07n950:1": "siddhārthavivāhaprastāvaḥ",
  "SA07n950:2": "atho kumārasya kulodvahasya karagrahaṃ kārayituṃ narendraḥ |",
  "SA07n950:3": "kā sā'sya yogyā bhuvi kanyaketi cintayāmāsa sametabandhuḥ ||1 ||",
  "SA07n950:4": "tatrāntare koliyabhūmipālaḥ kumārikāṃ me kularatnadīpām |",
  "SA07n950:5": "dāsyāmi sūnostava sarvatheti sandeśapatraṃ visasarja tasmai ||2 ||",
  "SA07n950:6": "ākarṇya sandeśamukhādudantamatīva santuṣṭamanāḥ kṣitīśaḥ |",
  "SA07n950:7": "tathaiva sajjīkriyatāṃ tvayeti sandeśamasmai prajighāya bhūyaḥ ||3 ||",
  "SA07n950:8": "tatheti so'pi pratigṛhya tasmai sandeśapatraṃ samudīrṇaharṣaḥ |",
  "SA07n950:9": "pracakrame kārayituṃ kumāryā vivāhadīkṣotsavamatyudāram ||4 ||",
  "SA07n950:10": "āropitābhraṅkaṣaketumālamābaddhakauśeyavitānaśobham |",
  "SA07n950:11": "abhyucchritendrāyudhatoraṇāṅkamabhyantarasthāpitapūrṇakumbham ||5 ||",
  "SA07n950:12": "āstīrṇamuktāsikatābhirāmamākīrṇanānākusumaupahāram |",
  "SA07n950:13": "ārabdhavaivāhikasaṃvidhānamantaḥpuraṃ bhūmipaterbabhūva ||6 ||",
  "SA07n950:14": "abhyaktagātrīmadhivāsitena tailena gandhāmalakopaliptām |",
  "SA07n950:15": "varāṅganāstā maṇikumbhamuktairambhodharaiḥ sādaramabhyaṣiñcan ||7 ||",
  "SA07n950:16": "snānāvasāne naradevakanyā pāthobharārdraṃ parimucya vāsaḥ |",
  "SA07n950:17": "samādade cārutaraṃ dukūlaṃ candrātapaṃ śāradikeva rātriḥ ||8 ||",
  "SA07n950:18": "tataḥ prakīrṇābhinavaprasūne catuṣkamadhye viniveśya sakhyaḥ |",
  "SA07n950:19": "nānāvidhairābharaṇairnarendrakanyāmalañcakruratipravīṇāḥ ||9 ||",
  "SA07n950:20": "antaḥsamāveśitaphullamallīdhammillabandhastaralekṣaṇāyāḥ |",
  "SA07n950:21": "tatāna tārāgaṇaśāritasya gāḍhāndhakārastabakasya kāntim ||10 ||",
  "SA07n950:22": "ākuñcitāgrairalakaiḥ praśastaistasyā mukhāmbhoruhamābabhāse |",
  "SA07n950:23": "tadīyasaurabhyasamṛddhilobhādālīyamānairiva cañcarīkaiḥ ||11 ||",
  "SA07n950:24": "sindūraklṛpta kṣitipālaputryā vivāhadīkṣātilako vireje |",
  "SA07n950:25": "prāptādhipatyasya manobhavasya pratāpabākārka ivojjihānaḥ ||12 ||",
  "SA07n950:26": "karṇāvasaktāḥ kamalekṣaṇāyā yavāṅkurāḥ sātiśayaṃ virejuḥ |",
  "SA07n950:27": "trilokajiṣṇoḥ kusumāyudhasya kīrttiprarohā iva jṛmbhamāṇāḥ ||13 ||",
  "SA07n950:28": "kastūrikākalpitapatralekhastasyāḥ kapolaḥ śaśimaṇḍalaśrīḥ |",
  "SA07n950:29": "ākramya tasthau mukurasya śobhāmambhodavātairmalinodarasya ||14 ||",
  "SA07n950:30": "vinyastakālāñjanadarśanīyaṃ vilocanaṃ mīnavilocanāyāḥ |",
  "SA07n950:31": "atyugrahālāhalapaṅkadigdhāmanaṅgabāṇaśriyamanvayāsīt ||15 ||",
  "SA07n950:32": "ananyasādhāraṇapāṭalimnastasyā manojñasya radacchadasya |",
  "SA07n950:33": "ākalpitā yāvakapaṅkabhatirabhūtapūrvāṃ na cakāra śobhām ||16 ||",
  "SA07n950:34": "alaṃkṛtaṃ mauktikakuṇḍalābhyāmambhoruhākṣyā mukhāmārdrahāsam |",
  "SA07n950:35": "pārśvadvayāvasthitapuṇḍarīkakośaṃ śaratkokanadaṃ jigāya ||17 ||",
  "SA07n950:36": "āmuktamuktāsaradarśanīyamābibhratī kaṇṭhamatīva reje |",
  "SA07n950:37": "niṣṭhyūtamuktānikarābhirāmaśaṅkhojjvalā sāgaravīcikeva ||18 ||",
  "SA07n950:38": "tasyā vapuścandanapaṅkaliptamāmodikālāgarubhakticitram |",
  "SA07n950:39": "kalindajākarburitāntarāyāḥ śobhāmapuṣyat suraśaivalinyāḥ ||19 ||",
  "SA07n950:40": "payodharadvandvamaninditāṅgyāḥ parisphurannistalatāarahāram |",
  "SA07n950:41": "ākīrṇatārānikarābhirāmāmastādriśṛṅgaśriyamanvagacchat ||20 ||",
  "SA07n950:42": "balitrayālaṃkṛtamadhyadeśā tanvī vilolastanabhārahārā |",
  "SA07n950:43": "taraṅgitā śīkarajālitāṅgacakrāhvayā śaivalinīva reje ||21 ||",
  "SA07n950:44": "māṇikyakāñcīvalayānuviddhaśroṇībharā kṣoṇipatestanūjā |",
  "SA07n950:45": "vasundharā vāridhiratnagarbhavelāsamāliṅgitasaikataiva ||22 ||",
  "SA07n950:46": "rarāja tasyā navaromarājirārohatastuṅgapayodharādrim |",
  "SA07n950:47": "śṛṅgārayoneravalambanārthamālambitendīvaramālikeva ||23 ||",
  "SA07n950:48": "anarghacāmīkarakalpitābhiralaṃkriyābhiḥ sutanuścakāśe |",
  "SA07n950:49": "samujjvalā nūtanamañjarībhiḥ sañcāriṇī campakavallarīva ||24 ||",
  "SA07n950:50": "alaktakāsaṅgavivṛddharāgamaṃghriddhayaṃ komalamāyatākṣyāḥ |",
  "SA07n950:51": "navātapasparśaviśeṣadṛśyāṃ nālīkaśobhāṃ namayāñcakāra ||25 ||",
  "SA07n950:52": "ākalpasaundaryadidṛkṣayeyamābibhratī sphāṭikamātmadarśam |",
  "SA07n950:53": "vididyute pūrṇaśaśāṅkavimbasamparkiṇī śātamakhī diśeva ||26 ||",
  "SA07n950:54": "anantaraṃ bandhuragātrayaṣṭeḥ purodhasaḥ pūrṇamanorathāyāḥ |",
  "SA07n950:55": "na kevalaṃ kautukamābabandhuḥ karāmbuje kiñca hadambuje'pi ||27 ||",
  "SA07n950:56": "evaṃ samāpayya kumārikāyā vaivāhikaṃ maṇḍanasaṃvidhānam |",
  "SA07n950:57": "kutūhalī kauliyabhūmipālastasthau varasyāgamamīkṣamāṇaḥ ||28 ||",
  "SA07n950:58": "atha svaveśmanyadhirājasūnuḥ snātānulipto navadhautavāsāḥ |",
  "SA07n950:59": "ullāsikāṃ lokavilocanānāmudvāhabhūṣāmurarīcakāra ||29 ||",
  "SA07n950:60": "suvarṇasūtragrathitāntareṇa kṣaumottarīyeṇa sa rājasūnuḥ |",
  "SA07n950:61": "vidyutpinaddhena śaradghanena viyattalābhoga iva vyarājat ||30 ||",
  "SA07n950:62": "viśālavakṣaḥsthalalambitena muktākalāpena babhau kumāraḥ |",
  "SA07n950:63": "virājamānena taṭopakaṇṭhaṃ chāyāpatheneva suvarṇaśailaḥ ||31 ||",
  "SA07n950:64": "prasannagambhīravapuḥ kumāraḥ pravālamuktāmayakuṇḍalābhyām |",
  "SA07n950:65": "caṇḍāṃśutārādhipamaṇḍalābhyāmalaṃkṛto merurivāluloke ||32 ||",
  "SA07n950:66": "varaścakāśe haricandanārdro bālātapātāmra ivodayādriḥ |",
  "SA07n950:67": "dhātucchaṭāvicchuritaḥ karīva sandhyāmahaḥsāndra ivāmṛtāṃśuḥ ||33 ||",
  "SA07n950:68": "ādarśabimbe pratimāśarīramāmuktaratnābharaṇasya yūnaḥ |",
  "SA07n950:69": "vaikartanaṃ maṇḍalamāsthitasya puṃsaḥ purāṇasya pupoṣa lakṣmīm ||34 ||",
  "SA07n950:70": "alaṃkriyā'jāyata dehakāntirnaisargikī tasya narendrasūnoḥ |",
  "SA07n950:71": "eīśvaryacihnāni paraṃ babhūvuranyāni māṇikyavibhūṣaṇāni ||35 ||",
  "SA07n950:72": "ukṣiptamuktātapavāraṇaśrīruddhūtabālavyajanopacāraḥ |",
  "SA07n950:73": "āruhya vaivāhikamaupavāhyaṃ jagāma sanbandhigṛhaṃ kumāraḥ ||36 ||",
  "SA07n950:74": "tamāgataṃ śākyakulapradīpaṃ kṣoṇīpatiḥ koliyacakravarttī |",
  "SA07n950:75": "svayaṃ padābhyāmabhigamya dūraṃ vaivāhikaṃ maṇḍapamānināya ||37 ||",
  "SA07n950:76": "dadarśa dhīraḥ kṣitipālaputrīṃ tatra sthitāṃ tārakarājavaktrām |",
  "SA07n950:77": "līlāravindena karasthitena payodhikanyāmiva bhāsamānām ||38 ||",
  "SA07n950:78": "sotkaṇṭhamālokayataḥ kumārīṃ sudhāṃśuśobhāparibhāvukāṅgīm |",
  "SA07n950:79": "atītya velāmadhirājasūnorānandasindhuḥ prasasāra dūram ||39 ||",
  "SA07n950:80": "yat kāryate tatra pativratābhiḥ kṛtvā tadetat sakalaṃ kumāraḥ |",
  "SA07n950:81": "tayā samaṃ tāmarasāyatākṣyā jatāma vaitānikavedimadhyam ||40 ||",
  "SA07n950:82": "udarciṣastasya hutāśanasya havirbhiruccairjvalataḥ purastāt |",
  "SA07n950:83": "kriyākalāpe kṛtadhīḥ purodhāḥ saṃyojayāmāsa vadhūkumārau ||41 ||",
  "SA07n950:84": "āsīt kumāraḥ pulakaprarohairudañcitaiḥ kañcukitāṅgayaṣṭiḥ |",
  "SA07n950:85": "vaikakṣamālyacyutakesarāstadguptyai babhūvurguṇaratnarāśeḥ ||42 ||",
  "SA07n950:86": "āvirbhavadbhiḥ śramavārileśairārdrāṅguliḥ koliyakanyakā''sīt |",
  "SA07n950:87": "vivāhadhārājalaśīkarāstadvyājībabhūvurvipulekṣaṇāyāḥ ||43 ||",
  "SA07n950:88": "ālokalobhādabhivartamānā nivartamānāstrapayā ca śaśvat |",
  "SA07n950:89": "tayorapāṅgaprasarāstadānīṃ ḍolāvihāraśriyamanvabhūvan ||44 ||",
  "SA07n950:90": "abhyastayā saṃvaraṇāmbuśerāvartacakrabhramalīlayeva |",
  "SA07n950:91": "varaḥ samaṃ vāmadṛśā kṛśānoḥ pradakṣiṇāprakramamanvatiṣṭhat ||45 ||",
  "SA07n950:92": "kanyākumārau kamanīyarūpāvālokya homāgniradṛṣṭapūrvau |",
  "SA07n950:93": "pradakṣiṇārciḥsphuraṇacchalena ślāghāśiraḥkampamivācacāra ||46 ||",
  "SA07n950:94": "guruprayuktā kulapālikā sā lājopahāra visasarja vahnau |",
  "SA07n950:95": "marudvidhūtā latikeva puṣpaṃ cūtadrame syūtanavapravāle ||47 ||",
  "SA07n950:96": "samudgatā dhūmatatiḥ kṛśānoḥ samīpalagnā mukhasārasasya |",
  "SA07n950:97": "amlānanīlāyatanālabhaṅgīma ṅgīcakārāmbujalocanāyāḥ ||48 ||",
  "SA07n950:98": "tasmādudīrṇā navadhūmarājistasyā mukhe tadgrahaṇaprasanne |",
  "SA07n950:99": "kṣaṇaṃ samālakṣyata sañcarantī saroruhe ṣaṭpadamālikeva ||49 ||",
  "SA07n950:100": "vaktrāravindaṃ paritaḥ prakīrṇā vāmabhruvo maṅgaladhūmarājiḥ |",
  "SA07n950:101": "anyāmṛtāṃśubhramataḥ prayātāmadhatta sākṣāt pariveṣalakṣmīm ||50 ||",
  "SA07n950:102": "vaktrāmbujaṃ vāmadṛśaḥ parītā vaivāhikī maṅgaladhūmapaṃktiḥ |",
  "SA07n950:103": "babhāra nīlāṃśukanirmitasya muhūrtavaktrāvaraṇasya śobhām ||51 ||",
  "SA07n950:104": "kālāñjanocchvāsavikūṇitākṣaṃ dharmodakakliṣṭakapolapatram |",
  "SA07n950:105": "vivarṇakarṇotpalamānanābjaṃ babhūva dhūmagrahaṇānmṛgākṣyāḥ ||52 ||",
  "SA07n950:106": "iti krameṇāhitapāṇipīḍastayā sahaiva śvasurau kumāraḥ |",
  "SA07n950:107": "nanāma tāvapyanumodamānāvāśīrbhiretāvanuvardhayetām ||53 ||",
  "SA07n950:108": "anyāśca sarvānapi bandhuvargān sambhāvya jāyāsahitaḥ kumāraḥ |",
  "SA07n950:109": "nirgatya tasmānnijarājadhānīpradakṣiṇāya pravaro jagāma ||54 ||",
  "SA07n950:110": "tasmin muhūrte kapilāṅganānāṃ kumāranidhyānaparāyaṇānām |",
  "SA07n950:111": "saudheṣu saudheṣu samudbabhūvuḥ śṛṅgāraceṣṭā madanopadiṣṭāḥ ||55 ||",
  "SA07n950:112": "tathā hi kācit karapallavena kalhāramālāmavalambamānā |",
  "SA07n950:113": "svayaṃ varītuṃ kila rājadhānīsopānamārgaṃ tvarayā jagāma ||56 ||",
  "SA07n950:114": "netrasya taddarśananiścalasya mā mūdidaṃ rodha itīva matvā |",
  "SA07n950:115": "apāsya kālāñjanamāyatākṣī vātāyanaṃ satvaramāpa kācit ||57 ||",
  "SA07n950:116": "vibhūṣaṇairantarite madaṅge naisargikīṃ kāntimasau na paśyet |",
  "SA07n950:117": "itīva naipathyamakalpayantī kācit prapede sahasā gavākṣam ||58 ||",
  "SA07n950:118": "vyākośametad yadi karṇapāśe niveśayeyaṃ surabhi dvirephaḥ |",
  "SA07n950:119": "māṃ pīḍayedityavadhīrya manye karṇotpalaṃ kāpi jagāma jālam ||59 ||",
  "SA07n950:120": "tadānanālokanaharṣajātaḥ stanasya romodgama eva bhuṣā |",
  "SA07n950:121": "itīva patrāvalimutsṛjantī vātāyanābhyarṇamavāpa kācit ||60 ||",
  "SA07n950:122": "pativratāyāḥ paradarśanāya yātrā na yukteti nirundhatīva |",
  "SA07n950:123": "nitambabimbād rasanā galantī kasyāścidaghriṃ kalayāñcakāra ||61 ||",
  "SA07n950:124": "ekāvalīṃ kācidanarpayitvā kaṇṭhokaṇṭhaṃ karapaṅkajena |",
  "SA07n950:125": "samudvahantī tvaramāṇacetāstasyopahārārthamiva pratasthe ||62 ||",
  "SA07n950:126": "tābhistadudvīkṣaṇatatparābhirnirantarāḥ saudhatalapradeśāḥ |",
  "SA07n950:127": "jagajjigīṣormakaradhvajasya senāniveśapratimā babhūvuḥ ||63 ||",
  "SA07n950:128": "vīthīṣu vīthīṣu vilāsinīnāṃ tasminnipetustaralāḥ kaṭākṣāḥ |",
  "SA07n950:129": "prāsādajālāntaritāṅgayaṣṭeḥ prasūnaketoriva puṣpabāṇāḥ ||64 ||",
  "SA07n950:130": "tamāyatākṣyaḥ spṛhaṇīiyamaṅgādaṅgāntaraṃ gantumaśaknuvānaiḥ |",
  "SA07n950:131": "ākarṇapūraprasṛtairapāṅgairālokayāmāsuratṛptibhājaḥ ||65 ||",
  "SA07n950:132": "tāsāṃ kumāraḥ śatapatramitrairvilocanairvismayanirnimeṣaiḥ |",
  "SA07n950:133": "aṅgeṣu sarvatra niṣiktabimbaiḥ sākṣāt sahasrākṣa ivābabhāse ||66 ||",
  "SA07n950:134": "yatraiva yatraiva kumāragātre vyāpāritaṃ locanamaṅganābhiḥ |",
  "SA07n950:135": "tatraiva tatraiva babhūva kāntiniryāsaniḥsyūtamivānuṣaktam ||67 ||",
  "SA07n950:136": "tāsāṃ kumārākṛtirāturāṇāmaspandavisphāritalocanānām |",
  "SA07n950:137": "vinetukāmeva manobhavārtiṃ pratyekamantarhṛdayaṃ viveśa ||68 ||",
  "SA07n950:138": "kācit tadā kaṇṭakitāṅgayaṣṭistadānanāmbhoruhanirviśeṣam |",
  "SA07n950:139": "ājighradānandanimīlitākṣī karasthitaṃ vibhramapuṇḍarīkam ||69 ||",
  "SA07n950:140": "kācit tadākarṣaṇasiddhamantraṃ kāmopadiṣṭaṃ kila japtukāmā |",
  "SA07n950:141": "kareṇa mandaṃ bhramayāñcakāra muktākṣamālāmiva hārayaṣṭim ||70 ||",
  "SA07n950:142": "śukāvacañcūpuṭapāṭalena nakhena kācid vilolekha navyam |",
  "SA07n950:143": "pāṇisthitaṃ ketakagarbhapatramanaṅgasandeśamivāsya kartum ||71 ||",
  "SA07n950:144": "ālekhyalīlāphalakaṃ satūlimekaṃ dadhānā karapallavena |",
  "SA07n950:145": "ātmānamālikhya varāya tasmai dātuṃ samudyogavatīva tasthau ||72 ||",
  "SA07n950:146": "cetobhuvaḥ puṣpaśilīmukhānāṃ parāgavarṣaiḥ patatāmajasram |",
  "SA07n950:147": "kasyāścidāsīt kaluṣīkṛteva dṛṣṭiḥ samudyadbahulāśrupūrā ||73 ||",
  "SA07n950:148": "udbhinnaromodgamalobhanīyā rarāja kasyāścana gaṇḍapāliḥ |",
  "SA07n950:149": "dhṛtāṅkurā cittagrahapraveśe manobhuvo maṅgalapālikeva ||74 ||",
  "SA07n950:150": "ākarṇamākṛṣṭaśarāsanasya kāmasya kādambakadambakānām |",
  "SA07n950:151": "pakṣīnileneva vidhūyamānā kāciccakampe skhaladuttarīyā ||75 ||",
  "SA07n950:152": "dharmodabinduprakarairudīrṇaiḥ karambitā kācana rājate sma |",
  "SA07n950:153": "kodaṇḍavallīva dṛḍhāvakṛṣṭā niṣṭhyūtamuktāṅkuritā smarasya ||76 ||",
  "SA07n950:154": "manaḥ pratolīṃ viśataḥ prakīrṇairmanobhuvaḥ pādaparāgajālaiḥ |",
  "SA07n950:155": "kācid dṛśaṃ karburavigraheva vivarṇabhāvaṃ pratipadyate sma ||77 ||",
  "SA07n950:156": "kumāramenaṃ kulaśailadhuryaṃ bharttāramāptuṃ paramābhirūpyam |",
  "SA07n950:157": "bimbādhareyaṃ jananāntareṣu kiṃ vā'karot puṇyamagaṇyarūpam ||78 ||",
  "SA07n950:158": "sudhānidhānaṃ tuhināṃśubimbaṃ lakṣmīvimānāni ca paṅkajāni |",
  "SA07n950:159": "ātanvatā pūrvamamuṣya vaktranirmāṇayogyeva kṛtā vidhātrā ||79 ||",
  "SA07n950:160": "nirmāṇakāle bhuvanatrayasya sambhṛtya sambhṛtya samarpitena |",
  "SA07n950:161": "saundaryasāreṇa sarojajanmā prāyeṇa cakre yuvarājamenam ||80 ||",
  "SA07n950:162": "yuvānamenaṃ yugadīrghabāhuṃ draṣṭuṃ trilokaspṛhaṇīyaśobham |",
  "SA07n950:163": "asmākamakṣṇāmayutaṃ viriñcistrilokavedī na cakāra kasmāt ||81 ||",
  "SA07n950:164": "amuṣya vaktrāmṛtabhānubimbasambhūtasaundaryasudhopayogāt |",
  "SA07n950:165": "āpadyate dṛṣṭiyugaṃ na keṣāmatraiva janmanyanimeṣabhāvam ||82 ||",
  "SA07n950:166": "ityādimāsāṃ giramatyudārāmākarṇayan karṇasukhāyamānām |",
  "SA07n950:167": "pradakṣiṇīkṛtya purīṃ kumāraḥ prāvikṣadantarbhavanaṃ nṛpasya ||83 ||",
  "SA07n950:168": "praviśya dūrāvanatena mūrdhnā baddhapraṇāmāñjalikuḍmalena |",
  "SA07n950:169": "tayā sametaḥ śakavaṃśadīpaḥ priyottaraṅgaṃ pitaraṃ vavande ||84 ||",
  "SA07n950:170": "utthāpya dūrānatamūḍhabhāryamudañcitābhyāṃ bhujapañjarābhyām |",
  "SA07n950:171": "romodgamādhyāsitagātrayayaṣṭirurvīpatiḥ sādaramāliliṅga ||85 ||",
  "SA07n950:172": "anantaraṃ kāñcanapātrāsaṃsthaiḥ karpūradīpaiḥ parivāranāryaḥ |",
  "SA07n950:173": "amuṣya bhadrāsanamāsthitasya nīrājanaṃ maṅgalamanvatiṣṭhan ||83 ||",
  "SA07n950:174": "iti vihitavivāhaṃ viśvaviśrāntakīrtti",
  "SA07n950:175": "trijagadavanadīkṣābaddhakakṣaṃ kumāram |",
  "SA07n950:176": "narapatiravalokya prīyamāṇaḥ sa mene",
  "SA07n950:177": "nijakulamatituṅgaṃ nihanutārātigarvam ||87 ||",
  "SA07n950:178": "iti buddhaghoṣaviracite padyacūḍāmaṇināmni mahākāvye caturthaḥ sargaḥ ||"
}