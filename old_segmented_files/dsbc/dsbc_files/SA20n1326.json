{
  "SA20n1326:0": "vihārapaṭalam",
  "SA20n1326:1": "uddānam |",
  "SA20n1326:2": "gotraṃ tathā'dhimuktiśca pramudito'dhiśīlamadhicitam |",
  "SA20n1326:3": "trayaḥ prajñā dve animittesābhogaśca anābhogaśca |",
  "SA20n1326:4": "pratisaṃvidaśca paramaśca syāttathāgatottamo vihāraḥ ||",
  "SA20n1326:5": "evaṃ gotrasaṃpadamupādāya yathoktāyāṃ bodhisattvaśikṣāyāṃ śikṣamāṇānāṃ yathokteṣu ca bodhisattvaliṅgeṣu saṃdṛśyamānānāṃ bodhisattvapakṣyaprayogeṣu ca samyak prayuktānāṃ bodhisattvādhyāśayāñca yathoktāṃ viśodhayatāṃ bodhisattvānāṃ samāsato dvādaśabodhisattvavihārā bhavanti |",
  "SA20n1326:6": "yairbodhisattvavihāraiḥ sarvā bodhisattvacaryā saṃgṛhītā veditavyāḥ |",
  "SA20n1326:7": "trayodaśaśca tathāgato vihāro yo'sya bhavatyabhisaṃbodherniruttaro vihāraḥ |",
  "SA20n1326:8": "tatra dvādaśabodhisattvavihārāḥ katame |",
  "SA20n1326:9": "[gotravihāraḥ | ]",
  "SA20n1326:10": " adhimukticaryāvihāraḥ |",
  "SA20n1326:11": "pramuditavihāraḥ |",
  "SA20n1326:12": "adhiśīlavihāraḥ |",
  "SA20n1326:13": "adhicittavihāraḥ |",
  "SA20n1326:14": "adhiprajñavihārāstrayaḥ |",
  "SA20n1326:15": "bodhipakṣyapratisaṃyuktaḥ |",
  "SA20n1326:16": "satyapratisaṃyuktaḥ |",
  "SA20n1326:17": "pratītyasamutpādapravṛttinivṛttipratisaṃyuktaśca |",
  "SA20n1326:18": "iti yena [ca] bodhisattvastattvaṃ paśyati yañca tattvaṃ paśyati tasya ca tattvasyājñānād yathā pravṛttirduḥkhasya jñānācca punarapravṛttirduḥkhasya bhavati sattvānām |",
  "SA20n1326:19": "tadetadbodhisattvasya tribhirmukhaiḥ prajñayā vyavacārayataḥ trayoradhiprajñavihārā bhavanti |",
  "SA20n1326:20": "sābhisaṃskāraḥsābhāgo niśchidramārgavāhano nirnimitto vihāraḥ |",
  "SA20n1326:21": "anabhisaṃskāro'nābhogamārgavāhano nirnimitta eva vihāraḥ |",
  "SA20n1326:22": "[pratisaṃvidvihāraḥ] paramaśca pariniṣpanno bodhisattvavihāraḥ |",
  "SA20n1326:23": "ime te dvādaśa [vidhā] bodhisattvānāṃ bodhisattvavihārāḥ |",
  "SA20n1326:24": "yairvihāraireṣāṃ sarvavihārasaṃgrahaḥ sarvabodhisattvacaryāsaṃgraho bhavati |",
  "SA20n1326:25": "tāthāgataḥ punarvihāro yaḥ sarvabodhisattvavihārasamatikrāntasyābhisaṃbuddhabodhervihāraḥ tatra tathāgatasya paścimasya vihārasya pratiṣṭhāyogasthāne paścime sākalyena nirdeśo bhaviṣyati |",
  "SA20n1326:26": "dvādaśānāṃ punarbodhisattvavihārāṇāṃ yathā vyavasthānaṃ bhavati tathā nirdekṣāmi |",
  "SA20n1326:27": "katamaśca bodhisattvasya gotravihāraḥ |",
  "SA20n1326:28": "kathaṃ ca bodhisattvo gotrastho viharati |",
  "SA20n1326:29": "iha bodhisattvo gotravihārī prakṛtibhadrasantānatayā prakṛtyā bodhisattvaguṇairbodhisattvārhaiḥ kuśalairdharmaiḥ samanvāgato bhavati |",
  "SA20n1326:30": "tatsamudācāre saṃdṛśyate |",
  "SA20n1326:31": "prakṛtibhadratayaiva na haṭhayogena tasmin kuśale pravarttate |",
  "SA20n1326:32": "api tu pratisaṃkhyānataḥ sāvagrahaḥ sambhṛto bhavati |",
  "SA20n1326:33": "sarveṣāṃ ca buddhadharmāṇāṃ gotravihārī bodhisattvo bījadharo bhavati |",
  "SA20n1326:34": "sarvabuddhadharmāṇāmasya [sarva] bījānyātmabhāvagatānyāśrayagatāni vidyante |",
  "SA20n1326:35": "audārikamalavigataśca bodhisattvo gotravihārī bhavati |",
  "SA20n1326:36": "abhavyaḥ sa tadrūpaṃ [saṃ] kleśaparyavasthānaṃ sammukhīkartum |",
  "SA20n1326:37": "yena paryavasthānena paryavasthitaḥ anyatamadānantaryakarma samudācaret |",
  "SA20n1326:38": "kuśalamūlāni vā samucchindyāt |",
  "SA20n1326:39": "yaśca vidhirgotrasthasya gotrapaṭale nirdiṣṭaḥ |",
  "SA20n1326:40": "sa gotravihāriṇo bodhisattvasya vistareṇa veditavyaḥ |",
  "SA20n1326:41": "[iti] ayamucyate bodhisattvasya gotravihāraḥ |",
  "SA20n1326:42": "tatra katamo bodhisattvasyādhimukticaryāvihāraḥ |",
  "SA20n1326:43": "iha bodhisattvasya prathamaṃ cittotpādamupādāya aśuddhādhyāśayasya yā kācidbodhisattvacaryā ayamasyādhimukticaryāvihāra ityucyate |",
  "SA20n1326:44": "tatra gotravihārī bodhisattvastadanyeṣāṃ [sarveṣāṃ] bodhisattvavihārāṇāmekādaśānāṃ tāthāgatasya ca vihārasya hetumātre vartate hetu parigraheṇa |",
  "SA20n1326:45": "no tu tena kaścitu tadanyo bodhisattvavihāra ārabdho bhavati na pratilabdho na viśodhitaḥ |",
  "SA20n1326:46": "kutaḥ punastathāgatavihāraḥ |",
  "SA20n1326:47": "adhimukticaryāvihāriṇā punarbodhisattvena sarve bodhisattvavihārāstāthāgataśca vihāra ārabdhā bhavanti no tu pratilabdhā na viśodhitāḥ |",
  "SA20n1326:48": "sa eva tvadhimukticaryāvihāraḥ pratilabdho bhavati |",
  "SA20n1326:49": "tasyaiva cāyaṃ viśuddhaye pratipannaḥ |",
  "SA20n1326:50": "adhimukticaryāvihāre pariśuddhe pramuditavihāraṃ pūrvārabdhameva pratilabhate |",
  "SA20n1326:51": "tasyaiva ca viśuddhaye pratipanno bhavati |",
  "SA20n1326:52": "pramudita vihāre pariśuddhe'dhiśīlavihāraṃ pūrvārabdhameva pratilabhate |",
  "SA20n1326:53": "tasyaiva ca viśuddhaye pratipanno bhavati |",
  "SA20n1326:54": "evaṃ vistareṇa yāvatparamaḥ paraniṣpanno bodhisattvavihāro veditavyaḥ |",
  "SA20n1326:55": "parame pariniṣpanne bodhisattvavihāre pariśuddhe'nantaraṃ pūrvārabdhasya tātathāgatasya vihārasya sakṛtpratilambho viśuddhiśca veditavyā |",
  "SA20n1326:56": "idaṃ tāthāgatavihāre bodhisattvavihārebhyo viśeṣaṇaṃ veditavyam |",
  "SA20n1326:57": "tatra katamo bodhisattvasya pramuditavihāraḥ |",
  "SA20n1326:58": "yaḥ śuddhāśayasya bodhisattvasya vihāraḥ |",
  "SA20n1326:59": "tatra katamo bodhisattvasyādhiśīlavihāraḥ |",
  "SA20n1326:60": "yo'dhyāśayaśuddhinidānena prakṛtiśīlena saṃyuktastasya vihāraḥ |",
  "SA20n1326:61": "tatra katamo bodhisattvasyādhicittavihāraḥ |",
  "SA20n1326:62": "yo'dhiśīlavihāra viśuddhinidānailaukikadhyānasamādhisamāpattibhirvihāraḥ |",
  "SA20n1326:63": "tatra katamo bodhisattvasya bodhipakṣyapratisaṃyukto'dhiprajñavihāraḥ |",
  "SA20n1326:64": "yo laukikaṃ jñānaviśuddhisanniśrayabhūtaṃ samādhiṃ niśrṛtya satyāvabodhāya samyak smṛtyupasthānādīnāṃ saptatriṃśatāṃ bodhipakṣyāṇāṃ dharmāṇāṃ pravicayavihāraḥ |",
  "SA20n1326:65": "tatra katamo bodhisattvasya satyapratisaṃyukto'dhiprajñavihāraḥ |",
  "SA20n1326:66": "yo bodhipakṣyapravicayaṃ niśritya yathāvatsatyāvabodhavihāraḥ |",
  "SA20n1326:67": "tatra katamo bodhisattvasya pratītyasamutpādapravṛttinivṛttipratisaṃyukto'dhiprajñavihāraḥ |",
  "SA20n1326:68": "yastameva satyāvabodha[madhi] patiṃ kṛtvā tadajñānāt sahetukaduḥkhapravṛti |",
  "SA20n1326:69": "pravicayaprabhāvitastajjñānācca sahetukaduḥkhanirodhapravicayaprabhāvito vihāraḥ |",
  "SA20n1326:70": "tatra katamo bodhisattvānāṃ sābhisaṃskāraḥ sābhogo nirnimitto vihāraḥ |",
  "SA20n1326:71": "yastameva trividhamapyadhiprajñavihāramadhipatiṃ kṛtvā'bhisaṃskāreṇābhogena niśchidranirantaraḥ sarvadharmeṣu tathatā-nirvikalpaprajñābhāvanā sahagato vihāraḥ |",
  "SA20n1326:72": "tatra katamo bodhisattvānāṃ anabhisaṃskāro'nābhogo nirnimitto vihāraḥ |",
  "SA20n1326:73": "yastasyaiva pūrvakasya nirnimittasya vihārasya bhāvanā-bāhulyāt svarasenaiva niśchidranirantara- vāhirmārgānugato vihāraḥ |",
  "SA20n1326:74": "tatra katamo bodhisattvānāṃ pravisaṃvidvihāraḥ |",
  "SA20n1326:75": "yastameva supariśuddhaṃ niścalaṃ prajñāsamādhiṃ niśritya mahāmativaipulyamanuprāptasya pareṣāṃ dharmasamākhyānānuttaryamārabhya dharmāṇāṃ paryāyārtha-nirvacanaprabhedapravicayavihāraḥ |",
  "SA20n1326:76": "tatra katamo bodhisattvasya paramo vihāraḥ |",
  "SA20n1326:77": "yatra sthito bodhisattvo bodhisattvamārganiṣṭhāgato'nuttarāyāṃ samyaksaṃbodhau mahādharmābhiṣekaprāpta ekajātipratibaddho vā bhavati caramabhaviko vā |",
  "SA20n1326:78": "yasya vihārasyānantaraṃ saṃhitamevānuttarāṃ samyaksaṃbodhimabhisaṃbudhya sarvabuddhakāryaṃ karoti |",
  "SA20n1326:79": "tatrādhimukticaryāvihāre [bodhisattvo] bodhisattvabhāvanāyāṃ parīttakārī bhavati cchidrakārī aniyatakārī punarlābhaparihāṇitaḥ |",
  "SA20n1326:80": "pramuditavihāre bodhisattvastasyāmeva bodhisattvabhāvanāyāṃ vipulakārī bhavatyacchidrakārī niyatakārī yathāpratilabdhāparihāṇitaḥ |",
  "SA20n1326:81": "yathā pramuditavihāre evaṃ yāvat triṣvadhiprajñavihāreṣu |",
  "SA20n1326:82": "pratharma nirnimittaṃ vihāramupādāya yāvatparamādbodhisattvavihārādbodhisattvo bodhisattvabhāvanāyāṃ apramāṇakārī bhavatyacchidrakārī niyatakārī ca |",
  "SA20n1326:83": "tatrādhimukticaryāvihāre bodhisattva-nirnimittabhāvanāyāḥ samārambho veditavyaḥ |",
  "SA20n1326:84": "pramuditavihāre'ghiśīlādhicittādhiprajñavihāreṣu ca tasyā bodhisattva-nirnimittabhāvanāyāḥ pratilambho veditavyaḥ |",
  "SA20n1326:85": "prathame'nimittavihāre samudāgamo dvitīye'nimittavihāre bodhisattva-nirnimittabhāvanāyāḥ pariśuddhirveditavyā |",
  "SA20n1326:86": "pratisaṃvidvihāre parame ca vihāre tasyā eva bodhisattva-nirnimitta-bhāvanāyāḥ phalapratyanubhāvanā veditavyā |",
  "SA20n1326:87": "adhimukticaryāvihāre vartamānasya bodhisattvasya ke ākārāḥ kāni liṃgāni kāni nimittāni bhavanti |",
  "SA20n1326:88": "adhimukticaryā-vihāre vartamāno bodhisattvaḥ pratisaṃkhyānabaliko bhavati |",
  "SA20n1326:89": "bodhisattvakṛtyaprayogeṣu pratisaṃkhyāya prajñayā prayujyate |",
  "SA20n1326:90": "no tu prakṛtyā tanmayatayā |",
  "SA20n1326:91": "dṛḍhāyāḥ sthirāyāḥ avivartayā bodhisattvabhāvanāyāḥ alābhī bhavati |",
  "SA20n1326:92": "yathā bhāvanāyā evaṃ bhāvanāphalasya vividhānāṃ pratisaṃvidabhijñāvimokṣasamādhisamāpattīnām |",
  "SA20n1326:93": "pañca ca bhayānyasamatikrānto bhavati |",
  "SA20n1326:94": "ajīvikābhayamaślokabhayaṃ maraṇabhayaṃ durgatibhayaṃ pariṣadśāradyabhayaṃ ca |",
  "SA20n1326:95": "pratisaṃkhyāya ca sattvārtheṣu prayujyate na prakṛtyanukampā-prematayā |",
  "SA20n1326:96": "ekadā ca sattveṣu mithyāpi pratipadyate kāyena vācā manasā |",
  "SA20n1326:97": "ekadā viṣayeṣvapyadhyavasito bhavati |",
  "SA20n1326:98": "ekadā āgṛhīta-pariṣkāratāyāmapi saṃdṛśyate |",
  "SA20n1326:99": "śraddhāgāmī ca bhavati pareṣāṃ buddhabodhisattvānām |",
  "SA20n1326:100": "no tu pratyātmaṃ tattvajño bhavati yaduta tathāgataṃ vā ārabhya dharmaṃ vā saṃghaṃ vā tattvārthaṃ vā buddhabodhisattvaprabhāvaṃ vā hetuṃ vā phalaṃ vā prāptavyaṃ vā'rthaṃ prāptyupāyaṃ vā gocaraṃ vā |",
  "SA20n1326:101": "parīttena ca śrutamayacintāmayena jñānena samanvāgato bhavati nāpramāṇena |",
  "SA20n1326:102": "tadapi cāsyaikadā saṃpramuṣyate |",
  "SA20n1326:103": "saṃpramoṣadharmo ca bhavati |",
  "SA20n1326:104": "duḥkhayā ca dhandhābhijñayā bodhisattva-pratipadā samanvāgato bhavati |",
  "SA20n1326:105": "na ca tīvracchando bhavati mahābodhau |",
  "SA20n1326:106": "nottaptavīryo na gambhīrasusanniviṣṭaprasādaḥ |",
  "SA20n1326:107": "triṣu ca sthāneṣu muṣita-smṛtirbhavati |",
  "SA20n1326:108": "viṣayeṣu manāpāmanāpeṣu rūpaśabdagandharasaspraṣṭavyadharmeṣvekadā viparyastacittatāyāḥ |",
  "SA20n1326:109": "upapattau tatra tatrātmabhāvāntare pratyājātasya pūrvakātmabhāvavismaraṇāt |",
  "SA20n1326:110": "uddiṣṭānāmudgṛhītānāṃ dharmāṇāṃ cirakṛtacirabhāṣitasya caikadā vismaraṇāt |",
  "SA20n1326:111": "evameṣu triṣu sthāneṣu muṣitasmṛtirbhavati |",
  "SA20n1326:112": "ekadā ca medhāvī bhavati dharmāṇāmudgrahaṇadhāraṇārthapraveśasamarthaḥ |",
  "SA20n1326:113": "ekadā na tathā |",
  "SA20n1326:114": "ekadā smṛtimān bhavati |",
  "SA20n1326:115": "ekadā muṣitasmṛtijātīyaḥ |",
  "SA20n1326:116": "na ca sattvānāṃ yathāvadvinayopāyābhijño bhavati |",
  "SA20n1326:117": "nāpyātmano buddhadharmābhinirhāropāyābhijñaḥ |",
  "SA20n1326:118": "haṭhena ca pareṣāṃ dharmaṃ deśayati |",
  "SA20n1326:119": "avavādānuśāsanīṃ vā pravartayati |",
  "SA20n1326:120": "sā cāsya haṭhena pravartitā na yathābhūtamājñāya |",
  "SA20n1326:121": "ekadā ca vandhyā bhavatyekadā cāvandhyā |",
  "SA20n1326:122": "rātrikṣiptānāmiva śarāṇāṃ yadṛcchāsiddhitāmupādāya |",
  "SA20n1326:123": "ekadā ca cittamapyutpāditaṃ mahābodhādutsṛjati |",
  "SA20n1326:124": "ekadā ca bodhisattvaśīlasaṃvarasamādānān nivartate notsahate vā |",
  "SA20n1326:125": "ekadā sattvārthakriyāprayukto'pi khedamantarā kṛtvā tasmātsattvārthakriyāprayogāt pratinivartate |",
  "SA20n1326:126": "āśayataścātmanaḥ sukhakāmo bhavati pratisaṃkhyāya ca parasukhakāmaḥ |",
  "SA20n1326:127": "bodhisattvaskhaliteṣu ca parijñābahulo bhavati |",
  "SA20n1326:128": "no tu parijñāya parijñāyāśeṣa-prahāṇavān punaḥ punaḥ skhalitādhyācāratayā |",
  "SA20n1326:129": "ekadā neyaśca bhavatyasmādbodhisattvapiṭakadharmavinayāt |",
  "SA20n1326:130": "ekadā gambhīrāmudārāṃ dharmadeśanāṃ śrutvā utvrasyati |",
  "SA20n1326:131": "bhavati cāsya cetaso vikampitatvaṃ vimatiḥ sandehaśca |",
  "SA20n1326:132": "sarveṇa ca sarvaṃ mahākaruṇāsamudācāravivarjito bhavati sattveṣu |",
  "SA20n1326:133": "alpena ca hitasukhopasaṃhāreṇa sattveṣu pratyupasthito bhavati |",
  "SA20n1326:134": "na vipulena nāprameyeṇa ca sarvāsu paripūrṇāsu yathānirdiṣṭāsu bodhisattvaśikṣāsu śikṣate |",
  "SA20n1326:135": "na ca sarvaiḥ paripūrṇairyathānirdiṣṭairbodhisattvaliṅgaiḥ samanvāgato bhavati |",
  "SA20n1326:136": "na ca sarveṣu yathānirdiṣṭeṣu bodhipakṣaprayogeṣu paripūrṇeṣu saṃdṛśyate |",
  "SA20n1326:137": "dūre cānuttarāyāṃ samyaksaṃbodherātmānaṃ pratyeti |",
  "SA20n1326:138": "na ca tathā nirvāṇe'syādhyāśayaḥ sanniviṣṭo bhavati yathā saṃsārasaṃsṛtau |",
  "SA20n1326:139": "uttaptairacalaiśca kuśalairbodhipakṣyairdharmairasamanvāgato bhavati |",
  "SA20n1326:140": "itīmānyevaṃbhāgīyāni liṅgāni nimittānīme ākārā adhimukticaryāvihāre vartamānasya bodhisattvasya veditavyāḥ |",
  "SA20n1326:141": "adhimukticaryāvihāre mṛddhyāṃ kṣāntyāṃ vartamānasya bodhisattvasyaiṣāṃ yathā nirdiṣṭānāmākāraliṅga-nimittānāmadhimātratā veditavyā |",
  "SA20n1326:142": "madhyāyāṃ kṣāntau vartamānasya [madhyatā] veditavyā |",
  "SA20n1326:143": "adhimātrāyāṃ kṣāntau vartamānasya bodhisattvasyaiṣāmākāraliṅganimittānāṃ mṛdutā tanutvaṃ veditavyam |",
  "SA20n1326:144": "adhimātrāyāmeva kṣāntau vartamānasyaiṣāmākāraliṅganimittānāmaśeṣaprahāṇāmanantarañca pramuditavihārapraveśo bodhisattvasya veditavyaḥ pratilambhayogena |",
  "SA20n1326:145": "tasyāsya pramuditavihāravihāriṇa ete [sarva] dharmāḥ sarvena sarvaṃ na bhavanti ye'dhimukticaryāvihāra-vihāriṇa ākhyātāḥ |",
  "SA20n1326:146": "etadviparyayeṇa ca sarve śuklapakṣyā dharmāḥ saṃvidyante |",
  "SA20n1326:147": "yairayaṃ samanvāgato bodhisattvaḥ śuddhāśaya ityucyate |",
  "SA20n1326:148": "kiñcāpyadhimukticaryāvihāre'pi vartamānasya bodhisattvasya mṛdumadhyādhimātrayogenottarottarā śuddhiradhimokṣasyāsti |",
  "SA20n1326:149": "na tvasau adhyāśayaśuddhirityucyate |",
  "SA20n1326:150": "tat kasya hetoḥ |",
  "SA20n1326:151": "tathā hi so'dhimokṣa ebhiranekavidhairupakleśairupakliṣṭaḥ pravartate |",
  "SA20n1326:152": "pramuditavihārasthitasya tu bodhisattvasya sarveṣāmeṣāmadhimokṣopakleśānāṃ prahāṇānnirūpakleśaḥ śuddho'dhimokṣaḥ pravartate |",
  "SA20n1326:153": "tatrapramuditavihāre vartamānasya bodhisattvasya ke ākārāḥ kāni liṅgāni kāni nimittāni veditavyāni |",
  "SA20n1326:154": "iha bodhisattvo'dhimukticaryāvihārāt pramuditavihāramanupraveśana-pūrvakañca bodhisattvapraṇidhānamanuttarāyāṃ samyaksaṃbodhau asupratividdhabodhya supratividdhabodhyupāyaṃ yadbhūyasā parapratyayagāsuniścitaṃ prahāyānyadabhinavaṃ ṣaḍbhirākāraiḥ su [vi] niścitaṃ pratyātmaṃ bhāvānāmayaṃ bodhisattvapraṇidhānamutpādayati |",
  "SA20n1326:155": "sarvaṃ tadanyaśulkapraṇidhāna-samatikrāntamatulyamasādhāraṇaphalam |",
  "SA20n1326:156": "laukikaṃ ca tatsarva [loka] viṣaya-samatikrāntaṃ ca |",
  "SA20n1326:157": "sarvasattvaduḥkhaparitrāṇānugatatvāt sarvaśrāvakapratyekabuddhāsādhāraṇam |",
  "SA20n1326:158": "ekakṣaṇa [mātraṃ] samutpanne api tasmin praṇidhāne dharmaprakṛtiḥ sā tādṛśī yā'prameyaśulkadharmeṣṭaphalā bhavati bodhisattvānām |",
  "SA20n1326:159": "nirvikārañca tatpraṇidhāna [ma] kṣayam |",
  "SA20n1326:160": "nāsya pratilabdhasya kenacitparyāyeṇa parihāṇiranyathābhāvo vā upalabhyate |",
  "SA20n1326:161": "viśeṣabhāgīyañca tadaparāntakoṭīpatitam |",
  "SA20n1326:162": "mahābodhiniṣṭhaṃ tat |",
  "SA20n1326:163": "punaretatsuviniścitaṃ bodhisattvapraṇidhānaṃ cittotpāde ityucyate |",
  "SA20n1326:164": "sa punareṣa cittotpādo bodhisattvasya samāsataścaturbhirākārairveditavyaḥ |",
  "SA20n1326:165": "katamaiścaturbhiḥ |",
  "SA20n1326:166": "ādita eva tāvatkīdṛśānāṃ bodhisattvānāṃ taccittamutpadyate |",
  "SA20n1326:167": "kiñcālambyotpadyate |",
  "SA20n1326:168": "kīdṛśañca kiṃ lakṣaṇaṃ kenātmanā utpadyate |",
  "SA20n1326:169": "utpanne ca tasmiścitte ko'nuśaṃso bhavati |",
  "SA20n1326:170": "ityebhiścaturbhirākāraiḥ sa cittotpādo veditavyaḥ |",
  "SA20n1326:171": "tatrādhimukticaryāvihāriṇāṃ sarvākārasūpacitakuśalamūlānāṃ samāsataḥ samyagbodhisattvacaryāniryātānāṃ bodhisattvānāṃ taccittamutpadyate |",
  "SA20n1326:172": "āyatyāṃ samyagāśu sarvabodhisambhāraparipūriṃ sarvabodhisattva-sattvārthakriyāparipūrimanuttarasamyaksaṃbodhi sarvākāra-sarvabuddhadharmaparipūriṃ buddhakāryakriyāparipūriṃ ca samāsataḥ ālambanīkṛtya tadbodhisattvānāñcittamutpadyate |",
  "SA20n1326:173": "samyagāśu ca sarvākārasarvabodhisaṃbhārānukūlaṃ sarvasattveṣu sarvākārabodhisattvakṛtyānukūlamanuttara-samyaksaṃbodhisvayaṃbhūjñānapratilambhānukūlaṃ sarvākārabuddhakṛtyakaraṇānukūlaṃ taccittamutpadyate |",
  "SA20n1326:174": "tasya ca cittasyotpādādbodhisattvo'tikrānto bhavati bālabodhisattvapṛthagjanabhūmim |",
  "SA20n1326:175": "avakrānto bhavati bodhisattvaniyāmam |",
  "SA20n1326:176": "jāto bhavati tathāgatakule |",
  "SA20n1326:177": "tathāgatasyaurasaḥ putro bhavati |",
  "SA20n1326:178": "niyataṃ saṃbodhiparāyaṇaḥ tathāgatavaṃśaniyato bhavati |",
  "SA20n1326:179": "sa ca tathābhūto'vetyaprasādaprāptaḥ prāmodyabahulo bhavati |",
  "SA20n1326:180": "asaṃrambhāvihiṃsākrodhabahulaḥ pareṣāṃ sarvākārāṃ bodhisattva-sattvārthakriyāṃ sarvākārāṃ bodhisaṃbhāraparipūriṃ sarvākārāṃ bodhiṃ buddhadharmāṃśca buddhakṛtyānuṣṭhānaṃ ca śuddhenādhyāśayenālambanīkurvan adhimucyamāno'vataran etaddharmāśu-samudāgamo'nukūlatāñcātmanaḥ sampaśyan pratyavagacchan prāmodyabahulo bhavati |",
  "SA20n1326:181": "kuśalenodāreṇa naiṣkramyopasaṃhitena nirāmiṣeṇāpratisamena kāyacittānugrāhakeṇa prāmodyena uttaptairacalairasmi kuśalairdharmaiḥ samanvāgataḥ |",
  "SA20n1326:182": "āsannībhūtaścāsmyanuttarāyāḥ samyaksambodheḥ |",
  "SA20n1326:183": "viśuddhaśca me ādhyāśayo mahābodhau |",
  "SA20n1326:184": "sarvāṇi ca me bhayānyapagatāni |",
  "SA20n1326:185": "iti ato'pi prāmodyabahulo bhavati |",
  "SA20n1326:186": "tathā hyasya su[vi] niścitotpāditacittasya bodhisattvasya pañca bhayāni prahīṇāni bhavanti |",
  "SA20n1326:187": "suparibhāvitanairātmyajñānasyātmasaṃjñā tāvan na pravartate |",
  "SA20n1326:188": "kutaḥ punarasya ātma [sneho] vā upakaraṇasneho vā bhaviṣyati |",
  "SA20n1326:189": "ato'sya jīvikābhayaṃ na bhavati |",
  "SA20n1326:190": "na ca pareṣamantikātkiñcitpratikāṃkṣati |",
  "SA20n1326:191": "evaṃkāmaśca bhavati |",
  "SA20n1326:192": "mayaivaiṣāṃ sattvānāṃ sarvārthā upasaṃhartavyā iti |",
  "SA20n1326:193": "ato'sya aślokabhayaṃ na bhavati |",
  "SA20n1326:194": "ātmadṛṣṭivigamāccāsyātma [vigama] saṃjñā na pravartate |",
  "SA20n1326:195": "ato'sya maraṇabhayaṃ na bhavati |",
  "SA20n1326:196": "maraṇāt me ūrdhvamāyatyāṃ niyataṃ buddhabodhisattvaiḥ samavadhānaṃ bhaviṣyatīti evaṃ niścito bhavati |",
  "SA20n1326:197": "ato'sya durgatibhayaṃ na bhavati |",
  "SA20n1326:198": "ātmanaśca sarvaloke na paśyatyāśayena kañcitsamasamam |",
  "SA20n1326:199": "kutaḥ punaruttarataramiti |",
  "SA20n1326:200": "ato'sya pariṣacchāradyabhayaṃ na bhavati |",
  "SA20n1326:201": "sa evaṃ sarva bhayāpagataḥ sarvagambhīṃranirdeśatrāsāpagataḥ sarvocchrayamānastaṃbhāpagataḥ sarvaparāpakāravipratipattiṣu dveṣāpagataḥ sarvalokāmiṣa harṣāpagataḥ akliṣṭatvādanupahatena uttaptatvādaprakṛtenāśayena sarvakuśaladharmasamudāgamāya dṛṣṭe ca dharme sarvākāraṃ bodhisattvavīryamārabhate śraddhādhipateyaṃ pūrvaṅgamāṃ kṛtvā |",
  "SA20n1326:202": "āyatyāñca yāni tāni pūrvanirdiṣṭāni bodhipakṣyapaṭale daśamahāpraṇidhānāni tānyasmin pramuditavihāre'bhinirhṛtyāśaya-śuddhitāmupādāya agrayasattvadakṣiṇīyaśāstṛdharmasvāmipūjāyai mahāpraṇidhānaṃ tatpraṇīta-[sad]-dharmasandhāraṇāya dvitīyamanupūrvasaddharmapravartanāya tṛtīyaṃ tadanukūla-bodhisattvacaryācaraṇatāyai caturthaṃ tadbhājanasattvaparipācanatāyai pañcamaṃ buddhakṣetreṣūpasaṃkramya tathāgatadarśanaparyupāsanasaddharmaśravaṇatāyai ṣaṣṭhaṃ svabuddhakṣetra-pariśodhanatāyai saptamaṃ sarvajātiṣu buddhabodhisattvāvirahitatāyai bodhisattvaiśca sahaikāśayaprayogitāyai aṣṭamaṃ sarvasattvārthakriyāmoghatāyai navamamanuttarasamyaksambodhyabhisaṃbudhyanatāyai buddhakṛtyakaraṇatāyai ca daśamaṃ mahāpraṇidhānabhinirharati pāramparyeṇa ca sattvadhātvanupacchedavallokadharmānupacchedavadeṣāmeva [me] mahāpraṇidhānānāṃ janmani janmani yavadbodhiparyantagamanādavigamaścāsaṃpramoṣaścāvisayogaśca syāditi samyak cittaṃ praṇidadhāti |",
  "SA20n1326:203": "pūrvakaṃ praṇidhātavye'rthe praṇidhānaṃ paścimakaṃ praṇidhānaṃ veditavyam |",
  "SA20n1326:204": "etānyeva ca mahāpraṇidhānāni pramukhāni kṛtvā tasya bodhisattvasya daśapraṇidhānāsaṃkhyeyaśatasahasrāṇyutpadyante samyak praṇidhānānām |",
  "SA20n1326:205": "tasyaivamāyatyāñca praṇidhānavataḥ dṛṣṭe ca dharme ārabdhavīryasya daśavihārapariśodhanā dharmāḥ pramuditavihārapariśuddhaye saṃvartante |",
  "SA20n1326:206": "sarvabuddhadharmānabhiśraddadhāti |",
  "SA20n1326:207": "pratītyasamutpādayogena kevalaṃ sattvānāṃ duḥkhaskandhasamudāgamaṃ paśyataḥ karuṇā |",
  "SA20n1326:208": "mayaite sattvā asmātkevalād duḥkhaskandhādvimocayitavyā iti saṃpaśyato maitrī |",
  "SA20n1326:209": "sarvaduḥkhaparitrāṇābhiprāyasyātmanirapekṣatā |",
  "SA20n1326:210": "tannirapekṣasya sattveṣvādhyātmikabāhyavastuparityāgaḥ |",
  "SA20n1326:211": "parataśca teṣāmeva sattvānāmarthe laukika-lokottaradharmaparigaveṣaṇo'khedaḥ |",
  "SA20n1326:212": "akhinnasya ca sarvaśāstrajñānasamudāgamaviśuddhitaḥ śāstrajñatā |",
  "SA20n1326:213": "śāsrajñasya hīnamadhyaviśiṣṭeṣu sattveṣu yathāyogānurūpapratipattito lokajñatā |",
  "SA20n1326:214": "teṣveva prayogeṣu kālavelāmātrādicaryāmārabhya hrī-vyapatrāpyatā |",
  "SA20n1326:215": "teṣveva ca prayogeṣvapratyudāvartanatayā dhṛtibalādhānatā |",
  "SA20n1326:216": "lāmasatkārapratipattibhyāñca tathāgatapūjopasthānatā |",
  "SA20n1326:217": "ime daśa dharmā vihārapariśuddhaye saṃvartante |",
  "SA20n1326:218": "yaduta śraddhā karuṇāmaitrītyāgaḥ akhedaḥ śāstrajñatā lokajñatā hrīvyapatrāpyatā dhṛtibalādhānatā tathāgatapūjopasthānatā ca |",
  "SA20n1326:219": "sa ca bodhisattva etāṃśca dharmāṃ samādāya vartate bahalīkaroti |",
  "SA20n1326:220": "tadanyeṣāñca navānāmadhiśīlādīnāṃ bodhisattvavihārāṇāṃ sarvākāramārgaguṇadoṣān paryeṣate buddhabodhisattvānāmantikāt |",
  "SA20n1326:221": "tadabhijñāśca sukhāvipranaṣṭamārgaḥ sūdgṛhītākārapratilambhaniṣyandanimittaḥ |",
  "SA20n1326:222": "svayañca sarvavihārānākramya mahābodhimadhigacchati mahāsattvasārthañca saṃsārakāntāramārgāduttārayati |",
  "SA20n1326:223": "yairākāraiḥ praveśati ta ākārāḥ yaḥ praveśaḥ sa pratilambhaḥ |",
  "SA20n1326:224": "praviṣṭasya yā [mahā] phalānuśaṃsaniṣpattiḥ samudāgamaśca sa niṣyando veditavyaḥ |",
  "SA20n1326:225": "tasyāsminvihāre vyavasthitasya dvābhyāṃ kāraṇābhyāṃ bahavo buddhā ābhāsamāgacchanti audārikadarśanasya |",
  "SA20n1326:226": "ye ca tena śrutā bhavanti bodhisattvapaṭike |",
  "SA20n1326:227": "ye ca cetasā'dhimuktā bhavanti |",
  "SA20n1326:228": "santi daśasu dikṣu nānā-nāmasu lokadhātuṣu nānā-nāmānastathāgatā iti |",
  "SA20n1326:229": "tānaudārikaprasādasahagatena cetasā darśanāyāyācate |",
  "SA20n1326:230": "tasya ca tathābhūtasya ṛdhyatyeva |",
  "SA20n1326:231": "sā āyācanā idamekaṃ kāraṇam |",
  "SA20n1326:232": "evañca cittaṃ praṇidadhāti |",
  "SA20n1326:233": "tatra buddhotpādastatra me janma bhavediti |",
  "SA20n1326:234": "tasya tathābhūtasya ṛdhyatyeva tatpraṇidhānam |",
  "SA20n1326:235": "sa evamaudārikaprasādadarśanatayā praṇidhānabalādhānatayā ca tāṃstathāgatān dṛṣṭvā sarvākārāṃ pūjāṃ sukhopadhānatāmupasaṃharati yathāśaktyā yathābalaṃ saṃghasammānanāṃ ca karoti |",
  "SA20n1326:236": "teṣāṃ ca tathāgatānāmantikāddharmaṃ śṛṇoti udgṛhaṇāti dhārayati |",
  "SA20n1326:237": "dharmānudharmapratipattyā ca sampādayati |",
  "SA20n1326:238": "tāni ca sarvāṇi kuśalamūlāni mahābodhau pariṇāmayati |",
  "SA20n1326:239": "caturbhiśca saṃgrahavastubhiḥ sattvānparipācayati |",
  "SA20n1326:240": "tasyaibhistribhirviśuddhikāraṇaistāni kuśalamūlāni [yad] bhūyasyā mātrāyā viśudhyanti tathāgatadharmasaṃghapūjā-parigraha [ṇa] tayā saṃgrahavastubhiḥ sattvaparipācanatayā kuśalamūlānāṃ bodhipariṇamanatayā ca yāvadanekāni kalpakoṭīniyutaśatasahasrāṇi |",
  "SA20n1326:241": "tadyathā suvarṇaṃ prakṛtisthitaṃ yathā yathāgnau prakṣipyate dakṣeṇa karmāreṇa tathā tathā viśuddhataratāṃ gacchati |",
  "SA20n1326:242": "evamevāsyāśayaśuddhasya bodhisattvasya tāni kuśalamūlāni taiviṃśuddhikāraṇairviśuddhitaratāṃ gacchanti |",
  "SA20n1326:243": "tatrasthaścāsāvupapattito yadbhūyasā cakravartī bhavati janmani janmani jambudvīpeśvaraḥ |",
  "SA20n1326:244": "sarvamātsaryamalāpagataḥ prabhuḥ sattvānāṃ mātsaryavinayanatāyai |",
  "SA20n1326:245": "yacca kiñciccaturbhiḥ saṃgrahavastubhiḥ karmārabhyate tatsarvamavirahitaṃ ratnasarvākārabodhisamudāgama-manaskāraiḥ |",
  "SA20n1326:246": "kaścidahaṃ sarvasattvānāmagryaḥ sarvārthapratiśaraṇo bhaveyamiti |",
  "SA20n1326:247": "ākāṃkṣamāṇaśca tadrūpaṃ vīryamārabhate yatsarvagṛhakalatrabhogānutsṛjya tathāgataśāsane pravrajitvā ekakṣaṇalavamuhūrtena śataṃ bodhisattvasamādhīnāṃ samāpadyate |",
  "SA20n1326:248": "tathāgataśataṃ nānābuddhakṣetreṣu divyena cakṣuṣā paśyati |",
  "SA20n1326:249": "teṣāṃ ca nirmitādhiṣṭhānaṃ bodhisattvādhiṣṭhāñca jānāti |",
  "SA20n1326:250": "lokadhātuśataṃ ca kampayati |",
  "SA20n1326:251": "tathā kāyenākrāmate |",
  "SA20n1326:252": "ābhayā spharitvā pareṣāmupadarśayati |",
  "SA20n1326:253": "vineyasattvaśataṃ nirmitaśatena paripācayati |",
  "SA20n1326:254": "kalpaśatamapyākāṃkṣamāṇaḥ sthānamadhitiṣṭhati |",
  "SA20n1326:255": "kalpaśataṃ ca pūrvāntāparāntato jñānadarśanena praviśati |",
  "SA20n1326:256": "[dharmamukhaśataṃ ca] pravicinoti skandhadhātvāyatanādikānāṃ dharmamukhānām |",
  "SA20n1326:257": "kāyaśataṃ ca nirmimīte |",
  "SA20n1326:258": "kāyañca kāyaṃ bodhisattvaśataparivāramādarśayati ataḥparaṃ praṇidhānabalenāpramāṇā prabhāvavikurvaṇā bodhisattvānāṃ veditavyā asmin pramuditavihāre sthitānām |",
  "SA20n1326:259": "praṇidhānabalikā hi te praṇidhānaviśeṣairvikurvanti |",
  "SA20n1326:260": "teṣāṃ samyak praṇidhānāṃ na sukarāṃ saṃkhyā kartu yāvatkalpakoṭīniyutaśatasahasrairapi |",
  "SA20n1326:261": "evamayaṃ bodhisattvānāṃ pramuditavihāraḥ suviniścita[taḥ] caturākāraḥ cittotpādataḥ samyak praṇidhānavīryārambhābhinirhārataḥ vihārapariśodhanatastadanyavihāravyutpattitaḥ kuśalamūlapariśodhanataḥ upapattitaḥ prabhāvataśca samāsanirdeśato veditavyaḥ |",
  "SA20n1326:262": "vistaranirdeśa [taḥ] punaryathāsūtrameva daśabhūmike pramuditabhūminirdeśamārabhya |",
  "SA20n1326:263": "yāśca daśabhūmike sūtre daśa bodhisattvabhūmayaḥ ta iha bodhisattvapiṭake mātṛkānirdeśa-daśa-bodhisattvavihārā yathākramaṃ pramuditavihāramupādāya yāvatparamavihārādveditavyāḥ |",
  "SA20n1326:264": "tatra bodhisattvānāṃ parigrahārthena bhūmirityucyate |",
  "SA20n1326:265": "upabhogavāsārthena punarvihāra ityucyate |",
  "SA20n1326:266": "tatra katame bodhisattvānāmadhiśīlavihārasya ākārāḥ kāni liṅgāni kāni nimittani veditavyāni |",
  "SA20n1326:267": "iha bodhisattvena pūrvameva pramuditavihāre daśākāreṇa cittāśayenāśayaśuddhiḥ pratilabdhā bhavati |",
  "SA20n1326:268": "sarvācāryagurudakṣiṇīyāvisaṃvādanā-[dhyā] śayaḥ |",
  "SA20n1326:269": "sahadhārmikabodhisattvasauratyasukhasaṃvāsāśayaḥ |",
  "SA20n1326:270": "sarvakleśopakleśamārakarmābhibhava-svacittavaśavartanāśayaḥ |",
  "SA20n1326:271": "sarvasaṃskāreṣu doṣāśayaḥ nirvāṇe'nuśaṃsāśayaḥ |",
  "SA20n1326:272": "kuśalānāṃ bodhipakṣyāṇāṃ dharmāṇāṃ bhāvanāsātatyāśayaḥ |",
  "SA20n1326:273": "teṣāmeva ca bhāvanānukūlatayā prāvivikyāśayaḥ |",
  "SA20n1326:274": "sarvalaukāmiṣasamucchrayalābhasatkāranirapekṣāśayaḥ |",
  "SA20n1326:275": "hīnayānamapahāya mahāyānādhigamāśayaḥ sarvasattvasarvārthakaraṇāśayaśca |",
  "SA20n1326:276": "itīme daśa samyagāśayāstasmiṃścitte pravṛttā bhavanti |",
  "SA20n1326:277": "yairasyāśayaḥ śuddha ityucyate |",
  "SA20n1326:278": "eṣāmeva cāśayānāmadhimātratvātparipūrṇatvāt dvitīyamadhiśīlavihāraṃ bodhisattvaḥ praviśatyākramate |",
  "SA20n1326:279": "so'dhiśīlavihāre prakṛtiśīlī bhavati |",
  "SA20n1326:280": "svalpamapi mithyākarmapathasaṃgṛhītadauḥśīlyaṃ na samudācarati |",
  "SA20n1326:281": "prāgeva madhyamadhimātraṃ vā |",
  "SA20n1326:282": "daśasu ca paripūrṇeṣu [kuśaleṣu] karmapatheṣu prakṛtyā saṃdṛśyate |",
  "SA20n1326:283": "sa evaṃ prakṛtiśīlī prajñayā kliṣṭākliṣṭānāṃ karmapathānāṃ durgatisugatiyāneṣu karmasamudācāre hetuphalasamudāgamavyavasthānaṃ yathābhūtaṃ prajānāti |",
  "SA20n1326:284": "vipākaniṣyandaphala [ta] śca tāni karmāṇi yathābhūtaṃ prajānāti |",
  "SA20n1326:285": "sa svayaṃ cākuśalakarmaprahāṇe kuśalakarmasamādāne saṃdṛśyate |",
  "SA20n1326:286": "parāṃśca tatraiva samādāpayitukāmo bhavati samādāpayati ca viṣamakarmasamācāradoṣaduṣṭañca sattvadhātuṃ sarvamaviśeṣeṇa sampattivipattigataṃ paramārthato duḥkhitaṃ vyasanasthaṃ vicitrairvyasanākārairanukampamāno'nukampāvaipulyamanuprāptaḥ pratyavekṣate |",
  "SA20n1326:287": "tasyāsmin adhiśīlavihāre vyavasthitasya buddhadarśanaṃ kuśalamūlaviśuddhiḥ pūrvavadveditavyā |",
  "SA20n1326:288": "tatrāyaṃ viśeṣaḥ |",
  "SA20n1326:289": "tadyathā tadeva suvarṇaṃ kuśalena karmakāreṇa kāsīsaṃ grakṣiptaṃ bhūyasyā mātrayā viśuddhataraṃ bhavatyagnau prakṣipyamāṇam |",
  "SA20n1326:290": "evamasya bodhisattvasya sā kuśalamūlaviśuddhirveditavyā |",
  "SA20n1326:291": "asmiṃśca vihāre śuddhacittāśayaniṣpattipraveśata upapatti [ta] ścāturdvīpakaścakravartī bhavati |",
  "SA20n1326:292": "yadbhūyasā bāhulyena ca dauḥśīlyādakuśalebhyaḥ karmapathebhyaḥ sattvān vyāvartayati |",
  "SA20n1326:293": "kuśaleṣu ca karmapatheṣu samādāpayati |",
  "SA20n1326:294": "prabhāvo'pyasya pūrvakād daśaguṇo veditavyaḥ |",
  "SA20n1326:295": "ityevaṃ bodhisattvānāmadhiśīlavihāraḥ |",
  "SA20n1326:296": "prakṛtiśīlataśca sarvākāradauḥśīlyamalāpakarṣataśca sarvakarmapathasarvākārahetuphalajñānaprativedhataśca śubhe karmaṇī parasamādāpanakāmaścānukampā vaipulyapratilambhataśca sattvadhātukarmajaduḥkhavyasanālocanataśca kuśalamūlaviśuddhitaśca upapattitaśca prabhāvataśca samāsanirdeśato veditavyaḥ |",
  "SA20n1326:297": "vistaranirdeśataḥ punaryathā sūtrameva yathā daśabhūmike vimalāyāṃ bhūmau dauḥśīlyamalāpagatatvāt vimalā bhūmirityucyate |",
  "SA20n1326:298": "dauḥśīlyamalāpagatatvāt evādhiśīlavihāra iti |",
  "SA20n1326:299": "yā tatra vimalā bhūmiḥ sehādhiśīlavihāro veditavyaḥ |",
  "SA20n1326:300": "tatra katame bodhisattvānāmākārāḥ kāni liṅgāni kāni nimittāni adhicittavihārasya |",
  "SA20n1326:301": "iha bodhisattvena pūrvamevādhiśīlavihāre te daśa śuddhāśayā manasikṛtā bhavanti juṣṭāḥ pratividdhāḥ |",
  "SA20n1326:302": "daśabhiraparairākāraisteṣāṃ cittāśayamanasikārāṇāmadhimātratvāt paripūrṇatvādadhiśīlavihāraṃ samatikramyādhicittavihāramanupraviśati |",
  "SA20n1326:303": "śuddho me daśabhirākāraiścittāśaya iti manasikāreṇa |",
  "SA20n1326:304": "abhavyaścāhaṃ tasmād daśākārāttchuddhāśayātparihāṇāyeti manasikāreṇa |",
  "SA20n1326:305": "sarvāsravasāsraveṣu me dharmeṣu cittaṃ na praskandati pratikūlatāyāṃ ca santiṣṭhata iti manasikāreṇa |",
  "SA20n1326:306": "tatpratipakṣabhāvanāyāṃ ca me vijñānaṃ saṃsthitamiti manasikāreṇa |",
  "SA20n1326:307": "abhavyaścāhamasmātpratipakṣātpunaḥ parihāṇāyeti manasikāreṇa |",
  "SA20n1326:308": "abhavyaścāhamevaṃ dṛḍhapratipakṣastaiḥ sarvāsravasāsravairdharmaiḥ sarvamāraiścābhibhavitumiti manasikāreṇa |",
  "SA20n1326:309": "asaṃlīnaṃ ca me mānasaṃ pravartate sarvabuddhadharmeṣviti manasikāreṇa |",
  "SA20n1326:310": "sarvaduṣkaracaryāsu ca me nāsti vyatheti manasikāreṇa |",
  "SA20n1326:311": "adhimuktaṃ ca me mahāyāne cittamekāntena na tadanyahīnayāneṣviti manasikāreṇa |",
  "SA20n1326:312": "sarvasattvārthakriyābhiratañca me cittamiti manasikāreṇa |",
  "SA20n1326:313": "ebhirdaśabhiścittāśayamanasikāraiḥ praviśati |",
  "SA20n1326:314": "adhicittavihārasthito bodhisattvaḥ sarvasaṃskārānādīnavākārairvicitrairvidūṣayati |",
  "SA20n1326:315": "tebhyaśca mānasamudvejayati |",
  "SA20n1326:316": "buddhajñāne cānuśaṃsadarśī bhavati vicitrairanuśaṃsākāraiḥ |",
  "SA20n1326:317": "tatra ca spṛhājāto bhavati ghanarasena cchandena |",
  "SA20n1326:318": "sattvadhātuṃ duḥkhitaṃ vyavalokayati vicitrairduḥkhākāraiḥ |",
  "SA20n1326:319": "teṣu ca sattveṣupekṣācitto bhavatyarthapratiśaraṇacittaḥ |",
  "SA20n1326:320": "sarvasaṃskāreṣvapramattaḥ |",
  "SA20n1326:321": "bodhāyottaptavīryaḥ |",
  "SA20n1326:322": "sattveṣu vipulakaruṇāśayaḥ |",
  "SA20n1326:323": "teṣāṃ sattvānāmatyantaduḥkhavimokṣopāyaṃ sarvakleśānāvaraṇajñānameva paśyati |",
  "SA20n1326:324": "tasya ca vimokṣasya samudāgamāya dharmadhātau sarvavikalpapracāra-saṃlkeśotpattipratipakṣaṃ prajñāṃ paśyati |",
  "SA20n1326:325": "tasya ca jñānālokasya niṣpattaye samyaksaṃbodhiṃ paśyati |",
  "SA20n1326:326": "tañca dhyānasamādhisamāpattinirhāraṃ bodhisattvapiṭakaśravaṇapūrvakaṃ śravaṇanidānaṃ paśyati |",
  "SA20n1326:327": "dṛṣṭvā [ca] mahatā vīryārambheṇa śrutaparyeṣṭimāpadyate |",
  "SA20n1326:328": "saddharmaśravaṇahetornāsti taddraviṇaṃ pariṣkāramādhyātmika-vāhyaṃ vastu yanna parityajati |",
  "SA20n1326:329": "nāsti sā guruparicaryā yānnābhyupagacchati |",
  "SA20n1326:330": "nāsti sā santatiryānnābhyupagacchati |",
  "SA20n1326:331": "nāsti sā kāyotpīḍā yānnābhyupagacchati |",
  "SA20n1326:332": "sa prītataro bhavatyeka catuṣpadagāthāśravaṇena na tvevaṃ trisāhasrapūrṇapratimena mahāratnarāśinā |",
  "SA20n1326:333": "prītataro bhavatyekadharmapadaśravaṇena samyaksaṃbuddhopanītena bodhisattvacaryāpariśodhakena na sarvaśakratva [-māratva-] brahmatva-lokapālatva-cakravartitva-samucchrayapratilambhaiḥ |",
  "SA20n1326:334": "sa cedenaṃ kaścidevaṃ vadet |",
  "SA20n1326:335": "evamahamidaṃ [dharmapadaṃ] samyaksaṃbuddhopanītaṃ sarvabodhisattvacaryāpariśodhakaṃ te'nuśrāvayiṣyāmi sa cenmahatyāmagnikhadāyāmātmānaṃ prakṣipasi mahāntañca duḥkhopakramaṃ saṃpratīcchasīti |",
  "SA20n1326:336": "śrutvāsyaivaṃ bhavet |",
  "SA20n1326:337": "utsahāmyahamasya dharmapadasyārthe pūrvavat trisāhasramahāsāhasrapratimāyāmāpyagnikhadāyāṃ brahmalokādātmānamutsraṣṭuṃ prāgeva pratyavarāyām |",
  "SA20n1326:338": "nārakaduḥkhasaṃvāsairapyasmābhirbuddhadharmāḥ paryeṣitavyāḥ prāgeva prākṛtairduḥkhopakramairiti |",
  "SA20n1326:339": "evaṃrūpeṇa vīryārambheṇa dharmān paryeṣyaivaṃ yoniśo manasikaroti |",
  "SA20n1326:340": "yathā dharmānnudharmapratipattiṃ buddhadharmānugatāṃ na vyañjanasvaramātraviśaddhimiti viditvā tadeva śrutaṃ niśritya dharmanimittāni samyagālambanīkurvan viviktaṃ kāmairvistareṇa prathamaṃ dvitīyaṃ tṛtīyaṃ caturthañca dhyānaṃ laukikaṃ catasra ārūpyasamāpattīrlaukikīścatvāryapramāṇāni pañca cābhijñā upasaṃpadya viharati |",
  "SA20n1326:341": "sa tairbahulaṃ vihṛtya tāni dhyānāni samādhīn samāpattīḥ vyāvartayitvā praṇidhānavaśena kāmadhātau yatra sattvārthaṃ bodhipakṣadharmaparipūriṃ ca paśyati tatropapadyate |",
  "SA20n1326:342": "na tvevāsya tadvaśenopapattirbhavati |",
  "SA20n1326:343": "tasya kāmavītarāgatvātkāmabandhanāni prahīṇāni bhavanti dhyānasamādhisamāpattivyāvartanatvād bhavabandhanāni |",
  "SA20n1326:344": "adhimukticaryā-bhūmāvevāsya pūrvameva dharmatathatādhimokṣād dṛṣṭikṛtabandhanāni prahīṇāni bhavanti |",
  "SA20n1326:345": "mithyārāgadveṣamohāścāsyātyantaṃ na pravartante |",
  "SA20n1326:346": "tasya buddhadarśanaṃ vistareṇa kuśalamūlaviśuddhiḥ pūrvavadveditavyā |",
  "SA20n1326:347": "tatrāyaṃ viśeṣaḥ |",
  "SA20n1326:348": "tadyathā tadeva suvarṇakuśalasya karmārasya hastagataṃ prakṣīṇamalakaṣāyamapi samadharaṇamavatiṣṭhate tulyamānam |",
  "SA20n1326:349": "evamasya sā kuśala mūlaviśuddhirveditavyā |",
  "SA20n1326:350": "upapattitaśca śakro bhavati devendro yadbhūyasā |",
  "SA20n1326:351": "kuśalaḥ sattvānāṃ kāmarāgavinivartanatāyai |",
  "SA20n1326:352": "prabhāve'pi yatra pūrvake vihāre sahasramākhyātaṃ tatreha śatasahasraṃ veditavyam |",
  "SA20n1326:353": "ayaṃ bodhisattvānāmadhicittavihāraścittamanaskāra-pariniṣpa [tti-] praveśataśca saṃsārasattvadhātumahābodhisamyak-prativedha [ta] śca sattvaduḥkhavimokṣopāya-samyak-paryeṣaṇataśca mahāgauravadharmaparyeṣaṇataśca dharmānudharmapratipatti-laukikadhyānasamādhisamāpattyabhijñābhinirhāra-vihārataśca tadvyāvartanaṃ praṇidhāya yatra kāmopapattitaśca kuśalamūlaviśuddhitaścopapattitaśca prabhāvataśca samāsanirdeśato veditavyaḥ |",
  "SA20n1326:354": "vistaranirdeśaḥ punaryathāsūtraṃ tadyathā daśabhūmike prabhākaryāṃ bhūmau |",
  "SA20n1326:355": "śrutākāradharmālokāvabhāsa-samādhyālokāvabhāsa-prabhāvitatvādasyā bhūmeḥ prabhākarītyucyate |",
  "SA20n1326:356": "adhyātmaṃ cittaviśuddhimupādāya sā prabhā saṃbhavati tasmātsa vihāraḥ adhicitta ityucyate |",
  "SA20n1326:357": "yenārthena prabhākarī bhūmiḥ tenaivārthenādhicittavihāro veditavyaḥ |",
  "SA20n1326:358": "tatra katamo bodhisattvānāṃ bodhipakṣyapratisaṃyukto'dhiprajñavihāraḥ |",
  "SA20n1326:359": "iha bodhisattvena pūrvamevādhicittavihāre daśa dharmālokapraveśāḥ śrutaparyeṣṭimadhipattiṃ kṛtvā pratilabdhā bhavanti |",
  "SA20n1326:360": "yeṣāmadhimātratvātparipūrṇatvādadhicittavihāramatikramya prathamamadhiprajñavihāraṃ praviśati |",
  "SA20n1326:361": "[te] punardaśa dharmālokapraveśā granthato yathā sūtrameva veditavyaḥ |",
  "SA20n1326:362": "ye ca prajñapyante yatra ca prajñapyante yena ca prajñapyante te ca yatsamāḥ paramārthaḥ yasya ca saṃkleśa-vyavadānaśca saṃkliśyante viśuddhante ca yatpratiyusaṃktena saṃkleśena saṃkliśyante yayā cānuttarayā viśuddhyā viśudhyante |",
  "SA20n1326:363": "ityayaṃ samāsārthasteṣāṃ dharmālokanirdeśānāṃ veditavyaḥ |",
  "SA20n1326:364": "sa tasmin vihāre vyavasthitaḥ |",
  "SA20n1326:365": "abhedyāśayatā pūrvaṅgamairyathāsūtrameva daśākāreṇa jñānaparipākena [jñāna-] paripācakairdharmaiḥ samanvāgataḥ saṃvṛtto bhavati tathāgatakule tadātmaka-dharmapratilambhāt |",
  "SA20n1326:366": "sarvākārāṃ bodhisattvāpekṣāmadhipatiṃ kṛtvā smṛtyupasthānapramukhān saptatriṃśadbodhipakṣyān dharmān bhāvayanti yathāsūtrameva |",
  "SA20n1326:367": "tasya tāndharmānupāyaparigraheṇa bhāvayataḥ satkāyadṛṣṭiḥ susūkṣmāpyasya skandhadhātvāyatanānyabhiniveśaḥ sarveñjitāni cātyantāsamudācārataḥ prahīyante |",
  "SA20n1326:368": "teṣāṃ prahāṇād yāni tathāgata-vivarṇitāni karmāṇi tāni sarveṇa sarvaṃ nādhyācarati |",
  "SA20n1326:369": "yāni punastathāgata-varṇitāni tāni sarvāpyanuvartante yathāvat |",
  "SA20n1326:370": "tathābhūtaśca bhūyasā mātrayā snigdhamṛdukarmaṇyacittaśca bhavati tathā citrākārasuviśuddhacittaśca |",
  "SA20n1326:371": "kṛtajñakṛtaveditādibhistadāśayānuguṇairvicitraiḥ śukla-dharmaiḥ samanvāgato bhavati |",
  "SA20n1326:372": "uttari ca bhūmipariśodhakāni karmāṇi samanveṣamāṇo mahāvīryārambhaprāpto bhavati |",
  "SA20n1326:373": "tasya tannidānamāśayādhyāśayādhimuktidhātuḥ paripūryate |",
  "SA20n1326:374": "tannidānaṃ cāsaṃhāryo bhavati avikampyaḥ sarvatīrthyamāraśāsanapratyarthikabhūtaiḥ |",
  "SA20n1326:375": "pūrvavacca buddhadarśanaṃ vistareṇa kuśalamūlaviśuddhirveditavyā |",
  "SA20n1326:376": "tatrāyaṃ viśeṣaḥ |",
  "SA20n1326:377": "tadyathā tadeva suvarṇakuśalena karmakāreṇālaṃkāravidhikṛtamasaṃhāryaṃ bhavatyakṛtābharaṇairjātarupaiḥ |",
  "SA20n1326:378": "evamasya bodhisattvasya tāni kuśalamūlānyasaṃhāryāṇi bhavanti tadanyabālavihārasthitairbodhisattvakuśalamūlaiḥ |",
  "SA20n1326:379": "tadyathā ca maṇiratnamuktālokamasaṃhāryaṃ bhavati tadanyairmaṇibhiḥ |",
  "SA20n1326:380": "sarvavātodakavṛṣṭibhiścānācchedyaprabhaṃ bhavati |",
  "SA20n1326:381": "evamayaṃ bodhisattvo'saṃhāryo bhavati sarvaśrāvakapratyekabuddhaiḥ |",
  "SA20n1326:382": "anācchedyaprajñālokaśca bhavati sarvamārapratyarthikaiḥ |",
  "SA20n1326:383": "upapattitaśca suyāmo bhavati devarājaḥ |",
  "SA20n1326:384": "kuśalaḥ sattvānāṃ satkāyadṛṣṭivinivartanatāyai |",
  "SA20n1326:385": "prabhāve ca yatra pūrvavihāre śatasahasraguṇaṃ samākhyātaṃ tatrāsmin koṭisamākhyātaṃ veditavyam |",
  "SA20n1326:386": "ayaṃ bodhisattvānāṃ bodhipakṣyādhiprajñavihāraḥ |",
  "SA20n1326:387": "dharmālokapraveśaniṣpattiṃ pratilābhataśca jñānaparipācanataśca bodhipakṣyadharmaniṣevaṇataśca satkāyadṛṣṭyādi-sarvābhiniveśeñjitaprahāṇataśca pratiṣiddhānujñātakarmavivarjana-niṣevaṇataśca tannidānaṃ cittamārdavataśca tadanu-kūlaguṇasamṛddhitaśca bhūmipariśodhaka-karmaparyeṣṭimārabhya mahāvīryārambhataśca tannidānamāśayādhyāśayādhimuktiviśodhanataśca tannidānaṃ sarvaśāsanapratyarthikāsaṃhāryataśca kuśalamūlaviśuddhitaścopapattitaśca prabhāvataśca samāsanirdeśato veditavyaḥ |",
  "SA20n1326:388": "vistaranirdeśaḥ punastadyathādaśabhūmike'rciṣmatī bhūminirdeśe bodhipakṣyā dharmāstasyāṃ bhūmau jñānārcibhūtāḥ samyagdharmadeśanā prajñāvabhāsakarakālokānām |",
  "SA20n1326:389": "tasmātsā bhūmirarciṣmatītyucyate |",
  "SA20n1326:390": "saiva ceha bodhipakṣyāprajñāvabhāsakara-dhiprajñavihāra ityucyate |",
  "SA20n1326:391": "tatra katamo bodhisattvānāṃ satyapratisaṃyukto dvitīyo'dhiprajñavihāraḥ |",
  "SA20n1326:392": "iha bodhisattvaḥ pūrvake'dhiprajñavihāre [yā] daśa viśuddhāśayasamatāḥ pratilabdhāḥ tāsāmadhimātrātvāt paripūrṇatvāt dvitīyamadhiprajñavihāraṃ praviśati |",
  "SA20n1326:393": "daśa viśuddhāśayasamatā yathāsūtraṃ granthato veditavyāḥ |",
  "SA20n1326:394": "asamaiśca buddhairbuddhāḥ samāḥ |",
  "SA20n1326:395": "tadanyasattvadhātusamatikrāntāḥ |",
  "SA20n1326:396": "yaiśca dharmairyathā samāḥ |",
  "SA20n1326:397": "ityayaṃ samāsārtho viśuddhāśayasamatānāṃ veditavyaḥ |",
  "SA20n1326:398": "so'sminvihāre vyavasthitaḥ |",
  "SA20n1326:399": "bhūyo jñānavaiśeṣikatāṃ prārthayamānaḥ catvāryasatyāni daśabhirākārairyathābhūtaṃ prajānāti |",
  "SA20n1326:400": "granthato yathāsūtrameva sarvaṃ veditavyam |",
  "SA20n1326:401": "parasaṃjñāpanatāṃ [pratyātmajñānatāṃ] tadubhayādhiṣṭhānatāṃ cārabhya yacca deśyate |",
  "SA20n1326:402": "sūtravinayamātṛkāmārabhya yena ca deśyate |",
  "SA20n1326:403": "pratyupannaduḥkhātmakatāṃ hetu[ta-] ścānāgataduḥkhaprabhāvatāṃ hetukṣayāt [tat-] kṣayānutpāda [na] tāṃ tatprahāṇopāyaniṣevaṇatāṃ cārabhya yathā deśyate |",
  "SA20n1326:404": "ityayaṃ samāsārthastasya daśākārasya caturāryasatyajñānasya veditavyaḥ |",
  "SA20n1326:405": "sa evaṃ satyakuśalaḥ sarvañca saṃskāragataṃ prajñayā samyag vidūṣayati |",
  "SA20n1326:406": "sattvadhātau ca karūṇāśayaṃ vivardhayati |",
  "SA20n1326:407": "pūrvāntāparāntataśca bālasattvamithyāpratipattiṃ samyak pratividhyati |",
  "SA20n1326:408": "teṣāñca vimokṣāya mahāpuṇyajñānasambhāraparigrahe cittaṃ praṇidhatte |",
  "SA20n1326:409": "tadgatāśayaṃ ca samudānayati |",
  "SA20n1326:410": "smṛtimatigatipramukhaiḥ prabhūtairvicitrairguṇaiḥ samṛddhaśca |",
  "SA20n1326:411": "anya manasikārāpagataḥ |",
  "SA20n1326:412": "citraiḥ paripācanopāyai sattvān paripācayati |",
  "SA20n1326:413": "yāni ca sattvānugrāhakāni laukikāni lipiśāstramudrāgaṇanādīni yathāsūtrameva śilpakarmaṃsthānāni tāni sarvāṇyābhinirharati sattvakaruṇa [ta] yā |",
  "SA20n1326:414": "anupūrveṇa yāvat bodhipratiṣṭhāpanārthaṃ laukikavyavahārānukūlatayā dāridrya-nāśopāyatayā dhātuvaiṣamyamanuṣyāmanuṣyopasaṃhṛtopadravapraśamanatayā'navadyakrīḍārativastūpasaṃhārato dharmarativyāvartanatayā sannivāsopakaraṇārthināmalpakṛcchreṇa sannivāsopakaraṇopasaṃharaṇatayā rājacaurādyupadravaparitrāṇatayā sthānāsthānaprayogānujñāpratiṣedhanatayā maṅgalyāmaṅgalyavastvādānatyāgasanniyojanatayā dṛṣṭe dharme parasparānabhidrohasamparāyāviparītābhyudayamārgopadeśanatayā |",
  "SA20n1326:415": "ityayaṃ teṣāṃ sattvānugrāhakānāṃ śilpakarmasthānānāṃ samāsārtho veditavyaḥ |",
  "SA20n1326:416": "sarvamanyatpūrvavat |",
  "SA20n1326:417": "tatrāyaṃ viśeṣaḥ |",
  "SA20n1326:418": "tadyathā tadeva svarṇakuśalena karmakāreṇa musāragalva-mṛṣṭaṃ pratyarpitamatulyatayā'saṃhāryaṃ bhavati tadanyaiḥ suvarṇaiḥ |",
  "SA20n1326:419": "evamayaṃ bodhisattvo'saṃhāryo bhavati sarvaśrāvakapratyekabuddhaiḥ tadanyabhūmisthitaiśca bodhisattvaiḥ |",
  "SA20n1326:420": "tadyathā candrasūryanakṣatrāṇāmābhā asaṃhāryā ca bhavati sarva vātamaṇḍalaiḥ |",
  "SA20n1326:421": "[sarva] vātavāhā sādhāraṇā ca bhavati |",
  "SA20n1326:422": "evamevāsya bodhisattvasya sā prajñā asaṃhāryā bhavati sarvaśrāvakapratyekabuddhaiḥ |",
  "SA20n1326:423": "laukikakriyā sādhāraṇā ca bhavati |",
  "SA20n1326:424": "upapattitaḥ saṃtuṣito bhavati devarājaḥ |",
  "SA20n1326:425": "kuśalaḥ sarvatīrthyavinivartanatāyai |",
  "SA20n1326:426": "prabhāvaśca koṭīśatasahasrasaṃkhyā nirdeśato veditavyaḥ |",
  "SA20n1326:427": "ayaṃ bodhisattvānāṃ satyapratisaṃyukto'dhiprajñavihāraḥ |",
  "SA20n1326:428": "śuddhāśayasamatā-niṣpatti-praveśataśca upāyasatyavyavacāraṇā-prativivardhanataśca sarvasaṃskāravidūṣaṇataśca kārūṇyavivardhanataśca tadarthaṃ puṇyajñānasaṃbhāropacayapraṇidhānaprayogataśca smṛtimatigatyādiguṇavivṛddhitaścānanyamanasikāra-sarvākāra-sattvaparipācanābhiyogataśca laukikaśilpābhinirhārataśca kuśalamūlaviśuddhitaścopapattitaśca prabhāvataśca samāsanirdeśato veditavyaḥ |",
  "SA20n1326:429": "vistaranirdeśataḥ punastadyathā daśabhūmike sudurjayāyāṃ bhūmau sattveṣu niścayajñānaṃ sudurjayam |",
  "SA20n1326:430": "tacceha paridīpitam |",
  "SA20n1326:431": "tasmātsā bhumiḥ sudurjayetyucyate |",
  "SA20n1326:432": "tenaiva cārthena satyapratisaṃyukto'dhiprajñavihāro draṣṭavyaḥ |",
  "SA20n1326:433": "tatra katamo bodhisattvānāṃ pratītyasamutpādapratisaṃyukto'dhiprajñavihāraḥ |",
  "SA20n1326:434": "iha bodhisattvena pūrvameva satyapratisaṃyukte adhiprajñavihāre daśa dharmasamatāḥ pratilabdhaḥ bhavanti |",
  "SA20n1326:435": "yathāsūtraṃ granthatastā veditavyāḥ |",
  "SA20n1326:436": "tāsāmadhimatratvātparipūrṇatvādidaṃ vihāramanupraviśati |",
  "SA20n1326:437": "sarvadharmeṣu pāramārthikasya sataḥ svabhāvasya nirnimittasamatayā abhilāpābhisaṃskārapratibhāsasyālakṣaṇasamatayā tasyaivālakṣaṇatvāt svayamajātasamatayā hetuto'nutpannasamatā svayaṃ hetu [ta] ścānuptannatvādatyantamādiśāntasamatayā vidyamāna [sya] vastugrāhakasya jñānasya niṣprapañcasamatayā ādānatyāgābhisaṃskāravigamasamatayā ca tasyaiva kleśaduḥkhasaṃkleśa-visaṃyogād viviktasamatayā vikalpitasya jñeyasvabhāvasya māyānirmitopamasamatayā nirvikalpajñānagocarasya svabhāvasya bhāvābhāvādvayasamatayā |",
  "SA20n1326:438": "ityayaṃ tāsāṃ daśānāṃ dharmasamatānāmarthavibhāgo veditavyaḥ |",
  "SA20n1326:439": "so'sminvihāre sthitaḥ sattveṣu saṃvṛddhakaruṇo bodhau tīvracchandābhilāṣajātaḥ |",
  "SA20n1326:440": "lokānāṃ saṃbhavañca vibhavañca sarvākārayā pratītyasamutpāda-samyagvyavacāraṇatayā vyavacārayati prajānāti |",
  "SA20n1326:441": "pratītyasamutpādajñānasanniśritaṃ cāsya vimokṣamukhatrayamājātaṃ bhavati śūnyamanimittamapraṇihitam |",
  "SA20n1326:442": "tato nidānaṃ cāsyātma-para-kāraka-vedakabhāvābhāvasaṃjñā na pravartante |",
  "SA20n1326:443": "sa evaṃ paramārthakuśalaḥ sattvasāpekṣaḥ yoniśaḥ pratividhyati kleśasaṃyogāt |",
  "SA20n1326:444": "pratyayasāmagryācca saṃskṛtaṃ prakṛtidurbalamātmātmīyavirahitamanekadoṣaduṣṭaṃ pravartate na vinā kleśasaṃyogapratyayasāmagrīm |",
  "SA20n1326:445": "tena mayā kleśasaṃyogapratyayasāmagrīṃ ca vikalīkartavyā cātmarakṣārtham |",
  "SA20n1326:446": "na ca sarveṇa sarvaṃ saṃskṛtaṃ vyupaśamayitavyaṃ sattvānugrahārtham |",
  "SA20n1326:447": "tasyaivaṃ jñānakārūṇyānugatasyāsmin vihāre'saṅgajñānābhimukho nāma prajñāpāramitāvihāraḥ abhisaṃmukhī bhavati |",
  "SA20n1326:448": "yenāyaṃ sarvalokikacaryāsvaśaktaścarati |",
  "SA20n1326:449": "sa ca vihāro yā tīkṣṇā saptamyāṃ bhūmau prāyogikacaryāparyantagatā bodhisattvakṣāntiḥ tayānulomikyā kṣāntyā saṃgṛhīto veditavyaḥ |",
  "SA20n1326:450": "so'saṅgajñānābhimukha-prajñāpāramitā-vihārābhimukhyād bodhyāhārakāṃśca pratyayānāharati |",
  "SA20n1326:451": "laukikānāñca saṃskṛtasaṃvāse na saṃvasati |",
  "SA20n1326:452": "praśame ca śāntadarśī bhavati |",
  "SA20n1326:453": "na ca tatrāvatiṣṭhate |",
  "SA20n1326:454": "tasyaivamupāya-prajñājñānānugata-syāvatāra-śūnyatāsamādhipramukhāni daśa samādhimukhaśatasahasrāṇyāmukhī bhavati |",
  "SA20n1326:455": "yathā śūnyatāsamādhiḥ evamapraṇihitānimittasamādhayo veditavyāḥ |",
  "SA20n1326:456": "teṣāmāmukhībhavādabhedyāśayaśca bhavati |",
  "SA20n1326:457": "sarvākārācchāsanādasaṃhāryaśca bhavati sarvamāratīrthyaśāsanapratyarthikaiḥ śeṣaṃ pūrvavat |",
  "SA20n1326:458": "tatrāyaṃ viśeṣaḥ |",
  "SA20n1326:459": "tadyathā tadeva suvarṇaṃ kuśalena karmakāreṇa vaidūryamaṇiratnamuṣṭaṃ pratyarpitamasaṃhāryaṃ bhavati tadanyaiḥ sarvajātarūpaiḥ evamasya bodhisattvasya tāni kuśalamūlāni viśuddhatarāṇi bhavantyasaṃhāryāṇi pūrvavat |",
  "SA20n1326:460": "tadyathā candraprabhā sattvāśrayāṃśca prahalādayatyanācchedyaprabhā ca bhavati catasṛbhirvātamaṇḍalikābhiḥ |",
  "SA20n1326:461": "evamasya bodhisattvasya sā prajñābhā sarvasattvakleśaparidāhañca praśamayati |",
  "SA20n1326:462": "anācchedyā ca bhavati sarvamārapratyarthikaiḥ |",
  "SA20n1326:463": "sunirmitaśca bhavati devarājaḥ |",
  "SA20n1326:464": "kuśalaḥ sattvānāṃ sarvābhimānavinivartanatāyai |",
  "SA20n1326:465": "prabhāvo'pi koṭīśatasahasraṃ saṃkhyānirdeśato draṣṭavyaḥ |",
  "SA20n1326:466": "ayaṃ pratītyasamutpādapratisaṃyukto'dhiprajñavihāraḥ |",
  "SA20n1326:467": "dharmasamatā-pariniṣpattipraveśataśca pratītyasamutpādāvabodhavimokṣamukhasambhavataśca sarvamithyāsaṃjñāsamudācārataśca upāyasaṃsāraparigrahataśca asaṅgajñānābhimukha-prajñāpāramitāvihārābhimukhataśca apramāṇa-samādhipratilambhataśca abhedyāśayapratilambhataśca śāsanādāsaṃhāryataśca kuśalamūlaviśuddhita upapattitaḥ prabhāvataśca samāsanirdeśato veditavyaḥ |",
  "SA20n1326:468": "vistara-[nirdaśata] stadyathā'bhimukhyāṃ bhūmau |",
  "SA20n1326:469": "asaṅgajñānābhimukhasya prajñāpāramitāvihārasyābhimukhyādabhimukhītyucyate |",
  "SA20n1326:470": "tanaivārthenāyaṃ vihāro veditavyaḥ |",
  "SA20n1326:471": "tatra katamo bodhisattvānāṃ sābhisaṃskāraḥ sābhogo nirnimitto vihāraḥ |",
  "SA20n1326:472": "iha bodhisattvenānantare'dhiprajñavihāre daśopāyena prajñayā cābhinirhṛtāḥ sarvasattvāsādhāraṇā laukikāḥ sarvalokāsādhāraṇāśca mārgāntarārambhaviśeṣāḥ pratilabdhā bhavanti |",
  "SA20n1326:473": "yeṣāmadhimātratvātparipūrṇatvātsaptamaṃ vihāramanupraviśati |",
  "SA20n1326:474": "teṣāṃ yathāsūtrameva granthavistaro veditavyaḥ |",
  "SA20n1326:475": "laukikasampattisaṃvartakaṃ puṇyaparigraha mārabhya sattveṣu hitasukhāśayamārabhya bodhāya puṇyasambhārabodhipakṣya-dharmottarotkarṣamārabhya śrāvakāsādhāraṇatāmārabhya pratyekabuddhāsādhāraṇatāmārabhya sattvadharmadhātumārabhya lokadhātumārabhya tathāgatakāyavākcittajñānamāramya |",
  "SA20n1326:476": "ityathaṃ teṣāmupāyaprajñābhinihṛtānāṃ mārgāntarāṇāmārambhaviśeṣāṇāmadhikārārthaḥ samāsato veditavyaḥ |",
  "SA20n1326:477": "sa ebhiryukto'pramāṇamasaṃkhyeyaṃ tathāgataviṣayaṃ pratividhyati |",
  "SA20n1326:478": "tatsamutathā nāya cānābhoganirnimittākalpāvikalpanatayā'pramāṇabuddhiviṣaya-samutthānaṃ paśyan nirantaraṃ niścchidraṃ prayujyate sarveryāpatha-cāravihāramanasikāreṣu |",
  "SA20n1326:479": "nāsya sarvāvasthāgatasya mārgaviprayukto bhavati |",
  "SA20n1326:480": "tasya cittakṣaṇe daśapāramitāḥ pramukhāḥ sarve bodhipakṣyā dharmāḥ paripūryante viśeṣeṇa |",
  "SA20n1326:481": "anyeṣu tu vihāreṣu na tathā |",
  "SA20n1326:482": "prathame pramuditavihāre praṇidhānādhyālambanatayā dvitīye cittadauḥśīlyamalāpakarṣaṇatayā tṛtīye praṇidhānavivardhanadharmālokapratilābhatayā caturthe mārgāvatāraṇatayā pañcabhe laukikakriyāvatāraṇa yā ṣaṣṭhe gambhīrapraveśanatayā |",
  "SA20n1326:483": "āsmin punaḥ saptame vihāre sarvabuddhadharmasamutthāpanatayā bodhaṅgāni paripūryante bodhisattvaprāyogikacaryāparipūrisaṃgrahādasya vihārasya jñānābhijñācaryāviśuddhāṣṭamavihārākramaṇācca |",
  "SA20n1326:484": "tathā hi sa bodhisattvo'sya vihārasyānantaramaṣṭamaṃ viśuddhaṃ vihāraṃ praviśati |",
  "SA20n1326:485": "sa ca vihāra ekāntaviśuddhaḥ |",
  "SA20n1326:486": "ime tu sapta vihārā vyāmiśrāḥ |",
  "SA20n1326:487": "viśuddhavihārapūrvaṅgamatvādasaṃkliṣṭaḥ |",
  "SA20n1326:488": "tadasaṃprāptatvātsaṃkliṣṭacayapatitā vaktavyāḥ |",
  "SA20n1326:489": "tasmādasmin vihāre sarve rāgādipramukhāḥ kleśāḥ prahīyante |",
  "SA20n1326:490": "sa ca na saṃkleśo na niḥkleśo veditavyaḥ asamudācārād buddhajñānābhilāṣācca |",
  "SA20n1326:491": "tathābhūtasyāsyādhyāśayapariśuddhamapramāṇaṃ kāya vāḍabhanaskarma pravartate |",
  "SA20n1326:492": "sa yāni tathāgatavivarṇitāni karmāṇi pūrvavat tasya pañcamavihārābhinihṛtāni laukikāni śilpajñānānīha paripūryante ācāryasammataśca bhavati trisāhasramahāsāhasre sthāpayitvā ūrdhvavihārasthān bodhisattvāṃstathāgatāṃśca |",
  "SA20n1326:493": "na kaścidasyāśayaprayogābhyāṃ samo bhavati |",
  "SA20n1326:494": "sarve ca dhyānādayo bodhipakṣyā dharmā āmukhī bhavanti |",
  "SA20n1326:495": "bhāvanākārābhimukhatayā nottariyākārasthānataḥ |",
  "SA20n1326:496": "tadyathā āmukhī bhavanti |",
  "SA20n1326:497": "bhāvanākārābhimukhatayā nottariyākārasthānataḥ |",
  "SA20n1326:498": "tadyathā aṣṭhame vihāre |",
  "SA20n1326:499": "sa tathā prayuktaḥ suniścitaviṣayasamādhipramukhāni daśa samādhiśatasahasrāṇyabhinirharati bodhisattvasamādhīnām |",
  "SA20n1326:500": "teṣāñca lābhātsamatikrānto bhavati śrāvakapratyekabuddhasamādhiviṣayam |",
  "SA20n1326:501": "sa evaṃ sarvakleśaviviktena durvijñeyena sarvavikalpapracārāpagatena kāyavāṅmanaskarmaṇā viharati |",
  "SA20n1326:502": "na cottariviśeṣaparimārgaṇābhiyogamutsṛjati sattvāpekṣayā |",
  "SA20n1326:503": "bodhiparipūrṇārthaṃ tasyāpramāṇaṃ sarvanimittāpagataṃ kāyavāṅmanaskarma pravartate supariśodhitamanutpattikadharmakṣāntyāvabhāsitam |",
  "SA20n1326:504": "asminvihāre svabuddhiviṣayatayā sarvaśrāvakapratyekabuddhaviṣayasamatikrāntāstadanyeṣu tu ṣaṭṣu buddhadharmādhyālambanatayā ṣaṣṭhe ca vihāre bodhisattvo nirodhaṃ samāpadyate |",
  "SA20n1326:505": "asmiṃstu pratikṣaṇaṃ samāpadyate |",
  "SA20n1326:506": "idañcāsyātyadbhutaṃ karmācintyam |",
  "SA20n1326:507": "yad bhūtakoṭivihāreṇa ca viharati na ca nirodhaṃ sākṣātkaroti |",
  "SA20n1326:508": "sa tamevopāyajñānābhinihāramadhipatiṃ kṛtvā sarvasattvāsādhāraṇāṃ bodhisattvacaryāñcarati laukikapratibhāsāñcātanmayīṃ ca yathāsūtrameva |",
  "SA20n1326:509": "tasya tu piṇḍārthaḥ |",
  "SA20n1326:510": "puṇyakriyāmārabhya kaḍatrapariṣatparigrahamabhinirvṛttiviśeṣaprārthanā-samārambhaṃ vimokṣatrayavihāratāṃ hīnayānādhimuktopāyavinayanatāṃ kāmaparibhogaṃ kāmaviśeṣaprārthanāṃ tīrthikavyāvartanatāṃ paracittānuvartanatāṃ mahājanakāyānuvartanatāṃ cārabhya śeṣaṃ pūrvavat |",
  "SA20n1326:511": "tatrāyaṃ viśeṣaḥ |",
  "SA20n1326:512": "tadyathā tadeva suvarṇaṃ kuśalena karmakāreṇa sarvamaṇiratnamṛṣṭuṃ pratyarpitamatyarthaṃ bhrājate |",
  "SA20n1326:513": "asaṃhāryañca bhavati tadanyairjāmbūdvīpakairābharaṇaiḥ |",
  "SA20n1326:514": "evamasya tāni kuśalamūlāni viśuddhatarāṇyasaṃhāryāṇi bhavanti sarvaśrāvakapratyekabuddhakuśalamūlaistadanyaiśca nikṛṣṭataravihārasthairbodhisattvakuśalamūlaiḥ |",
  "SA20n1326:515": "tadyathā sūryābhā jambūdvīpe yadbhūyasā snehaśca pariśoṣayati |",
  "SA20n1326:516": "asaṃhāryā ca bhavati sa ca tadanyaprabhābhiḥ |",
  "SA20n1326:517": "evamasya bodhisattvasya prajñābhā sattvānāṃ sarvakleśaviṣāṇi ca śoṣayati |",
  "SA20n1326:518": "asaṃhāryā ca bhavati pūrvavat śrāvakādijñānaprabhābhiḥ |",
  "SA20n1326:519": "vaśavartī ca bhavati devarājaḥ |",
  "SA20n1326:520": "kuśalaḥ śrāvakapratyekabuddhābhisamayopasaṃhāreṣu |",
  "SA20n1326:521": "prabhāvaḥ koṭīśatasahasrasaṃkhyānirdeśato veditavyaḥ |",
  "SA20n1326:522": "ayaṃ sābhogo nirnimitto vihāraḥ upāyaprajñābhinihṛtamārgāntarārambhaviśeṣaniṣpattipraveśataśca tathāgataviṣayasamutthāna-prativedha-nirantaraprayogataśca pratikṣaṇaṃ sarvabodhipakṣyadharmasamudāgamataśca kliṣṭākliṣṭa-vyavasthānataśca prayogikacaryāparipūrisaṃgrahataśca āśayaśuddhikarmapravṛttim adhikṛtya sarvalaukikaśilpakarmādiparipūraṇataśca aprameyaśrāvakapratyekabuddhāsādhāraṇasamādhi-pratilambhataśca pratikṣaṇanirodhasamāpattitaśca sarvasattvāsādhāraṇalokacaryācaraṇataśca kuśalamūlaviśuddhitaśca upapattitaḥ prabhāvataśca samāsa-nirdeśato veditavyaḥ |",
  "SA20n1326:523": "vistarataḥ pūrvavat |",
  "SA20n1326:524": "tadyathā dūraṃgamāyāṃ bhūmau |",
  "SA20n1326:525": "bodhisattva-prāyogikacaryā-paripūrisaṃgṛhītatvāt dūraṃgametyucyate |",
  "SA20n1326:526": "tenaiva cārthena vihāro veditavyaḥ |",
  "SA20n1326:527": "tatra katamo bodhisattvānām anābhogo nirnimitto vihāraḥ |",
  "SA20n1326:528": "iha bodhisattvena prathame'nantare vihāre daśākāraṃ sarvadharmaparamārthāvatārajñānaṃ pratilabdhaṃ bhavati |",
  "SA20n1326:529": "triṣu adhveṣu yathāyogam ādyanutpannatāmajanmatāmalakṣaṇatām ārabhya tadanyahetubhāvāsambhavāvināśatāñcārabhya paramārthato nirabhilāpyasvabhāve vastunyabhilāpābhisaṃskārapratibhāsasya svabhāvasya lakṣaṇena hetubhāvena cāvidyamānasya tasyaiva saṃkleśātmanāpravṛttitāñcānivṛttitāñcārabhya tadajñānamithyābhiniveśahetukāñca tasminvidyamāne vastuni nirabhilāpye ādau madhye paryavasāne sarvakālasaṃkleśasamatāṃ cārabhya tathatā-samyakpraveśanirvikalpasamatayā ca tatsaṃkleśāpanayanamārabhya |",
  "SA20n1326:530": "ityasya jñānasya daśākārasyādhimātratvātparipūrṇatvādimamaṣṭamaṃ pariśuddhaṃ vihāramavatarati |",
  "SA20n1326:531": "ihasthaścānutpattikeṣu dharmeṣu paramāṃ bodhisattvakṣāntiṃ suviśuddhāṃ labhate |",
  "SA20n1326:532": "sā punaḥ katamā |",
  "SA20n1326:533": "catasṛbhiḥ paryeṣaṇābhirayaṃ bodhisattvaḥ sarvadhamān paryeṣya yadā caturbhireva yathābhūtaparijñānaiḥ parijānāti |",
  "SA20n1326:534": "tadā sarvamithyāvikalpābhiniveśeṣvapanīteṣu sarvadharmāṇāṃ dṛṣṭe ca dharme sarvasaṃlkeśānutpattyanukūlatāṃ paśyati |",
  "SA20n1326:535": "samparāye ca sarveṇa sarvaṃ niravaśeṣato'nutpatiṃ paśyati teṣāmeva pūrvamithyāvikalpābhiniveśahetusamutpannānāṃ dharmāṇām |",
  "SA20n1326:536": "tāḥ punaḥ catasraḥ paryeṣaṇā yathāpūrvaṃ nirdiṣṭāstattvārthapaṭale |",
  "SA20n1326:537": "catvāri ca yathābhūtaparijñānāni tānyadhimukticaryāvihāramupādāya yāvatsābhoganirnirmittādvihārān na suviśuddhāni bhavanti |",
  "SA20n1326:538": "asmiṃstu vihāre pariśuddhāni bhavanti |",
  "SA20n1326:539": "tasmāt sa bodhisattvaḥ anutpattikeṣu dharmeṣu kṣānti-pratilabdha ityucyate |",
  "SA20n1326:540": "sa tasyāḥ kṣānterlābhād gambhīraṃ bodhisattvavihāramanuprāpto bhavati |",
  "SA20n1326:541": "tasya ye pūrvake nirnimitte vihāre catvāro'pakṣālāste prahīṇā bhavanti |",
  "SA20n1326:542": "yaḥ sābhogābhisaṃskāraḥ sa prahīṇo bhavati |",
  "SA20n1326:543": "uttari ca viśuddhavihāre autsukyaṃ prahīṇaṃ bhavati |",
  "SA20n1326:544": "sarvākārasattvārthakriyāśaktāvautsukyaṃ prahīṇaṃ bhavati |",
  "SA20n1326:545": "sūkṣmasaṃjñā-samudācāraśca prahīṇo bhavati |",
  "SA20n1326:546": "tasmāt sa vihāraḥ suviśuddha ityucyate |",
  "SA20n1326:547": "tasya ca tasmin gambhīre vihāre'bhiratasya tasmin dharmamukhasrotasi tathāgata-saṃcodanā-samādāpanā-abhinirhāramukha-jñānābhijñā-karmopasaṃhāro'prameyaḥ |",
  "SA20n1326:548": "tathā saṃcoditasya cāpramāṇakāyavibhaktijñānābhinirhāro daśavaśitā-prāptiśca yathāsūtrameva vistareṇa veditavyāḥ |",
  "SA20n1326:549": "vaśitāprāptaḥ sa tāvadākāṃkṣati tāvattiṣṭhati |",
  "SA20n1326:550": "yena vā dhyānavimokṣādicittavihāreṇākāṃkṣati tena viharati |",
  "SA20n1326:551": "saṃkalpamātreṇaivāsya sarvabhojanādi-pariṣkārasampad bhavati |",
  "SA20n1326:552": "sarvaśilpakarmasthāneṣu cāsya yathākāmapracāratā bhavati |",
  "SA20n1326:553": "sarvopapattisaṃvartanīyeṣu ca karmasu sarvopapattyāyataneṣu cāsya kāmakāmopapattitā bhavati |",
  "SA20n1326:554": "yathepsitañca sarvarddhikāryaṃ karoti |",
  "SA20n1326:555": "sarvapraṇidhānāni cāsya yathākāmaṃ samṛdhyanti |",
  "SA20n1326:556": "yad yadeva vastu yathādhimucyate tattathaiva bhavati nānyathā |",
  "SA20n1326:557": "yañca jñeyaṃ jñātukāmo bhavati tadapi jānīte yathāvat |",
  "SA20n1326:558": "nāmakāyapadakāyavyañjanakāyānāñca nikāmalābhī bhavati |",
  "SA20n1326:559": "sarvadharmasamyakvyavasthānakuśalaḥ |",
  "SA20n1326:560": "evaṃ vaśitāprāptasya bodhisattvasyātaḥ pareṇa vaśitāprāptakṛto'nuśaṃso vistareṇa yathāsūtrameva veditavyaḥ |",
  "SA20n1326:561": "audārikañca buddhadarśanaṃ vihāya satatasamitamavirahito bhavati buddhadarśanena |",
  "SA20n1326:562": "śeṣakuśalamūlaviśuddhiryathāsūtraṃ veditavyā |",
  "SA20n1326:563": "maharghasuvarṇadṛṣṭāntena [ābhādṛṣṭāntena] ca |",
  "SA20n1326:564": "upapattiḥ prabhāvaviśeṣaścāpyasya bodhisattvasyāsminvihāre yathāsūtrameva veditavyaḥ |",
  "SA20n1326:565": "ayamanābhogo nirnimitto vihāraḥ |",
  "SA20n1326:566": "paramārthavatārajñānaniṣpattipraveśataśca anutpattikadharmakṣāntilābhataśca sarvāpakṣālāpagata-gambhīra-bodhisattvavihāraprāptitaśca dharmamukhasrotasi buddhairaprameyābhinirhāramukhajñānābhijñākarmopasaṃhārataśca apramāṇakāyavibhaktijñānapraveśataśca vaśitāprāptitaśca vaśitānuśaṃsapratyanubhavanataśca kuśalamūlaviśuddhita upapattiḥ prabhāvataśca samāsanirdeśato veditavyaḥ |",
  "SA20n1326:567": "vistareṇa nirdeśato yathāsūtraṃ tadyathā'calāyāṃ bhūmau |",
  "SA20n1326:568": "pūrvakābhisaṃskārāpagamādanābhogāniścalavāhimārgasamārūḍhaṃ taccittaṃ tasyāṃ bhūmau pravartate |",
  "SA20n1326:569": "tasmāt sā bhūmiracaletyucyate |",
  "SA20n1326:570": "tenaiva cārthenāyaṃ vihāro draṣṭavyaḥ |",
  "SA20n1326:571": "tatra katamo bodhisattvānāṃ pratisaṃvidvihāraḥ |",
  "SA20n1326:572": "iha bodhisattvastenāpi vihāreṇa gambhīreṇāsaṃtuṣṭa uttarijñānaviśeṣatāmanugacchan yaiśca dharmajñānābhisaṃskāraiḥ pareṣāṃ dharmaḥ sarvākāro bodhisattvena deśayitavyo yacca dharmākhyānakṛtyaṃ tatsarvaṃ yathābhūtaṃ prajānāti tatredaṃ dharmasamākhyānakṛtyam |",
  "SA20n1326:573": "gahanopavicāreṣu ye ca saṃkliśyante viśudhyante ca |",
  "SA20n1326:574": "yena ca saṃkliśyante yena ca viśudhyante |",
  "SA20n1326:575": "yacca saṃkleśavyavadānam |",
  "SA20n1326:576": "yā ca tasyānaikāntikatā |",
  "SA20n1326:577": "yā ca tasyaikāntikatā |",
  "SA20n1326:578": "yā ca tasyaikāntikatā'naikāntikatā |",
  "SA20n1326:579": "tasya yathābhūtajñānam |",
  "SA20n1326:580": "evañca dharma-deśanākuśalasya deśanākṛtyakuśalasya ca yat sarvākāramahādharma-bhāṇakatvam aprameyadhāraṇīprāptasya sarvasvarāṅgavibhaktikuśalasyākṣayapratibhānasya |",
  "SA20n1326:581": "yādṛśyā dharmadhāraṇodgrahaṇaśaktyā samanvāgatasya |",
  "SA20n1326:582": "yayā bodhisattvapratisaṃvidabhinihṛtayā vācā |",
  "SA20n1326:583": "yadṛśe dharmāsane niṣaṇṇasya |",
  "SA20n1326:584": "yatra yeṣu ca dharma deśayataḥ yāvadbhirmukhaiḥ yayā sattva-vijñāpana santoṣaṇa-kṛtyasaṃniyojana-śaktyā samanvāgatasya |",
  "SA20n1326:585": "tat sarvaṃ yathāsūtrameva vistaranirdeśato veditavyam |",
  "SA20n1326:586": "kuśalamūlaviśuddhyupapattiprabhāvaviśeṣo'pi yathāsūtrameva veditavyaḥ |",
  "SA20n1326:587": "ayaṃ bodhisattvānāṃ pratisaṃvidvihāraḥ śāntavimokṣasantuṣṭipraveśataśca dharmasamākhyānābhisaṃskārajñānataśca tatkṛtyajñānataśca acintyamahādharmabhāṇakatvapratilambhataścakaśalamūlaviśuddhita upapattitaḥ prabhāvataśca samāsanirdeśato veditavyaḥ |",
  "SA20n1326:588": "vistaranirdeśataḥ punaḥ yathāsūtrameva |",
  "SA20n1326:589": "tadyathā sādhumatyāṃ bhūmau |",
  "SA20n1326:590": "sarvasattvānāṃ hitasukhāśayapariśuddhyā bodhisattvapratisaṃvinmatyā dharmasamākhyānādhikāratvāt sā bhūmiḥ sādhumatītyucyate |",
  "SA20n1326:591": "tenaiva cārthenāyamapi vihāro draṣṭavyaḥ |",
  "SA20n1326:592": "tatra katamo bodhisattvānāṃ paramo vihāraḥ |",
  "SA20n1326:593": "iha bodhisattvasya pratisaṃvid-vihāre sarvākārapariśuddhe dharmarājatvārhasya dharmābhiṣekasamāsannasya vimalādisamādhi-aprameyapratilambha-tatkṛtyakaraṇataḥ sarvajñajñānaviśeṣābhiṣeka paścimasādhisammukhībhāvācca sarvabuddhebhyasyadanurūpāsanakāyaparivārapratilābhinaḥ svaraśmigamanapratyāgamanaiḥ sarvākārasarvajñajñānābhiṣekapratilambhataśca abhiṣiktasya ca sarvavineya-samudānayana-tadvimokṣopāya-buddhakṛtyajñānataśca aprameya-vimokṣa-dhāraṇī abhijñā pratilambhataśca tadādhipateya mahāsmṛtijñā nābhinirhāranirvacanavyavasthānataśca mahābhijñābhinirhārataśca kuśalamūlaviśuddhi-upapattiprabhāvaviśeṣataśca samāsanirdeśataḥ paramo vihāro veditavyaḥ |",
  "SA20n1326:594": "vistaranirdeśataḥ punaryathāsūtrameva tadyathā dharmameghāyāṃ bodhisattvabhūmau |",
  "SA20n1326:595": "paripūrṇabodhisattvamārgaḥ suparipūrṇa-bodhisambhāraśca sa bodhisattvaḥ tathāgatā nāmantikāt dharmamedhabhūmyāmatyudārāṃ duḥsahāḥ tadanyaiḥ sarvasattvaiḥ saddharmaṃvṛṣṭi sampratīcchati |",
  "SA20n1326:596": "mahāmedhabhūtaśca svayamanabhisambuddhabodhi-abhisambuddhabodhiścāprameyānāṃ sattvānāṃ saddharma-vṛṣṭayā nirapamayā kleśarajāṃsi praśamayati |",
  "SA20n1326:597": "vicitrāṇi ca kuśalamulaśasyāni virohayati vivardhayatī pācayatī tasyāṃ bhūmāvavasthitaḥ |",
  "SA20n1326:598": "tasmāt sā bhūmirdharmameghetyucyate |",
  "SA20n1326:599": "tenaiva cārthena paramo vihāro draṣṭavyaḥ |",
  "SA20n1326:600": "na ca yānyuttarottareṣu vihāreṣvaṅgāni nirniṣṭāni tāni pūrvakeṣu vihāreṣu sarveṇa sarvaṃ na saṃvidyante |",
  "SA20n1326:601": "api tu mṛdutvān na saṃkhyāṃ gacchanti |",
  "SA20n1326:602": "teṣāmeva ca madhyādhimātratvāt [ta] danyottarabhūmipratilābha-niṣpattivyavasthānaṃ veditavyam |",
  "SA20n1326:603": "ekaikaścātra vihāro'nekairmahākalpakoṭīśatasahasraistato vā prabhūtataraiḥ pratilabhyate niṣpadyate ca |",
  "SA20n1326:604": "te tu sarve vihārāstribhirmahākalpāsaṃkhyeyaiḥ samudāgacchanti mahākalpāsaṃkhyeyenādhimukticaryā-vihāraṃ samatikramya pramuditavihāro labhyate |",
  "SA20n1326:605": "yacca vyāyacchamāno dhrauvyeṇa nāvyāyacchamānaḥ |",
  "SA20n1326:606": "dvitīyena mahākalpāsaṃkhyeyena pramuditavihāraṃ yāvatsābhogaṃ nirnimittaṃ vihāramatikramyānābhogaṃ nirnimittaṃ pratilabhate |",
  "SA20n1326:607": "tacca niya meva |",
  "SA20n1326:608": "tathā hi sa śuddhāśayo bodhisattvo niyataṃ vyāyacchate |",
  "SA20n1326:609": "tṛtīyena mahākalpāsaṃkhyeyenānābhogañca nirnimittaṃ pratisaṃvidvihārañca samatikramya paramaṃ bodhisattvavihāraṃ pratilabhate |",
  "SA20n1326:610": "tatra dau kalpāsaṃkhyeyau veditavyau |",
  "SA20n1326:611": "yo'pi mahākalpaḥ so'pi rātrindivasamāsārdhamāsagaṇanāyogena kālāprameyatvādasaṃkhyeya ityucyate |",
  "SA20n1326:612": "yāpi teṣāmeva mahākalpānāṃ gaṇanāyogena sarvagaṇanā samatikrāntā saṃkhyā so'pyasaṃkhyeyaḥ |",
  "SA20n1326:613": "pūrvakeṇa kalpāsaṃkhyeyena bodhiranalpaiḥ kalpāsaṃkhyeyairadhigamyate |",
  "SA20n1326:614": "paścimakena punaḥ kalpāsaṃkhyeyena tribhirevanadhikaiḥ |",
  "SA20n1326:615": "yastvadhimātrādhimātreṇa vīryārambheṇa prayujyate tataḥ kaścidantarakalpān prabhūtān vyāvartayati kaścit yāvanmahākalpān |",
  "SA20n1326:616": "na tvasaṃkhyeyavyāvṛttiḥ kasyacidastīti veditavyam |",
  "SA20n1326:617": "ebhiśca dvādaśabhirbodhisattvavihāraistribhirasaṃkhyeyaiḥ kleśāvaraṇapakṣyañca dauṣṭhulyaṃ prahīyate jñeyāvaraṇa-pakṣyañca |",
  "SA20n1326:618": "tatra triṣu vihāreṣu kleśāvaraṇapakṣyadauṣṭhulyasya prahāṇaṃ veditavyam |",
  "SA20n1326:619": "pramudite [vihāre] āpāyikakleśapakṣyasya sarveṇa sarvaṃ samudācāratastvadhimātramamyasya sarvakleśapakṣyasya anābhoge nirnimitte vihāre'nutpattikadharmakṣānti-viśuddhivibandhakleśa pakṣyasya sarveṇa sarvaṃ dauṣṭhulyasya prahāṇaṃ veditavyam |",
  "SA20n1326:620": "samudācāratastu sarvakleśānām |",
  "SA20n1326:621": "parame punarvihāre sarvakleśa-[sa] vāsanānuśayāvaraṇaprahāṇaṃ veditavyam |",
  "SA20n1326:622": "tacca tathāgataṃ vihāramanupraviśataḥ jñeyāvaraṇapakṣyamapi dauṣṭhulyaṃ trividhaṃ veditavyam |",
  "SA20n1326:623": "tvaggataṃphalgugataṃ sāragatañca |",
  "SA20n1326:624": "tatra tvaggatasya pramuditavihāre prahāṇaṃ bhavati |",
  "SA20n1326:625": "phalgugatasyānābhoge nirnimitte sāragatasya tathāgate vihāre prahāṇaṃ bhavati |",
  "SA20n1326:626": "sarvāvaraṇaviśuddhijñānatā ca teṣu triṣu vihāreṣu tasya kleśa-jñeyāvaraṇaprahāṇasya tadanye vihārā yathānukramaṃ saṃbhārabhūtā bhavanti |",
  "SA20n1326:627": "eṣu trayodaśasu vihāreṣu samāsata ekādaśavidhā viśuddhirveditavyā |",
  "SA20n1326:628": "prathame gotraviśuddhiḥ |",
  "SA20n1326:629": "dvitīye śraddhāvimuktiviśuddhiḥ |",
  "SA20n1326:630": "tṛtīye'dhyāśayaviśuddhiḥ |",
  "SA20n1326:631": "caturthe śīlaviśuddhiḥ |",
  "SA20n1326:632": "pañcame cittaviśuddhiḥ |",
  "SA20n1326:633": "ṣaṣṭhe saptame'ṣṭame ca samyak jñānasamārambhaviśuddhiḥ |",
  "SA20n1326:634": "navame prāyogikacaryā-paripūriviśuddhiḥ |",
  "SA20n1326:635": "daśame tattvajñānābhinirhāraviśuddhiḥ ekādaśe tadarthasamyak parasamākhyānāya pratirsavidviśuddhiḥ |",
  "SA20n1326:636": "dvādaśe sarvākārasarvajñeyānupraveśajñānaviśuddhiḥ |",
  "SA20n1326:637": "trayodaśe tathāgate vihāre savāsana-sarvakleśa-jñeyāvaraṇaviśuddhiḥ |",
  "SA20n1326:638": "aṣṭābhiśca pūrvanirdiṣṭairmahāyānasaṃgrāhakairdharmaireṣāṃ trayodaśānāṃ vihārāṇāṃ saṃgraho veditavyaḥ |",
  "SA20n1326:639": "prathamadvitīyayorvihārayoḥ śraddhājātasyādhimuktigatasya bodhisattvapiṭaka-śravaṇacintanā |",
  "SA20n1326:640": "tṛtīye vihāre'dhyāśayopagamanaṃ bhāvanākārapratilābhapūrvakam |",
  "SA20n1326:641": "tadanyeṣu sarvavihāreṣu yāvat sābhoganirnimittādbhāvanāvāhulyam |",
  "SA20n1326:642": "tataścordhvaṃ triṣu bodhisattvavihāreṣu pariśuddhacaryā saṃgṛhīteṣu bhāvanāphalaniṣpattiḥ |",
  "SA20n1326:643": "tathāgate vihāre'tyanta nairyāṇikatā veditavyā |",
  "SA20n1326:644": "śrāvakavihāre sādharmyeṇa caiṣāṃ dvādaśānāṃ bodhisattvavihārāṇāmanukramo veditavyaḥ |",
  "SA20n1326:645": "yathā śrāvakasya svagotravihārastathā'sya prathamo veditavyaḥ |",
  "SA20n1326:646": "yathā tasya [samyakatva-] nyāmāvakrāntiprayogavihāraḥ evamasya dvitīyaḥ |",
  "SA20n1326:647": "yathā tasya nyāmāvakrāntivihāraḥ tathāsya tṛtīyo vihāraḥ |",
  "SA20n1326:648": "yathā tasyāvetyaprasādalābhinaḥ āryakāntādhiśīlavihāra uttari āsravakṣayāya tathāsya caturtho vihāraḥ |",
  "SA20n1326:649": "yathā tasyādhiśīlaṃ niśrityādhicittaśikṣānirhāravihāraḥ tathāsya pañcamo vihāraḥ |",
  "SA20n1326:650": "yathā tasya yathā pratilabdhasatyajñānādhipraśikṣāvihāraḥ tathāsya ṣaṣṭha saptamāṣṭamā vihārā veditavyā |",
  "SA20n1326:651": "yathā tasya suvicārita jñeyasyānimittasamādhiprayogavihāraḥ tathāsyanavamo vihāraḥ |",
  "SA20n1326:652": "yathā tasya pariniṣpanno nirnimitto vihāraḥ tathāsya daśamo vihāraḥ |",
  "SA20n1326:653": "yathā tasya vyutthitasya vimuktyāyatanavihāraḥ tathāsyaikādaśo vihāraḥ |",
  "SA20n1326:654": "yathā tasya sarvākāro'rhatvavihāraḥ tathāsya dvādaśo vihāro veditavyaḥ |",
  "SA20n1326:655": "iti bodhisattvabhūmāvādhārānudharme yogasthāne caturthaṃ vihārapaṭalam |",
  "SA20n1326:656": "samāptañca yogasthānaṃ dvitīyam |"
}