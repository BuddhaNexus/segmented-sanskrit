{
  "S08n676:0": "atha dvicatvāriṃśaḥ paṭalavisaraḥ |",
  "S08n676:1": "atha khalu bhagavāṃ śākyamuniḥ punarapi śuddhāvāsabhavanamavalokya,",
  "S08n676:2": "mañjuśriyaṃ kumārabhūtamāmantraye sma |",
  "S08n676:3": "asti mañjuśrīḥ ! tvadīyasarvasādhanopayikamaṇḍalavidhāne sarvamantratantreṣu mudrāpaṭalasamayarahasyam yaiḥ sarvasantrāsamayaṃ nātikramanti,",
  "S08n676:4": "samayasañcoditamanupraviṣṭā bhavanti sarvalaukikalokottaramaṇḍaleṣu sāmānyasādhanopayikasarvamantratantreṣu sarve sudahyete paramarahasyatamā paramasaubhāgyatamā paramāścaryādbhutatamāḥ |",
  "S08n676:5": "yairvinā na śakyante sarvamantrā ārādhayituṃ sādhayitum |",
  "S08n676:6": "pūrvaṃ sarvatathāgatairbhāṣitavantaḥ |",
  "S08n676:7": "etarhi ahaṃ ca bhāṣiṣye sarvasattvānāmarthāya hitāya sukhāya lokānukampāyai mahato janakāyasyārthāya sarvamantrajāpināṃ mahāmantrako śanityautsukyadharmadhātvacintyamahāyānanairātmyadharmameghamanupraveśanatāyai katamaṃ ca tat bhāṣiṣye'ham ||",
  "S08n676:8": "śṛṇu mañjurava ! sarvaguhyamudrāsamoditām |",
  "S08n676:9": "yathā tathā svayaṃ vācyaṃ purā gītamṛṣisattamaiḥ ||",
  "S08n676:10": "kṛtsnamudrāgaṇaṃ hyagraṃ guhyamantrārthināṃ sadā |",
  "S08n676:11": "sarvakāleṣu yojyedaṃ sarvakarmeṣu maṇḍale ||",
  "S08n676:12": "atha mañjuravaḥ śrīmāṃ vihasan paṅkajekṣaṇaḥ |",
  "S08n676:13": "nirīkṣa sugataṃ śreṣṭhaṃ sarvadharmīśvaraṃ prabhum ||",
  "S08n676:14": "kṛtāñjalipuṭo vīraḥ jinaputro maharddhikaḥ |",
  "S08n676:15": "uvāca madhurāṃ vāṇīṃ divyaśabdārthabhūṣitām ||",
  "S08n676:16": "sādhu sādhu mahāprājña ! dharmacakrānubartakam |",
  "S08n676:17": "dharmatattvārthamantratvaṃ yastvaṃ bhāṣayase vibhoḥ ||",
  "S08n676:18": "evamuktvā tu sugataṃ śākyasiṃhaṃ narottamam |",
  "S08n676:19": "atha mañjuravaḥ śrīmāṃ tūṣṇīṃ tasthustadantare ||",
  "S08n676:20": "ityāha bhagavāṃ buddho dharmadhātveśvarastadā |",
  "S08n676:21": "śṛṇotha bhūtagaṇāḥ ! sarvaiḥ ! devasaṅghā ! maharddhikā ! ||",
  "S08n676:22": "maṇḍale bhuvi martyānāṃ daridrā vātha duḥkhitām |",
  "S08n676:23": "ālikhantānāṃ bhuvi mudrāṇāṃ sānnidhyaṃ vo bhaviṣyatha ||",
  "S08n676:24": "ye ca vai sarvabuddhānāṃ pratyekārhathakhaḍgiṇām |",
  "S08n676:25": "śrāvakānāṃ tu ye mudrāḥ kathitā munivaraiḥ ||",
  "S08n676:26": "sarvalaukikamudrāstu jinābjakulavajriṇa |",
  "S08n676:27": "sarvamudrāstu sarvatra sarvakarmeṣu yojitā ||",
  "S08n676:28": "tānahamabhisaṃkṣepād vakṣye'haṃ sarvamantriṇām |",
  "S08n676:29": "yat pūrvaṃ kathitaṃ mantraṃ sarvaṃ maṇḍale ca karmasu ||",
  "S08n676:30": "sthānaṃ homo japaḥ karma taṃ tathaiva prayojayet |",
  "S08n676:31": "maṇḍale ādito lekhya mudro'yaṃ buddhanirmitaḥ ||",
  "S08n676:32": "sitaṃ chatro'tha buddhānāṃ samantajvālo'tha bhūṣaṇam |",
  "S08n676:33": "pañcaraṅgikacūrṇaistu samantānmaṇirājitam ||",
  "S08n676:34": "vicitraraṅgojjvalaṃ śreṣṭhaṃ indrāyudhasamaprabham |",
  "S08n676:35": "eṣa mudro mahāmudro buddhānāṃ mūrddhajo varaḥ ||",
  "S08n676:36": "tasya dakṣiṇataḥ pātraṃ samantājjyotimālinam |",
  "S08n676:37": "tadanantare khakhavarakaḥ daṃṣṭrā jībarajo para ||",
  "S08n676:38": "śrīvatsasvastikaścakrakarakaṃ cāpi varṇitam |",
  "S08n676:39": "pustako dhvajamityāhuḥ patākaṃ ca tadantare ||",
  "S08n676:40": "ghaṇṭā paścimajo mudraḥ kathitaṃ lokapuṅgavaiḥ |",
  "S08n676:41": "chatre vāmataḥ padmaṃ maṇimudro tadantare ||",
  "S08n676:42": "tadantare vajramityāhustrisūcyākārasambhavam |",
  "S08n676:43": "utpalaṃ tu gatāmudraḥ salilaḥ salilāśritaḥ ||",
  "S08n676:44": "toyaśca tadantye vai toyadhārābhiniḥśritaḥ |",
  "S08n676:45": "tadante kuṇḍalau jñeyau bhūṣālau śobhanau tathā ||",
  "S08n676:46": "tadante'tha mahāśailaḥ caturatno'tha ujjvalaḥ |",
  "S08n676:47": "tadante mahodadhirlekhyaḥ vicitro raṅgojjvalaḥ ||",
  "S08n676:48": "tadante'tha mahāvṛkṣaḥ saphalo dalabhūṣitaḥ |",
  "S08n676:49": "eṣa bṛkṣo mahāmudro vāmapārśva jāntajām ||",
  "S08n676:50": "sitātapatro'tha buddhānāṃ mudrohyukto varograjaḥ |",
  "S08n676:51": "mantre'tha khaḍgināṃ jñeyaḥ pratyekajinayo varaḥ ||",
  "S08n676:52": "cīvaraṃ mudravaro hyuktaḥ sarvaśrāvakasambhavaḥ |",
  "S08n676:53": "āryāṇāmarhatāṃ loke daṃṣṭrā caiva pragīyate ||",
  "S08n676:54": "tatphalodadhigatāṃ loke śrīvatso mudramiṣyate |",
  "S08n676:55": "khakharakaśca mahāmudraḥ patyekajinajo'paraḥ ||",
  "S08n676:56": "dharmacakro'tha mudro vai sarvadṛṣṭividālakaḥ |",
  "S08n676:57": "kathitaṃ dharmamudraṃ tu kārakākṣepajaḥ smṛtaḥ ||",
  "S08n676:58": "prajñāpāramitāṃ loke jinadhāturmudro'tha pustakaḥ |",
  "S08n676:59": "dhvajapatākā mahāmudrau vighuṣṭau lokapūjitau ||",
  "S08n676:60": "sarvākṛṣṭau mahāvīryau sarvamuṣṇīṣasambhavau |",
  "S08n676:61": "ghaṇṭāpaścimo mudraḥ pratyekārhamūrdhajaḥ ||",
  "S08n676:62": "buddhamudre tu vāme vai padmo lokeśasambhavaḥ |",
  "S08n676:63": "munimudrastathā jñeyaḥ samantajyotilābhine ||",
  "S08n676:64": "vajraṃ vajriṇemudrā bodhisattvasya dhīmataḥ |",
  "S08n676:65": "utpalaṃ mañjughoṣasya kuṇḍalaḥ kṣitigarbhiṇye ||",
  "S08n676:66": "mahātoyato mudraḥ kathito gaganālaye |",
  "S08n676:67": "mahāśailo'tha mudreyaṃ sarvadṛṣṭividāline ||",
  "S08n676:68": "mahodadhi tathā mudra sugatātmaja ! sāgare |",
  "S08n676:69": "mahāvṛkṣastathā mudra udghuṣṭo lokaviśrutaḥ ||",
  "S08n676:70": "sarvāṃśca jinaputrāṃstu mudro'yaṃ tribhavālaye |",
  "S08n676:71": "ghaṇṭāsamīpaje sthāne ālikhejjinavarṇitam ||",
  "S08n676:72": "mudraṃ sarvamudrāṇāṃ caturasrākārasambhavam |",
  "S08n676:73": "vicitraṃ raṅgajopetaṃ cāruvarṇaṃ virājakam ||",
  "S08n676:74": "+ + + + + samantānmaṇibhūṣitam |",
  "S08n676:75": "jvālāmālinaṃ dīptaṃ pañcaraṅgojjvalaṃ śubham ||",
  "S08n676:76": "piṇḍikākāramudyantaṃ indumarkanibhaṃ śubham |",
  "S08n676:77": "+ + + + + virājantaṃ mahādyutim ||",
  "S08n676:78": "eṣa mudro mahāvīryaḥ sarvamantrālayaḥ śubhaḥ |",
  "S08n676:79": "trividhānāṃ tu mantrāṇāṃ jyeṣṭhamadhyamakanyasām ||",
  "S08n676:80": "sthāno'yaṃ mudramukhyoktaḥ sarvakarmārthasādhakaḥ |",
  "S08n676:81": "etadabhyantaraṃ lekhyo mahāmudrāgarbhamaṇḍale ||",
  "S08n676:82": "yo yasya maṇḍale mantraḥ saṃyoktā lokaviśrute |",
  "S08n676:83": "tadeva madhye ālekhyaṃ chatrasyeva mahītale ||",
  "S08n676:84": "tanmadhye maṇḍale cāpi rūpakaṃ mudrameva vā |",
  "S08n676:85": "varadā rūpakā lekhyā mañjughoṣodayastathā ||",
  "S08n676:86": "sarve vai mantranāthāstu sarvamantrārthavā sadā |",
  "S08n676:87": "na ced bhuvi mudrāṇāmālikhed vidhiceṣṭitām ||",
  "S08n676:88": "tannyastau pūrṇakumbhastu vijayetyāhurmanīṣiṇaḥ |",
  "S08n676:89": "bahiḥsthā maṇḍale cāpi mudrāmālikhed vratī ||",
  "S08n676:90": "yathoktaiḥ pūrvanirdiṣṭairdvitīye maṇḍale japī |",
  "S08n676:91": "sthāneṣveva sarvatra digvidiśaścāpi sarvataḥ ||",
  "S08n676:92": "ālikhet sarvadevānāmṛṣiyakṣagarutmanām |",
  "S08n676:93": "mudrāmālikhed dhīmāṃ piśācoragarākṣasām ||",
  "S08n676:94": "paratīrthyematāṃ siddhāṃ kinnarā kaṭapūtanām |",
  "S08n676:95": "kravyādavyantarāṃścaiva sakūṣmāṇḍaṃ dūṣako nārakotsahām ||",
  "S08n676:96": "sarvasattvāṃ bhṛvāṃścaiva rūpārūpyakāmajām |",
  "S08n676:97": "dvitīye maṇḍale nityaṃ ārūpyaṃ surajodbhavam ||",
  "S08n676:98": "ālikhenmudranityāgraṃ trikoṇākārasambhavam |",
  "S08n676:99": "pūrvāyāṃ diśi māsṛtya rekhamāśliṣṭamujjvala ||",
  "S08n676:100": "etat suramukhyānāmārūpyānāṃ maharddhikām |",
  "S08n676:101": "mudrā samādhijetyāhurādibuddhaistu varṇitam ||",
  "S08n676:102": "tatottare tu tathā rekhe brahmaṇaḥ padmajodbhava |",
  "S08n676:103": "rūpāvacaramityāhurmantraṃ tribhuvanālaye ||",
  "S08n676:104": "tadeva dakṣiṇā rekhā garbhamaṇḍalato bahiḥ |",
  "S08n676:105": "dakṣiṇaṃ diśamāśṛtya mudreḥ kāmajo varaḥ ||",
  "S08n676:106": "nirdiṣṭo munimukhyaistu kāmadhātveśvare pare |",
  "S08n676:107": "mudro'yaṃ nirmito loke sarvadevasamandire ||",
  "S08n676:108": "rudrendravasumukhyānāṃ viṣṇutīrthyāṃ digambarām |",
  "S08n676:109": "arkavāsavamauṣadhyāṃ vivaśvayamacihvitām ||",
  "S08n676:110": "lokapālāṃ bahistāṃ tāṃ yathāmandiradikṣu tām |",
  "S08n676:111": "tathācālikhet sarvāṃstathā mudrāṃstu yojayet ||",
  "S08n676:112": "yo yasya vāhanaḥ khyātaḥ praharaṇāveṣadhāriṇam |",
  "S08n676:113": "taṃ tathaiva tathā mudro nirdiṣṭo lokapūjitaiḥ ||",
  "S08n676:114": "eṣa mudragaṇo hyuktaḥ sarvalokottaraḥ śubhaḥ |",
  "S08n676:115": "laukikāmatha sarvatra sarvakarmeṣu sādhakaḥ ||",
  "S08n676:116": "nirdiṣṭā mudramukhyāśca sarvamudro'tha mantriṇām |",
  "S08n676:117": "ālekhya tu bhuvi marttyaistu jāpibhiḥ siddhikāmadaiḥ ||",
  "S08n676:118": "— bodhitattvalipsuriti ||",
  "S08n676:119": "bodhisattvapiṭakāvataṃsakāt mahāyānavaipulyasūtrāt",
  "S08n676:120": "āryamañjuśriyamūlakalpāt catvāriṃśatimaḥ",
  "S08n676:121": "mahākalparājavisarāt",
  "S08n676:122": "sarvakarmasādhanopayikaḥ",
  "S08n676:123": "parisamāpta iti |"
}