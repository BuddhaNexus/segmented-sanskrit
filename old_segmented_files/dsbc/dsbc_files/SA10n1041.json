{
  "SA10n1041:0": "27",
  "SA10n1041:1": "dṛṣṭiparīkṣā saptaviṃśatitamaṃ prakaraṇam |",
  "SA10n1041:2": "abhūmatītamadhvānaṃ nābhūmiti ca dṛṣṭayaḥ |",
  "SA10n1041:3": "yāstāḥ śāśvatalokādyāḥ pūrvāntaṃ samupāśritāḥ ||1 ||",
  "SA10n1041:4": "dṛṣṭayo na bhaviṣyāmi kimanyo'nāgate'dhvani |",
  "SA10n1041:5": "bhaviṣyāmīti cāntādyā aparāntaṃ samāśritāḥ ||2 ||",
  "SA10n1041:6": "abhūmatītamadhvānamityetannopapadyate |",
  "SA10n1041:7": "yo hi janmasu pūrveṣu sa eva na bhavatyayam ||3 ||",
  "SA10n1041:8": "sa evātmeti tu bhavedupādānaṃ viśiṣyate |",
  "SA10n1041:9": "upādānavinirmukta ātmā te katamaḥ punaḥ ||4 ||",
  "SA10n1041:10": "upādānavinirmukto nāstyātmeti kṛte sati |",
  "SA10n1041:11": "syādupādānamevātmā nāsti cātmeti vaḥ punaḥ ||5 ||",
  "SA10n1041:12": "na copādānamevātmā vyeti tatsamudeti ca |",
  "SA10n1041:13": "kathaṃ hi nāmopādānamupādātā bhaviṣyati ||6 ||",
  "SA10n1041:14": "anyaḥ punarupādānādātmā naivopapadyate |",
  "SA10n1041:15": "gṛhyate hyanupādāno yadyanyo na ca gṛhyate ||7 ||",
  "SA10n1041:16": "evaṃ nānya upādānānna copādānameva saḥ |",
  "SA10n1041:17": "ātmā nāstyanupādānaḥ nāpi nāstyeṣa niścayaḥ ||8 ||",
  "SA10n1041:18": "nābhūmatītamadhvānamityetannopapadyate |",
  "SA10n1041:19": "yo hi janmasu pūrveṣu tato'nyo na bhavatyayam ||9 ||",
  "SA10n1041:20": "yadi hyayaṃ bhavedanyaḥ pratyākhyāyāpi taṃ bhavet |",
  "SA10n1041:21": "tathaiva ca sa saṃtiṣṭhettatra jāyeta vāmṛtaḥ ||10 ||",
  "SA10n1041:22": "ucchedaḥ karmaṇāṃ nāśastathānyakṛtakarmaṇām |",
  "SA10n1041:23": "anyena paribhogaḥ syādevamādi prasajyate ||11 ||",
  "SA10n1041:24": "nāpyabhūtvā samudbhūto doṣo hyatra prasajyate |",
  "SA10n1041:25": "kṛtako vā bhavedātmā saṃbhūto vāpyahetukaḥ ||12 ||",
  "SA10n1041:26": "evaṃ dṛṣṭiratīte yā nābhūmahamabhūmaham |",
  "SA10n1041:27": "ubhayaṃ nobhayaṃ ceti naiṣā samupapadyate ||13 ||",
  "SA10n1041:28": "adhvanyanāgate kiṃ nu bhaviṣyāmīti darśanam |",
  "SA10n1041:29": "na bhaviṣyāmi cetyetadatītenādhvanā samam ||14 ||",
  "SA10n1041:30": "sa devaḥ sa manuṣyaścedevaṃ bhavati śāśvatam |",
  "SA10n1041:31": "anutpannaśca devaḥ syājjāyate na hi śāśvatam ||15 ||",
  "SA10n1041:32": "devādanyo manuṣyaścedaśāśvatamato bhavet |",
  "SA10n1041:33": "devādanyo manuṣyaścetsaṃtatirnopapadyate ||16 ||",
  "SA10n1041:34": "divyo yadyekadeśaḥ syādekadeśaśca mānuṣaḥ |",
  "SA10n1041:35": "aśāśvataṃ śāśvataṃ ca bhavetacca na yujyate ||17 ||",
  "SA10n1041:36": "aśāśvataṃ śāśvataṃ ca prasiddhamubhayaṃ yadi |",
  "SA10n1041:37": "siddhe na śāśvataṃ kāmaṃ naivāśāśvatamityapi ||18 ||",
  "SA10n1041:38": "kutaścidāgataḥ kaścitkiṃcidnacchetpunaḥ kvacit |",
  "SA10n1041:39": "yadi tasmādanādistu saṃsāraḥ syānna cāsti saḥ ||19 ||",
  "SA10n1041:40": "nāsti cecchāśvataḥ kaścit ko bhaviṣyatyaśāśvataḥ |",
  "SA10n1041:41": "śāśvato'śāśvataścāpi dvābhyāmābhyāṃ tiraskṛtaḥ ||20 ||",
  "SA10n1041:42": "antavān yadi lokaḥ syātparalokaḥ kathaṃ bhavet |",
  "SA10n1041:43": "athāpyanantavāṃllokaḥ paralokaḥ kathaṃ bhavet ||21 ||",
  "SA10n1041:44": "skandhānāmeṣa saṃtāno yasmāddīpārciṣāmiva |",
  "SA10n1041:45": "pravartate tasmānnāntānantavattvaṃ ca yujyate ||22 ||",
  "SA10n1041:46": "pūrve yadi ca bhajyerannutpadyeranna cāpyamī |",
  "SA10n1041:47": "skandhāḥ skandhān pratītyemānatha loko'ntavān bhavet ||23 ||",
  "SA10n1041:48": "pūrve yadi na bhajyerannutpadyeranna cāpyamī |",
  "SA10n1041:49": "skandhāḥ skandhān pratītyemāṃlloko'nanto bhavedatha ||24 ||",
  "SA10n1041:50": "antavānekadeśaścedekadeśastvanantavān |",
  "SA10n1041:51": "syādantavānanantaśca lokastacca na yujyate ||25 ||",
  "SA10n1041:52": "kathaṃ tāvadupādāturekadeśo vinaṅkṣyate |",
  "SA10n1041:53": "na naṅkṣyate caikadeśa evaṃ caitanna yujyate ||26 ||",
  "SA10n1041:54": "upādānaikadeśaśca kathaṃ nāma vinaṅkṣyate |",
  "SA10n1041:55": "na naṅkṣyate caikadeśo naitadapyupapadyate ||27 ||",
  "SA10n1041:56": "antavaccāpyanantaṃ ca prasiddhamubhayaṃ yadi |",
  "SA10n1041:57": "siddhe naivāntavatkāmaṃ naivānantavadityapi ||28 ||",
  "SA10n1041:58": "athavā sarvabhāvānāṃ śūnyatvācchāśvatādayaḥ |",
  "SA10n1041:59": "kva kasya katamāḥ kasmātsaṃbhaviṣyanti dṛṣṭayaḥ ||29 ||",
  "SA10n1041:60": "sarvadṛṣṭiprahāṇāya yaḥ saddharmamadeśayat |",
  "SA10n1041:61": "anukampāmupādāya taṃ namasyāmi gautamam ||30 ||"
}