{
  "SA14n1224:0": "XXXI",
  "SA14n1224:1": "dharmodgataparivarto nāmaikatriśattamaḥ |",
  "SA14n1224:2": "evamukta ityādi |",
  "SA14n1224:3": "na khalvityādi pratijñā |",
  "SA14n1224:4": "acalitā hi tathateti hetuḥ |",
  "SA14n1224:5": "tathāgatānāṃ kimāgatamiti cedāha |",
  "SA14n1224:6": "yā cetyādi |",
  "SA14n1224:7": "evamuttarepi hetavaḥ sasamarthanā veditavyāḥ |",
  "SA14n1224:8": "sarve caite hetavaḥ śūnyatāparyāyā nimittabhedāttu bhedaḥ |",
  "SA14n1224:9": "ākāśadhāturākāśasādharmyāttathataiva |",
  "SA14n1224:10": "nanu dvātriṃśanmahāpuruṣalakṣaṇāśītyanuvyañjanavirājitavigrahastathāgato na punastathatādaya ityata āha |",
  "SA14n1224:11": "na hi kulaputrānyatretyādi |",
  "SA14n1224:12": "tathataiva suviśuddhā tathāgata iti bhāvaḥ |",
  "SA14n1224:13": "sa hi teṣāṃ svābhāvikaḥ kāya iti nyāyaḥ |",
  "SA14n1224:14": "evaṃ tathatāditathāgatayorabhedamuktvā'tyantābhedaṃ darśayitumāha |",
  "SA14n1224:15": "yā cetyādi |",
  "SA14n1224:16": "eṣāmeva dharmāṇāmiti tathatādīnāṃ tathateti parikalpitarūpaśūnyatā |",
  "SA14n1224:17": "yā ca sarvadharmāṇāmiti skandhadhātvādīnāṃ yā ca tathāgatasya |",
  "SA14n1224:18": "ekaivetyādiruddeśaḥ |",
  "SA14n1224:19": "punarekaivetyādi nirdeśaḥ |",
  "SA14n1224:20": "hetumāha |",
  "SA14n1224:21": "yadutāsattvāditi |",
  "SA14n1224:22": "adravyatvānna punaryathālakṣaṇamabhāvāditi bhāvaḥ |",
  "SA14n1224:23": "punastathāgatānāmagatigatyorabhāvaṃ yathākalpanamasattvāt |",
  "SA14n1224:24": "bhāvakalpanā tu saṃjñāviparyāsāditi dṛṣṭāntaiḥ pratipādayitumāha |",
  "SA14n1224:25": "tadyathāpītyādi |",
  "SA14n1224:26": "madhyānhakālasamaya iti |",
  "SA14n1224:27": "madhyānhaścāsau kālaśca |",
  "SA14n1224:28": "tasya samayaḥ |",
  "SA14n1224:29": "āgamanaṃ yathā ca grāmaṃ praviṣṭa iti viśaterarthasya gativiśeṣatvāt kartari ktaḥ |",
  "SA14n1224:30": "tathehāpi tathāgatam abhiniviṣṭā iti |",
  "SA14n1224:31": "dharmākāyā iti dharmatākāyāḥ |",
  "SA14n1224:32": "hastikāyasyetyādau kāyaḥ samūhaḥ |",
  "SA14n1224:33": "pariniṣpattiriti bhūtatvam |",
  "SA14n1224:34": "muṣāvādastatsādharmyān vañcaka ityarthaḥ |",
  "SA14n1224:35": "ata evāha abhūta iti |",
  "SA14n1224:36": "amoghaṃ dāyakasya mahāphalahetutvāt |",
  "SA14n1224:37": "ata eva dakṣiṇīyāḥ |",
  "SA14n1224:38": "prabhāvyante upalabhyante |",
  "SA14n1224:39": "kāyapariniṣpattiḥ caramabhavasaṃgṛhītā |",
  "SA14n1224:40": "nāpi kvacidgacchatīti parinirvāṇakāle |",
  "SA14n1224:41": "na kvacidastīti parinirvāya yatra gacchati |",
  "SA14n1224:42": "hetarūpādānakāraṇaṃ pratyayāḥ sahakāriṇaḥ |",
  "SA14n1224:43": "tatra śabdasyopādānaṃ śabdaparamāṇava ityeke |",
  "SA14n1224:44": "vāyuparamāṇava ityapare |",
  "SA14n1224:45": "tatra upadhānī tantrīveṣṭanaṃ cakulikā |",
  "SA14n1224:46": "upavāṇyo apradhānatantrayaḥ |",
  "SA14n1224:47": "ādyantayoḥ na śabdo niścaratīti vacanaṃ madhye sarvatra sambandhanārtham |",
  "SA14n1224:48": "nirhetukāśabdāt svārthe'ṇa nairhetukī |",
  "SA14n1224:49": "saṃkṣobhitāni saṃpracalitāni |",
  "SA14n1224:50": "jihmībhūtāni naṣṭacchāyāni |",
  "SA14n1224:51": "utsṛjanti smeti muñcanti sma |",
  "SA14n1224:52": "vihāyasamiti ākāśam |",
  "SA14n1224:53": "svakena kāyena dharmodgatamabhicchādayati smeti tasyāgrataḥ sarvakāyena bhūmau patati smetyarthaḥ |",
  "SA14n1224:54": "kiyantaṃ kālamityata āha saptavarṣāṇīti |",
  "SA14n1224:55": "avakrāmaṇaṃ praveśanam |",
  "SA14n1224:56": "yadvayamiti yadā vayam |",
  "SA14n1224:57": "anuvartamānā ityanukurvatyaḥ |",
  "SA14n1224:58": "divyamityākāśabhavam |",
  "SA14n1224:59": "cittasyānyathātva pṛthivīsekavaimukhyam |",
  "SA14n1224:60": "iti pratisaṃkhyāyeti evaṃ nirūpya sarvāṇi tānīti dārikāśatāni |",
  "SA14n1224:61": "tāni tānīti śastraviśeṣaṇam |",
  "SA14n1224:62": "avatāramavakāśaḥ |",
  "SA14n1224:63": "adhyatiṣṭhadityakarot |",
  "SA14n1224:64": "gandhamityatra adhyatiṣṭhaditi cakāreṇānukṛṣyate |",
  "SA14n1224:65": "parīṣṭiḥ paryeṣaṇā |",
  "SA14n1224:66": "kīdṛśī tatrāryasya dharmodgatasya dharmadeśanā'bhūdityata āha |",
  "SA14n1224:67": "tatreyaṃ dharmodgatasyetyādi sugamam |",
  "SA14n1224:68": "yadutaśabdaḥ sāmānyenoddiṣṭasya viśeṣaṃ dyotayati |",
  "SA14n1224:69": "ebhistriṃśatā ākārairityarthaḥ |",
  "SA14n1224:70": "ata evāsyāḥ śrutabalenotpannā |",
  "SA14n1224:71": "ebhireva triṃśatākāraiḥ sadāpraruditasya bodhisattvasyotpannāstriṃśatsamādhayaḥ paṭhiṣyante |",
  "SA14n1224:72": "prajñāpāramitāyāḥ samatā sarvadharmeṣu |",
  "SA14n1224:73": "kutaḥ ? sarvadharmasamatayā |",
  "SA14n1224:74": "sā hi dharmadhātvālambanā |",
  "SA14n1224:75": "sa ca samānaḥ sarvadharmeṣu |",
  "SA14n1224:76": "prajñāpāramitāyā viviktatā |",
  "SA14n1224:77": "kutaḥ ? sarvadharmaviviktatayā |",
  "SA14n1224:78": "yataḥ sarvadharmāḥ svalakṣaṇairviviktāḥ |",
  "SA14n1224:79": "ataḥ sāpi viviktā svalakṣaṇapratibhāsaiḥ |",
  "SA14n1224:80": "sā kadācidasmādvivekāccalatīti cedāha |",
  "SA14n1224:81": "prajñāpāramitāyā acalanatā |",
  "SA14n1224:82": "kutaḥ ? sarvadharmācalanatayā |",
  "SA14n1224:83": "yataḥ sarvadharmā na vivekāccalanti |",
  "SA14n1224:84": "tataḥ sāpi na vivekāccalati |",
  "SA14n1224:85": "mananāccalatīti cedāha |",
  "SA14n1224:86": "prajñāpāramitāyā amananatā |",
  "SA14n1224:87": "kutaḥ ? sarvadharmāmananatayā |",
  "SA14n1224:88": "amananā hi sarvadharmāḥ |",
  "SA14n1224:89": "na te kiñcinmanyante niḥsvabhāvatvāt |",
  "SA14n1224:90": "tataḥ sāpyamananā |",
  "SA14n1224:91": "kimasau kenāpi stambhitā yato na calatīti cedāha |",
  "SA14n1224:92": "prajñāpāramitāyā astambhitatā |",
  "SA14n1224:93": "kutaḥ ? sarvadharmāstambhitatayā |",
  "SA14n1224:94": "na hi vivekāccalanti sarvadharmāḥ kenāpi stambhitāḥ |",
  "SA14n1224:95": "kiṃ tarhi ? prakṛtyaiva viveke sthirāstataḥ prajñāpāramitāpi sthirā |",
  "SA14n1224:96": "ādau samatāmātramuktaṃ naikarasatā |",
  "SA14n1224:97": "tāmapyāha |",
  "SA14n1224:98": "prajñāpāramitāyā ekarasatā sarvadharmeṣu |",
  "SA14n1224:99": "kutaḥ ? sarvadharmāṇāmekarasatayā tathataikarasā hi sarvadharmāḥ svalakṣaṇānāmabhāvāt |",
  "SA14n1224:100": "tadvatprajñāpāramitāpi svalakṣaṇānāmapratibhāsāt |",
  "SA14n1224:101": "prajñāpāramitāyā aparyantatā |",
  "SA14n1224:102": "kutaḥ ? sarvadharmāṇāmaparyantatayā |",
  "SA14n1224:103": "tathā hi dvau paryantau pūrvā ca koṭiraparā ca |",
  "SA14n1224:104": "tau ca na staḥ sarvadharmāṇām |",
  "SA14n1224:105": "atītānagatayorasattvāt |",
  "SA14n1224:106": "tasmādaparyantāḥ sarvadharmāḥ |",
  "SA14n1224:107": "tadvatprajñāpāramitāpi |",
  "SA14n1224:108": "prajñāpāramitāyā anutpādatā |",
  "SA14n1224:109": "kutaḥ ? sarvadharmānutpādatayā |",
  "SA14n1224:110": "tathāhi niḥsvabhāvāḥ sarvadharmāḥ |",
  "SA14n1224:111": "tasmānnotpadyante kharaviṣāṇavat |",
  "SA14n1224:112": "tasmādanutpādāḥ |",
  "SA14n1224:113": "tadvatprajñāpāramitāpi |",
  "SA14n1224:114": "anirodhā prajñāpāramitā |",
  "SA14n1224:115": "kutaḥ ? sarvadharmāṇāmanirodhatayā |",
  "SA14n1224:116": "na hyamī nirudhyante'sattvāt kharaviṣāṇavat |",
  "SA14n1224:117": "tadvatprajñāpāramitāpi |",
  "SA14n1224:118": "prajñāpāramitāyā aparyantatā |",
  "SA14n1224:119": "kenopamānena ?",
  "SA14n1224:120": "gaganāparyantatayā |",
  "SA14n1224:121": "tathāhi gaganasya nāsti paryanto daśasu dikṣu triṣu cādhveṣu |",
  "SA14n1224:122": "evaṃ prajñāpāramitāyāḥ |",
  "SA14n1224:123": "[yā] daśadiktraiyadhvikā sarvadharmatathatāmātraprathanāt |",
  "SA14n1224:124": "samudrāparyantatayā prajñāpāramitāparyantateti |",
  "SA14n1224:125": "yathā hyākāśasya nāstyantastathaiva daśadiglokadhātūnāṃ kimpunarananteṣu lokadhātuṣu samudrāṇām |",
  "SA14n1224:126": "tataḥ siddhā samudrāparyantatā |",
  "SA14n1224:127": "tadvatprajñāpāramitāyāḥ |",
  "SA14n1224:128": "tathā hi yā teṣāṃ samudrāṇāṃ tathatā yā ca sarvadharmāṇāṃ yā ca prajñāpāramitāyāḥ,",
  "SA14n1224:129": "ekaivaiṣā tathatā |",
  "SA14n1224:130": "tathatālambanā ca prajñāpāramitā |",
  "SA14n1224:131": "tasmātsamudrāparyantatayā prajñāpāramitāparyantateti siddham |",
  "SA14n1224:132": "nanu svapnopamatayāpi jñānaṃ prajñāpāramitā gaganopamatayāpi |",
  "SA14n1224:133": "tatra pūrvā vicitrapratibhāsā uttarā nirābhāsā |",
  "SA14n1224:134": "kathamanayorekārthatetyata āha |",
  "SA14n1224:135": "meruvicitratayā prajñāpāramitāvicitrateti |",
  "SA14n1224:136": "yathā hyekarasamākāśaṃ prakṛtyā tathāpi merupārśvānāṃ vicitrāṇāmādhipatyāttadvadeva vicitraṃ khyāti |",
  "SA14n1224:137": "evamekarasaiva tathatā na vicitrā |",
  "SA14n1224:138": "tathatālambanā ca prajñāpāramitā |",
  "SA14n1224:139": "yastu svapnopamādijñāne vicitrapratibhāsaḥ so'bhūtaparikalpadharmaḥ |",
  "SA14n1224:140": "tasmātsvapnopamamāyopamādijñānaṃ saṃvṛtiḥ |",
  "SA14n1224:141": "nirābhāse yā ca parimārthike jñāne sattvanāmavatāraṇāya nirdiśyate,",
  "SA14n1224:142": "nirābhāsapṛṣṭhabhāvī cāvikalpoyaṃ tadanubhūtaniścayārthaḥ |",
  "SA14n1224:143": "tasmātsiddhamidaṃ meruvicitratayā prajñāpāramitāvicitrateti |",
  "SA14n1224:144": "nanu saiva nirābhāsā prajñāpāramitā svayamanubhūyamānaṃ paramārthamitthaṃ niścinoti niḥsvabhāvāḥ sarvadharmā iti |",
  "SA14n1224:145": "tatkathamasau nirvikalpetyata āha |",
  "SA14n1224:146": "gaganākalpanatayā prajñāpāramitākalpanateti |",
  "SA14n1224:147": "prajñāpāramitāyā yākalpanatā na sā kiñcidvikalpayati vikalpapāragatatvāt |",
  "SA14n1224:148": "tadyathā gaganaṃ na kiñcidvikalpayati jaḍatvāt |",
  "SA14n1224:149": "ajaḍā prajñāpāramitā kinna vikalpayatīti cet |",
  "SA14n1224:150": "uktamatra |",
  "SA14n1224:151": "vikalpaśca bhrāntirabhrāntā ca sā |",
  "SA14n1224:152": "tasmānna vikalpayatīti siddham |",
  "SA14n1224:153": "rūpāparyantatayā prajñāpāramitāparyantateti |",
  "SA14n1224:154": "yathā hyākāśamaparyantaṃ tathārūpaskandhopi |",
  "SA14n1224:155": "yatrānyadrūpaṃ nāsti tatrāvaśyaṃ tamaḥ prakāśo vāsti |",
  "SA14n1224:156": "tadvattadīyatathatāpratibhāsinī prajñāpāramitāpyaparyantatā |",
  "SA14n1224:157": "yathaiva samudrāparyantatayā prajñāpāramitāparyantatā'smābhirvyākhyātā tathaiva sattvānāmānantyāt vedanāparyantatayāpi saṃskāraparyantatayāpi vijñānāparyantatayāpi pṛthivīdhātvaparyantatayāpi apdhātvaparyantatayāpi tejodhātvaparyantatayāpi vāyudhātvaparyantatayāpi ākāśadhātvaparyantatayāpi vijñānadhātvaparyantatayāpi vyākhyātavyā |",
  "SA14n1224:158": "atha yā vijñānaskandhāparyantatayā yā ca vijñānadhātvaparyantatayā tayoḥ ko viśeṣaḥ ?",
  "SA14n1224:159": "skandhadhātuśabdābhyāṃ prayogakṛtaḥ |",
  "SA14n1224:160": "vajropamadharmasamatayā prajñāpāramitāsamateti |",
  "SA14n1224:161": "cittadhāraṇāddharmaḥ samādhiḥ |",
  "SA14n1224:162": "tasya yā sarvadharmeṣu samatā tayomānena prajñāpāramitāyāḥ samatā sarvadharmeṣu sarvadharmāsambhedanatayā prajñāpāramitāsambhedanateti sarvadharmāṇāmasambhedo abhedaḥ |",
  "SA14n1224:163": "bhedakānāṃ svalakṣaṇānāmabhāvāt |",
  "SA14n1224:164": "tadvatprajñāpāramitāyā api na bhedaḥ |",
  "SA14n1224:165": "samvedyamānenaiva rūpeṇa teṣāṃ tasyāmabhāvāt |",
  "SA14n1224:166": "sarvadharmānupalabdhitayā prajñāpāramitānupalabdhiteti |",
  "SA14n1224:167": "sarvadharmā na kiñcidupalabhante |",
  "SA14n1224:168": "rūpasya jaḍatvāt |",
  "SA14n1224:169": "śeṣāṇāmapyātmani paratra vā grāhakatvāyogāt |",
  "SA14n1224:170": "nāpyupalabhyante grāhakābhāvāt |",
  "SA14n1224:171": "tadvatprajñāpāramitāpi nopalabhate nāpyupalabhyate |",
  "SA14n1224:172": "tasmātteṣāṃ tasyāścānupalabdhitā |",
  "SA14n1224:173": "sarvadharmāvibhāvanāsamatayā prajñāpāramitāvibhāvanāsamateti |",
  "SA14n1224:174": "vibhāvanāṃ parebhyo vācā deśanā |",
  "SA14n1224:175": "sā sarvadharmāṇāṃ na vidyate tasmādavibhāvanayā samatā teṣām |",
  "SA14n1224:176": "tadvatsarvālambaneṣu prajñāpāramitāyā avibhāvanāsamatā |",
  "SA14n1224:177": "sarvadharmaniśceṣṭatayā prajñāpāramitāniśceṣṭateti |",
  "SA14n1224:178": "ceṣṭā īhāvyāpāraḥ |",
  "SA14n1224:179": "avyāpāraḥ sarvadharmāḥ |",
  "SA14n1224:180": "kathaṃ tarhi kaścitkutaścidutpadyate ?",
  "SA14n1224:181": "idaṃpratyayamātreṇa |",
  "SA14n1224:182": "asmin satīdaṃ bhavati,",
  "SA14n1224:183": "asati na bhavatītyetāvatā hetuphalabhāvaḥ |",
  "SA14n1224:184": "tasmādamī niśceṣṭāḥ tadvatprajñāpāramitāpi |",
  "SA14n1224:185": "sarvadharmācintyatayāpi prajñāpāramitā'cintyateti |",
  "SA14n1224:186": "yathā hi dharmāḥ parebhyo na deśyante nirviṣayatvādvācaḥ |",
  "SA14n1224:187": "tathā svayamapi na cintyante na nirūpyante vāgvikalpayorekārthatvāt |",
  "SA14n1224:188": "tadvatprajñāpāramitāpyacintyā |",
  "SA14n1224:189": "veditavyetyante yat paṭhyate tatsarvadharmasamatādivākyeṣu sarveṣu sambadhyate'ntardīpakatvāt |",
  "SA14n1224:190": "atha khalvityādi |",
  "SA14n1224:191": "atheti deśanāparisamāptau |",
  "SA14n1224:192": "tathā niṣaṇṇasvaṃveti śrutāsanādanutthitasya |",
  "SA14n1224:193": "athetyuddeśaḥ |",
  "SA14n1224:194": "kṛtaḥ |",
  "SA14n1224:195": "tasyaiva nirdeśaḥ tasyāṃ velāyāmiti |",
  "SA14n1224:196": "yenaiva krameṇa yairevākāraiḥ prajñāpāramitā deśitā tenaiva krameṇa tairevākāraistriṃśatsamādhaya utpannā iti samudāyārthaḥ |",
  "SA14n1224:197": "tatra sarvadharmasamatādyākāratvātsamādhayastathā vyapadiśyante |",
  "SA14n1224:198": "kathamamī ākārāḥ ?",
  "SA14n1224:199": "ebhi prakārairvastujñānāt | yathoktam-",
  "SA14n1224:200": "vastujñānaprakārāṇāmākāra iti lakṣaṇam |",
  "SA14n1224:201": "iti | kiṃ tarhyālambanam ?",
  "SA14n1224:202": "tadeva vastu yathāsvam |",
  "SA14n1224:203": "athavā sarvadharmasamatādirevālambanam |",
  "SA14n1224:204": "tadālambanatvātsamādhayastathoktāḥ |",
  "SA14n1224:205": "vastūnyadhiṣṭhāni |",
  "SA14n1224:206": "ākāro yathāsvaṃ nirnimittatādiḥ |",
  "SA14n1224:207": "evaṃ pramukhānīti triṃśatsamādhipramukhāni |",
  "SA14n1224:208": "kathameṣāṃ pramukhatvam ?",
  "SA14n1224:209": "ebhiravaśeṣāṇāmākṣepāt |",
  "SA14n1224:210": "śatasahasrāṇīti lakṣāṇi ||",
  "SA14n1224:211": "dharmodgatena lakṣitaḥ parivartastatparivartaḥ ||",
  "SA14n1224:212": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāmekatriṃśattamaḥ parivartaḥ ||"
}