{
  "SA10n1020:0": "6",
  "SA10n1020:1": "rāgaraktaparīkṣā ṣaṣṭhaṃ prakaraṇam |",
  "SA10n1020:2": "rāgādyadi bhavetpūrvaṃ rakto rāgatiraskṛtaḥ |",
  "SA10n1020:3": "taṃ pratītya bhavedrāgo rakte rāgo bhavetsati ||1 ||",
  "SA10n1020:4": "rakte'sati punā rāgaḥ kuta eva bhaviṣyati |",
  "SA10n1020:5": "sati vāsati vā rāge rakte'pyeṣa samaḥ kramaḥ ||2 ||",
  "SA10n1020:6": "sahaiva punarudbhūtirna yuktā rāgaraktayoḥ |",
  "SA10n1020:7": "bhavetāṃ rāgaraktau hi nirapekṣau parasparam ||3 ||",
  "SA10n1020:8": "naikatve sahabhāvo'sti na tenaiva hi tatsaha |",
  "SA10n1020:9": "pṛthaktve sahabhāvo'tha kuta eva bhaviṣyati ||4 ||",
  "SA10n1020:10": "ekatve sahabhāvaścetsyātsahāyaṃ vināpi saḥ |",
  "SA10n1020:11": "pṛthaktve sahabhāvaścetsyātsahāyaṃ vināpi saḥ ||5 ||",
  "SA10n1020:12": "pṛthaktve sahabhāvaśca yadi kiṃ rāgaraktayoḥ |",
  "SA10n1020:13": "siddhaḥ pṛthakpṛthagbhāvaḥ sahabhāvo yatastayoḥ ||6 ||",
  "SA10n1020:14": "siddhaḥ pṛthakpṛthagbhāvo yadi vā rāgaraktayoḥ |",
  "SA10n1020:15": "sahabhāvaṃ kimarthaṃ tu parikalpayase tayoḥ ||7 ||",
  "SA10n1020:16": "pṛthaṅ na sidhyatītyevaṃ sahabhāvaṃ vikāṅkṣasi |",
  "SA10n1020:17": "sahabhāvaprasiddhyarthaṃ pṛthaktvaṃ bhūya icchasi ||8 ||",
  "SA10n1020:18": "pṛthagbhāvāprasiddheśca sahabhāvo na sidhyati |",
  "SA10n1020:19": "katamasmin pṛthagbhāve sahabhāvaṃ satīcchasi ||9 ||",
  "SA10n1020:20": "evaṃ raktena rāgasya siddhirna saha nāsaha |",
  "SA10n1020:21": "rāgavatsarvadharmāṇāṃ siddhirna saha nāsaha ||10 ||"
}