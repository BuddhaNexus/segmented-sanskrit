{
  "SA14n1182:0": "sarvākārābhisambodhādhikāraḥ caturthaḥ",
  "SA14n1182:1": "1- ākārāḥ",
  "SA14n1182:2": "parijñātatrisarvajñatāvaśitvārthaṃ punaḥ sarvākāramārgavastujñānasaṅgraheṇa trisarvajñatāṃ bhāvayatīti sarvākārābhisambodha ityāha -",
  "SA14n1182:3": "vastujñānaprakārāṇāmākārā iti lakṣaṇam |",
  "SA14n1182:4": "sarvajñatānāṃ traividhyāt trividhā eva te matāḥ ||1 ||",
  "SA14n1182:5": "nityādigrāhavipakṣasya pratipakṣadharmatāsvabhāvānāmanityādyālambanajñānaprakārāṇāmākāratvena vyavasthānaṃ lakṣaṇam |",
  "SA14n1182:6": "te cākārāstrisarvajñatābhedāt triprakārā eva matāḥ |",
  "SA14n1182:7": "sāmānyenākārān nirdiśya idānīṃ viśeṣeṇāha-",
  "SA14n1182:8": "asadākāramārabhya yāvanniścalatākṛtiḥ |",
  "SA14n1182:9": "catvāraḥ pratisatyaṃ te mārge pañcadaśa smṛtāḥ ||2 ||",
  "SA14n1182:10": "iti | tatra trisarvajñatāmadhikṛtya asad-anutpāda-viveka-anavamardanīya-apada-ākāśa-apravyāhāra-anāma-agamana-asaṃhārya-akṣaya-anutpattaya iti dvādaśa ākārā hi yathākramaṃ duḥkhādisatyatrayasya anityādilakṣaṇā bhavanti |",
  "SA14n1182:11": "kleśāvaraṇapratipakṣatvenaikaḥ anāsravamārgaḥ,",
  "SA14n1182:12": "sarvajñatayā pratyekabuddhāḥ saṅgṛhītā iti teṣāṃ jñeyāvaraṇapratipakṣatvena dvau sāsravānāsravabhāvanāmārgau ceti mārgāḥ triprakārāḥ |",
  "SA14n1182:13": "tatra prathame akārakājānakāsaṃkrāntyavinayākārā iti catvāro yathākramaṃ mārgādilakṣaṇāḥ (kleśāvaraṇapratipakṣe) bhavanti |",
  "SA14n1182:14": "dvitīye svapna-pratiśrutkā-pratibhāsa-māyākārā iti pañca yathākramaṃ niḥsvabhāva-anutpanna-aniruddha-ādiśānta-prakṛtiparinirvṛtilakṣaṇāḥ sāmānyato jñeyāvaraṇapratipakṣabhūtāḥ santi |",
  "SA14n1182:15": "tṛtīye asaṃkleśa-avyavadāna-anupalepa-aprapañca-amanana-acalākārāṃ ṣaṭ yathākramaṃ saṃkleśa-vyavadāna-kleśavāsanā-rūpādiprapañca-svādhigama-parihāṇi-vikalpānāṃ pratiniyatajñeyāvaraṇānāṃ pratipakṣabhūtā bhavanti |",
  "SA14n1182:16": "ityevaṃ mārgasatyasya pañcadaśa ākārāḥ |",
  "SA14n1182:17": "samudāyena saptaviṃśatiriti sarvajñatākārā bhavanti |",
  "SA14n1182:18": "tadanantaraṃ mārgajñatāyā ākārā ityāha-",
  "SA14n1182:19": "hetau mārge ca duḥkhe ca nirodho ca yathākramam |",
  "SA14n1182:20": "aṣṭau te sapta pañceti ṣoḍaśeti ca kīrtitāḥ ||3 ||",
  "SA14n1182:21": "tatra saṃkleśetarapakṣāśrayeṇa samudayamārgasatye kāraṇam,",
  "SA14n1182:22": "duḥkhanirodhasatye ca phalamityarthadvāreṇa nirdiṣṭe samudayamārgaduḥkhanirodhasatyeṣu yathāsaṃkhyamaṣṭādyākārā boddhavyāḥ ||",
  "SA14n1182:23": "tatra virāga-asamutthāna-śānta-arāga-adveṣa-amoha-niḥkleśa-niḥsattvākārā eva yathākramaṃ yo hetuḥ chando rāgo nandī ca,",
  "SA14n1182:24": "yaḥ samudayaḥ rāgo dveṣo mohaśca,",
  "SA14n1182:25": "yaḥ prabhavaḥ parikalpaḥ,",
  "SA14n1182:26": "yaśca pratyayaḥ sattvābhiniveśa iti eteṣāṃ pratipakṣabhūtatvena trayastraya eka eka ityaṣṭāvākārāḥ samudayasatye bhavanti |",
  "SA14n1182:27": "apramāṇa-antadvayānanugama-asambhinna-aparāmṛṣṭa-avikalpa-aprameya-asaṅgākārā- yathākramaṃ yaḥ sarvasattvāvakāśado mārgaḥ yathā va sarvasattvāvakāśadaḥ,",
  "SA14n1182:28": "yo nyāyo yathā ca nyāyaḥ,",
  "SA14n1182:29": "yā pratipattiryathā ca pratipattiḥ,",
  "SA14n1182:30": "yacca niryāṇamiti tatsvabhāvā dvau dvau dvāveka iti saptākārā mārgasatye bhavanti |",
  "SA14n1182:31": "anitya -duḥkha- śūnya-anātmākārāḥ pañcamālakṣaṇākārasvabhāvā ityevaṃ pañcākārā duḥkhasatye bhavanti |",
  "SA14n1182:32": "adhyātmabahirdhobhayavastūnāṃ nirodhenādhyātmabahirdhobhayaśūnyatākārāstrayaḥ nirodhākārasvabhāvāḥ,",
  "SA14n1182:33": "śūnyatāyāṃ bhājanaloke paramārthe saṃskṛte'saṃskṛte śāśvatocchedānte'navarāgrasaṃsāre adhigatadharmānavakāre abhiniveśasya prajñaptyātmakasya nirodhena yathākramaṃ śūnyatā-mahat-paramārtha-saṃskṛta-asaṃskṛta-atyanta-anavarāgra- anavakāraśūnyatākārā aṣṭau śāntākārasvabhāvāḥ,",
  "SA14n1182:34": "praṇītākāraḥ paraparikalpitakārakanirodhena prakṛtiśūnyatākāraḥ,",
  "SA14n1182:35": "viṣayabhrāntyātmikānāṃ prajñaptilakṣaṇakālabhrāntīnāṃ ca nirodhena sarvadharmasvalakṣaṇānupalambhaśūnyatākārāstrayo niḥsaraṇākārasvabhāvāḥ,",
  "SA14n1182:36": "svabhāvanirodhena abhāvasvabhāvaśūnyatākāra ekaḥ niḥsaraṇākārātmaka ityevaṃ ṣoḍaśākārā nirodhasatye bhavanti |",
  "SA14n1182:37": "samudāyena ṣaṭtriṃśaditi mārgajñatākārāḥ |",
  "SA14n1182:38": "tadanantaraṃ sarvākārajñatākārā ityāha-",
  "SA14n1182:39": "smṛtyupasthānamārabhya buddhatvākārapaścimāḥ |",
  "SA14n1182:40": "śiṣyāṇāṃ bodhisattvānāṃ buddhānāṃ ca yathākramam ||4 ||",
  "SA14n1182:41": "saptatriṃśaccatustriṃśattriṃśannava ca te mayāḥ |",
  "SA14n1182:42": "trisarvajñatvabhedena mārgasatyānurodhataḥ ||5 ||",
  "SA14n1182:43": "smṛtyupasthānamārabhya buddhākāraparyantānāṃ hi trisarvajñatāsaṅgṛhītamārgadvāreṇa sarvākārajñatayā sarveṣāmāryapudgalānāṃ saṅgrahaṇena ca yathāsaṃkhyaṃ śrāvakāṇāṃ saptatriṃśat,",
  "SA14n1182:44": "bodhisattvānāṃ catustriṃśat,",
  "SA14n1182:45": "buddhānāṃ triṃśannava ceti matāḥ |",
  "SA14n1182:46": "tatra sarvajñatāyāmādau catuḥsatyāvatārāya svasāmānyalakṣaṇaparīkṣitakāyavedanācittadharmasmṛtyupasthānākārāścatvāro vastuparīkṣāmārgaḥ |",
  "SA14n1182:47": "tato'vatīrṇasya vīryamiti utpannānutpannasya akuśalasya kuśalasya ca yathākramaṃ samyakprahāṇānutpādanārthaṃ vardhana (bhūyobhāva)",
  "SA14n1182:48": "-utpādanārthaṃ ca hetubhūtavīryātmakāḥ samyakprahāṇākārāścatvāro vyāvasāyikamārgaḥ |",
  "SA14n1182:49": "vīryavataścittakarmaṇyatāpādanamiti chandavīryacittamīmāṃsāsamādhiprahāṇasaṃskārasamanvāgatarddhipādākārāścatvāraḥ samādhiparikarmamārgaḥ |",
  "SA14n1182:50": "kṛtacittaparikarmaṇo'nantaramūṣmamūrdhaprayogaḥ iti ūṣmamūrdhasvabhāvāḥ śraddhāvīryasmṛtisamādhiprajñendriyākārāḥ pañca samyagabhisamayaprāyogikamārgaḥ |",
  "SA14n1182:51": "adhigatoṣmādeḥ kṣāntyagradharmaprayoga iti kṣāntyagradharmasvabhāvāḥ śraddhāvīryasmṛtisamādhiprajñābalākārāḥ pañca abhisamayasaṃśleṣamārgaḥ |",
  "SA14n1182:52": "viditoṣmādicatuṣkasya satyadarśanamārgotpāda iti smṛtidharmapravicayavīryaprītiprasrabdhisamādhyupekṣākārāḥ sapta bodhyaṅgānyabhisamayamārgaḥ |",
  "SA14n1182:53": "parijñātasatyadarśanasya bhāvanāmārgotpāda iti samyagdṛṣṭisaṃkalpavākkarmāntājīvavyāyāmasmṛtisamādhyāryāṣṭāṅgamārgākārā viśuddhanairyāṇikamārga iti śiṣyāṇāṃ sarvajñatāmārgādhiṣṭhānāḥ saptatriṃśadākārā bhavanti |",
  "SA14n1182:54": "mārgajñatāyāṃ dṛṣṭikṛtapratipakṣaḥ,",
  "SA14n1182:55": "tannimittavikalpapratipakṣaḥ,",
  "SA14n1182:56": "traidhātukapraṇidhānapratipakṣaḥ iti tatsvabhāvā yathākramaṃ śūnyānātmākārasvabhāvaṃ prathamaṃ vimokṣamukham,",
  "SA14n1182:57": "nirodhamārgasatyākārasvabhāvaṃ dvitīyam,",
  "SA14n1182:58": "anityaduḥkhasamudayasatyākārasvabhāvaṃ tṛtīyamityevaṃ trivimokṣamukhākārāstrayaḥ pratipakṣamārgaḥ |",
  "SA14n1182:59": "avibhāvitavibhāvitarūpasaṃjñatvād yathākramamadhyātmaṃ rūpyarūpīti bahirdhā rūpāṇi paśyatītyetau nirmāṇāvaraṇapratipakṣeṇa dvau vimokṣau |",
  "SA14n1182:60": "śubhāśubharūpanirmāṇe ca yathākramamābhogaḥ prātikūlyañca saṃkleśaḥ tatpratipakṣeṇa śubhaṃ vimokṣamukhaṃ kāyena sākṣātkṛtvopasampadya viharatītyeko vimokṣa iti vimokṣākārāḥ trayo niryāṇamārgaḥ |",
  "SA14n1182:61": "mokṣānukūlavihāramārgasvabhāvāścaturārūpyasamāpattyākārāḥ śāntavihārasvabhāvaḥ saṃjñāveditanirodhākāra eka iti pañcākārā dṛṣṭadharmasukhavihāramārgaḥ |",
  "SA14n1182:62": "caturdhyānārūpyanirodhasamāpatyākārā nava lokottaramārgaḥ |",
  "SA14n1182:63": "catuḥsatyasaṅgṛhītāḥ kleśavisaṃyogalakṣaṇānantaryamārgākārāścatvāraḥ prahāṇamārgaḥ |",
  "SA14n1182:64": "dānādipāramitākārā daśa buddhatvamārgaḥ |",
  "SA14n1182:65": "tadevaṃ bodhisattvānāṃ mārgajñatāmārgādhiṣṭhānāścatustriṃśadākārā bhavanti |",
  "SA14n1182:66": "sarvākārajñatākārastu niratiśayatvādeka eva kevalamasādhāraṇamārgaḥ |",
  "SA14n1182:67": "tatra sthānāsthāna-karmavipākaḥ-nānādhimukti-anekalokadhātu-indriyaparāpara-sarvatragāminī-pratipat-saṃkleśavyavadāna- pūrvanivāsānusmṛti- cyutyupapatti- āsravakṣayajñānabalākārā daśa |",
  "SA14n1182:68": "buddho'hamityātmapratijñāne rāgādīnāmantarāyatvākhyāne sarvajñatādimārgasya niryāṇatvaprakāśane kṣīṇāsravatvenātmano'bhyupagame ca paryanuyokturabhāvena vaiśāradyākārāścatvāraḥ |",
  "SA14n1182:69": "paryāye dharmalakṣaṇe janapadabhāṣāyāṃ dharmaprabhede ca yathākramaṃ dharmārthaniruktipratibhānapratisaṃvidākārāścatvāraḥ |",
  "SA14n1182:70": "nāsti skhalitaḥ ravitaṃ muṣitasmṛtirasamāhitaṃ cittaṃ nānātvasaṃjñā apratisaṃkhyāyopekṣā cetyevamākārāḥ ṣaṭ |",
  "SA14n1182:71": "nāstichandato vīryataḥ smṛtitaḥ samādheḥ prajñāyāḥ vimukteśca parihāṇirityevamākārāḥ ṣaṭ |",
  "SA14n1182:72": "kāyavāṅmanaskarmaṇāṃ jñānapūrvaṅgamānuparivartanākārāstrayaḥ |",
  "SA14n1182:73": "atītānāgatapratyutpanneṣu asaṅgāpratihatajñānākārāstraya iti aṣṭādaśāveṇikabuddhadharmākārāḥ |",
  "SA14n1182:74": "sarvabuddhabhāṣitatathatā -satvadharmavaśavartanasvayambhū- sarvākārābhisambodhibuddhatvākārāḥ trayaśca |",
  "SA14n1182:75": "ityekonacatvāriṃśadākārāḥ sarvākārajñatāmārgādhiṣṭhānā bhavanti |",
  "SA14n1182:76": "tatrānāsravāḥ sāsravāśca sarvajñatākārā yathākramaṃ śrāvakabodhisattvabhedena |",
  "SA14n1182:77": "mārgajñatākārāḥ sāsravā eva,",
  "SA14n1182:78": "bodhisattvānāmatyantakleśāprahāṇāt |",
  "SA14n1182:79": "anāsravā eva sarvākārajñatākārāḥ sarvathā savāsanasarvakleśajñeyāvaraṇaprahāṇena samyaksambuddhasya sarvadharmavaśavartitvād,",
  "SA14n1182:80": "ityekatra gaṇyamānaṃ trisaptatyuttaraśatamityākārāḥ |",
  "SA14n1182:81": "viśiṣṭaprayogairākārā bhāvayitavyāḥ,",
  "SA14n1182:82": "te ca prayoktāraṃ vinā kathayitumaśakyā iti śravaṇādibhājanaṃ prayoktāramāha-",
  "SA14n1182:83": "kṛtādhikārā buddheṣu teṣūptaśubhamūlakāḥ |",
  "SA14n1182:84": "mitraiḥ sanāthāḥ kalyāṇairasyāḥ śravaṇabhājanam ||6 ||",
  "SA14n1182:85": "buddhopāsanasampraśnadānaśīlādicaryayā |",
  "SA14n1182:86": "udgrahadhāraṇādīnāṃ bhājanatvaṃ satāṃ matam ||7 ||",
  "SA14n1182:87": "atītapratyutpannabuddheṣu sāmānyenoptaśodhitaśubhamūlakāḥ,",
  "SA14n1182:88": "kāyādyupasthānārādhanāt kṛtatathāgataparyupāsanāḥ,",
  "SA14n1182:89": "kṛtaśaṃkāsthānaparipraśnāḥ,",
  "SA14n1182:90": "kṛtadānādidaśapāramitāpratipattyanuṣṭhānāḥ,",
  "SA14n1182:91": "kalyāṇamitrairadhiṣṭhitāśca yathākramamākāralakṣaṇāyā māturasyā granthaśravaṇadhāraṇāmuṣitārthayathānayamanaskārāṇāṃ bhājanaṃ buddhādibhiḥ matamiti |",
  "SA14n1182:92": "2-prayogāḥ",
  "SA14n1182:93": "prayoktāraṃ nirdiśya prayoga ityāha -",
  "SA14n1182:94": "rūpādiṣvanavasthānāt teṣu yoganiṣedhataḥ |",
  "SA14n1182:95": "tattathatāgambhīratvāt teṣāṃ duravagāhataḥ ||8 ||",
  "SA14n1182:96": "tadaprāmāṇyataḥ kṛcchrāccireṇa pratibodhataḥ |",
  "SA14n1182:97": "vyākṛtāvavivartyatve niryāṇe sanirantare ||9 ||",
  "SA14n1182:98": "āsannabodhe kṣiprañca parārthe'vṛddhyahānitaḥ |",
  "SA14n1182:99": "dharmādharmādyadṛṣṭau ca rūpācintyādyadarśane ||10 ||",
  "SA14n1182:100": "rūpādestannimittasya tadbhāvasyāvikalpakaḥ |",
  "SA14n1182:101": "phalaratnapradātā ca śuddhakaḥ sāvadhiśca saḥ ||11 ||",
  "SA14n1182:102": "rūpādiṣu niḥsvabhāvatayā'navasthānam,",
  "SA14n1182:103": "ayoga eva teṣu prayogo bhavati,",
  "SA14n1182:104": "tāveva rūpāditathatāsvarūpatvena gambhīraḥ,",
  "SA14n1182:105": "duravagāhaḥ,",
  "SA14n1182:106": "apramāṇaścetyevamabhisambodhānāṃ yathāsaṃkhyaṃ rūpādiṣvanavasthāna-ayoga-gambhīra- duravagāha-apramāṇānīti pañca prayogāḥ |",
  "SA14n1182:107": "prajñāpāramitāyā uttrāsa-anuttrāsa-samyagudgrahaṇa-āntarāyikadharmavarjana-satatadharma- bhāvanā-abhinavānāsravadharmādhāratva- dharmakāyaphalābhinirvartana- dharmacakrapravartana- vṛddhi- parihāṇyadarśana- kāmadhātvanupalambha- rūpādyacintyākārāmanana- rūpatannimittatatsva- bhāvāvikalpa- prathamaphaladarśana- rūpaviśuddhi- saṃvatsarābhiyogānutsargādipratipattimatāṃ yathākramaṃ mahatkṛcchracirābhisambodha- vyākaraṇalābha- avinivartanīya- niryāṇa- nirantara- āsannābhisambodha- kṣiprābhisambodha- parārtha- avṛddhyaparihāṇi- dharmādharmādyanupalambha- rūpādyacintyākāranirodha- rūpādibhāvāvikalpa- phalaratnadāna- viśuddhi- avadhi- prayogāḥ pañcadaśadhā iti viṃśatiprayogā bhavanti |",
  "SA14n1182:108": "3-guṇāḥ",
  "SA14n1182:109": "prayogānantaraṃ guṇadarśanapūrvakaṃ sutarāmabhyasyante prayogā iti tadguṇān āha -",
  "SA14n1182:110": "mārāṇāṃ śaktihānyādiścaturdaśavidho guṇaḥ |",
  "SA14n1182:111": "māraśaktivyāghāta-buddhasamanvāhārajñātatva-buddhapratyakṣīkaraṇa-samyaksambodhyā- sannībhāva- mahārthatādi- deśanirūpaṇa- sarvānāsravadharmaparipūriguṇa- kathāpuruṣatā-abhedyatā- asādhāraṇakuśalamūlotpatti- pratijñāyāthārthyasampādana- udāraphalaparigrahaṇa- sattvārthapratipatti-niyatilābhā- iti guṇā yathāsaṃkhyaṃ buddhādhiṣṭhāna- ānubhāva- jñānadarśanaṃ - āsannībhāva- mahānuśaṃsa- kṛtyakaraṇa- pratipakṣadharmaparipūraṇa- sarvākārajñatā- kathākathana- sānāthyakaraṇa- mahodāraprītisampādana- tatpratijñāvacanānumodana-gambhīradharmābhilāṣa-sattvārthakaraṇa- avikalaprajñāpāramitāprāpakā ityetadaviparītaprayogānumodanāt- sattvārthakaraṇa- avikalaprajñāpāramitāprāpakā ityetadaviparītaprayogānumodanāt caturdaśa guṇā utpadyante prāpyante ca |",
  "SA14n1182:112": "4- doṣāḥ",
  "SA14n1182:113": "tadanantaraṃ ke punaḥ prayogāntarāyakarā doṣāḥ,",
  "SA14n1182:114": "yeṣāṃ parivarjanena prayogā bhāvayitavyā ityantarāyakarān doṣānāha-",
  "SA14n1182:115": "doṣāśca ṣaḍ viboddhavyāścaturbhirdaśakaiḥ saha ||12 ||",
  "SA14n1182:116": "mahākṛcchraprāptiḥ,",
  "SA14n1182:117": "atyāśupratibhānatā,",
  "SA14n1182:118": "kāyadauṣṭhulyam,",
  "SA14n1182:119": "cittadauṣṭhulyam,",
  "SA14n1182:120": "ayogavihitasvādhyāyādikam,",
  "SA14n1182:121": "vaimukhyanimittagrāhitā,",
  "SA14n1182:122": "hetvabhiniveśabhraṃśaḥ,",
  "SA14n1182:123": "praṇītāsvādabhraṃśaḥ,",
  "SA14n1182:124": "sarvathā uttamayānasaṃgrahabhraṃśaḥ,",
  "SA14n1182:125": "sarvadoddeśabhraṃśa iti prathamaṃ daśakam |",
  "SA14n1182:126": "hetuphalasambandhabhraṃśaḥ,",
  "SA14n1182:127": "niruttarabhraṃśaḥ,",
  "SA14n1182:128": "bahuvidhaviṣayavikalpapratibhānotpādaḥ,",
  "SA14n1182:129": "akṣaralikhanābhiniveśaḥ,",
  "SA14n1182:130": "abhāvābhiniveśaḥ,",
  "SA14n1182:131": "akṣarābhiniveśaḥ,",
  "SA14n1182:132": "anakṣarābhiniveśaḥ,",
  "SA14n1182:133": "janapadādimanaskāraḥ,",
  "SA14n1182:134": "lābhasatkāraślokāsvādanam,",
  "SA14n1182:135": "amārgopāyakauśalamārgaṇamiti dvitīyaṃ daśakam |",
  "SA14n1182:136": "yathāsaṃkhyaṃ śrotāvaktroḥ pūrvāparayoḥ kasyacidabhisambandhena chandakilāsavaidhuryam,",
  "SA14n1182:137": "chandaviṣayabhedavaidhuryam,",
  "SA14n1182:138": "alpecchatānalpecchatāvaidhuryam,",
  "SA14n1182:139": "dhūtaguṇayogāyogau,",
  "SA14n1182:140": "kalyāṇākalyāṇadharmatvam,",
  "SA14n1182:141": "tyāgamātsaryam,",
  "SA14n1182:142": "dānāgrahaṇam,",
  "SA14n1182:143": "uddhaṭitajñavipañcitajñatvam,",
  "SA14n1182:144": "sūtrādidharmābhijñānabhijñatvam,",
  "SA14n1182:145": "ṣaṭpāramitāsamanvāgamāsamanvāgamāviti tṛtīyaṃ daśakam |",
  "SA14n1182:146": "tathaiva upāyānupāyakauśale,",
  "SA14n1182:147": "dhāraṇīpratilambhāpratilambhau,",
  "SA14n1182:148": "likhitukāmatā'likhitukāmate,",
  "SA14n1182:149": "vigatāvigatakāmacchandatve ceti catvāri;",
  "SA14n1182:150": "apāyagativaimukhyam,",
  "SA14n1182:151": "sugatigamanasaumanasyamiti dve;",
  "SA14n1182:152": "yathāsaṃkhyaṃ śrotāvaktroḥ pūrvāparayoḥ kasyacidabhisambandhena ekākiparṣadabhiratiḥ,",
  "SA14n1182:153": "anubandhakāmānavakāśadānatvam,",
  "SA14n1182:154": "āmiṣakiñcitkābhilāṣatadadātukāmatā,",
  "SA14n1182:155": "sadasajjīvitāntarāyadiggamanamiti catvāri ca caturthaṃ daśakam |",
  "SA14n1182:156": "tathaiva durbhikṣadiggamanāgamanam,",
  "SA14n1182:157": "caurādyākulitadiggamanāgamanam,",
  "SA14n1182:158": "kulāvalokanadaurmanasyamiti trīṇi;",
  "SA14n1182:159": "mārabhedaprayogaḥ,",
  "SA14n1182:160": "prativarṇikopasaṃhāraḥ,",
  "SA14n1182:161": "ayathāviṣaya- spṛhotpādanamiti aparāṇi trīṇi |",
  "SA14n1182:162": "ityevaṃ ṣaṭcatvāriṃśaddoṣā bhavanti |",
  "SA14n1182:163": "5-lakṣaṇāni",
  "SA14n1182:164": "doṣānantaraṃ yathāsaṃkhyaṃ guṇadoṣādānatyāgena prayogā bhāvanīyā lakṣaṇajñāna pūrvakamiti teṣāṃ lakṣaṇamāha-",
  "SA14n1182:165": "lakṣyate yena tajjñeyaṃ lakṣaṇaṃ trividhaṃ ca tat |",
  "SA14n1182:166": "jñānaṃ viśeṣa kāritraṃ svabhāvo yaśca lakṣyate ||13 ||",
  "SA14n1182:167": "prayogāṇāṃ lakṣaṇaṃ karaṇasādhanaparigraheṇa jñāna-viśeṣa-kāritrasvarūpam,",
  "SA14n1182:168": "karmasādhanaparigraheṇa ca svabhāvātmakamiti lakṣaṇaṃ caturvidhaṃ boddhavyam |",
  "SA14n1182:169": "tatra tāvat jñānalakṣaṇaṃ trisarvajñatābhedena bhidyamānaṃ sarvajñatādvāreṇāha-",
  "SA14n1182:170": "tathāgatasya nirvṛttau loke cālujyanātmake |",
  "SA14n1182:171": "sattvānāṃ cittacaryāsu tatsaṃkṣepe bahirgatau ||14 ||",
  "SA14n1182:172": "akṣayākāratāyāṃ ca sarāgādau pravistṛte |",
  "SA14n1182:173": "mahadgate'pramāṇe ca vijñāne cānidarśane ||15 ||",
  "SA14n1182:174": "adṛśyacittajñāne ca tadunmiñjādisaṃjñakam |",
  "SA14n1182:175": "punastathatākāreṇa teṣāṃ jñānamataḥ param ||16 ||",
  "SA14n1182:176": "tathatāyāṃ munerbodhatatparākhyānamityayam |",
  "SA14n1182:177": "sarvajñatādhikāreṇa jñānalakṣaṇasaṃgraha ||17 ||",
  "SA14n1182:178": "tathāgatanirvṛtti- lokālujyatā- sattvacittacarita- cittasaṃkṣepa- cittavikṣepa- cittākṣayākāra- sarāgādicitta- 'ādi' - śabdasaṅgṛhītavigatarāgacitta-vipulacitta- mahadgatacitta- apramāṇacitta - anidarśanacittaḥ- adṛśacitta - cittonmiñjitādi- unmiñjitāditathatākāra- tathāgatatathatāvabodhatatparasamākhyānaprajñapanañcetyebhiḥ ṣoḍaśabhiḥ jñānākāraprakāraiḥ yathānayaṃ sarvajñatāprayogāḥ samyag lakṣyanta iti jñānalakṣaṇaṃ sarvajñatayā saṅgṛhītam |",
  "SA14n1182:179": "tadanantaraṃ mārgajñatādhikāreṇāha-",
  "SA14n1182:180": "śūnyatve sānimitte ca praṇidhānavivarjite |",
  "SA14n1182:181": "anutpādānirodhādau dharmatāyā akopane ||18 ||",
  "SA14n1182:182": "asaṃskāre'vikalpe ca prabhedālakṣaṇatvayoḥ |",
  "SA14n1182:183": "mārgajñatādhikāreṇa jñānalakṣaṇamiṣyate ||19 ||",
  "SA14n1182:184": "śūnyatānimittāpraṇihitānutpādānirodhātmakāni |",
  "SA14n1182:185": "ādiśabdena asaṃkleśāvyavadānābhāvasvabhāvāniśritākāśalakṣaṇāni etāni ṣaṭ saṅgṛhītāni |",
  "SA14n1182:186": "dharmatā'vikopanāsaṃskārāvikalpaprabhedālakṣaṇāni cetyebhiḥ ṣoḍaśabhiḥ jñānākāraprakāraiḥ yathāvat mārgajñatāprayogā lakṣyanta iti jñānalakṣaṇaṃ mārgajñatāsaṅgṛhītam |",
  "SA14n1182:187": "tadanantaraṃ sarvākārajñatādvāreṇāha-",
  "SA14n1182:188": "svadharmamupaniśritya vihāre tasya satkṛtau |",
  "SA14n1182:189": "gurutve mānanāyāñca tatpūjā'kṛtakatvayoḥ ||20 ||",
  "SA14n1182:190": "sarvatra vṛttimajjñānamadṛṣṭasya ca darśakam |",
  "SA14n1182:191": "lokasya śūnyatākārasūcakajñāpakākṣagam ||21 ||",
  "SA14n1182:192": "acintyaśāntatādarśi lokasaṃjñānirodhi ca |",
  "SA14n1182:193": "jñānalakṣaṇamityuktaṃ sarvākārajñatānaye ||22 ||",
  "SA14n1182:194": "iti | tathāgatasvadharmopaniśrayavihāra-satkāra- gurukāra- mānanā- pūjanā- akṛta- katva- sarvatraga- adṛṣṭārthadarśaka- lokaśūnyatākāra- lokaśūnyatāsūcakaḥ -lokaśūnyatājñāpaka- lokaśūnyatādarśaka-acintyatādeśanā- śāntatādeśanā- lokanirodha- saṃjñānirodhākhyaiḥ ebhiḥ ṣoḍaśabhirjñānākāraprakāraiḥ yathāvat sarvākārajñatāprayogā lakṣyanta iti jñānalakṣaṇaṃ sarvākārajñatāsaṃgṛhītaṃ bhavati |",
  "SA14n1182:195": "navabhirantaraślokairevaṃ jñānalakṣaṇamabhidhāya jñānākāreṇa paricchinnānāṃ viśeṣo jñeya iti jñānalakṣaṇānantaram antaraślokena viśeṣalakṣaṇamāha-",
  "SA14n1182:196": "acintyādiviśeṣeṇa viśiṣṭaiḥ satyagocaraiḥ |",
  "SA14n1182:197": "viśeṣalakṣaṇaṃ ṣaḍbhirdaśabhiścoditaṃ kṣaṇaiḥ ||23 ||",
  "SA14n1182:198": "iti | acintyātulyādiviśeṣaviśiṣṭairduḥkhādisatyaviṣayaiḥ ṣoḍaśabhirdharmānvayajñānakṣāntijñānakṣaṇairmārgajñatādiprayogā lakṣyanta iti viśeṣalakṣaṇam |",
  "SA14n1182:199": "kaḥ punaracintyādiviśeṣa ityantaraślokatrayamāha-",
  "SA14n1182:200": "acintyātulyate meyasaṃkhyayoḥ samatikramau |",
  "SA14n1182:201": "sarvāryasaṃgraho vijñavedyāsādhāraṇajñate ||24 ||",
  "SA14n1182:202": "kṣiprajñānyūnapūrṇatve pratipatsamudāgamau |",
  "SA14n1182:203": "ālambanañca sādhāraṃ sākalyaṃ samparigrahaḥ ||25 ||",
  "SA14n1182:204": "anāsvādaśca vijñeyo viśeṣaḥ ṣoḍaśātmakaḥ |",
  "SA14n1182:205": "viśeṣamārgo mārgebhyo yenānyebhyo viśiṣyate ||26 ||",
  "SA14n1182:206": "iti | samyaksambuddhādeḥ susaṃgṛhītaprajñābalena acintyatā,",
  "SA14n1182:207": "atulyatā,",
  "SA14n1182:208": "prameyasamatikramaḥ,",
  "SA14n1182:209": "saṃkhyeyasamatikramaḥ,",
  "SA14n1182:210": "sarvāryapudgalasaṃgrahaḥ,",
  "SA14n1182:211": "vijñapuruṣavedanīyatā,",
  "SA14n1182:212": "śrāvakādyagocaravastuparijñānam,",
  "SA14n1182:213": "svamatāpekṣakṣiprābhijñatājñānam,",
  "SA14n1182:214": "saṃvṛtiparamārthasatyāśritasarvadharmānyūnāpūrṇatā,",
  "SA14n1182:215": "trimaṇḍalaviśuddhadānādiṣaṭpāramitāpratipattiḥ,",
  "SA14n1182:216": "samyakprayogenānekakalpeṣu āsāditapuṇyajñānasamudāgamau,",
  "SA14n1182:217": "avikalpena sarvadharmālambanam,",
  "SA14n1182:218": "dharmadhātusvabhāvabodhisattvādhāraḥ,",
  "SA14n1182:219": "praṇidhānādiṣaṭpāramitāparisamāptihetusambhāraḥ,",
  "SA14n1182:220": "kalyāṇamitropāyena saṃparigrahaḥ,",
  "SA14n1182:221": "abhiniveśānāsvāda iti ṣoḍaśātmakaḥ yathākramaṃ duḥkhādisatyakṣaṇānāṃ viśeṣaḥ,",
  "SA14n1182:222": "yena śrāvakādimārgebhyo bodhisattvādīnāṃ mārgajñatādidvaye viśeṣamārgo viśiṣyate |",
  "SA14n1182:223": "atasteṣāṃ yathoktaviśeṣavikalo'bhiniveśādyutpādanalakṣaṇatvena sugamatvānnoktaḥ |",
  "SA14n1182:224": "viśeṣalakṣaṇenāvacchinnānāṃ kiṃ kāritramiti antaraślokadvayena kāritralakṣaṇamāha-",
  "SA14n1182:225": "hitaṃ sukhaṃ ca trāṇaṃ ca śaraṇaṃ layanaṃ nṛṇām |",
  "SA14n1182:226": "parāyaṇa ca dvīpaṃ ca pariṇāyakasaṃjñakam || 27 ||",
  "SA14n1182:227": "anābhogaṃ tribhiryānaiḥ phalāsākṣātkriyātmakam |",
  "SA14n1182:228": "paścimaṃ gatikāritramidaṃ kāritralakṣaṇam ||28 ||",
  "SA14n1182:229": "iti | anāgatahita-aihikasukhaḥ-duḥkharahitāvipākadharmatopasthāpanārthena hitāditrayaṃ sarvajñatākāritram |",
  "SA14n1182:230": "ātyantikahita- duḥkhahetunivartana- saṃsāranirvāṇa- samatādhigama- svaparārthādhigamādhārabhāva- parārthapratipati- anābhogapravṛttasattvārtha- yānatrayaniryāṇaphalāsākṣātkārā iti yathākālamupasaṃhārārthena śaraṇādīni sapta mārgajñatākāritrāṇi |",
  "SA14n1182:231": "sarvākārajñatayā sarvadharmadaiśikatvena sarvākārajñatāyā ekameva gatikāritram |",
  "SA14n1182:232": "kāritrākārairevaṃ yathāvad sarvajñatātrayasya prayogā lakṣyanta iti kāritralakṣaṇam |",
  "SA14n1182:233": "kāritralakṣaṇenāvacchinnānāṃ kaḥ svabhāva iti antaraślokatrayeṇa svabhāvalakṣaṇamāha-",
  "SA14n1182:234": "kleśaliṅganimittānāṃ vipakṣapratipakṣayoḥ |",
  "SA14n1182:235": "viveko duṣkaraikāntāvuddeśo'nupalambhakaḥ ||29 ||",
  "SA14n1182:236": "niṣiddhābhiniveśaśca yaścālambanasaṃjñakaḥ |",
  "SA14n1182:237": "vipratyayo'vighātī ca so'padāgatyajātikaḥ ||30 ||",
  "SA14n1182:238": "tathatānupalambhaśca svabhāvaḥ ṣoḍaśātmakaḥ |",
  "SA14n1182:239": "lakṣīva lakṣyate ceti caturthaṃ lakṣaṇaṃ matam ||31 ||",
  "SA14n1182:240": "iti | rāgādikleśa- talliṅgakāyadauṣṭhulya- tannimittāyoniśomanasikārādirāgārāgādivipakṣapratipakṣāṇāṃ śūnyatvena sarvajñatāvivekasvabhāvacatuṣṭayam |",
  "SA14n1182:241": "paramārthāsatsattvaparinirvāṇaduṣkarakāraka - anyayānāpātalakṣaṇaikāntika - cirasādhyottamoddeśa- bhāvyabhāvakadharmānupalambha- samastabhāvābhiniveśaniṣedhā ityete pañca mārgajñatāsvabhāvāḥ |",
  "SA14n1182:242": "sarvajñatāmārgajñatāsaṅgṛhītavastuviśeṣālambanam,",
  "SA14n1182:243": "lokapratipattigrahaṇādiviparītanirdeśāt vipratyayaḥ,",
  "SA14n1182:244": "rūpādyavighātijñānam,",
  "SA14n1182:245": "jñānajñeyānupalambhena apratiṣṭham,",
  "SA14n1182:246": "tathatayā agatiḥ,",
  "SA14n1182:247": "rūpādiniḥsvabhāvatvena ajātikaḥ,",
  "SA14n1182:248": "bhāvābhāvādisvabhāvatrayānupalambha iti ete sarvākārajñatāyāḥ sapta svabhāvāḥ |",
  "SA14n1182:249": "ityevaṃ ṣoḍaśabhiḥ svabhāvairyathāvat trisarvajñatāprayogā lakṣīva lakṣyante iti caturthaṃ svabhāvalakṣaṇaṃ matam |",
  "SA14n1182:250": "ityevaṃ sāmānyena ekatra kṛtāni ekanavatiḥ lakṣaṇāni bhavanti |",
  "SA14n1182:251": "6- mokṣabhāgīyam",
  "SA14n1182:252": "yathoktaprayogaparijñānaṃ mokṣabhāgīyakuśalamūlavataḥ eva bhavatīti mokṣabhāgīyamāha-",
  "SA14n1182:253": "animittapradānādisamudāgamakauśalam |",
  "SA14n1182:254": "sarvākārāvabodhe'smin mokṣabhāgīyamiṣyate ||32 ||",
  "SA14n1182:255": "iti | animittālambanajñānākāreṇa dānādipāramitā ārabhya sarvākārajñatāparyantaṃ svasantāne samudāgame kauśalamevāsmin sarvākārābhisambodhe mokṣabhāgīyamiṣṭam |",
  "SA14n1182:256": "kiñca tatkauśalamiti taddarśanāyāntaraślokau āha-",
  "SA14n1182:257": "buddhādyālambanā śraddhā vīryaṃ dānādigocaram |",
  "SA14n1182:258": "smṛtirāśayasampattiḥ samādhiravikalpanā ||33 ||",
  "SA14n1182:259": "dharmeṣu sarvairākārairjñānaṃ prajñeti pañcadhā |",
  "SA14n1182:260": "tīkṣṇaiḥ subodhā sambodhirdurbodhā mṛdubhirmatā ||34 ||",
  "SA14n1182:261": "iti | anindriyasvabhāvāḥ śraddhāvīryasmṛtisamādhiviśiṣṭaprajñāḥ yathāsaṃkhyaṃ buddha- dāna- āśayasampatti- avikalpa- sarvadharmasarvākāraparijñādiṣu pañcavidhaviṣayeṣu kauśalam |",
  "SA14n1182:262": "evamapi na sarvairanuttarā samyaksambodhiḥ prāpyā |",
  "SA14n1182:263": "dharmateyaṃ yato'dhimātraiḥ śraddhādibhiḥ samyaksambodhiḥ subodhā,",
  "SA14n1182:264": "mṛdubhistaireva durbodhetyarthādidamākṣiptam |",
  "SA14n1182:265": "madhyaiḥ pratyekabuddhabodhirmṛdubhiḥ śrāvakabodhiścādhigamyata iti ||",
  "SA14n1182:266": "7- nirvedhabhāgīyam",
  "SA14n1182:267": "utpannamokṣabhāgīyasyotsāhino nirvedhabhāgīyamutpadyata ityāha-",
  "SA14n1182:268": "ālambanaṃ sarvasattvā ūṣmaṇāmiha śasyate |",
  "SA14n1182:269": "samacittādirākārasteṣveva daśadhoditaḥ ||35 ||",
  "SA14n1182:270": "svayaṃ pāpānnivṛttasya dānādyeṣu sthitasya ca |",
  "SA14n1182:271": "tayorniyojanānyeṣāṃ varṇavādānukūlate ||36 ||",
  "SA14n1182:272": "mūrdhagaṃ svaparādhāraṃ satyajñānaṃ tathā kṣamā |",
  "SA14n1182:273": "tathāgradharmā vijñeyāḥ sattvānāṃ pācanādibhiḥ ||37 ||",
  "SA14n1182:274": "iti | asyāṃ sarvākārābhisambodhau samamaitrahitāpratighāviheṭhanācittākāraiḥ pañcabhirmātāpitṛcittabhrātṛbhaginīcittaputraduhitṛcittamitrāmātyacittajñātisālohitacittākāraiḥ ānyaiḥ pañcabhiḥ sattvālambane ūṣmagatimiṣyate |",
  "SA14n1182:275": "saṃkṣepato'kuśalakuśalayoryathāsaṃkhyaṃ hānopādānābhyāṃ svayaṃ nivṛttasya pravṛttasya ca,",
  "SA14n1182:276": "taddvārā anyeṣāṃ pāpānnivartanaṃ kuśale ca pravartanamiti dvāvākārau |",
  "SA14n1182:277": "tathaiva anyeṣāṃ svayampravṛttau varṇavādo'nukūlatā ceti dharmaprabhedadvaividhyena hi anantākārā iti sattvālambane mūrdhagato bhavati |",
  "SA14n1182:278": "yathā mūrdhagate svaparādhiṣṭhānabhedena ālambanākārāḥ,",
  "SA14n1182:279": "tathā niyojanavarṇavādānukūlatādyākāraiḥ svaparādhiṣṭhānaduḥkhādisatyeṣvālambanameva kṣāntirbhavati |",
  "SA14n1182:280": "pūrvavat svaparādhiṣṭhānapācanamocanādyākāraiḥ sattvālambanameva agradharmā bhavantītyevaṃ nirvedhabhāgīyā bhavanti |",
  "SA14n1182:281": "sarvākāramārgavastuvibhāvanābhedena yathākramaṃ sarvākārajñatāditrividhe'bhisamaye laukikanirvedhabhāgīyādhigamapūrvako lokottaradarśanabhāvanāmārgādhigamaḥ |",
  "SA14n1182:282": "sarvākārābhisambodhādau tu trividhe'bhisamaye bhāvanottarottarāvasthāviśeṣeṇa sarvākāraviśeṣamārgasaṃgṛhītaṃ jñānamanāsravaṃ mṛdumadhyādhimātrakrameṇotpadyata iti sakṛdutpattinirāsāya nirvedhabhāgīyādivyapadeśo'bhihita iti veditavyam |",
  "SA14n1182:283": "8- avaivartiko gaṇaḥ",
  "SA14n1182:284": "avaivartikabodhisattvasaṃghasya yathoktanirvedhabhāgīyamutpadyata ityavaivartikabodhisattvasaṃghalakṣaṇamāha-",
  "SA14n1182:285": "nirvedhāṅgānyupādāya darśanābhyāsamārgayoḥ |",
  "SA14n1182:286": "ye bodhisattvā vartante so'trāvaivartiko gaṇaḥ ||38 ||",
  "SA14n1182:287": "iti | ye vīrāḥ caturṣu nirvedhabhāgīyeṣu vakṣyamāṇadarśanamārgabhāvanāmārgayoḥ tattadadhigamanayena sthitāḥ,",
  "SA14n1182:288": "te eva avaivartikaśaikṣyabodhisattvasaṃghā bhavanti |",
  "SA14n1182:289": "kiñca teṣāmāveṇikalakṣaṇamiti cet tāvadekena antaraślokena nirvedhabhāgīyasthitānāṃ lakṣaṇamāha-",
  "SA14n1182:290": "rūpādibhyo nivṛttyādyairliṅgairviṃśatidheritaiḥ |",
  "SA14n1182:291": "nirvedhāṅgasthitasyedamavaivarttikalakṣaṇam ||39 ||",
  "SA14n1182:292": "iti | rūpādinivṛttinirvicikitsādyākārairviṃśatiprakārairnirvedhabhāgīyasthānāmavaivartikalakṣaṇaṃ jñeyam |",
  "SA14n1182:293": "kāni ca nivṛttyāderlakṣaṇāni iti cet ṣaḍbhiḥ antaraślokaiḥ pratipādayitumāha-",
  "SA14n1182:294": "rūpādibhyo nivṛttiśca vicikitsākṣaṇakṣayau |",
  "SA14n1182:295": "ātmanaḥ kuśalasthasya pareṣāṃ tanniyojanam ||40 ||",
  "SA14n1182:296": "parādhārañca dānādi gambhīre'rthepyakāṃkṣaṇam |",
  "SA14n1182:297": "maitraṃ kāyādyasaṃvāsaḥ pañcadhāvaraṇena ca ||41 ||",
  "SA14n1182:298": "sarvānuśayahānañca smṛtisaṃprajñatā śuci |",
  "SA14n1182:299": "cīvarādi śarīre ca kṛmīṇāmasamudbhavaḥ ||42 ||",
  "SA14n1182:300": "cittākauṭilyamādānaṃ dhūtasyāmatsarāditā |",
  "SA14n1182:301": "dharmatāyuktagāmitvaṃ lokārthaṃ narakaiṣaṇā ||43 ||",
  "SA14n1182:302": "parairaneyatā mārasyānyamārgopadeśinaḥ |",
  "SA14n1182:303": "māra ityeva bodhaśca caryā buddhānumoditā ||44 ||",
  "SA14n1182:304": "ūṣmamūrddhasu sakṣāntiṣvagradharmeṣvavasthitaḥ |",
  "SA14n1182:305": "liṅgairamībhirviṃśatyā sambodherna nivartate ||45 ||",
  "SA14n1182:306": "iti | asvabhāvatvād rūpādidharmebhyo nivṛttiḥ,",
  "SA14n1182:307": "avetya prasādalābhena vicikitsākṣayaḥ,",
  "SA14n1182:308": "praṇidhānasamṛddhyā mithyādṛṣṭi-naraka-preta-tiryagupapatti- buddhavacanā- śravaṇa- pratyantajanapadotpāda- indriyavaikalyajaḍamūkabhāva - dīrghāyuṣkadevopapattītyaṣṭā- kṣaṇakṣayaḥ,",
  "SA14n1182:309": "kāruṇikatayā svaparakuśaladharmaniyojanam,",
  "SA14n1182:310": "parātmaparivarttakatvena parasattvaviṣayapariṇāmitadānādiḥ,",
  "SA14n1182:311": "samyagdharmāvabodhena gambhīradharmārthākāṃkṣaṇam,",
  "SA14n1182:312": "parahitapratipannatvena maitrakāyavāṅmanaskarma,",
  "SA14n1182:313": "prayogasampattyā kāmacchando vyāpādaḥ styānamiddhamauddhatyakaukṛtyaṃ vicikitsā ceti pañcanīvaraṇairasaṃvāsaḥ,",
  "SA14n1182:314": "vibhāvitapratipakṣatvena avidyādisarvānuśayavidhvaṃsaḥ,",
  "SA14n1182:315": "nityasamāhitatvena smṛtisamprajñānayogaḥ,",
  "SA14n1182:316": "caukṣasamudācāratvena śuciparibhogyacīvarādīti ekādaśa ākārāḥ |",
  "SA14n1182:317": "sarvalokābhyupagatakuśalamūlatvena kāye aśītikṛmikulasahasrāsambhavaḥ,",
  "SA14n1182:318": "kuśalamūlaviśuddhyā cittākauṭilyam,",
  "SA14n1182:319": "lābhasatkārādinirapekṣatvena pāṃśukūlikatvādidhūtaguṇasamādānam,",
  "SA14n1182:320": "dānādiviśeṣapratipatipattyā tadvipakṣamātsaryabhraṣṭaśīlāderabhāvaḥ,",
  "SA14n1182:321": "sarvadharmasaṃgrahād dharmatā'viruddhaprajñāpāramitāyogagamanam,",
  "SA14n1182:322": "svātmīkṛtasattvadhātutvena parārthanarakābhilāṣa iti ṣaḍākārāḥ |",
  "SA14n1182:323": "adhigatasampratyayadharmatvena aparapraṇayanam,",
  "SA14n1182:324": "viditabuddhatvopāyakauśalatvena pratirūpamārgopadekamārasya māratvāvabodhaśceti dvāvākārau |",
  "SA14n1182:325": "trimaṇḍalaviśuddhyā sarvāsu caryāsu buddhānumoditatvamiti eva ākāraḥ |",
  "SA14n1182:326": "yathākramaṃ ūṣmamūrdhakṣāntyagradharmeṣvavasthito bodhisattvo'nuttarabodherna nivartata iti ebhirviṃśatiliṅgairvijñeyam |",
  "SA14n1182:327": "nirvedhabhāgīyāvaivartikalakṣaṇānantaraṃ darśanamārgāvaivartikalakṣaṇamekena antaraślokenāha-",
  "SA14n1182:328": "kṣāntijñānakṣaṇāḥ ṣaṭ ca pañca pañca ca dṛkpathe |",
  "SA14n1182:329": "bodhisattvasya vijñeyamavaivartikalakṣaṇam ||46 ||",
  "SA14n1182:330": "iti | duḥkhādisatyadvārā dharmānvayajñānakṣāntyādayaḥ ṣoḍaśa kṣaṇāḥ darśanamārgasthabodhisattvasyāvaivartikalakṣaṇaṃ bhavati |",
  "SA14n1182:331": "kīdṛśakṣaṇākāralakṣaṇamiti cet pañcabhirantaraślokairākārānāha-",
  "SA14n1182:332": "rūpādisaṃjñāvyāvṛttirdārḍhyaṃ cittasya hīnayoḥ |",
  "SA14n1182:333": "yānayorvinivṛttiśca dhyānādyaṅgaparikṣayaḥ ||47 ||",
  "SA14n1182:334": "kāyacetolaghutvañca kāmasevābhyupāyikī |",
  "SA14n1182:335": "sadaiva brahmacāritvamājīvasya viśuddhatā ||48 ||",
  "SA14n1182:336": "skandhādāvantarāyeṣu sambhāre sendriyādike |",
  "SA14n1182:337": "samare matsarādau ca neti yogānuyogayoḥ ||49 ||",
  "SA14n1182:338": "vihārapratiṣedhaśca dharmasyāṇoralabdhatā |",
  "SA14n1182:339": "niścitatvaṃ svabhūmau ca bhūmitritayasaṃsthitiḥ ||50 ||",
  "SA14n1182:340": "dharmārthaṃ jīvitatyāga ityamī ṣoḍaśa kṣaṇāḥ |",
  "SA14n1182:341": "avaivartikaliṅgāni dṛṅmārgasthasya dhīmataḥ ||51 ||",
  "SA14n1182:342": "iti | svalakṣaṇaśūnyatayā rūpādidharmāvabodhavyāvartanam,",
  "SA14n1182:343": "buddhāderadhiṣṭhānena anuttarabodhicittadṛḍhatā,",
  "SA14n1182:344": "mahāyānaviśeṣadharmapratipattyā śrāvakapratyekabuddhayānacittavinivartanam,",
  "SA14n1182:345": "dharmapravicayasāmarthyād dhyānārūpyasamāpattyādyudayāṅgaparikṣaya iti catvāra eva duḥkhasyākārā bhavanti |",
  "SA14n1182:346": "apagatākuśalatvena kāyacetolāghavam,",
  "SA14n1182:347": "sattvadamanopāyakauśalasāmarthyena anabhiniveśakāmopabhogaḥ,",
  "SA14n1182:348": "viṣayādīnavadarśanena sadā brahmacāritvam,",
  "SA14n1182:349": "satpuruṣadharmatayā samyagupakaraṇājīvaviśuddhatvamiti catvāra eva samudayākārā bhavanti |",
  "SA14n1182:350": "śūnyatāvasthitatvena skandhadhātvāyatanayogānuyogayorakaraṇamityevaṃ yogānuyogavihārapratiṣedhaḥ,",
  "SA14n1182:351": "nirastavipakṣatvena adhigamāntarāyadharmāṇāṃ pūrvavadyogānuyogavihārapratiṣedhaḥ,",
  "SA14n1182:352": "parijñātavikalpadoṣatvena bodhisambhāradānādīnāṃ pūrvavat kathāyogānuyogavihārapratiṣedhaḥ,",
  "SA14n1182:353": "grāhyagrāhakayorheyatvenendriyāśrayanagarādiyuddheṣu pūrvavadyogānuyogavihārapratiṣedha iti catvāro nirodhākārā bhavanti |",
  "SA14n1182:354": "dānādiviśeṣāvabodhena mātsaryadauḥśīlyādiyogānuyogavihārapratiṣedhaḥ,",
  "SA14n1182:355": "sarvadharmatrivimokṣamukhasvabhāvatvena aṇumātrajñeyadharmānupalambhaḥ,",
  "SA14n1182:356": "abhisampratyayalābhena trisarvajñatātmakasvabhūmitrayayathāvanniścitāvasthānam,",
  "SA14n1182:357": "ekāntaniṣṭhatvena sarvākārajñatādidharmārthaṃ jīvitatyāga iti catvāro mārgākārā bhavanti |",
  "SA14n1182:358": "evaṃ kṣāntijñānakṣaṇāḥ ṣoḍaśabhirākāraiḥ samyagadhigatāḥ santo'nabhiniviṣṭagrāhyagrāhakākāraśuddhalaukikapṛṣṭhacittasaṃgṛhītaṃ svānurūpakāryaṃ rūpādisaṃjñāvyāvartanādikaṃ parapratipattiviṣayaṃ janayantītyato darśanamārgasthāvaivartikabodhisattvalakṣaṇāni bhavanti |",
  "SA14n1182:359": "adhigamānurūpa eva sarvatra yogināṃ vyavahāraḥ anyatra sattvavinayaprayojanavaśāditi jñāpanāyopacāreṇoktam,",
  "SA14n1182:360": "anyathā yogisantānapratyātmavedyakṣaṇāḥ kathaṃ parapratipattaye lakṣaṇānīti ?",
  "SA14n1182:361": "tadanantaraṃ satyapi bhāvanāmārgasthāvaivartikalakṣaṇe 'nāgṛhītaviśeṣaṇā viśeṣye buddhirutpadyate' iti nyāyāt tāvadbhāvanāmārgaṃ viśeṣayannāha-",
  "SA14n1182:362": "gambhīro bhāvanāmārgo gāmbhīryaṃ śūnyatādikam |",
  "SA14n1182:363": "samāropāpavādāntamuktatā sā gabhīratā || 52 ||",
  "SA14n1182:364": "iti | śūnyatādike na rūpādikam,",
  "SA14n1182:365": "na tato'nyacchūnyatādikamiti yathākramaṃ yā samāropāpavādāntamuktatā,",
  "SA14n1182:366": "sā śūnyatādergāmbhīryaṃ śūnyatādikamiti gāmbhīryayogād gambhīro'bhyāsapatha iti |",
  "SA14n1182:367": "viśeṣaṇaṃ nirdiśyaivaṃ viśeṣyaṃ vastu āha-",
  "SA14n1182:368": "cintātulananidhyānānyabhīkṣṇaṃ bhāvanāpathaḥ |",
  "SA14n1182:369": "nirvedhāṅgeṣu dṛṅmārge bhāvanāmārga eva ca ||53 ||",
  "SA14n1182:370": "iti | śrutacintābhāvanāmayaprajñayā samādhau vā prayogamaulapṛṣṭhabhāvinyā prajñayā yathākramaṃ triṣu nirvedhāṅgādiṣu nirdiṣṭānāmarthānāṃ punaḥ punaścintātulananidhyānāni bhāvanāmārge prābandhikāni bhavanti |",
  "SA14n1182:371": "tasya kati prakārā iti cedāha-",
  "SA14n1182:372": "prābandhikatvādiṣṭo'sau navadhā ca prakārataḥ |",
  "SA14n1182:373": "mṛdumadhyādhimātrāṇāṃ punarmṛdvādibhedataḥ ||54 ||",
  "SA14n1182:374": "iti | vikalpakleśā bodhisattvā iti kṛtvā yathaudārikañca tamaḥ sūkṣmeṇālokena hanyate sukṣmañcādhimātreṇeti mṛdumadhyādhimātravikalpānāṃ pratyekaṃ mṛdumadhyādhimātrabhedāt teṣāṃ mṛdumadhyādhimātrapratipakṣāṇāṃ pratyekaṃ mṛdumadhyādhimātrabhedāt tathā paramārthataḥ śūnyatālakṣaṇākāradvārā vikalpapratipakṣayorbhedād yathāsaṃkhyaṃ kāmadhātvādinavabhūmiṣu navaprakāraḥ prabandhena vartamānaḥ bhāvanāmārgo bhavati |",
  "SA14n1182:375": "tattajjinajananīnāmekaikaṃ prakāramadhikṛtya asaṃkhyeyāprameyāpramāṇapuṇyaprasavavacanād bahudhā bhedāt kathaṃ navaprakāra iti cedāha-",
  "SA14n1182:376": "asaṃkhyeyādinirdeśā paramārthena na kṣamāḥ |",
  "SA14n1182:377": "kṛpāniṣyandabhūtāste saṃvṛtyābhimatā muneḥ ||55 ||",
  "SA14n1182:378": "iti | asaṃkhyeyāprameyāpramāṇanirdeśā vāgabhilāpasvabhāvā vyāvṛttyapekṣopajanitanānātvarūpeṇa ekasminnarthe pratyuktāstasmāt paramārthena yathoktalakṣaṇasya bhāvanāmārgasya bhedaṃ kartuṃ na kṣamāḥ |",
  "SA14n1182:379": "saṃvṛtyā tvanālambanamahākaruṇāsvabhāvadharmadhātuniṣyandabhūtāste deśanādharmasvabhāvā yathoktanirdeśā bālajanānāṃ mahāphalodayaprakāśakatvenābhimatāstathāgatasyeti bahutvaṃ na prasajyate |",
  "SA14n1182:380": "śūnyatālakṣaṇatayā atiśayādhānābhāvād kiñcidapi mandabuddhipuruṣaṃ prati na kriyata eveti āśaṅkyāha-",
  "SA14n1182:381": "hānivṛddhī na yujyete nirālāpasya vastunaḥ |",
  "SA14n1182:382": "bhāvanākhyena kiṃ hīnaṃ vartmanā kimudāgatam ||56 ||",
  "SA14n1182:383": "dharmatāsvarūpasya abhimatamārgavastuno niḥsvabhāvatayā tattvānyatvobhayānubhayatvairavācyasya bhāvanātiśayādhānābhāvāt vipakṣapratipakṣayoryathākramamapagamodayau na yujyete |",
  "SA14n1182:384": "yadyevaṃ bhāvanāsaṃjñakena mārgeṇa kiṃ vipakṣasvarūpaṃ parityaktam,",
  "SA14n1182:385": "kiñca vyavadāna svarūpaṃ prāptam,",
  "SA14n1182:386": "na kiñcidapi kriyate,",
  "SA14n1182:387": "ataḥ anupanyasanīya eveti cet? maivam |",
  "SA14n1182:388": "tathā coktam -",
  "SA14n1182:389": "yathā bodhistathaivāsāviṣṭasyārthasya sādhakaḥ |",
  "SA14n1182:390": "tathatālakṣaṇā bodhiḥ so'pi tallakṣaṇo mataḥ ||57 ||",
  "SA14n1182:391": "iti | yathā niratiśayādhānā tathatāsvarūpā bodhiḥ niṣprapañcajñānātmakadharmakāyādibuddhasvabhāvā ādhipatyamātreṇa vineyajanānāṃ puṇyajñānānurūpatayā viśiṣṭārthapratibhāsicittajananadvāreṇābhimatārthasya sādhikā,",
  "SA14n1182:392": "tadvadayamapyāgantukamalāpagamād bhāvanayā sākṣātkṛto mārgaḥ tathatālakṣaṇo'pi saṃvṛtyābhimatārthakriyākārī |",
  "SA14n1182:393": "paramārthatastu hānivṛddhyabhāva evāṅgīkriyata iti aprayoga eva prayogatvāt na doṣaḥ |",
  "SA14n1182:394": "evaṃ sati saṃvṛtyā arthakriyāsāmarthyaṃ na ghaṭata ityāśaṅkayannāha-",
  "SA14n1182:395": "pūrveṇa bodhirno yuktā manasā paścimena vā |",
  "SA14n1182:396": "iti | ekaikasmiṃścitte pūrvāparībhūte buddhabodhiniṣpādakasarvākārajñatādisamastārthāpratibhāsanānnaivaikena (pūrveṇa paścimena vā)",
  "SA14n1182:397": "bodhiryujyate |",
  "SA14n1182:398": "'ekavijñānasantatayaḥ sattvāḥ' iti vacanādasambhavitvena yugapadutpannasamīhitārthaniṣpādakadharmapratibhāsena anekacittenāpi na (yujyate) |",
  "SA14n1182:399": "anuttarabuddhabodhiniṣpādakasmṛtyupasthānādyaṣṭādaśāveṇikabuddhadharmaparyantādhigantṛsvarūpa-pūrvāparībhūtānekacittena vā na(yujyate)",
  "SA14n1182:400": "; niranvayodayavināśena parasparasambandhāt |",
  "SA14n1182:401": "kiṃ tarhi viśiṣṭārthapratibhāsicittajananadvāreṇa arthakriyākārīti ?",
  "SA14n1182:402": "na, tadasamyaktvāt | ityāha -",
  "SA14n1182:403": "dīpadṛṣṭāntayogena gambhīrā dharmatāṣṭadhā ||58 ||",
  "SA14n1182:404": "prathame jvālāvartyormīlanakṣaṇe dvitīyakṣaṇamantareṇa svakāraṇaparamparākramāyātasamānakālasaṃhatotpattyaviśiṣṭatvāt kāryakāraṇalakṣaṇadāhyadāhakābhāvaḥ |",
  "SA14n1182:405": "tathaiva dvitīyakṣaṇe'pi viśiṣṭajvālāvartyorūtpattikṣaṇe prathamakṣaṇamantareṇa nityasattvādiprasaṅgatayā saṃvṛtyutpādābhāvāt kāryakāraṇalakṣaṇadāhyadāhakābhāvaḥ |",
  "SA14n1182:406": "yadyevaṃ tathāpi yadā idampratyayatātmakapratītyasamutpādadharmatayā avicāraikaramyatvena hetuphalasambandhabalād saṃhataviśiṣṭotpannaṃ prathamakṣaṇaṃ samapekṣya tadāhitasāmarthyātiśaya eva viśiṣṭo dvitīyakṣaṇaḥ syāt,",
  "SA14n1182:407": "tadā nirhetukavināśe'pi kāraṇakāryayoḥ yathākramaṃ tulyakālaniranvayavināśodayād dāhyadāhakabhāvaḥ |",
  "SA14n1182:408": "tasmāt prathamakṣaṇe dvitīyārciranapekṣya vartī na dahyate,",
  "SA14n1182:409": "dvitīyakṣaṇenāpi prathamārciranapekṣya vartī na dahyata iti dīpadṛṣṭāntanyāyena pūrvāparībhūtakṣaṇayorekaviṣayopayogajñāpanapareṇa pūrvakṣaṇavat bodhiniṣpādakakatipayapadārthapratibhāsi prathamavijñānaṃ pratītya tatpratibhāsābhyadhika viśiṣṭārthapratibhāsipaścimavijñānodayād bodhiprāptiryujyate |",
  "SA14n1182:410": "yathoktenaiva ca dṛṣṭāntena aṣṭaprakārā gambhīradharmatā pratisartavyā iti bhāvanāmārgasthabodhisattvānāmavaivartikalakṣaṇakathanāya yasmin viṣaye aṣṭavidhagāmbhīryaṃ tatkathayannāha-",
  "SA14n1182:411": "utpāde ca nirodhe ca tathatāyāṃ gabhīratā |",
  "SA14n1182:412": "jñeye jñāne ca caryāyāmadvayopāyakauśale ||59 ||",
  "SA14n1182:413": "iti | na pūrvāparakṣaṇābhyāṃ na ca niḥsvabhāvatayā bhāvanāgamyaviśiṣṭārthotpādanamiti pratītyasamutpādaḥ |",
  "SA14n1182:414": "sarvabhāvodaya eva niḥsvabhāva iti saṃvṛtyā nirudhyata iti nirodhaḥ |",
  "SA14n1182:415": "sarvāvasthāsu tathatābhyāse'pi tasyā asākṣātkaraṇamiti tathatā |",
  "SA14n1182:416": "tathatāsvabhāvasarvadharmasya dānādyanekavidhānuṣṭhānamiti jñeyaḥ |",
  "SA14n1182:417": "tathatārūpeṇādarśanameva darśanamiti jñānam |",
  "SA14n1182:418": "dharmatayā sarvatrācaraṇameva caraṇamiti caryā |",
  "SA14n1182:419": "advayasvabhāve sarvasiddhirityadvayaḥ |",
  "SA14n1182:420": "sarvasambhārapariniṣpattau tatphalabuddhatvasyāprāptirityupāyakauśalam |",
  "SA14n1182:421": "acintyavimokṣamukhalābhāt parasparaviruddhārthānuṣṭhānena gāmbhīryaṃ bhavati |",
  "SA14n1182:422": "evaṃ avaivartikaśaikṣaḥ salakṣaṇo'bhihitaḥ |",
  "SA14n1182:423": "9- bhavaśāntyoḥ samatā",
  "SA14n1182:424": "śaikṣasambhāradharmaprāpto buddhatvaprāptaye yatate,",
  "SA14n1182:425": "ataḥ buddhatvaprāptinimittasaṃsāranirvāṇasamatāṃ kathayannāha-",
  "SA14n1182:426": "svapnopamatvāddharmāṇāṃ bhavaśāntyorakalpanā |",
  "SA14n1182:427": "karmābhāvādicodyānāṃ parihārā yathoditāḥ ||60 ||",
  "SA14n1182:428": "iti | vipakṣapratipakṣasāṃsārikavaiyadānikadharmāṇāṃ pratibhāsamātrasvabhāvasvapnasadṛśatvena avagamāt saṃsāranirvāṇayornānātvena avikalpa iti samatā |",
  "SA14n1182:429": "nanu svapnasadṛśatve sati daśākuśaladānādīnāmabhāvaḥ svapnāvasthāyāmiva jāgraddaśāyāmapi syāditicodyānāṃ parihārā bāhyārthavādanaye kṣaṇikatayā nirhetukavināśe",
  "SA14n1182:430": "karmajaṃ lokavaicitryam",
  "SA14n1182:431": "iti siddhāntāt paramārthato na kaścinna kenaciddhato nāpi kayacid dravyaṃ kenacid gṛhītamityādyupagame pakṣapravṛttasantānaviruddhapadārthotpādanāt māraṇādyadhyavasāyadvāreṇa ayoniśomanaskārādimato'kuśalādivat prāṇātipātādayo vyavasthāpyante,",
  "SA14n1182:432": "tathaiva svapnasadṛśe vastuni tadanurūpārthe bhāvādyabhiniveśena akhaṇḍitasakalaviparyāsabandhanānāmityevaṃ tatpatihārāḥ tatpakṣāścānyatra abhihitā ityavagantavyāḥ |",
  "SA14n1182:433": "kiñcamiddhenopahataṃ cittaṃ svapne tenāsamaṃ phalam |",
  "SA14n1182:434": "iti dṛṣṭāntāsiddhiḥ |",
  "SA14n1182:435": "ityeva svapne'pyupacittakuśalākuśalasya prabuddhāvasthāyāmaho kṛtaḥ sukṛta ityanumodane pṛṣṭhāvasthācittābhiniveśaparipuṣṭyā paripoṣaḥ |",
  "SA14n1182:436": "ataśca dṛṣṭāntāsiddheḥ saṃsāranirvāṇasamatā eva |",
  "SA14n1182:437": "10-anuttarā kṣetraśuddhiḥ",
  "SA14n1182:438": "ubhayasamatāvibhāvanayā svabuddhakṣetre buddho bhaviṣyatīti tadanantaraṃ buddhakṣetrapariśuddhirityāha-",
  "SA14n1182:439": "sattvalokasya yā'śuddhistasyāḥ śuddhyupahārataḥ |",
  "SA14n1182:440": "tathā bhājanalokasya buddhakṣetrasya śuddhatā ||61 ||",
  "SA14n1182:441": "sattvabhājanalokabhedena dvividhabuddhakṣetrayoryathākramaṃ jighatsāpipāsāsthāṇukaṇṭakādikā yā'śuddhiḥ,",
  "SA14n1182:442": "tasyāḥ pratipakṣeṇa divyopabhogakanakabhūbhyādiśuddhijananadvāreṇa viśuddhirbuddhakṣetraviśuddhiḥ |",
  "SA14n1182:443": "11-upāyakauśalam",
  "SA14n1182:444": "niṣpāditasvabuddhakṣetraviśuddhinopāyakauśalena yathābhavyatayā buddhakṛtyaṃ karaṇīyamityupāyakauśalamāha-",
  "SA14n1182:445": "viṣayo'sya prayogaśca śātravāṇāmatikramaḥ |",
  "SA14n1182:446": "apratiṣṭho yathāvedhamasādhāraṇalakṣaṇaḥ ||62 ||",
  "SA14n1182:447": "asakto'nupalambhaśca nimittapraṇidhikṣataḥ |",
  "SA14n1182:448": "talliṅgaṃ cāpramāṇaṃ ca daśadhopāyakauśalam ||63 ||",
  "SA14n1182:449": "iti | āntarāyikadharmasamatikramaṇena devādimārātikramaḥ,",
  "SA14n1182:450": "vibhāvitasarvadharmasamatvena apratiṣṭhitavihāraḥ,",
  "SA14n1182:451": "praṇidhānasamṛddhyā yathāvedhaṃ parārthakaraṇam,",
  "SA14n1182:452": "svabhyastasarvaduṣkaratvena asādhāraṇaḥ,",
  "SA14n1182:453": "śukladharmaviśuddhyā sarvadharmasyāgrahaṇam,",
  "SA14n1182:454": "śunyatāvimokṣamukhatvena anupalambhaḥ,",
  "SA14n1182:455": "animittavimokṣamukhatvena animittaḥ,",
  "SA14n1182:456": "apraṇihitavimokṣamukhatvena apraṇidhānam,",
  "SA14n1182:457": "praśnapūrvakāvaivartikadharmakathanena avaivartikaliṅgam,",
  "SA14n1182:458": "sarvaviṣayajñānatvena apramāṇamiti prajñāpāramitāyā daśavidhaviṣayāṇāṃ sākṣātkriyāyāṃ kālākālajñānaprayoga eva upāyakauśalaṃ bhavatīti |",
  "SA14n1182:459": "iti abhisamayālaṅkāre nāma prajñāpāramitopadeśaśāstre caturthādhikāravṛttiḥ ||"
}