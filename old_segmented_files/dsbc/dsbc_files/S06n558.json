{
  "S06n558:0": "2 śakraparivarto dvitīyaḥ |",
  "S06n558:1": "tena khalu punaḥ samayena śakro devānāmindrastasyāmeva parṣadi saṃnipatitaḥ saṃniṣaṇṇo'bhūt catvāriṃśatā trāyastriṃśatkāyikairdevaputrasahasraiḥ sārdham |",
  "S06n558:2": "catvāraśca lokapālā viṃśatyā cāturmahārājakāyikairdevaputrasahasraiḥ sārdham |",
  "S06n558:3": "brahmāpi sahāpatirdaśabhirbrahmakāyikairdevaputrasahasraiḥ sārdham |",
  "S06n558:4": "pañca ca śuddhāvāsānāṃ devaputrāṇāṃ sahasrāṇi tasyāmeva parṣadi saṃnipatitāni saṃniṣaṇṇānyabhūvan |",
  "S06n558:5": "yo'pi ca devānāṃ svakarmavipākajo'vabhāsaḥ,",
  "S06n558:6": "so'pi sarvo buddhānubhāvena buddhatejasā buddhādhiṣṭhānenābhibhūto'bhūt ||",
  "S06n558:7": "atha khalu śakro devānāmindra āyuṣmantaṃ subhūtiṃ sthavirametadavocat-imānyārya subhūte saṃbahulāni devaputrasahasrāṇi asyāṃ parṣadi saṃnipatitāni saṃniṣaṇṇāni āryasya subhūterantikātprajñāpāramitāṃ śrotukāmāni bodhisattvānāṃ mahāsattvānāmupadeśamavavādānuśāsanīṃ ca |",
  "S06n558:8": "tatkathaṃ bodhisattvena mahāsattvena prajñāpāramitāyāṃ sthātavyam,",
  "S06n558:9": "kathaṃ śikṣitavyam,",
  "S06n558:10": "kathaṃ yogamāpattavyam?",
  "S06n558:11": "sthaviraḥ subhūtirāha-tena hi kauśika upadekṣyāmi te buddhānubhāvena buddhatejasā buddhādhiṣṭhānena |",
  "S06n558:12": "yairdevaputrairanuttarāyāṃ samyaksaṃbodhau cittaṃ notpāditam,",
  "S06n558:13": "tairutpādayitavyam |",
  "S06n558:14": "ye tvavakrāntāḥ samyaktvaniyāmam,",
  "S06n558:15": "na te bhavyā anuttarāyāṃ samyaksaṃbodhau cittamutpādayitum |",
  "S06n558:16": "tatkasya hetoḥ?",
  "S06n558:17": "baddhasīmāno hi te saṃsārasrotasaḥ |",
  "S06n558:18": "abhavyā hi te punaḥ punaḥ saṃsaraṇāya anuttarāyāṃ samyaksaṃbodhau cittamutpādayitum |",
  "S06n558:19": "api nu khalu punasteṣāmapyanumode |",
  "S06n558:20": "sacette'pyanuttarāyāṃ samyaksaṃbodhau cittānyutpādayeran,",
  "S06n558:21": "nāhaṃ kuśalamūlasyāntarāyaṃ karomi |",
  "S06n558:22": "viśiṣṭebhyo hi dharmebhyo viśiṣṭatamā dharmā adhyālambitavyāḥ ||",
  "S06n558:23": "atha khalu bhagavānāyuṣmantaṃ subhūtimāmantrayate sma-sādhu sādhu subhūte,",
  "S06n558:24": "sādhu khalu punastvaṃ subhūte,",
  "S06n558:25": "yastvaṃ bodhisattvānāṃ mahāsattvānāmutsāhaṃ dadāsi |",
  "S06n558:26": "evamukte āyuṣmān subhūtirbhagavantametadavocat-kṛtajñairasmābhirbhagavan bhagavato bhavitavyaṃ nākṛtajñaiḥ |",
  "S06n558:27": "tatkasya hetoḥ?",
  "S06n558:28": "paurvakāṇāṃ hi bhagavaṃstathāgatānāmarhatāṃ samyaksaṃbuddhānāmantike'smadarthe bhagavān yathā brahmacaryaṃ bodhāya caran pūrvaṃ bodhisattvabhūta eva san,",
  "S06n558:29": "yaiḥ śrāvakairavavadito'nuśiṣṭaśca pāramitāsu,",
  "S06n558:30": "tatra bhagavatā caratā anuttaraṃ jñānamutpāditam |",
  "S06n558:31": "evaṃ bhagavan asmābhirapi bodhisattvā mahāsattvā anuparigrahītavyā anuparivārayitavyāśca,",
  "S06n558:32": "saṃparigrahītavyāḥ saṃparivārayitavyāśca |",
  "S06n558:33": "tatkasya hetoḥ?",
  "S06n558:34": "asmābhirapi hi bhagavan bodhisattvā mahāsattvā anuparigṛhītā anuparivāritāśca,",
  "S06n558:35": "saṃparigṛhītāḥ saṃparivāritāśca kṣipramanuttarāṃ samyaksaṃbodhimabhisaṃbudhyante ||",
  "S06n558:36": "atha khalvāyuṣmān subhūtiḥ śakraṃ devānāmindramāmantrayate sma-tena hi kauśika śṛṇu,",
  "S06n558:37": "sādhu ca suṣṭhu ca manasi kuru,",
  "S06n558:38": "bhāṣiṣye'haṃ te yathā bodhisattvena mahāsattvena prajñāpāramitāyāṃ sthātavyam |",
  "S06n558:39": "śūnyatāyāṃ kauśika tiṣṭhatā bodhisattvena mahāsattvena prajñāpāramitāyāṃ sthātavyam |",
  "S06n558:40": "tena hi kauśika bodhisattvena mahāsattvena mahāsaṃnāhasaṃnaddhena bhavitavyam |",
  "S06n558:41": "na rūpe sthātavyam |",
  "S06n558:42": "na vedanāyāṃ na saṃjñāyāṃ na saṃskāreṣu |",
  "S06n558:43": "na vijñāne sthātavyam |",
  "S06n558:44": "na cakṣuṣi sthātavyam |",
  "S06n558:45": "na rūpe sthātavyam |",
  "S06n558:46": "na cakṣurvijñāne sthātavyam |",
  "S06n558:47": "na cakṣuḥsaṃsparśe sthātavyam |",
  "S06n558:48": "na cakṣuḥsaṃsparśajāyāṃ vedanāyāṃ sthātavyam |",
  "S06n558:49": "evaṃ na śrotraghrāṇajihvākāyamanaḥsu sthātavyam |",
  "S06n558:50": "na śabdagandharasaspraṣṭavyadharmeṣu,",
  "S06n558:51": "na śrotravijñāne,",
  "S06n558:52": "yāvanna manovijñāne |",
  "S06n558:53": "na manaḥsaṃsparśe,",
  "S06n558:54": "na manaḥsaṃsparśajāyāṃ vedanāyāṃ sthātavyam |",
  "S06n558:55": "na pṛthivīdhātau sthātavyam |",
  "S06n558:56": "nābdhātau, na tejodhātau,",
  "S06n558:57": "na vāyudhātau,",
  "S06n558:58": "nākāśadhātau,",
  "S06n558:59": "na vijñānadhātau sthātavyam |",
  "S06n558:60": "na smṛtyupasthāneṣu sthātavyam |",
  "S06n558:61": "na samyakprahāṇarddhipādendriyabalabodhyaṅgeṣu,",
  "S06n558:62": "na mārgāṅgeṣu sthātavyam |",
  "S06n558:63": "na srotaāpattiphale sthātavyam |",
  "S06n558:64": "na sakṛdāgāmiphale,",
  "S06n558:65": "na anāgāmiphale,",
  "S06n558:66": "nārhattve sthātavyam |",
  "S06n558:67": "na pratyekabuddhatve sthātavyam |",
  "S06n558:68": "na buddhatve sthātavyam |",
  "S06n558:69": "iti hi rūpamiti na sthātavyam |",
  "S06n558:70": "iti hi vedaneti,",
  "S06n558:71": "saṃjñeti,",
  "S06n558:72": "saṃskārā iti |",
  "S06n558:73": "iti hi vijñānamiti na sthātavyam |",
  "S06n558:74": "iti hi cakṣuriti,",
  "S06n558:75": "yāvanmanaḥsaṃsparśajā vedaneti na sthātavyam |",
  "S06n558:76": "iti hi pṛthivīdhāturiti,",
  "S06n558:77": "yāvadvijñānadhāturiti na sthātavyam |",
  "S06n558:78": "iti hi smṛtyupasthānānīti na sthātavyam |",
  "S06n558:79": "iti hi samyakprahāṇarddhipādendriyabalabodhyaṅgānīti,",
  "S06n558:80": "iti hi mārgāṅgānīti na sthātavyam |",
  "S06n558:81": "iti hi srotaāpattiphalamiti na sthātavyam,",
  "S06n558:82": "iti hi sakṛdāgāmiphalamiti,",
  "S06n558:83": "anāgāmiphalamiti,",
  "S06n558:84": "arhattvamiti na sthātavyam |",
  "S06n558:85": "iti hi pratyekabuddhatvamiti na sthātavyam |",
  "S06n558:86": "iti hi buddhatvamiti na sthātavyam |",
  "S06n558:87": "rūpaṃ nityamanityamiti na sthātavyam |",
  "S06n558:88": "evaṃ vedanāsaṃjñāsaṃskārāḥ |",
  "S06n558:89": "vijñānaṃ nityamanityamiti na sthātavyam |",
  "S06n558:90": "rūpaṃ sukhaṃ duḥkhamiti na sthātavyam |",
  "S06n558:91": "evaṃ vedanāsaṃjñāsaṃskārāḥ |",
  "S06n558:92": "vijñānaṃ sukhaṃ duḥkhamiti na sthātavyam |",
  "S06n558:93": "rūpaṃ śūnyamaśūnyamiti na sthātavyam |",
  "S06n558:94": "evaṃ vedanāsaṃjñāsaṃskārāḥ |",
  "S06n558:95": "vijñānaṃ śūnyamaśūnyamiti na sthātavyam |",
  "S06n558:96": "rūpamātmānātmeti na sthātavyam |",
  "S06n558:97": "evaṃ vedanāsaṃjñāsaṃskārāḥ |",
  "S06n558:98": "vijñānamātmānātmeti na sthātavyam |",
  "S06n558:99": "rūpaṃ śubhamaśubhamiti na sthātavyam |",
  "S06n558:100": "evaṃ vedanāsaṃjñāsaṃskārāḥ |",
  "S06n558:101": "vijñānaṃ śubhamaśubhamiti na sthātavyam |",
  "S06n558:102": "rūpaṃ śūnyamupalabhyate veti na sthātavyam |",
  "S06n558:103": "evaṃ vedanāsaṃjñāsaṃskārāḥ |",
  "S06n558:104": "vijñānaṃ śūnyamupalabhyate veti na sthātavyam |",
  "S06n558:105": "srotaāpattiphalamasaṃskṛtaprabhāvitamiti na sthātavyam |",
  "S06n558:106": "evaṃ sakṛdāgāmiphalamanāgāmiphalamarhattvamasaṃskṛtaprabhāvitamiti na sthātavyam |",
  "S06n558:107": "pratyekabuddhatvamasaṃskṛtaprabhāvitamiti na sthātavyam |",
  "S06n558:108": "srotaāpanno dakṣiṇīya iti na sthātavyam |",
  "S06n558:109": "srotaāpannāḥ saptakṛto bhavaparamā iti na sthātavyam |",
  "S06n558:110": "sakṛdāgāmī dakṣiṇīya iti na sthātavyam |",
  "S06n558:111": "sakṛdāgāmyapariniṣṭhitattvātsakṛdimaṃ lokamāgamya duḥkhasyāntaṃ kariṣyatīti na sthātavyam |",
  "S06n558:112": "anāgāmī dakṣiṇīya iti na sthātavyam anāgāmī anāgamya imaṃ lokaṃ tatraiva parinirvāsyatīti na sthātavyam |",
  "S06n558:113": "arhan dakṣiṇīya iti na sthātavyam |",
  "S06n558:114": "arhannihaiva anupadhiśeṣe nirvāṇadhātau parinirvāsyatīti na sthātavyam |",
  "S06n558:115": "pratyekabuddho dakṣiṇīya iti na sthātavyam |",
  "S06n558:116": "pratyekabuddho'tikramya śrāvakabhūmimaprāpya buddhabhūmiṃ parinirvāsyatīti na sthātavyam |",
  "S06n558:117": "buddho dakṣiṇīya iti na sthātavyam |",
  "S06n558:118": "buddho'tikramya pṛthagjanabhūmimatikramya śrāvakabhūmimatikramya pratyekabuddhabhūmimaprabheyāṇāmasaṃkhyeyānāṃ sattvānāmarthaṃ kṛtvā aprameyāṇyasaṃkhyeyāni sattvakoṭīniyutaśatasahasrāṇi parinirvāpya aprameyānasaṃkhyeyān sattvān śrāvakapratyekabuddhasamyaksaṃbuddhatvaniyatān kṛtvā buddhabhūmau sthitvā buddhakṛtyaṃ kṛtvā anupadhiśeṣe nirvāṇadhātau buddhaparinirvāṇena parinirvāsyati ityevamapyanena na sthātavyam ||",
  "S06n558:119": "atha khalvāyuṣmataḥ śāriputrasyaitadabhavat-yadi buddho'tikramya pṛthagjanabhūmimatikramya śrāvakabhūmimatikramya pratyekabuddhabhūmimaprameyāṇāmasaṃkhyeyānāṃ sattvānāmarthaṃ kṛtvā aprameyāṇyasaṃkhyeyāni sattvakoṭīniyutaśatasahasrāṇi parinirvāpya aprameyānasaṃkhyeyān sattvān śrāvakapratyekabuddhasamyaksaṃbuddhatvaniyatān kṛtvā buddhabhūmau sthitvā buddhakṛtyaṃ kṛtvā anupadhiśeṣe nirvāṇadhātau buddhaparinirvāṇena parinirvāsyati ityevamapyanena na sthātavyam,",
  "S06n558:120": "tatkathaṃ punaranena sthātavyaṃ,",
  "S06n558:121": "kathaṃ śikṣitavyamiti?",
  "S06n558:122": "atha khalvāyuṣmān subhūtirbuddhānubhāvena āyuṣmataḥ śāriputrasya cetasaiva cetaḥparivitarkamājñāya āyuṣmantaṃ śāriputrametadavocat-tatkiṃ manyase āyuṣman śāriputra kva tathāgato'rhan samyaksaṃbuddhaḥ sthitaḥ?",
  "S06n558:123": "āyuṣmān śāriputra āha-na kvacidāyuṣman subhūte tathāgato'rhan samyaksaṃbuddhaḥ sthitaḥ |",
  "S06n558:124": "tatkasya heto?",
  "S06n558:125": "apratiṣṭhitamānaso hi tathāgato'rhan samyaksaṃbuddhaḥ |",
  "S06n558:126": "sa naiva saṃskṛte dhātau sthito nāpyasaṃskṛte dhātau sthito na ca tato vyutthitaḥ ||",
  "S06n558:127": "atha khalvāyuṣmān subhūtirāyuṣmantaṃ śāriputrametadavocat-evameva āyuṣman śāriputra bodhisattvena mahāsattvena sthātavyam,",
  "S06n558:128": "evaṃ śikṣitavyam-yathā tathāgato'rhan samyaksaṃbuddho na kvacitsthito nāsthito na viṣṭhito nāviṣṭhitaḥ,",
  "S06n558:129": "tathā sthāsyāmītyevamanena śikṣitavyam |",
  "S06n558:130": "yathā tathāgatasthānaṃ tathā sthāsyāmīti,",
  "S06n558:131": "tathā śikṣiṣye iti,",
  "S06n558:132": "yathā tathāgatasthānaṃ tathā sthāsyāmīti,",
  "S06n558:133": "tathā śikṣiṣye iti,",
  "S06n558:134": "yathā tathāgatasthānaṃ tathā sthāsyāmīti susthito'sthānayogeneti evamatra bodhisattvena mahāsattvena sthātavyamevaṃ śikṣitavyam |",
  "S06n558:135": "evaṃ hi śikṣamāṇo bodhisattvo mahāsattvo viharatyanena prajñāpāramitāvihāreṇa avirahitaścānena manasikāreṇeti ||",
  "S06n558:136": "atha khalu tatra parṣadi keṣāṃciddevaputrāṇāmetadabhūt-yāni tāni yakṣāṇāṃ yakṣabhāṣitāni yakṣarutāni yakṣapadāni yakṣamantritāni yakṣapravyāhṛtāni,",
  "S06n558:137": "tāni vijñāyante jalpyamānāni |",
  "S06n558:138": "na punaridaṃ vijñāyate yatsubhūtiḥ sthaviro bhāṣate pravyāharati deśayatyupadiśati |",
  "S06n558:139": "atha khalvāyuṣmān subhūtirbuddhānubhāvena teṣāṃ devaputrāṇāmimamevaṃrūpaṃ cetasaiva cetaḥparivitarkamājñāya tān devaputrānāmantrayate sma-na vijñāyate na vijñāyate idaṃ devaputrāḥ |",
  "S06n558:140": "tathā hi nātra kiṃcitsūcyate,",
  "S06n558:141": "nātra kiṃcit śrūyate ||",
  "S06n558:142": "atha khalu teṣāṃ devaputrāṇāṃ punarevaitadabhūt-uttānīkariṣyati bata ayamāryasubhūtiḥ |",
  "S06n558:143": "uttānīkariṣyati batāyamāryasubhūtiriti |",
  "S06n558:144": "dūrāddūrataramāryasubhūtiḥ praviśati,",
  "S06n558:145": "sūkṣmātsūkṣmataram |",
  "S06n558:146": "gambhīrādgambhīrataramāryasubhūtiḥ praviśati deśayati bhāṣata iti |",
  "S06n558:147": "atha khalvāyuṣmān subhūtirbuddhānubhāvena punarapi teṣāmeva devaputrāṇāṃ cetasaiva cetaḥparivitarkamājñāya tān devaputrānāmantrayate sma-tena hi devaputrāḥ yaḥ srotaāpattiphalaṃ prāptukāmaḥ srotaāpattiphale sthātukāmaḥ,",
  "S06n558:148": "sa nemāṃ kṣāntimanāgamya....peyālam |",
  "S06n558:149": "yaḥ sakṛdāgābhiphalaṃ prāptukāmaḥ,",
  "S06n558:150": "sakṛdāgāmiphale sthātukāmaḥ,",
  "S06n558:151": "yo'nāgāmiphalaṃ prāptukāmo'nāgāmiphale sthātukāmaḥ,",
  "S06n558:152": "yo'rhattvaṃ prāptukāmo'rhattve sthātukāmaḥ,",
  "S06n558:153": "yaḥ pratyekabodhiṃ prāptukāmaḥ pratyekabodhau sthātukāmaḥ,",
  "S06n558:154": "sa nemāṃ kṣāntimanāgamya..... |",
  "S06n558:155": "yo'nuttarāṃ samyaksaṃbodhiṃ prāptukāmo'nuttarāyāṃ samyaksaṃbodhau sthātukāmaḥ,",
  "S06n558:156": "sa nemāṃ kṣāntimanāgamya............. ||",
  "S06n558:157": "atha khalu punarapi teṣāṃ devaputrāṇāmetadabhavat-kiṃrūpā asya āryasubhūterdhārmaśravaṇikā eṣṭavyāḥ?",
  "S06n558:158": "atha khalvāyuṣmān subhūtirbuddhānubhāvena teṣāṃ devaputrāṇāṃ cetasaiva cetaḥparivitarkamājñāya tān devaputrānāmantrayate sma-māyānirmitasadṛśā hi devaputrā mama dhārmaśravaṇikā eṣṭavyāḥ |",
  "S06n558:159": "tatkasya hetoḥ?",
  "S06n558:160": "tathā hi te naiva śroṣyanti na ca sākṣātkariṣyanti ||",
  "S06n558:161": "atha khalu te devaputrā āyuṣmantaṃ subhūtimetadavocan-kiṃ punarārya subhūte māyopamāste sattvā na te māyā?",
  "S06n558:162": "evamukte āyuṣmān subhūtistān devaputrānetadavocat-māyopamāste devaputrāḥ sattvāḥ |",
  "S06n558:163": "svapnopamāste devaputrāḥ sattvāḥ |",
  "S06n558:164": "iti hi māyā ca sattvāśca advayametadadvaidhīkāram,",
  "S06n558:165": "iti hi svapnaśca sattvāśca advayametadadvaidhīkāram |",
  "S06n558:166": "sarvadharmā api devaputrā māyopamāḥ svapnopamāḥ |",
  "S06n558:167": "srotaāpanno'pi māyopamaḥ svapnopamaḥ |",
  "S06n558:168": "srotaāpattiphalamapi māyopamaṃ svapnopamam |",
  "S06n558:169": "evaṃ sakṛdāgāmyapi sakṛdāgāmiphalamapi,",
  "S06n558:170": "anāgāmyapi anāgāmiphalamapi,",
  "S06n558:171": "arhannapi arhattvamapi māyopamaṃ svapnopamam |",
  "S06n558:172": "pratyekabuddho'pi māyopamaḥ svapnopamaḥ |",
  "S06n558:173": "pratyekabuddhatvamapi māyopamaṃ svapnopamam |",
  "S06n558:174": "samyaksaṃbuddho'pi māyopamaḥ svapnopamaḥ |",
  "S06n558:175": "samyaksaṃbuddhatvamapi māyopamaṃ svapnopamam |",
  "S06n558:176": "atha khalu devaputrā āyuṣmantaṃ subhūtimetadavocan-samyaksaṃbuddho'pyārya subhūte māyopamaḥ svapnopama iti vadasi?",
  "S06n558:177": "samyaksaṃbuddhatvapi māyopamaṃ svapnopamamiti vadasi?",
  "S06n558:178": "subhūtirāha-nirvāṇamapi devaputrā māyopamaṃ svapnopamamiti vadāmi,",
  "S06n558:179": "kiṃ punaranyaṃ dharmam |",
  "S06n558:180": "te devaputrā āhuḥ-nirvāṇamapyārya subhūte māyopamaṃ svapnopamamiti vadasi?",
  "S06n558:181": "āyuṣmān subhūtirāha-tadyadi devaputrā nirvāṇādapyanyaḥ kaściddharmo viśiṣṭataraḥ syāt,",
  "S06n558:182": "tamapyahaṃ māyopamaṃ svapnopamamiti vadeyam |",
  "S06n558:183": "iti hi devaputrā māyā ca nirvāṇaṃ ca advayametadadvaidhīkāram |",
  "S06n558:184": "iti hi svapnaśca nirvāṇaṃ ca advayametadadvaidhīkāram ||",
  "S06n558:185": "atha khalvāyuṣmān śāriputraḥ,",
  "S06n558:186": "āyuṣmāṃśca pūrṇo maitrāyaṇīputraḥ,",
  "S06n558:187": "āyuṣmāṃśca mahākoṣṭhilaḥ,",
  "S06n558:188": "āyuṣmāṃśca mahākātyāyanaḥ,",
  "S06n558:189": "āyuṣmāṃśca mahākāśapaḥ,",
  "S06n558:190": "anye ca mahāśrāvakā anekairbodhisattvasahasraiḥ sārdhamāyuṣmantaṃ subhūtiṃ sthaviramāmantrayante sma-ke'syā āyuṣman subhūte prajñāpāramitāyā evaṃ nirdiśyamānāyāḥ pratyeṣakā bhaviṣyanti?",
  "S06n558:191": "atha khalvāyuṣmānānandastān sthavirānetadavocat-te khalvāyuṣmanto veditavyā avinivartanīyā bodhisattvā mahāsattvāḥ,",
  "S06n558:192": "dṛṣṭisaṃpannā vā pudgalāḥ,",
  "S06n558:193": "arhanto vā kṣīṇāsravāḥ,",
  "S06n558:194": "ye'syāḥ prajñāpāramitāyā evaṃ nirdiśyamānāyāḥ pratyeṣakā bhaviṣyanti ||",
  "S06n558:195": "atha khalvāyuṣmān subhūtiḥ sthavirastān sthavirānetadavocat-nāsyā āyuṣmantaḥ prajñāpāramitāyā evaṃ nirdiśyamānāyāḥ kecitpratyeṣakā bhaviṣyanti |",
  "S06n558:196": "tatkasya hetoḥ?",
  "S06n558:197": "tathā hi-atra na kaściddharmaḥ sūcyate,",
  "S06n558:198": "na kaściddharmaḥ paridīpyate,",
  "S06n558:199": "na kaściddharmaḥ prajñapyate |",
  "S06n558:200": "tadyathaivātra na kaściddharmaḥ sūcyate,",
  "S06n558:201": "na kaściddharmaḥ paridīpyate,",
  "S06n558:202": "na kaściddharmaḥ prajñapyate,",
  "S06n558:203": "tathaivāsyāḥ prajñāpāramitāyā evaṃ nirdiśyamānāyā na kaścitpratyeṣako bhaviṣyati ||",
  "S06n558:204": "atha khalu śakrasya devānāmindrasyaitadabhūt- asya dharmaparyāyasya āryeṇa subhūnitā bhāṣyamāṇasya pūjārthaṃ yannvahaṃ puṣpāṇyabhinirmāya āryaṃ subhūtimabhyavakireyamiti |",
  "S06n558:205": "atha khalu śakro devānāmindrastasyāṃ velāyāṃ puṣpāṇyabhinirmāya āyuṣmantaṃ subhūtimabhyavākirat |",
  "S06n558:206": "atha khalvāyuṣmataḥ subhūteḥ sthavirasya śakraṃ devānāmindramanuvyāharaṇāyaitadabhūt-na khalu punarimāni puṣpāṇi mayā trāyastriṃśeṣu deveṣu pracaranti dṛṣṭapūrvāṇi,",
  "S06n558:207": "yānīmāni śakreṇa devānāmindreṇa abhyavakīrṇāni |",
  "S06n558:208": "nirmitānyetāni puṣpāṇi |",
  "S06n558:209": "naitāni puṣpāṇi vṛkṣagulmalatānirjātāni,",
  "S06n558:210": "yāni śakreṇa devānāmindreṇābhyavakīrṇāni,",
  "S06n558:211": "manomayānyetāni puṣpāṇīti |",
  "S06n558:212": "atha khalu śakro devānāmindra āyuṣmataḥ subhūteścetasaiva cetaḥparivitarkamājñāya āyuṣmantaṃ subhūtimetadavocat-anirjātānyetānyārya subhūte puṣpāṇi |",
  "S06n558:213": "tatkasya hetoḥ?",
  "S06n558:214": "na hi manonirjātāni kānicitpuṣpāṇi,",
  "S06n558:215": "nāpi vṛkṣagulmalatānirjātāni |",
  "S06n558:216": "atha khalvāyuṣmān subhūtiḥ śakraṃ devānāmindrametadavocat-yattvaṃ kauśika evaṃ vadasi-anirjātānyetāni puṣpāṇi,",
  "S06n558:217": "naitāni manonirjātāni,",
  "S06n558:218": "nāpi vṛkṣagulmalatānirjātānīti |",
  "S06n558:219": "yatkauśika anirjātaṃ na tatpuṣpam |",
  "S06n558:220": "atha khalu śakrasya devānāmindrasyaitadabhūt-gambhīraprajño batāyamāryaḥ subhūtiḥ |",
  "S06n558:221": "tāṃ ca nāma padaprajñaptiṃ nirdiśati,",
  "S06n558:222": "tāṃ ca na virodhayati,",
  "S06n558:223": "tāṃ cottānīkaroti,",
  "S06n558:224": "tāmeva copadiśati |",
  "S06n558:225": "atha khalu śakro devānāmindra āyuṣmataṃ subhūtimetadavocat-evametadārya subhūte, evametat |",
  "S06n558:226": "evaṃ cātra bodhisattvena mahāsattvena śikṣitavyaṃ yathā āryasubhūtirupadiśati |",
  "S06n558:227": "evamukte āyuṣmān subhūtiḥ śakraṃ devānāmindrametadavocat-evametatkauśika, evametat |",
  "S06n558:228": "evamatra bodhisattvena mahāsattvena śikṣitavyam |",
  "S06n558:229": "evaṃ śikṣamāṇaḥ kauśika bodhisattvo mahāsattvo na srotaāpattiphale śikṣate,",
  "S06n558:230": "na sakṛdāgāmiphale,",
  "S06n558:231": "na anāgāmiphale,",
  "S06n558:232": "nāhartve śikṣate,",
  "S06n558:233": "na pratyekabuddhatve śikṣate,",
  "S06n558:234": "na buddhatve śikṣate |",
  "S06n558:235": "yo nāsu bhūmiṣu śikṣate,",
  "S06n558:236": "sa buddhatve sarvajñatve vā śikṣate |",
  "S06n558:237": "yo buddhatve sarvajñatve vā śikṣate,",
  "S06n558:238": "so'prameyeṣvasaṃkhyeyeṣu buddhadharmeṣu śikṣate |",
  "S06n558:239": "yo'prameyeṣvasaṃkhyeyeṣu buddhadharmeṣu śikṣate,",
  "S06n558:240": "sa na rūpasya vivṛddhaye śikṣate,",
  "S06n558:241": "na parihāṇāya |",
  "S06n558:242": "evaṃ sa na vedanāyā na saṃjñāyā na saṃskārāṇām |",
  "S06n558:243": "sa na vijñānasya vivṛddhaye śikṣate,",
  "S06n558:244": "na parihāṇāya |",
  "S06n558:245": "yo na rūpasya vivṛddhaye śikṣate na parihāṇāya |",
  "S06n558:246": "evaṃ na vedanāyā na saṃjñāyā na saṃskārāṇām |",
  "S06n558:247": "yo na vijñānasya vivṛddhaye śikṣate na parihāṇāya,",
  "S06n558:248": "sa na rūpasya parigrahāya śikṣate notsargāya |",
  "S06n558:249": "evaṃ sa na vedanāyā na saṃjñāyā na saṃskārāṇām |",
  "S06n558:250": "sa na vijñānasya parigrahāya śikṣate,",
  "S06n558:251": "notsargāya,",
  "S06n558:252": "nāpi kasyaciddharmasya parigrahāya śikṣate,",
  "S06n558:253": "notpādāya nāntardhānāya śikṣate |",
  "S06n558:254": "yo na kasyaciddharmasya parigrahāya śikṣate,",
  "S06n558:255": "notpādāya nāntardhānāya śikṣate,",
  "S06n558:256": "sa na sarvajñatāyā api parigrahāya śikṣate,",
  "S06n558:257": "notpādāya nāntardhānāya śikṣate |",
  "S06n558:258": "evaṃ śikṣamāṇo bodhisattvo mahāsattvaḥ sarvajñatāyāṃ śikṣate,",
  "S06n558:259": "sarvajñatāyāṃ niryāsyati ||",
  "S06n558:260": "atha khalvāyuṣmān śāriputra āyuṣmantaṃ subhūtimetadavocat-ya āyuṣman subhūte bodhisattvo mahāsattvo na kasyaciddharmasya parigrahāya śikṣate,",
  "S06n558:261": "notpādāya nāntardhānāsya śikṣate,",
  "S06n558:262": "sa na sarvajñatāyā api parigrahāya śikṣate,",
  "S06n558:263": "notpādāya nāntardhānāya śikṣate |",
  "S06n558:264": "evaṃ śikṣamāṇa āyuṣmān subhūte bodhisattvo mahāsattvaḥ sarvajñatāyāṃ śikṣate,",
  "S06n558:265": "sarvajñatāyāṃ niryāsyati ||",
  "S06n558:266": "āyuṣmān subhūtirāha-evametadāyuṣman śāriputra, evametat |",
  "S06n558:267": "ya āyuṣman śāriputra bodhisattvo mahāsattvo na kasyaciddharmasya parigrahāya śikṣate,",
  "S06n558:268": "notpādāya nāntardhānāya śikṣate,",
  "S06n558:269": "sa na sarvajñatāyā api parigrahāya śikṣate,",
  "S06n558:270": "notpādāya nāntardhānāya śikṣate |",
  "S06n558:271": "sarvabuddhadharmāṇāmapi na parigrahāya śikṣate,",
  "S06n558:272": "notpādāya nāntardhānāya śikṣate |",
  "S06n558:273": "evaṃ cāyuṣman śāriputra śikṣamāṇo bodhisattvo mahāsattvaḥ sarvajñatāyāṃ śikṣate,",
  "S06n558:274": "sarvajñatāyāṃ niryāsyati ||",
  "S06n558:275": "atha khalu śakro devānāmindra āyuṣmantaṃ śāriputrametadavocat-prajñāpāramitā ārya śāriputra bodhisattvena mahāsattvena kuto gaveṣitavyāḥ?",
  "S06n558:276": "śāriputra āha-prajñāpāramitā kauśika bodhisattvena mahāsattvena āyuṣmataḥ subhūteḥ parivartādgaveṣitavyā |",
  "S06n558:277": "evamukte śakro devānāmindra āyuṣmantaṃ śāriputrametadavocat-kasyaiṣa ārya śāriputra anubhāvo veditavyaḥ?",
  "S06n558:278": "kasyaitadadhiṣṭhānaṃ veditavyaṃ yadāryasubhūtiḥ prajñāpāramitāṃ bhāṣate?",
  "S06n558:279": "āyuṣmān śāriputra āha-tathāgatasyaiṣa kauśika anubhāvo veditavyaḥ |",
  "S06n558:280": "tathāgatasyaitadadhiṣṭhānaṃ veditavyaṃ yadāyuṣmān subhūtiḥ prajñāpāramitāṃ bhāṣate |",
  "S06n558:281": "atha khalvāyuṣmān subhūtiḥ śakraṃ devānāmindrametadavocat-yatkauśika evaṃ vadasi-kasyaiṣo'nubhāvo veditavyaḥ,",
  "S06n558:282": "kasyaitadanuṣṭhānaṃ veditavyaṃ yadāryasubhūtiḥ prajñāpāramitāṃ bhāṣate iti ?",
  "S06n558:283": "tathāgatasyaiṣa kauśika anubhāvo veditavyaḥ |",
  "S06n558:284": "tathāgatasyaitadadhiṣṭhānaṃ veditavyaṃ yadahaṃ prajñāpāramitāṃ bhāṣe |",
  "S06n558:285": "yadapi kauśika evaṃ vadasi-prajñāpāramitā bodhisattvena mahāsattvena kuto gaveṣitavyeti?",
  "S06n558:286": "prajñāpāramitā kauśika bodhisattvena mahāsattvena na rūpādgaveṣitavyā nāpyanyatra rūpādgaveṣitavyā |",
  "S06n558:287": "evaṃ na vedanāyā na saṃjñāyā na saṃskārebhyaḥ na vijñānādgaveṣitavyāḥ,",
  "S06n558:288": "nāpyanyatra vijñānādgaveṣitavyā |",
  "S06n558:289": "tatkasya hetoḥ?",
  "S06n558:290": "tathā hi na rūpaṃ prajñāpāramitā,",
  "S06n558:291": "nāpyanyatra rūpātprajñāpāramitā |",
  "S06n558:292": "evaṃ na vedanā na saṃjñā na saṃskārāḥ |",
  "S06n558:293": "na vijñānaṃ prajñāpāramitā,",
  "S06n558:294": "nāpyanyatra vijñānātprajñāpāramitā ||",
  "S06n558:295": "evamukte śakro devānāmindra āyuṣmantaṃ subhūtimetadavocat-mahāpāramiteyamārya subhūte yaduta prajñāpāramitā |",
  "S06n558:296": "apramāṇapāramiteyamārya subhūte yaduta prajñāpāramitā |",
  "S06n558:297": "aparimāṇapāramiteyamārya subhūte yaduta prajñāpāramitā |",
  "S06n558:298": "anantapāramiteyamārya subhūte yaduta prajñāpāramitā |",
  "S06n558:299": "sthaviraḥ subhūtirāha-evametatkauśika, evametat |",
  "S06n558:300": "mahāpāramiteyaṃ kauśika yaduta prajñāpāramitā |",
  "S06n558:301": "apramāṇapāramiteyaṃ kauśika yaduta prajñāpāramitā |",
  "S06n558:302": "aparimāṇapāramiteyaṃ kauśika yaduta prajñāpāramitā |",
  "S06n558:303": "anantapāramiteyaṃ kauśika yaduta prajñāpāramitā |",
  "S06n558:304": "tatkasya hetoḥ?",
  "S06n558:305": "rūpamahattayā hi kauśika mahāpāramiteyaṃ yaduta prajñāpāramitā |",
  "S06n558:306": "evaṃ vedanāsaṃjñāsaṃskārāḥ |",
  "S06n558:307": "vijñānamahattayā hi kauśikamahāpāramiteyaṃ yaduta prajñāpāramitā |",
  "S06n558:308": "rūpāpramāṇatayā kauśika apramāṇapāramiteyaṃ yaduta prajñāpāramitā |",
  "S06n558:309": "evaṃ vedanāsaṃjñāsaṃskārāḥ |",
  "S06n558:310": "vijñānāpramāṇatayā kauśika apramāṇapāramiteyaṃ yaduta prajñapāramitā |",
  "S06n558:311": "rūpāparimāṇatayā kauśika aparimāṇapāramiteyaṃ yaduta prajñāpāramitā |",
  "S06n558:312": "evaṃ vedanāsaṃjñāsaṃskārāḥ |",
  "S06n558:313": "vijñānāparimāṇatayā kauśika aparimāṇapāramiteyaṃ yaduta prajñapāramitā |",
  "S06n558:314": "rūpānantatayā kauśika anantapāramiteyaṃ yaduta prajñāpāramitā |",
  "S06n558:315": "evaṃ vedanāsaṃjñāsaṃskārāḥ |",
  "S06n558:316": "vijñānānantatayā kauśika anantapāramiteyaṃ yaduta prajñāpāramitā |",
  "S06n558:317": "evaṃ mahāpāramiteti kauśika nābhiniviśate |",
  "S06n558:318": "evamapramāṇapāramiteti,",
  "S06n558:319": "evamaparimāṇapāramiteti,",
  "S06n558:320": "evamanantapāramiteti nābhiniviśate |",
  "S06n558:321": "tasmātkauśika mahāpāramiteyam,",
  "S06n558:322": "apramāṇapāramiteyam,",
  "S06n558:323": "aparimāṇapāramiteyam,",
  "S06n558:324": "anantapāramiteyaṃ yaduta prajñāpāramitā ||",
  "S06n558:325": "ārambaṇānantatayā kauśika anantapāramiteyaṃ yaduta prajñāpāramitā |",
  "S06n558:326": "sattvānantatayā kauśika anantapāramiteyaṃ yaduta prajñāpāramitā |",
  "S06n558:327": "kathaṃ punaḥ kauśika ārambaṇānantatayā anantapāramiteyaṃ yaduta prajñāpāramitā?",
  "S06n558:328": "sarvadharmāṇāṃ hi kauśika yato nānto na madhyaṃ na paryavasānamupalabhyate,",
  "S06n558:329": "tataḥ kauśika anantapāramiteyaṃ yaduta prajñāpāramitā |",
  "S06n558:330": "anena kauśika paryāyeṇa ārambaṇānantatayā anantapāramiteyaṃ yaduta prajñāpāramitā |",
  "S06n558:331": "punaraparaṃ kauśika yasmātsarvadharmā anantā aparyantāḥ,",
  "S06n558:332": "na teṣāmanto vā madhyaṃ vā paryavasānaṃ vā upalabhyate,",
  "S06n558:333": "tasmātkauśika anantapāramiteyaṃ yaduta prajñāpāramitā |",
  "S06n558:334": "tatkasya hetoḥ?",
  "S06n558:335": "rūpasya hi kauśika nānto na madhyaṃ na paryavasānamupalabhyate |",
  "S06n558:336": "evaṃ vedanāyāḥ saṃjñāyāḥ saṃskārāṇām |",
  "S06n558:337": "vijñānasya hi kauśika nānto na madhyaṃ na paryavasānamupalabhyate |",
  "S06n558:338": "anenāpi kauśika paryāyeṇa ārambaṇānantatayā anantapāramiteyaṃ yaduta prajñāpāramitā ||",
  "S06n558:339": "punaraparaṃ kauśika sattvo'nanto'paryantaḥ |",
  "S06n558:340": "tatkasya hetoḥ?",
  "S06n558:341": "na hi sattvasyānto vā madhyaṃ vā paryavasānaṃ vopalabhyate |",
  "S06n558:342": "tasmātkauśika sattvānantatayā anantapāramiteyaṃ yaduta prajñāpāramitā |",
  "S06n558:343": "atha khalu śakro devānāmindra āyuṣmantaṃ subhūtimetadavocat-kathamāyuṣman subhūte sattvānantatayā anantapāramiteyaṃ yaduta prajñāpāramitā?",
  "S06n558:344": "sthaviraḥ subhūtirāha-na hi kauśika gaṇanāyogena vā gaṇanābahutvena vā sattvānantatayā anantapāramiteyaṃ yaduta prajñāpāramitā ||",
  "S06n558:345": "śakra āha-kathaṃ tarhīdānīmārya subhūte sattvānantatayā anantapāramiteyaṃ yaduta prajñāpāramitā?",
  "S06n558:346": "sthaviraḥ subhūtirāha-tatkaṃ manyase kauśika katamasyaitaddharmasyādhivacanaṃ yaduta sattvaḥ sattva iti?",
  "S06n558:347": "śakra āha-naitadārya subhūte dharmasyādhivacanaṃ na adharmādhivacanaṃ yaduta sattvaḥ sattva iti |",
  "S06n558:348": "āgantukametannāmadheyaṃ prakṣiptam |",
  "S06n558:349": "avastukametannāmadheyaṃ prakṣiptam |",
  "S06n558:350": "anātmīyametannāmadheyaṃ prakṣiptam |",
  "S06n558:351": "anārambaṇametannāmadheyaṃ prakṣiptaṃ yaduta sattvaḥ sattva iti |",
  "S06n558:352": "sthaviraḥ subhūtirāha-tatkiṃ manyase kauśika kācidatra sattvaparidīpanā kṛtā ?",
  "S06n558:353": "śakra āha-no hīdamārya subhūte |",
  "S06n558:354": "subhūtirāha-yatra kauśika na kācitsattvaparidīpanā kṛtā,",
  "S06n558:355": "tatra kā sattvānantatā?",
  "S06n558:356": "sacetkauśika tathāgato'rhan samyaksaṃbuddho'nantavijñaptighoṣeṇa gambhīranirghoṣeṇa svareṇa gaṅgānadīvālukopamān kalpānapi vitiṣṭhamānaḥ sattvaḥ sattva iti vācaṃ bhāṣeta,",
  "S06n558:357": "api nu tatra kaścitsattva utpanno va utpatsyate vā utpadyate vā,",
  "S06n558:358": "niruddho vā nirotsyate vā nirudhyate vā?",
  "S06n558:359": "śakra āha-no hīdamārya subhūte |",
  "S06n558:360": "tatkasya hetoḥ?",
  "S06n558:361": "ādiśuddhatvādādipariśuddhatvātsattvasya |",
  "S06n558:362": "subhūtirāha-anenāpi kauśika paryāyeṇa evaṃ sattvānantatayā anantapāramiteyaṃ yaduta prajñāpāramitā |",
  "S06n558:363": "evaṃ ca punaḥ kauśika sattvānantatayā prajñāpāramitānantatā veditavyā ||",
  "S06n558:364": "atha khalu sendrakā devāḥ sabrahmakāḥ saprajāpatikāḥ sarṣinaranārīgaṇāstrirudānamudānayanti sma-aho dharmaḥ,",
  "S06n558:365": "aho dharmaḥ,",
  "S06n558:366": "aho dharmasya dharmatā |",
  "S06n558:367": "yastathāgatasya prādurbhāvaḥ,",
  "S06n558:368": "sa āryeṇa subhūtinā sthavireṇa subhāṣiteneha sūcyate deśyate prakāśyate prabhāvyate |",
  "S06n558:369": "tathāgataṃ taṃ vayaṃ bhagavan bodhisattvaṃ mahāsattvamadyāgreṇa dhārayiṣyāmo yo'nayā prajñāpāramitayā avirahito bhaviṣyati,",
  "S06n558:370": "yo'pi ca anena bodhisattvo mahāsattvaḥ prajñāpāramitāvihāreṇa vihariṣyati ||",
  "S06n558:371": "atha khalu bhagavāṃstān sendrakān sabrahmakān saprajāpatikān sarṣinaranārīgaṇānāmantrayate sma-evametaddevaputrāḥ, evametat |",
  "S06n558:372": "yadāhaṃ devaputrā dīpaṃkarasya tathāgatasyārhataḥ samyaksaṃbuddhasyāntike dīpavatyāṃ rājadhānyāmantarāyaṇamadhyagato'nayā prajñāpāramitayā avirahito'bhūvam,",
  "S06n558:373": "tadāhaṃ dīpaṃkareṇa tathāgatenārhatāṃ samyaksaṃbuddhena vyākṛto'nuttarāyāṃ samyaksaṃbodhau-bhaviṣyasi tvaṃ māṇava anāgate'dhvani asaṃkhyeyaiḥ kalpaiḥ śākyamunirnāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyānāṃ ca buddho bhagavāniti |",
  "S06n558:374": "atha khalu te devaputrā bhagavantametadavocan-āścaryaṃ bhagavan,",
  "S06n558:375": "paramāścaryaṃ sugata |",
  "S06n558:376": "yāvadiyaṃ prajñāpāramitā bodhisattvānāṃ mahāsattvānāṃ sarvajñatāyā āhārikā anuparigrāhikā ceti ||",
  "S06n558:377": "āryāṣṭasāhasrikāyāṃ prajñāpāramitāyāṃ śakraparivarto nāma dvitīyaḥ ||"
}