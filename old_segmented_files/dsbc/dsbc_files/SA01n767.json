{
  "SA01n767:0": "caturthaṃ kośasthānam",
  "SA01n767:1": "oṃ namo buddhāya |",
  "SA01n767:2": "karmajaṃ lokavaicitryaṃ cetanā tatkṛtaṃ ca tat |",
  "SA01n767:3": "cetanā mānasaṃ karma tajjaṃ vākkāyakarmaṇī ||1 ||",
  "SA01n767:4": "te tu vijñaptyavijñaptī kāyavijñaptiriṣyate |",
  "SA01n767:5": "saṃsthānaṃ na gatiryasmātsaṃskṛtaṃ kṣaṇikaṃ vyayāt ||2 ||",
  "SA01n767:6": "na kasyacidahetoḥ syāt hetuḥ syācca vināśakaḥ |",
  "SA01n767:7": "dvigrāhyaṃ syāt na cāṇau tat vāgvijñaptistu vāgdhvaniḥ ||3 ||",
  "SA01n767:8": "trividhāmalarūpoktivṛddhayakurvatpathādibhiḥ |",
  "SA01n767:9": "kṣaṇādūrdhvamavijñaptiḥ kāmāptātītabhūtajā ||4 ||",
  "SA01n767:10": "svāni bhūtānyupādāya kāyavākkarma sāsravam |",
  "SA01n767:11": "anāsravaṃ yatra jātaḥ avijñaptiranupāttikā ||5 ||",
  "SA01n767:12": "naiḥṣyandikī ca sattvākhyā niṣyandopāttabhūtajā |",
  "SA01n767:13": "samādhijau pacayikānupāttābhinnabhūtajā ||6 ||",
  "SA01n767:14": "nāvyākṛtāstyavijñaptiḥ tridhā'nvyat aśubhaṃ punaḥ |",
  "SA01n767:15": "kāme rūpe'pyavijñaptiḥ vijñaptiḥ savicārayoḥ ||7 ||",
  "SA01n767:16": "kāme'pi nivṛtā nāsti samutthānamasadyataḥ |",
  "SA01n767:17": "paramārthaśubho mokṣaḥ svato mūlahyrapatrapāḥ ||8 ||",
  "SA01n767:18": "saṃprayogeṇa tadyuktāḥ samutthā nāt kriyādayaḥ |",
  "SA01n767:19": "viparyayeṇākuśalaṃ paramāvyākṛte dhruve ||9 ||",
  "SA01n767:20": "samutthānaṃ dvidhā hetutatkṣaṇotthānasaṃjñitam |",
  "SA01n767:21": "pravartakaṃ tayorādyaṃ dvitīyamanuvartakam ||10 ||",
  "SA01n767:22": "pravartakaṃ dṛṣṭiheyaṃ vijñānam ubhayaṃ punaḥ |",
  "SA01n767:23": "mānasaṃ bhāvanāheyaṃ pañcakaṃ tvanuvartakam ||11 ||",
  "SA01n767:24": "pravartake śubhādau hi syāttridhā'pyanuvartakam |",
  "SA01n767:25": "tulyaṃ muneḥ śubhaṃ yāvat nobhayaṃ tu vipākajam ||12 ||",
  "SA01n767:26": "avijñaptistridhā jñeyā saṃvarāsaṃvaretarā |",
  "SA01n767:27": "saṃvaraḥ prātimokṣākhyo dhyānajo'nāsravastathā ||13 ||",
  "SA01n767:28": "aṣṭadhā prātimokṣākhyaḥ dravyatastu caturvidhaḥ |",
  "SA01n767:29": "liṅgato nāmasaṃcārāt pṛthak te cāvirodhinaḥ ||14 ||",
  "SA01n767:30": "pañcāṣṭadaśasarvebhyo varjyebhyo viratigrahāt |",
  "SA01n767:31": "upāsakopavāsasthaśramaṇoddeśabhikṣutā ||15 ||",
  "SA01n767:32": "śīlaṃ sucaritaṃ karma saṃvaraścocyate punaḥ |",
  "SA01n767:33": "ādye vijñaptyavijñapto prātimokṣakriyāpathaḥ ||16 ||",
  "SA01n767:34": "prātimokṣānvitā aṣṭau dhyānajena tadanvitaḥ |",
  "SA01n767:35": "anāsraveṇāryasattvāḥ antyau cittānuvartinau ||17 ||",
  "SA01n767:36": "anāgamye prahāṇākhyau tāvānantaryamārgajau |",
  "SA01n767:37": "saṃprajñānasmṛtī dve tu manaindriyasaṃvarau ||18 ||",
  "SA01n767:38": "prātimokṣasthito nityamatyāgā dvartamānayā |",
  "SA01n767:39": "avijñaptyā'nvitaḥ pūrvāt kṣaṇādūrdhvamatītayā ||19 ||",
  "SA01n767:40": "tathaivāsaṃvarastho'pi dhyānasaṃvaravān sadā |",
  "SA01n767:41": "atītājātayā āryastu prathame nābhyatītayā ||20 ||",
  "SA01n767:42": "samāhītāryamārgasthau tau yuktau vartamānayā |",
  "SA01n767:43": "madhyasthasyāsti cedādau madhyayā ūrdhvaṃ dvikālayā ||21 ||",
  "SA01n767:44": "asaṃvarasthaḥ śubhayā'śubhayā saṃvare sthitaḥ |",
  "SA01n767:45": "avijñaptyānvito yāvat prasādakleśavegavān ||22 ||",
  "SA01n767:46": "vijñaptyā tu punaḥ sarve kurvanto madhyayānvitāḥ |",
  "SA01n767:47": "atītayā kṣaṇādūrdhvamātyāgāt nāstyajātayā ||23 ||",
  "SA01n767:48": "nivṛtānivṛtābhyāṃ ca nātītābhyāṃ samanvitaḥ |",
  "SA01n767:49": "asaṃvaro duścaritaṃ dauḥśīlyaṃ karma tatpathaḥ ||24 ||",
  "SA01n767:50": "vijñaptyaivānvitaḥ kurvanmadhyastho mṛducetanaḥ |",
  "SA01n767:51": "tyaktānutpannavijñaptiravijñaptyāryapudgalaḥ ||25 ||",
  "SA01n767:52": "dhyānajo dhyānabhūmyaiva labhyate anāsravastayā |",
  "SA01n767:53": "āryayā prātimokṣākhyaḥ paravijñapanādibhiḥ ||26 ||",
  "SA01n767:54": "yāvajjīvaṃ samādānamahorātraṃ ca saṃvṛteḥ |",
  "SA01n767:55": "nāsaṃvaro'styahorātraṃ na kilaivaṃ pragṛhyate ||27 ||",
  "SA01n767:56": "kālyaṃ grāhyo'nyato nīcaiḥ sthitenoktānuvāditā |",
  "SA01n767:57": "upavāsaḥ samagrāṅgo nirbhūṣeṇāniśākṣayāt ||28 ||",
  "SA01n767:58": "śīlāṅgānyapramādāṅgaṃ vratāṅgāni yathākramam |",
  "SA01n767:59": "catvāryekaṃ tathā trīṇi smṛtināśo madaśca taiḥ ||29 ||",
  "SA01n767:60": "anyasyāpyupavāso'sti śaraṇaṃ tvagatasya na |",
  "SA01n767:61": "upāsakatvopagamātsaṃvṛt uktistu bhikṣuvat ||30 ||",
  "SA01n767:62": "sarve cet saṃvṛtā ekadeśakāryādayaḥ katham |",
  "SA01n767:63": "tatpalanāt kila proktāḥ mṛdvāditvaṃ yathā manaḥ ||31 ||",
  "SA01n767:64": "buddhasaṃghakarāndharmānaśaikṣānubhayāṃśca saḥ |",
  "SA01n767:65": "nirvāṇaṃ ceti śaraṇaṃ yo yāti śaraṇatrayam ||32 ||",
  "SA01n767:66": "mithyācārātigarhyatvātsaukaryādākriyāptitaḥ |",
  "SA01n767:67": "yathābhyupagamaṃ lābhaḥ saṃvarasya na saṃtate ||33 ||",
  "SA01n767:68": "mṛṣāvādaprasaṅgācca sarvaśikṣāvyatikrame |",
  "SA01n767:69": "pratikṣepaṇasāvadyānmadyādeva anyuguptaye ||34 ||",
  "SA01n767:70": "sarvobhayebhyaḥ kāmāpto vartamānebhya āpyate |",
  "SA01n767:71": "maulebhyaḥ sarvakālebhyo dhyānānāsrava saṃvarau ||35 ||",
  "SA01n767:72": "saṃvaraḥ sarvasattvebhyo vibhāṣā tvaṅgakāraṇaiḥ |",
  "SA01n767:73": "asaṃvarastu sarvebhyaḥ sarvāṅgebhyo na kāraṇaiḥ ||36 ||",
  "SA01n767:74": "asaṃvarasya kriyayā lābho'bhyupagamena vā |",
  "SA01n767:75": "śeṣāvijñaptilābhastu kṣetrādānādarehanāt ||37 ||",
  "SA01n767:76": "prātimokṣadamatyāgaḥ śikṣānikṣepaṇāccyuteḥ |",
  "SA01n767:77": "ubhayavyañjanotpattermūlacchedānniśātyayāt ||38 ||",
  "SA01n767:78": "patanīyena cetyeke saddharmāntadhito'pare |",
  "SA01n767:79": "dhanarṇavattu kāśmīrairāpannasyeṣyate dvayam ||39 ||",
  "SA01n767:80": "bhūmisaṃcārahānibhyāṃ dhyānāptaṃ tyajyate śubham |",
  "SA01n767:81": "tathārūpyāptamāryaṃ tu phalāptyuttaptihānibhiḥ ||40 ||",
  "SA01n767:82": "asaṃvaraḥ saṃvarāptimṛtyudvivyañjanodayaiḥ |",
  "SA01n767:83": "vegādānakriyārthāyurmūlacchedaistu madhyamā ||41 ||",
  "SA01n767:84": "kāmāptaṃ kuśalārūpaṃ mūlacchedordhvajanmataḥ |",
  "SA01n767:85": "pratipakṣodayāt kliṣṭamarūpaṃ tu vihīyate ||42 ||",
  "SA01n767:86": "nṛṇāmasaṃvaro hitvā śaṇḍha paṇḍadvidhākṛtīn |",
  "SA01n767:87": "kurūṃśca saṃvaro'pyevaṃ devānāṃ ca nṛṇāṃ trayaḥ ||43 ||",
  "SA01n767:88": "kāmarūpajadevānāṃ dhyānajaḥ anāsravaḥ punaḥ |",
  "SA01n767:89": "dhyānāntarāsaṃjñisattvavarjyānāmapyarūpiṇām ||44 ||",
  "SA01n767:90": "kṣemākṣemetaratkarma kuśalākuśaletarat |",
  "SA01n767:91": "puṇyāpuṇyamaniñjaṃ ca sukhevedyādi ca trayam ||45 ||",
  "SA01n767:92": "kāmadhātau śubhaṃ karma puṇyamāneñjamūrdhvajam |",
  "SA01n767:93": "tadbhūmiṣu yataḥ karmavipākaṃ prati neñjati ||46 ||",
  "SA01n767:94": "sukhavedyaṃ śubhaṃ dhyānādātṛtīyāt ataḥ param |",
  "SA01n767:95": "aduḥkhāsukhavedyaṃ tu duḥkhavedyamihāśubham ||47 ||",
  "SA01n767:96": "adho'pi madhyamastyeke dhyānāntaravipākataḥ |",
  "SA01n767:97": "apūrvācaramaḥ pākastrayāṇāṃ ceṣyate yataḥ ||48 ||",
  "SA01n767:98": "svabhāvasaṃprayogābhyāmālambanavipākataḥ |",
  "SA01n767:99": "saṃmukhībhāvataśceti pañcadhā vedanīyatā ||49 ||",
  "SA01n767:100": "niyatāniyataṃ tacca niyataṃ trividhaṃ punaḥ |",
  "SA01n767:101": "dṛṣṭadharmādivedyatvāt pañcadhā karma kecana ||50 ||",
  "SA01n767:102": "catuṣkoṭikamityanye nikāyākṣepaṇaṃ tribhiḥ |",
  "SA01n767:103": "sarvatra caturākṣepaḥ śubhasya narake tridhā ||51 ||",
  "SA01n767:104": "yadviraktaḥ sthiro bālastatra notpadyavedyakṛt |",
  "SA01n767:105": "nānyavedyakṛdapyāryaḥ kāme'gre vā'sthiro'pi na ||52 ||",
  "SA01n767:106": "dvāviṃśatividhaṃ kāmeṣvākṣipatyantarābhavaḥ |",
  "SA01n767:107": "dṛṣṭadharmaphalaṃ tacca nikāyo hyeka eva saḥ ||53 ||",
  "SA01n767:108": "tīvrakleśaprasādena sātatyena ca yatkṛtam |",
  "SA01n767:109": "guṇakṣetre ca niyataṃ tatpitrorghātakaṃ ca yat ||54 ||",
  "SA01n767:110": "dṛṣṭadharmaphalaṃ karma kṣetrāśayaviśeṣataḥ |",
  "SA01n767:111": "tadbhūmyatyantavairāgyāt vipāke niyataṃ hi yat ||55 ||",
  "SA01n767:112": "ye nirodhāraṇāmaitrīdarśanārhatphalotthitāḥ |",
  "SA01n767:113": "teṣu kārāpakārāsya phalaṃ sadyo'nubhūyate ||56 ||",
  "SA01n767:114": "kuśalasyāvitarkasya karmaṇo vedanā matā |",
  "SA01n767:115": "vipākaścaitasikyeva kāyikyevāśubhasya tu ||57 ||",
  "SA01n767:116": "cittakṣepo manaścitte sa ca karmavipākajaḥ |",
  "SA01n767:117": "bhayopaghātavaiṣamyaśokaiśca akurukāminām ||58 ||",
  "SA01n767:118": "vaṅkadoṣakaṣāyoktiḥ śāṭhyadveṣajarāgaje |",
  "SA01n767:119": "kṛṣṇaśuklādibhedena punaḥ karma caturvidham ||59 ||",
  "SA01n767:120": "aśubhaṃ rūpakāmāptaṃ śubhaṃ caiva yathākramam |",
  "SA01n767:121": "kṛṣṇaśuklobhayaṃ karma tatkṣayāya nirāsravam ||60 ||",
  "SA01n767:122": "dharmakṣāntiṣu vairāgye cānantaryapathāṣṭake |",
  "SA01n767:123": "yā cetanā dvādaśadhā karma kṛṣṇakṣayāya tat ||61 ||",
  "SA01n767:124": "navame cetanā yā sā kṛṣṇaśuklakṣayāya ca |",
  "SA01n767:125": "śuklasya dhyānavairāgyeṣvantyānantaryamārgajā ||62 ||",
  "SA01n767:126": "anye narakavedyānyakāmavedyaṃ dvayaṃ viduḥ |",
  "SA01n767:127": "dṛgdheyaṃ kṛṣṇamanye anyatkṛṣṇaśuklaṃ tu kāmajam ||63 ||",
  "SA01n767:128": "aśaikṣaṃ kāyavākkarma manaścaiva yathākramam |",
  "SA01n767:129": "maunatrayam tridhā śaucaṃ sarva sucaritatrayam ||64 ||",
  "SA01n767:130": "aśubhaṃ kāyakarmādi mataṃ duścarita trayam |",
  "SA01n767:131": "akarmāpi tvabhidhyādimanoduścaritaṃ tridhā ||65 ||",
  "SA01n767:132": "viparyayātsucaritam tadaudārikasaṃgrahāt |",
  "SA01n767:133": "daśa karmapathā uktā yathāyogaṃ śubhāśubhāḥ ||66 ||",
  "SA01n767:134": "aśubhāḥ ṣaḍavijñaptiḥ dvidhaikaḥ te'pi kurvataḥ |",
  "SA01n767:135": "dvividhāḥ sapta kuśalāḥ avijñaptiḥ samādhijāḥ ||67 ||",
  "SA01n767:136": "sāmantakāstu vijñaptiḥ avijñaptirbhavenna vā |",
  "SA01n767:137": "viparyayeṇa pṛṣṭhāni prayogastu trimūlajaḥ ||68 ||",
  "SA01n767:138": "tadanantarasaṃbhūterabhidhyādyāstrimūlajāḥ |",
  "SA01n767:139": "kuśalāḥ saprayogāntā alobhadveṣamohajāḥ ||69 ||",
  "SA01n767:140": "vadhavyāpādapāruṣyaniṣṭhā dveṣeṇa lobhataḥ |",
  "SA01n767:141": "parastrīgamanābhidhyā'dattādānasamāpanam ||70 ||",
  "SA01n767:142": "mithyādṛṣṭestu mohena śeṣāṇāṃ tribhiriṣyate |",
  "SA01n767:143": "sattvabhogāvadhiṣṭhānaṃ nāmarūpaṃ ca nāma ca ||71 ||",
  "SA01n767:144": "samaṃ prāk ca mṛtasyāsti na maulaḥ anyāśrayodayāt |",
  "SA01n767:145": "senādiṣvekakāryatvāt sarve karttṛvadanvitāḥ ||72 ||",
  "SA01n767:146": "prāṇātipātaḥ saṃcintya parasyābhrāntimāraṇam |",
  "SA01n767:147": "adattādānamanyasvasvīkriyā balacauryataḥ ||73 ||",
  "SA01n767:148": "agamyagamanaṃ kāmamithyācāraścaturvidhaḥ |",
  "SA01n767:149": "anyathāsaṃjñino vākyamarthābhijñe mṛṣāvacaḥ ||74 ||",
  "SA01n767:150": "cakṣuḥ śrotamanaścittairanubhūtaṃ tribhiśca yat |",
  "SA01n767:151": "taddaṣṭaśrutavijñātaṃ mataṃ coktaṃ yathākramam ||75 ||",
  "SA01n767:152": "paiśunyaṃ kliṣṭacittasya vacanaṃ parabhedane |",
  "SA01n767:153": "pārūṣyamapriyaṃ sarva kliṣṭaṃ bhinna pralāpitā ||76 ||",
  "SA01n767:154": "ato'nyat kliṣṭamityanye lapanāgītanāṭyavat |",
  "SA01n767:155": "kuśāstavacca abhidhyā tu parasvaviṣamaspṛhā ||77 ||",
  "SA01n767:156": "vyāpādaḥ sattvavidveṣaḥ nāstidṛṣṭiḥ śubhāśubhe |",
  "SA01n767:157": "mithyādṛṣṭiḥ trayo hyatra panthānaḥ sapta karma ca ||78 ||",
  "SA01n767:158": "mūlacchedastvasaddṛṣṭayā kāmāptotpattilābhinām |",
  "SA01n767:159": "phalahetvapavādinyā sarvathā kramaśaḥ nṛṣu ||79 ||",
  "SA01n767:160": "chinatti strī pumān dṛṣṭicaritaḥ so'samanvayaḥ |",
  "SA01n767:161": "saṃdhiḥ kāṅkṣāstidṛṣṭibhyāṃ nehānantaryakāriṇaḥ ||80 ||",
  "SA01n767:162": "yugapadyāvadaṣṭābhiraśubhaiḥ saha vartate |",
  "SA01n767:163": "cetanā daśabhiryāvacchubhaiḥ naikāṣṭapañcabhiḥ ||81 ||",
  "SA01n767:164": "bhinnapralāpapārūṣyavyāpādā narake dvidhā |",
  "SA01n767:165": "samanvāgamato'bhidhyāmithyādṛṣṭī kurau trayaḥ ||82 ||",
  "SA01n767:166": "saptamaḥ svayamapyatra kāme'nyatra daśāśubhāḥ |",
  "SA01n767:167": "śubhāstrayastu sarvatra saṃmukhībhāvalābhataḥ ||83 ||",
  "SA01n767:168": "ārūpyāsaṃjñisattveṣu lābhataḥ sapta śeṣite |",
  "SA01n767:169": "saṃmukhībhāvataścāpi hitvā sanarakān kurūn ||84 ||",
  "SA01n767:170": "sarve'dhipatiniṣyandavipākaphaladā matāḥ |",
  "SA01n767:171": "duḥkhanānmāraṇādojonāśanāttrividhaṃ phalam ||85 ||",
  "SA01n767:172": "lobhajaṃ kāyavākkarma mithyājīvaḥ pṛthak kṛtaḥ |",
  "SA01n767:173": "duḥśodhatvāt pariṣkāralobhotthaṃ cet na sūtrataḥ ||86 ||",
  "SA01n767:174": "prahāṇamārge samale saphalaṃ karma pañcabhiḥ |",
  "SA01n767:175": "caturbhiramale anyacca sāsravaṃ yacchubhāśubham ||87 ||",
  "SA01n767:176": "anāsravaṃ punaḥ śeṣaṃ tribhiravyākṛtaṃ ca yat |",
  "SA01n767:177": "catvāri dve tathā trīṇi kuśalasya śubhādayaḥ ||88 ||",
  "SA01n767:178": "aśubhasya śubhādyā dve trīṇi catvāryanukramam |",
  "SA01n767:179": "avyākṛtasya dve trīṇi trīṇī caite śubhādayaḥ ||89 ||",
  "SA01n767:180": "sarve'tītasya catvāri madhyamasyāpyanāgatāḥ |",
  "SA01n767:181": "madhyamā dve ajātasya phalāni trīṇyanāgatāḥ ||90 ||",
  "SA01n767:182": "svabhūmidharmāścatvāri trīṇi dve vā'nyabhūmikāḥ |",
  "SA01n767:183": "śaikṣasya trīṇi śaikṣādyāḥ aśaikṣasya tu karmaṇaḥ ||91 ||",
  "SA01n767:184": "dharmāḥ śaikṣādikā ekaṃ phalaṃ trīṇyapi ca dvayam |",
  "SA01n767:185": "tābhyāmanyasya śaikṣādyā dve dve pañca phalāni ca ||92 ||",
  "SA01n767:186": "trīṇi catvāri caikaṃ ca dṛggheyasya tadādayaḥ |",
  "SA01n767:187": "te dve catvāryatha trīṇi bhāvanāheyakarmaṇaḥ ||93 ||",
  "SA01n767:188": "apraheyasya te tvekaṃ dve catvāri yathākramam |",
  "SA01n767:189": "ayogavihitaṃ kliṣṭaṃ vidhibhraṣṭaṃ ca kecana ||94 ||",
  "SA01n767:190": "ekaṃ janmākṣipatyekam anekaṃ paripūrakam |",
  "SA01n767:191": "nākṣepike samāpattī acitte prāptayo na ca ||95 ||",
  "SA01n767:192": "ānantaryāṇi karmāṇi tīvrakleśo'tha durgatiḥ |",
  "SA01n767:193": "kauravāsaṃjñittvāśca matamāvaraṇatrayam ||96 ||",
  "SA01n767:194": "triṣu dvipeṣvānantarya śaṇḍhā dīnāṃ tu neṣyate |",
  "SA01n767:195": "alpopakārālajjitvāt śeṣe gatiṣu pañcasu ||97 ||",
  "SA01n767:196": "saṃghabhedastvasāmagrīsvabhāvo viprayuktakaḥ |",
  "SA01n767:197": "akliṣṭāvyākṛto dharmaḥ saṃghastena samanvitaḥ ||98 ||",
  "SA01n767:198": "tadavadya mṛṣāvādastena bhettā samanvitaḥ |",
  "SA01n767:199": "avīcau pacyate kalpam adhikairadhikā rujaḥ ||99 ||",
  "SA01n767:200": "bhikṣurdṛk carito vṛttī bhinatti anyatra bāliśān |",
  "SA01n767:201": "śāstṛmārgāntarakṣāntau bhinnaḥ na vivasatyasau ||100 ||",
  "SA01n767:202": "cakrabhedaḥ sa ca mataḥ jambūdvīpe navādibhiḥ |",
  "SA01n767:203": "karmabhedastriṣu dvipeṣu aṣṭabhiradhikaiśca saḥ ||101 ||",
  "SA01n767:204": "ādāvante'rbudāt pūrvaṃ yugāccoparate munau |",
  "SA01n767:205": "sīmāyāṃ cāpyabaddhāyāṃ cakrabhedo na jāyate ||102 ||",
  "SA01n767:206": "upakāriguṇakṣetranirākṛtivipādanāt |",
  "SA01n767:207": "vyañjanāntarito'pi syāt mātā yacchoṇitobhdavaḥ ||103 ||",
  "SA01n767:208": "buddhe na tāḍanecchasya prahārānnordhvamarhati |",
  "SA01n767:209": "nānantaryaprayuktasya vairāgyaphalasaṃbhavaḥ ||104 ||",
  "SA01n767:210": "saṃghabhede mṛṣāvādo mahāvadyatamo mataḥ |",
  "SA01n767:211": "bhavāgracetanā loke mahāphalatamā śubhe ||105 ||",
  "SA01n767:212": "dūṣaṇaṃ māturarhantyā niyatisthasya māraṇam |",
  "SA01n767:213": "bodhisattvasya śaikṣasya saṃghāyadvārahārikā ||106 ||",
  "SA01n767:214": "ānantaryasabhāgāni pañcamaṃ stūpabhedanam |",
  "SA01n767:215": "kṣāntyanāgāmitārhattvaprāptau karmātivighnakṛt ||107 ||",
  "SA01n767:216": "bodhisattvaḥ kuto yāvat yato lakṣaṇa karmakṛt |",
  "SA01n767:217": "sugatiḥ kulajo'vyakṣaḥ pumān jātismaro'nivṛt ||108 ||",
  "SA01n767:218": "jambūdvīpe pumāneva saṃmukhaṃ buddhacetanaḥ |",
  "SA01n767:219": "cintāmayaṃ kalpaśate śeṣa ākṣipate hi tat ||109 ||",
  "SA01n767:220": "ekaikaṃ puṇyaśatajam asaṃkhyeyatrayāntyajāḥ |",
  "SA01n767:221": "vipaśyī dīpakṛdatnaśikhī śākyamuniḥ purā ||110 ||",
  "SA01n767:222": "sarvatra sarva dadataḥ kārūṇyāddānapūraṇam |",
  "SA01n767:223": "aṅgacchede'pyakopāttu rāgiṇaḥ kṣāntiśīlayoḥ ||111 ||",
  "SA01n767:224": "tiṣyastotreṇa vīryasya dhīsamādhyoranantaram |",
  "SA01n767:225": "puṇyaṃ kriyā'tha tadvastu trayaṃ karmapathā yathā ||112 ||",
  "SA01n767:226": "dīyate yena taddānaṃ pūjānugrahakāmyayā |",
  "SA01n767:227": "kāyavākkarma sotthānaṃ mahābhogyaphalaṃ ca tat ||113 ||",
  "SA01n767:228": "svaparārthobhayārthāya nobhayārthāya dīyate |",
  "SA01n767:229": "tadviśeṣaḥ punardātṛvastukṣetraviśeṣataḥ ||114 ||",
  "SA01n767:230": "dātā viśiṣṭaḥ śraddhādyaiḥ satkṛtyādi dadāti ataḥ |",
  "SA01n767:231": "satkārodārarucitā kālānācchedyalābhitā ||115 ||",
  "SA01n767:232": "varṇādisampadā vastu surūpatvaṃ yaśasvi vā |",
  "SA01n767:233": "priyatā sukumārartusukhasparśāṅgatā tataḥ ||116 ||",
  "SA01n767:234": "gatiduḥkhopakāritvaguṇaiḥ kṣetraṃ viśiṣyate |",
  "SA01n767:235": "agraṃ muktasya muktāya bodhisattvasya ca aṣṭamam ||117 ||",
  "SA01n767:236": "mātṛpitṛglānadhārmakathikebhyo'ntyajanmane |",
  "SA01n767:237": "bodhisattvāya cāmeyā anāryebhyo'pi dakṣiṇā ||118 ||",
  "SA01n767:238": "pṛṣṭhaṃ kṣetramadhiṣṭhānaṃ prayogaścetanāśayaḥ |",
  "SA01n767:239": "eṣāṃ mṛdvadhimātratvāt karmamṛdvadhimātratā ||119 ||",
  "SA01n767:240": "saṃcetanasamāptibhyāṃ niṣkraukṛtya vipakṣataḥ |",
  "SA01n767:241": "parivārādvipākācca karmopacittamucyate ||120 ||",
  "SA01n767:242": "caitye tyāgānvayaṃ puṇyaṃ maitryādivadagṛṇhati |",
  "SA01n767:243": "kukṣetre'pīṣṭaphalatā phalabījāviparyayāt ||121 ||",
  "SA01n767:244": "dauḥśīlyamaśubhaṃ rūpaṃ śīlaṃ tadviratiḥ dvidhā |",
  "SA01n767:245": "pratikṣiptācca buddhena viśuddhaṃ tu caturguṇam ||122 ||",
  "SA01n767:246": "dauḥśīlyataddhetvahataṃ tadvipakṣaśamāśritam |",
  "SA01n767:247": "samāhitaṃ tu kuśalaṃ bhāvanā cittavāsanāt ||123 ||",
  "SA01n767:248": "svargāya śīlaṃ prādhānyāt visaṃyogāya bhāvanā |",
  "SA01n767:249": "caturṇāṃ brāhmapuṇyatvaṃ kalpaṃ svargeṣu modanāt ||124 ||",
  "SA01n767:250": "dharmadānaṃ yathābhūta sūtrādyakliṣṭadeśanā |",
  "SA01n767:251": "puṇyanirvāṇanirvedhabhāgīyaṃ kuśalaṃ tridhā ||125 ||",
  "SA01n767:252": "yogapravartitaṃ karma sasamutthāpakaṃ tridhā |",
  "SA01n767:253": "lipimudre sagaṇanaṃ kāvyaṃ saṃkhyā yathākramam ||126 ||",
  "SA01n767:254": "sāvadyā nivṛtā hīnāḥ kliṣṭāḥ dharmāḥ śubhāmalāḥ |",
  "SA01n767:255": "praṇītāḥ saṃskṛtaśubhā sevyāḥ mokṣastvanuttaraḥ ||127 ||",
  "SA01n767:256": "abhidharmakośe karmanirddeśo nāma",
  "SA01n767:257": "caturtha kośasthānamiti ||"
}