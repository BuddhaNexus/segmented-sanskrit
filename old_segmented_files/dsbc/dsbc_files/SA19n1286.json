{
  "SA19n1286:0": "tarkabhāṣā",
  "SA19n1286:1": "pratyakṣam",
  "SA19n1286:2": "maṅgalācaraṇam",
  "SA19n1286:3": "guruṃ praṇamya lokeśaṃ śiśunāmalpamedhasām |",
  "SA19n1286:4": "dharmakīrtimataṃ śrutyai tarkabhāṣā prakāśyate ||",
  "SA19n1286:5": "pramāṇasāmānyalakṣaṇam",
  "SA19n1286:6": "iha khalu prekṣāpūrvakāriṇo'rthijanāḥ sarvapuruṣārthasiddhinimittaṃ pramāṇamanusarantīti pramāṇamādau vyutpāddyate |",
  "SA19n1286:7": "pramāṇaṃ samyagjñānamapūrvagocaram |",
  "SA19n1286:8": "pramīyate'rtho'neneti pramāṇam |",
  "SA19n1286:9": "tadeva samyagjñānam,",
  "SA19n1286:10": "sandehaviparyāsadoṣarahitatvāt |",
  "SA19n1286:11": "avisaṃvādakaṃ jñānaṃ loke samyag jñānamabhidhīyate |",
  "SA19n1286:12": "na ca saṃśayaviparyāsajñānayoravisaṃvādakatvamasti |",
  "SA19n1286:13": "yathā sthāṇurvā puruṣo veti jñānasya,",
  "SA19n1286:14": "marīcikāsu vā jalajñānasya |",
  "SA19n1286:15": "apūrvo gocaro asyetyapūrvagocaram |",
  "SA19n1286:16": "gocaro viṣayo ghaṭādiḥ |",
  "SA19n1286:17": "tasmādutpannaṃ tadarthaprāpaṇayogyaṃ jñānaṃ pramāṇam ||",
  "SA19n1286:18": "pramāṇasya kāryam",
  "SA19n1286:19": "nanu jñānaṃ kartṛ puruṣaṃ prayojyamartha karmabhūtaṃ yadi kadācinna prāpayati tatkathamaprāpakatvāt pramāṇaṃ syāt ? ucyate |",
  "SA19n1286:20": "na hi jñānena puruṣo gale pādukānyāyena balādarthe pravartayitavyaḥ |",
  "SA19n1286:21": "api tvevaṃbhūtamidaṃ vatusvarupaṃ nānyathetyanenākāreṇa niścayo janayitavyaḥ |",
  "SA19n1286:22": "sa cettena kṛtaḥ,",
  "SA19n1286:23": "etāvataivāsya prāmāṇyamaviruddham |",
  "SA19n1286:24": "puruṣastu tatra prayojanavaśāt pravartatāmṛte prayojanaṃ na pravartatām ,",
  "SA19n1286:25": "artho vā yogipiśācādibhirapahriyatām |",
  "SA19n1286:26": "jñānasya kimāyātam ? ||",
  "SA19n1286:27": "kṣaṇikaṃ sannapi pramāṇasya saṃgatiḥ",
  "SA19n1286:28": "nanvavisaṃvādakatvena jñānasya prāmāṇyam |",
  "SA19n1286:29": "avisaṃvādakatvaṃ ca dṛṣṭārthaprāpaṇāt |",
  "SA19n1286:30": "na ca yad dṛṣṭaṃ tatprāpyate,",
  "SA19n1286:31": "kṣaṇikatvāt kiṃ ca ,",
  "SA19n1286:32": "rupaṃ dṛṣṭa,",
  "SA19n1286:33": "prāpyate ca spraṣṭavyam |",
  "SA19n1286:34": "tato'nyad dṛṣṭamanyat prāpyata ityapratītaprāpaṇāt kathaṃ prāmāṇyamasya saṃgacchatām |",
  "SA19n1286:35": "na , yadi nāma vastuto'nyadeva prāpyate tathāpi dṛṣṭameva mayā prāptamityekatvādhyavasāyāt pratītaprāpaṇamabhidhīyate |",
  "SA19n1286:36": "yattu marīcikādijalajñānaṃ tadaprāpaṇayogyatvādapramāṇameva ||",
  "SA19n1286:37": "arthakriyāsthitiḥ",
  "SA19n1286:38": "nanvidaṃ prāpaṇayogyamidaṃ netyarthakriyā prāptimantareṇa niścetumaśakyam |",
  "SA19n1286:39": "jñānotpattimātreṇa tu na bhrāntābhrāntayorbhedo'vadhāryate |",
  "SA19n1286:40": "tataśca kathaṃ tatsamyagjñānamiti cet ?",
  "SA19n1286:41": "naiṣa doṣaḥ |",
  "SA19n1286:42": "yaddyapi jñānamātrodayād vaiśiṣṭyamanayoravadhārayituṃ na śakyate,",
  "SA19n1286:43": "tathāpi jñānaviśeṣodayāddyathaikasya vaiśiṣṭayaṃ tathocyate |",
  "SA19n1286:44": "tathā hi- yadi nāma mandabuddhirutpattivaśādavisaṃvādakatvaṃ jñānasya nāvadhārayituṃ samarthaḥ ,",
  "SA19n1286:45": "tathāpi dāhapākāvagāhanasnānapānonmajjanāddyarthakriyāṃ dūrato'nubhavato narasya darśanenoccalad dhūmādidarśanena cāvadhārayati |",
  "SA19n1286:46": "amandabuddhistu paṭutarapratyakṣeṇaivāvadhārayati ,",
  "SA19n1286:47": "na tvarthakriyāprāptyā |",
  "SA19n1286:48": "yadyavisaṃvādalakṣaṇaṃ prāmāṇyaṃ tadā śrotrajñānasyādhigatārthāprāpakatvāt kathaṃ prāmāṇyamini cet ? na |",
  "SA19n1286:49": "arthasvarupapratītirhi prāmāṇyam |",
  "SA19n1286:50": "tacca bāhyārthakriyāprāptimantareṇāpi sambhavati | yaduktam-",
  "SA19n1286:51": "pramāṇamavisaṃvādi jñānamarthakriyāsthitiḥ |",
  "SA19n1286:52": "avisaṃvādanam iti |",
  "SA19n1286:53": "śabdasya śrutimātreṇaiva caritārthatvāt śrutireva tatrārthakriyāsthitiḥ |",
  "SA19n1286:54": "yathā ravicandrāmbudacitrādīnāṃ darśanamevārthakriyāsthitiḥ | taduktam -",
  "SA19n1286:55": "jñeyasvarupasaṃvittiriṣṭā tatra kriyāsthitiḥ iti |",
  "SA19n1286:56": "prathamaṃ tu prekṣāvānarthakriyārthitayā jalānalādāvarthakriyāsandehādeva pravartate |",
  "SA19n1286:57": "yadi nāma tasyaiva nāsti sandeho me vartata iti tathāpi sādhakabādhakapramāṇābhāvādyuktaḥ sandeho bhavan kena vāryate iti | tasmāt",
  "SA19n1286:58": "sthitametat - āsāditanirantarārthakriyāvyavahārāt paṭutarapratyakṣodayādevārtha pravartate,",
  "SA19n1286:59": "mandabuddhistu tādrūpyānumānāditi |",
  "SA19n1286:60": "ata eva tu pratyakṣasya svataḥ prāmāṇyam |",
  "SA19n1286:61": "kasyacittu parataḥ |",
  "SA19n1286:62": "yogijñānasya svasaṃvedanasya ca svata eva prāmāṇyam |",
  "SA19n1286:63": "anumānasya tu niścayātmakatvāt svata eva pramāṇyam |",
  "SA19n1286:64": "apūrvagocaram",
  "SA19n1286:65": "tenāyamarthaḥ- prathamata eva yadvijñānaṃ viṣaye pravṛttaṃ tadeva pramāṇam ,",
  "SA19n1286:66": "na tu tatraiva paścādbhāvi jñānāntaramapi ,",
  "SA19n1286:67": "gṛhitagrāhitvena tasyāprāmāṇyāt |",
  "SA19n1286:68": "yathā ghaṭaṃ nirvikalpakena jñānena dṛṣṭvā paścāttasminneva viṣaye ghaṭo'yamiti savikalpakaṃ jñānaṃ smaraṇarupam ,",
  "SA19n1286:69": "yathā vā parvatādau dhūmaṃ dṛṣṭvā vahniratretyanumānajñānānantaraṃ punarapi tatraiva vahniratretyanumānajñānam |",
  "SA19n1286:70": "indriyādera apramāṇam",
  "SA19n1286:71": "samyagjñānaṃ pramāṇamityukte sāmarthyājjaḍasvabhāvasyendriyādeḥ paricchedakatvābhāvāt prāmāṇyaṃ nirastam paricchedakatvaṃ hi boddhṛtvam |",
  "SA19n1286:72": "tacca jñānasyaiva nijarupam |",
  "SA19n1286:73": "tatkathamajñānātmana indriyādeḥ svarupaṃ bhavitumarhatīti ||",
  "SA19n1286:74": "pramāṇasya dvaividhyam ,",
  "SA19n1286:75": "pratyakṣaśabdanirvacanaṃ ca",
  "SA19n1286:76": "tad dvividhaṃ pratyakṣamanumānaṃ ceti |",
  "SA19n1286:77": "pratigatamakṣaṃ pratyakṣam |",
  "SA19n1286:78": "akṣamindriyaṃ cakṣuḥ śrotraghrāṇajihvākāyākhyam |",
  "SA19n1286:79": "tasmādutpannaṃ jñānaṃ pratyakṣamabhidhīyate |",
  "SA19n1286:80": "nanu yadyakṣāśritaṃ jñānaṃ pratyakṣaṃ tadā mānasādi vakṣyamāṇaṃ jñānatrayamindriyādanutpatteḥ pratyakṣaṃ na syāt?",
  "SA19n1286:81": "atrocyate- pratigatamakṣamiti yaduktaṃ tatpratyakṣaśabdasyāvyutpattimātranimittaṃ pratipāditam |",
  "SA19n1286:82": "pravṛttinimittaṃ tu pratyakṣaśavdasāyārthasākṣātkāritvameva ruḍhivaśādavagantavyaṃ paṅkajavat |",
  "SA19n1286:83": "tataḥ svasaṃvedanādikamapi jñānaṃ svasaṃvedanarupamartha sākṣātkarotīti pratyakṣaśavdavācyaṃ siddhyatīti ||",
  "SA19n1286:84": "anumānaśabdanirvacanam",
  "SA19n1286:85": "mīyate'rtho'neneti mānam |",
  "SA19n1286:86": "anuḥ paścādarthe |",
  "SA19n1286:87": "paścānmānamanumānam |",
  "SA19n1286:88": "liṅgagrahaṇaliṅgaliṅgisambandhasmaraṇayoḥ paścāt yadvijñānaṃ parvatādau dharmiṇi parokṣavastvālambakaṃ tadevānumānaśabdenābhidhīyate |",
  "SA19n1286:89": "etacca ruḍhivaśādavagantavyam |",
  "SA19n1286:90": "pramāṇasaṃkhyāvipratipattiḥ",
  "SA19n1286:91": "dvividhavacanena ekaṃ trīṇi catvāri pañca ṣaḍhiti vipratipattayo nirasyante |",
  "SA19n1286:92": "tathā hi - pratyakṣamevaikaṃ pramāṇamiti cārvākaḥ |",
  "SA19n1286:93": "pratyakṣamanumānaṃ śābdaṃ ceti sāṃkhyaḥ |",
  "SA19n1286:94": "pratyakṣamanumānamupamānaṃ śābdaṃ ceti naiyāyikaḥ |",
  "SA19n1286:95": "pratyakṣamanumānaṃ śāvdamupamānamarthapattiriti prābhākaraḥ |",
  "SA19n1286:96": "pratyakṣamanumānaṃ śābdamupamānamarthapattirabhāvaśceti mīmāṃsakaḥ |",
  "SA19n1286:97": "dvividhavacanena dvitve prāpte pratyakṣamanumānaṃ ceti punaryaduktaṃ tadanyathādvitvanirāsārtham |",
  "SA19n1286:98": "tathā hi vaiyāka raṇo brūte pratyakṣaṃ śābdaṃ ceti pramāṇadvayam ||",
  "SA19n1286:99": "cārvākābhimatānumānāpramāṇyanirasanam",
  "SA19n1286:100": "tatra anumānasya prāmāṇyamavaśyamabhyupagantavyaṃ cārvākeṇeti pratipādyate |",
  "SA19n1286:101": "tathā hi - sa khalu pratyakṣalakṣaṇaṃ parapratipādanāya praṇayati |",
  "SA19n1286:102": "parasya ca buddhirna pratyakṣā |",
  "SA19n1286:103": "kiṃ tarhi kāyavāgvyāpārādikāryādanumeyā |",
  "SA19n1286:104": "tato'nena kāryaliṅgajamanumānaṃ balādabhyupagataṃ syāt |",
  "SA19n1286:105": "paralokaniṣedhāya cānupalambhākhyaṃ sādhanamācaṣṭe |",
  "SA19n1286:106": "ato'sau svayamevānumānena pramāṇena vyavaharati,",
  "SA19n1286:107": "nānumānaṃ pramāṇamiti ca bruvan kathaṃ nāma nonmattaścārvākaḥ syāt ?",
  "SA19n1286:108": "śabdopamānārthāpatyabhāvānāṃ pramāṇāntaratvanirasanam",
  "SA19n1286:109": "śābdaṃ ca jñānaṃ bāhyārthāvisaṃvādakatvena pramāṇameṣṭavyam |",
  "SA19n1286:110": "avisaṃvādakatvaṃ ca sambandhamantareṇa na saṃgacchate |",
  "SA19n1286:111": "na ca śabdānāṃ bāhyārthena saha kaścitsambandho'sti |",
  "SA19n1286:112": "tathā hi - śabdārthayoḥ sambandho bhavan tādātmyaṃ tadutpattirarvā bhavet |",
  "SA19n1286:113": "tatra na tāvāttādātmyaṃ śabdārthayoḥ ,",
  "SA19n1286:114": "atyantabhedena pratibhāsanāt |",
  "SA19n1286:115": "tādātmyaṃ hyekatvamabhidhīyate bhinnapratibhāsayorapyekatve svīkriyamāṇe gavāśvādīnāmapyekatvaprasaṅgaḥ |",
  "SA19n1286:116": "nāpi tadutpattiḥ |",
  "SA19n1286:117": "nāpi tadutpattiḥ ,",
  "SA19n1286:118": "anvayavyatirekābhāvāt |",
  "SA19n1286:119": "tasmāt tadutpattirityevaṃ vaktuṃ na śakyate |",
  "SA19n1286:120": "tathā hi - śabdavyāpāramantareṇa svahetoreva mṛtpiṇḍadaṇḍasalilakulālacakrādeḥ sakāśādutpadyamāno ghaṭādirartho dṛśyate |",
  "SA19n1286:121": "śabdo'pi bāhyārtha vinaiva puruṣecchāmātreṇa tālvādivyāpārādevotpadyate |",
  "SA19n1286:122": "atha tādātmyatadutpattibhyāmanya eva vācyāvācakatvalakṣaṇaḥ śabdārthayoḥ vāstavaḥ sambandhadho'sti |",
  "SA19n1286:123": "evaṃ tarhyasaṃketavido'pi puruṣasya śabdāduccaritānniyatā - rthapratītiḥ prāptā,",
  "SA19n1286:124": "yogyatā mātreṇaiva pradīpāt ghaṭādipratītivat na caitadasti |",
  "SA19n1286:125": "tathā hi -abhinavo nālikeradvīpādāyātaḥ pumānagniśabdaṃ śrutvā'pyagniśavdānna kiñcidartha pratyetīti |",
  "SA19n1286:126": "atha tāṃstān saṃketānapekṣya tattadarthapratyāyanayogya evāyaṃ śabdo jāyata ityucyate |",
  "SA19n1286:127": "tanna |",
  "SA19n1286:128": "na hyevamasya prāmāṇyamavatiṣṭhate |",
  "SA19n1286:129": "sarvatra saṃketasya yogyatvāt |",
  "SA19n1286:130": "tato na jñāyate kiṃ vivakṣitārthamāha,",
  "SA19n1286:131": "āhosvidanyaṃ veti |",
  "SA19n1286:132": "astu vā anya eva kaścitsambandhaḥ |",
  "SA19n1286:133": "tathā ca so'pi kena sambandhena tayoḥ sambadhda iti praṣṭavyaḥ |",
  "SA19n1286:134": "anyena caturthena sambandheneti cet ,",
  "SA19n1286:135": "caturtho'pi teṣu kena sambandhena sambaddhaḥ ?",
  "SA19n1286:136": "pañcamena kenaciccet ,",
  "SA19n1286:137": "so'pi kenetyanavasthāyāṃ antyāsidhdau pūrveṣāmapyasiddhiḥ |",
  "SA19n1286:138": "athāsambaddha eva śabdārthayoḥ samvandha iti cet |",
  "SA19n1286:139": "tanna |",
  "SA19n1286:140": "yo na sambaddhaḥ sa kathaṃ sambandho bhavati ghaṭasyeva paṭaḥ |",
  "SA19n1286:141": "atha vaktavyaṃ sambandhasya tādṛśa eva svabhāvaḥ,",
  "SA19n1286:142": "yena sambandhāntaranirapekṣa evaṃ paraṃ sambadhnāti?",
  "SA19n1286:143": "taduyuktam |",
  "SA19n1286:144": "pramāṇasidhde hi svabhāve nottaramabhidhīyate |",
  "SA19n1286:145": "yathāgnerevāyamīdṛśaḥ svabhāvo yaduta dāhakatvaṃ nāma nānyasyākāśādeḥ |",
  "SA19n1286:146": "sambandhasiddhau tu pramāṇaṃ kiñcinnirupayanto na paśyāmaḥ |",
  "SA19n1286:147": "na caivaṃ vaktavyaṃ śabdaśaktisvabhāvādeva śabdānāṃ niyatārthāvyabhicāritvamiti |",
  "SA19n1286:148": "tathā hi - yadi ghaṭa ityayaṃ śabdaḥ svabhāvādeva kambugrīvākāraṃ vārisaṃdhāraṇasamartha padārthamabhidadhāti,",
  "SA19n1286:149": "tatkathaṃ saṃketāntaramapekṣya puruṣecchayā turagādikamabhidadhyāt |",
  "SA19n1286:150": "na hi śālibījaṃ svahetoraṅkurajananasvabhāvamutpannaṃ saṃketāntamapekṣya gardabhaṃ janayituṃ samartha syāt |",
  "SA19n1286:151": "nāpyāptapraṇītaśabdānāṃ prāmāṇyamabhidhātumucitam |",
  "SA19n1286:152": "āptatvasyaiva niścetumaśakyatvāt |",
  "SA19n1286:153": "tathā hi - āptatvaṃ kṣiṇadoṣatvamucyate |",
  "SA19n1286:154": "kṣīṇadoṣatā ca paracittavṛttiḥ kācidabhidhīyate |",
  "SA19n1286:155": "paracittavṛttīnāṃ durlakṣyatvāt ,",
  "SA19n1286:156": "kāyavāgvyāpārādikāryaliṅgasyānyathā'pi vṛttidarśanāt |",
  "SA19n1286:157": "sarāgā api vītarāgā iva ceṣṭanta iti nyāyātkathamāptatvaṃ niścīyatāmiti |",
  "SA19n1286:158": "samvandhadūṣaṇena ca vaidikaśabdānāṃ prāmāṇyaṃ nirastamiti pṛthaṅnoktam |",
  "SA19n1286:159": "kathaṃ tarhi sarvo'yamasandigdho laukiko vyavahāra iti cet |",
  "SA19n1286:160": "tathā tathā saṃketena vivakṣāvaśāditi na kācit kṣatiḥ |",
  "SA19n1286:161": "yathoktam ' vakturabhiprāyaṃ sūcayeyuḥ śabdā' iti ||",
  "SA19n1286:162": "naiyāyikasammatasyopamānapramāṇasya nirasanam",
  "SA19n1286:163": "naiyāyikasyopamānaprapañcaḥ |",
  "SA19n1286:164": "yaḥ pratipattā gāṃ jānāti na gavayam ,",
  "SA19n1286:165": "sa ca apadiṣṭaḥ svāminā araṇyaṃ gatvā gavayamānayeti |",
  "SA19n1286:166": "sa ca gavayaśabdavācyamarthamajānāno vanecaramanyaṃ tajjñaṃ puruṣaṃ pṛṣṭavān ,",
  "SA19n1286:167": "kīdṛśo gavaya iti |",
  "SA19n1286:168": "sa cāha yādṛśī gaustādṛśo gavaya iti |",
  "SA19n1286:169": "tasyāraṇyagatasya preṣyapuruṣasya atideśa vākyārthasmaraṇasahakāri gavayasārūpyajñānaṃ kartṛ ayamasau gavayaśabdavācyo'rtha iti pratipattiṃ falasvarupāṃ janayatpramāṇam |",
  "SA19n1286:170": "etaccāyuktam |",
  "SA19n1286:171": "yatprāmāṇyaṃ nāma viṣayavattayāṃ vyāptam |",
  "SA19n1286:172": "na cāsya nipuṇamapi nirupayanto viṣayaṃ saṃpaśyāmaḥ |",
  "SA19n1286:173": "tathā hi - samākhyā nāma sambandhaḥ tasya viṣayo varṇyate |",
  "SA19n1286:174": "sa ca paramārthato nāsti |",
  "SA19n1286:175": "dṛśyatve tasyānupalambhena bādhā |",
  "SA19n1286:176": "adṛśyatve tasya sattāsādhakaṃ pramāṇaṃ nekṣyate |",
  "SA19n1286:177": "kiṃ ca -sa hi sambandhaḥ sambadhibhyāṃ bhinno'bhinno vā |",
  "SA19n1286:178": "yadā bhinnastadā tayoḥ sambandhaḥ kena sambandheneti vācyam |",
  "SA19n1286:179": "sambandhāntarakalpanāyāmanavasthā |",
  "SA19n1286:180": "athābhinnastadā sambandhināveva kevalau |",
  "SA19n1286:181": "na samākhyā nāma sambandhaḥ kaścit |",
  "SA19n1286:182": "atha sambaddhabuddhijanakatvaṃ sambandhaḥ |",
  "SA19n1286:183": "tanna yuktam |",
  "SA19n1286:184": "yataḥ sambaddhāvetāviti buddhiḥ svahetubalāt sambaddhavastudvayādapi sambhāvyamānā na sambandhāntaramākṣiptuṃ prabhavati ||",
  "SA19n1286:185": "mīmāṃsakasammatasyopamānapramāṇasya nirasanam",
  "SA19n1286:186": "evaṃ mīmāṃsakopavarṇitasyāpi prāmāṇyaṃ nirākartavyam |",
  "SA19n1286:187": "tathā hi, sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayastena varṇyate |",
  "SA19n1286:188": "na ca sadṛśavastuno'tiriktaṃ sādṛśyaṃ vyavasthāpayituṃ śakyate,",
  "SA19n1286:189": "pramāṇenāpratītatvāt |",
  "SA19n1286:190": "tathā hi - yadi sadṛśādatiriktaṃ sādṛśyaṃ dṛśyaṃ syāt tadā dṛśyānulambhagrastametat |",
  "SA19n1286:191": "athādṛśyaṃ tadā tatpratibadhdaliṅgābhāvāt anumānādapi kathaṃ tatsidhdiḥ |",
  "SA19n1286:192": "sādṛśyapratyayastu svahetostathotpannena sadṛśavastunā'pi kriyamāṇo ghaṭata iti na tatpratyayādapi tatsiddhiryuktā |",
  "SA19n1286:193": "upamānādeva sādṛśyasiddhiriti cet ? na |",
  "SA19n1286:194": "yataḥ pramāṇāntarasiddhayoreva sādṛśyapiṇḍaoyoryo viśeṣaṇaviṣeṣyabhāvastasyopamānaviṣayatvaṃ tena vādinā parikaldhdapyate |",
  "SA19n1286:195": "tatkathaṃ sādṛśyamātrasyāpyupamānāt siddhiriti ||",
  "SA19n1286:196": "arthāpattipramāṇanirasanam",
  "SA19n1286:197": "arthāpatterapi prāmāṇyaṃ pṛthaṅnopapadyate |",
  "SA19n1286:198": "tathā hi pratyakṣādipratīto yo'rthaḥ sa yena vinā nopapadyate tasyārthasya kalpanamarthāpattirityarthāpatterlakṣaṇam |",
  "SA19n1286:199": "atredaṃ cintyate - yo'sau pramāṇadṛṣṭo'rthaḥ ,",
  "SA19n1286:200": "tasya yadi parikalpyamānena parokṣārthena saha kaścittādāmyalakṣaṇaḥ tadutpattilakṣaṇo va pratibandho'sti tadā svabhāvaliṅgajā kāryaliṅgajā vā'sau pratipattirityarthāpattiranumānameva |",
  "SA19n1286:201": "atha nāsti pratibandhaḥ ,",
  "SA19n1286:202": "tadānīmarthāpattiḥ pramāṇameva na bhavati,",
  "SA19n1286:203": "asambandhāt ghaṭātpaṭapratītivaditi ||",
  "SA19n1286:204": "abhāvapramāṇanirasanam",
  "SA19n1286:205": "abhāvasya svarupameva tāvannopalabhāmahe,",
  "SA19n1286:206": "kuta eva tasya prāmāṇyaṃ bhaviṣyati |",
  "SA19n1286:207": "tathā hi - pratyakṣādipramāṇānāmanutpattirabhāvākhyaṃ pramāṇaṃ mīmāṃsakairabhidhīyate |",
  "SA19n1286:208": "tatra keyamanutpattiḥ ?",
  "SA19n1286:209": "kiṃ prasajyavṛtyā pramāṇānutpattimātram ?",
  "SA19n1286:210": "atha paryudāsavṛtyā vastvantaram?",
  "SA19n1286:211": "vastvantaramapi jaḍarupaṃ,",
  "SA19n1286:212": "jñānarupaṃ vā?",
  "SA19n1286:213": "jñānamapi kiṃ jñānamātram ekajñānasaṃsargivastuno jñānaṃ vā ?",
  "SA19n1286:214": "tatra na tāvat prasajyarupo'bhāvo yujyate |",
  "SA19n1286:215": "tasya sarvaśaktiśūnyatvāt paricchedakatvaṃ vā kathaṃ bhavet ?",
  "SA19n1286:216": "ata eva kenāpi na tatpratidyate |",
  "SA19n1286:217": "yadāha paṇḍitacakracūḍāmaṇiḥ-",
  "SA19n1286:218": "nābhāvaḥ kasyacitpratipattiḥ pratipattiheturvā |",
  "SA19n1286:219": "tasyāpi kathaṃ pratipattiḥ iti |",
  "SA19n1286:220": "nāpi jaḍarupam ,",
  "SA19n1286:221": "jaḍasya paricchedakatvābhāvāt |",
  "SA19n1286:222": "na hi jaḍarupaṃ śakaṭādikaṃ ghaṭaṃ paricchinattīti kvāpi dṛṣṭaṃ śrutaṃ veti |",
  "SA19n1286:223": "nāpi jñānamātram ,",
  "SA19n1286:224": "deśakālasvabhāvaviprakṛṣṭasyāpi sumeruśaṃkhacakravartipiśācāderapi jñānamātrādabhāvapramāṇādabhāvaprasaṅgāt |",
  "SA19n1286:225": "athaikajñānasaṃsargibhūtalādivastujñānamabhāvo'bhidhīyate tadā pratyakṣaviśeṣasyaivābhāvapramāṇanāmaka raṇānnāsmākaṃ kācid vipratipattiriti |",
  "SA19n1286:226": "sthitametat- pratyakṣamanumānaṃ ceta dvividhameva pramāṇamiti ||",
  "SA19n1286:227": "pratyakṣalakṣaṇam",
  "SA19n1286:228": "tatra pratyakṣaṃ kalpanāpoḍhamabhrāntam |",
  "SA19n1286:229": "pūrvoparamanusandhāya śabdasaṅkīrṇākārā pratītirjalpākārā vā kalpanā |",
  "SA19n1286:230": "yathā vijñapuruṣasya so'yaṃ ghaṭa iti pratītiḥ |",
  "SA19n1286:231": "bālamūkatiryagādīnāmantarjalpākārā parāmarśarupā vā pratītiḥ |",
  "SA19n1286:232": "tathā coktam -",
  "SA19n1286:233": "abhilāpasaṃsargayogyapratibhāsapratītiḥ kalpanā ||iti ||",
  "SA19n1286:234": "nanu bālamūkādīnāmantarjalpākāraṃ kalpanājñānamastīti kuto niścetavyamiti ceta,",
  "SA19n1286:235": "vikalpakāryādiṣṭāpādānaparihārāt |",
  "SA19n1286:236": "dṛṣṭaṃ cedaṃ kārya bālamūkādau ,",
  "SA19n1286:237": "īptisatārthasvīkaraṇamanīpsitārthatyajanaṃ nāma |",
  "SA19n1286:238": "bālamūkādivijñānasya kalpanātva sūcanena bhattoktālocanājñānaṃ savikalpakamiti pratipāditaṃ bhavati |",
  "SA19n1286:239": "kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syāditi ceta ? na |",
  "SA19n1286:240": "arthasvarupasākṣākāri hi jñānaṃ pratyakṣamiti sarvoṣāṃ prasiddham |",
  "SA19n1286:241": "na ca kalpanāvibhramāvartharupaṃ sākṣātkartu samarthau |",
  "SA19n1286:242": "tathā hi - arthagrāhakaṃ jñānamarthasya kāryam |",
  "SA19n1286:243": "artho hi grāhyatvāt jñānasya kāraṇam | yathoktam -",
  "SA19n1286:244": "bhinnakālaṃ kathaṃ grāhyamiti cet grāhyatāṃ viduḥ |",
  "SA19n1286:245": "hetutvameva yuktijñā jñānākārārpaṇakṣamam ||iti ||",
  "SA19n1286:246": "kalpanājñānamarthamantareṇa vāsanāmātrādevopajāyamānaṃ kathamarthasya kāryaṃ syāt ,",
  "SA19n1286:247": "arthena saha anvayavyatirekābhāvāt |",
  "SA19n1286:248": "na hi yadantareṇāpi yadbhavati tattasya kāryam ,",
  "SA19n1286:249": "atiprasaṅgāt |",
  "SA19n1286:250": "yadi punaḥ kalpanājñānamarthādupajāyeta ,",
  "SA19n1286:251": "tenāpi tadā ghaṭādirartho dṛśyeta |",
  "SA19n1286:252": "tataścāndhasyāpi rupadarśanaprasaṅgaḥ, na cāsti |",
  "SA19n1286:253": "ata evoktam -",
  "SA19n1286:254": "śābdyāṃ buddhāvarthasya pratyakṣa iva pratibhāsābhāvād nāsti kalpanāyā arthasākṣātkāritvam iti ||",
  "SA19n1286:255": "etena yaduktaṃ pareṇaḥ",
  "SA19n1286:256": "na so'sti pratyayo loke yaḥ śabdānugamādṛte |",
  "SA19n1286:257": "anuviddhamiva jñānaṃ sarva śabdena bhāsate ||iti ||",
  "SA19n1286:258": "tannirastam |",
  "SA19n1286:259": "tathāhi - ghaṭe purovartini uccāryamāṇe tatsamīpavarti bhūtalādijñānamuccāraṇarahitamanubhūyata eva |",
  "SA19n1286:260": "na ca tathā tatra śabdānugato'sti |",
  "SA19n1286:261": "na ca vikalpadvayaṃ sakṛditi nyāyāt ||",
  "SA19n1286:262": "bhrāntajñānam",
  "SA19n1286:263": "bhrāntamapi jñānaṃ nārthasākṣātkāri |",
  "SA19n1286:264": "bhrāntaṃ hyarthakriyāsamarthae vastuni viparyastamucyate |",
  "SA19n1286:265": "arthakriyākṣamaṃ ca vastusvarupaṃ deśakālākāraniyataṃ,",
  "SA19n1286:266": "tatkathaṃ viparītapratibhāsinā bhrāntena jñānena sākṣātkriyate |",
  "SA19n1286:267": "yadāha ācāryaḥ-",
  "SA19n1286:268": "'timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam' ||iti ||",
  "SA19n1286:269": "etena kāmalinaḥ śukle śaṃkhe pītapratibhāsi jñānaṃ ,",
  "SA19n1286:270": "bhramādalātādau cakrādinirbhāsi jñānaṃ ,",
  "SA19n1286:271": "gacchantyāṃ nāvi sthitasya caladavṛkṣādibhrāntijñānaṃ ,",
  "SA19n1286:272": "gāḍhamarmaprahārahatasya jvalatstambhādipratibhāsi jñānaṃ ca ,",
  "SA19n1286:273": "na pratyakṣamityuktaṃ bhavati |",
  "SA19n1286:274": "nanu yadi nāma tajjñānaṃ na pratyakṣaṃ kathaṃ tato vastuprāptiriti cet?",
  "SA19n1286:275": "na tato vastuprāptiḥ |",
  "SA19n1286:276": "kiṃ tarhi , jñānāntarādeveti kecit |",
  "SA19n1286:277": "pratyakṣasya cāturvidhyam",
  "SA19n1286:278": "taccaturvidhaṃ- indriyajñānaṃ mānasaṃ svasaṃdanaṃ yogijñānaṃ ceti |",
  "SA19n1286:279": "indriyapratyakṣam",
  "SA19n1286:280": "cakṣurādīndriyapañcakāśrayeṇotpadyamānaṃ bāhyarupādipañcaviṣayālambanamindriyapratyakṣam |",
  "SA19n1286:281": "tatra cakṣurvijñānaṃ rupaviṣayam |",
  "SA19n1286:282": "śrotravijñānaṃ ca śabdaviṣayam |",
  "SA19n1286:283": "ghrāṇavijñānaṃ gandhaviṣayam |",
  "SA19n1286:284": "jihvāvijñānaṃ rasaviṣayam |",
  "SA19n1286:285": "kāyavijñānaṃ sparśaviṣayam |",
  "SA19n1286:286": "indriyapratyakṣasya vyapadeśaḥ",
  "SA19n1286:287": "indriyapratyakṣamiti vyapadeśasyāsādhāraṇakāraṇatvaṃ nimittam |",
  "SA19n1286:288": "yathā bherīśabdo yavāṅkara iti |",
  "SA19n1286:289": "idaṃ ca pratyakṣaṃ yatraiva svānurupaṃ vikalpaṃ janayati tatraiva pramāṇam ,",
  "SA19n1286:290": "sāṃvyāvahārika pramāṇādhikārāditi ||",
  "SA19n1286:291": "mānasapratyakṣam",
  "SA19n1286:292": "svaviṣayānantaraviṣayasahakāriṇendriyajñānena samanantarapratyayena janitaṃ manovijñānaṃ mānasam |",
  "SA19n1286:293": "svaśabdenendriyajñānamabhimatam ,",
  "SA19n1286:294": "svasya viṣayo bāhyo ghaṭādiḥ,",
  "SA19n1286:295": "svaviṣayasyānantaraḥ ,",
  "SA19n1286:296": "svaviṣayānantaraḥ indriyajñānaviṣayādanyo ghaṭādirdvitīyakṣaṇaḥ |",
  "SA19n1286:297": "tena sahakāriṇā saha militvā ,",
  "SA19n1286:298": "indriyajñānenopādānena samanantarapratyayasaṃjñakena yajjanitaṃ tanmānasaṃ pratyakṣamucyate |",
  "SA19n1286:299": "tato yaduktaṃ pareṇātraḥ",
  "SA19n1286:300": "' gṛhītagrāhitvamandhabadhirādyabhāvo yogijñānasyāpi mānasatvaprasaṅgaḥ avyavahāritvaṃ ca ' iti |",
  "SA19n1286:301": "tannirastam |",
  "SA19n1286:302": "tathā hi - dvitīyakṣaṇagrahaṇāt gṛhītagrāhitvasya nirāsaḥ |",
  "SA19n1286:303": "indriyajñānajanitaṃ hi mānasam |",
  "SA19n1286:304": "andhādīnāṃ rupādiviṣayālambanakamindriyajñānameva nāsti ,",
  "SA19n1286:305": "kutastajjanitaṃ mānasaṃ bhaviṣyati ?",
  "SA19n1286:306": "ato nāstyandhabadhirādyabhāvadoṣaḥ |",
  "SA19n1286:307": "samanantarapratyayaviśeṣaṇena yogijñānasya mānasapratyakṣaprasaṅgo nirastaḥ |",
  "SA19n1286:308": "samanantarapratyayaśabdaḥ svasantānavartinyupādānajñāne ruḍhyā prasidhdaḥ |",
  "SA19n1286:309": "tato bhinnasantānavartiyogijñānamapekṣya pṛthagjanacittānāṃ samanantarapratyayavyapadeśo nāstīti |",
  "SA19n1286:310": "avyavahāritvaṃ punarasya dūṣaṇaṃ nopapadyate,",
  "SA19n1286:311": "sūkṣmakālabhāvitvena pṛthagjanairdurlakṣyatvāt |",
  "SA19n1286:312": "vyavahārāṅgetvena cānabhyupagamāt |",
  "SA19n1286:313": "āgamaprasiddhaṃ hi mānasapratyakṣam |",
  "SA19n1286:314": "na tvasya niścāyakaṃ kiñcidasti |",
  "SA19n1286:315": "yathoktaṃ bhagavatā-",
  "SA19n1286:316": "' dvābhyāṃ bhikṣavo rupaṃ gṛhyate,",
  "SA19n1286:317": "cakṣuṣā tadākṛṣṭenamanasā ca ' iti ||",
  "SA19n1286:318": "nanu ca vyavahārānupayuktamupadarśayituṃ kiṃ prayojanam ,",
  "SA19n1286:319": "īdṛglakṣaṇayuktaṃ yadi mānasaṃ pratyakṣaṃ syāt ,",
  "SA19n1286:320": "na kaściddoṣaḥ syādityāgamasyāpi viśuddhiranena pratipāditeti prayojanam ||",
  "SA19n1286:321": "svasaṃvedanapratyakṣam",
  "SA19n1286:322": "cittacaittānāṃ svasaṃvedanatvasamarthanam",
  "SA19n1286:323": "sarvacittacaittānāmātmasaṃvedanaṃ svasaṃvedanam |",
  "SA19n1286:324": "cittaṃ vastumātragrāhakaṃ jñānam |",
  "SA19n1286:325": "citte bhāvāḥ caittāḥ ,",
  "SA19n1286:326": "vastuno viśeṣarupagrāhakā sukhaduḥkhopakṣālakṣaṇāḥ |",
  "SA19n1286:327": "teṣāṃ sarvacittacaittānāmātmā saṃvidyate yena rupeṇa tatsvarupamātmasvarupasākṣatkāritvāt svasaṃvedanaṃ pratyakṣaṃ kalpanāpoḍhamabhrāntaṃ cocyate |",
  "SA19n1286:328": "atra kecidāhuḥ -na ca cittacaittānāṃ svasaṃvedanaṃ ghaṭate ,",
  "SA19n1286:329": "svātmani kriyāvirodhāt |",
  "SA19n1286:330": "na ca suśikṣito'pi naṭavaṭuḥ svaskandhamāroḍhuṃ śaknoti |",
  "SA19n1286:331": "na hi tīkṣṇā'pyasidhārā svamātmānaṃ chinatti |",
  "SA19n1286:332": "na hi prajjvalito'pi vahniskandha ātmānaṃ dahati |",
  "SA19n1286:333": "tathā cittacaittamapi kathamātmānaṃ vedayatu vedyavedakabhāvo hi karmakartṛbhāvaḥ |",
  "SA19n1286:334": "karmakartṛtvaṃ ca loke bhedenaiva prasiddham ,",
  "SA19n1286:335": "vṛkṣasūtradhārayoriva |",
  "SA19n1286:336": "atrocyate , na karmakartṛbhāvena vedyavedakatvaṃ jñāne varṇyate |",
  "SA19n1286:337": "kiṃ tarhi ? vyavasthāpyavyavasthāpakabhāvena |",
  "SA19n1286:338": "yathā pradipa ātmānaṃ prakāśayati tathā jñānamapi jaḍapadārthavilakṣaṇaṃ svahetoreva prakāśasvabhāvamupajāyamānaṃ svasaṃvedanaṃ vyavasthāpyate |",
  "SA19n1286:339": "tathā coktam -",
  "SA19n1286:340": "vijñānaṃ jaḍarupebhyo vyāvṛttamupajāyate |",
  "SA19n1286:341": "iyamevātmasaṃvittirasya yā'jaḍarupatā ||iti ||",
  "SA19n1286:342": "alaṅkārakāreṇāpyuktam -",
  "SA19n1286:343": "kalpitaḥ karmakartrādiḥ paramārtho na vidyate |",
  "SA19n1286:344": "ātmānamātmanaivātmā nihantīti nirucyate ||iti ||",
  "SA19n1286:345": "na ca cittacaittānāṃ jñānāntareṇa prakāśyatvaṃ yujyate |",
  "SA19n1286:346": "tathā hi - na tāvatsamānakālabhāvinā jñānāntareṇa cittacaittaṃ prakāśyata iti ghaṭate,",
  "SA19n1286:347": "upakāryopakārakatvābhāvāt ,",
  "SA19n1286:348": "savyetaragoviṣāṇayoriva |",
  "SA19n1286:349": "nāpi bhinnakālabhāvinā ,",
  "SA19n1286:350": "kṣaṇikatvāt ,",
  "SA19n1286:351": "prakāśitavyasyaivābhāvāt |",
  "SA19n1286:352": "api ca yadi jñānaṃ svasaṃvedanaṃ na syāt ,",
  "SA19n1286:353": "tadā jñāto'rtho iti durghaṭaḥ syāt ,",
  "SA19n1286:354": "' nāgṛhītaviśeṣaṇā budhdirviśeṣye varttate ' iti nyāyāt |",
  "SA19n1286:355": "tathā hi -artho viśeṣyaḥ ,",
  "SA19n1286:356": "jñāta iti viśeṣaṇam ,",
  "SA19n1286:357": "jñāto jñānena viśeṣita iti |",
  "SA19n1286:358": "jñānaṃ cetsvayaṃ na bodharupeṇa pratītaṃ ,",
  "SA19n1286:359": "tatkathaṃ jñānena viśeṣito'rthaḥ pratīyatām |",
  "SA19n1286:360": "na hi daṇḍāgrahaṇe daṇḍino grahaṇaṃ yuktisaṅgatam |",
  "SA19n1286:361": "yaccoktaṃ trilocanena -",
  "SA19n1286:362": "cakṣuṣo'grahaṇe'pi cākṣuṣaṃ rupaṃ pratīyate , tathā",
  "SA19n1286:363": "jñānānavabodhe'pi jñāto'rtha iti ghaṭiṣyate ||iti ||",
  "SA19n1286:364": "tadasādhu | prastute'nupayogāt |",
  "SA19n1286:365": "na hi cakṣū rupasya viśeṣaṇam |",
  "SA19n1286:366": "kiṃ tarhi ? cakṣurvijñānāsaṃvedane kathaṃ jñāyatāmiti codyamakṣatameva ||",
  "SA19n1286:367": "yatpunarjñānasya parokṣatvapratipādanāya bhaṭṭenoktam -",
  "SA19n1286:368": "yathā ca rupādiprakāśanyathānupapatyā indriyasidhdiḥ ,",
  "SA19n1286:369": "tathā jñānasyāpi sidhdiriti |",
  "SA19n1286:370": "tathā hi tatra bhāṣyam -",
  "SA19n1286:371": "na hi kaścidajñāte'rthe budhdimupalabhate |",
  "SA19n1286:372": "jñāte tvanumānādavagacchati iti ||",
  "SA19n1286:373": "vārtikaṃ ca -",
  "SA19n1286:374": "tasya jñānaṃ tu jñātatāvaśāt |iti |",
  "SA19n1286:375": "jñātatā ca viṣayaprākaṭyamucyate |",
  "SA19n1286:376": "tadapi cāyuktam |",
  "SA19n1286:377": "prākaṭyasyāpi jñānāt pṛthaktve viṣayarupatāyāṃ vyaktau jaḍarupatā ,",
  "SA19n1286:378": "jaḍasya prakāśāyogāt |",
  "SA19n1286:379": "viṣayādarthāntaratve jaḍatāyāṃ tasyāpi svataḥ prakāśāyogāt |",
  "SA19n1286:380": "prākaṭayāntareṇa nu prakāśane'navasthā syāt |",
  "SA19n1286:381": "jñānasvabhāvatve prākaṭayasyāpi parokṣatvaprasaṅgaḥ |",
  "SA19n1286:382": "tato'vaśyaṃ jñānasya svasaṃvedanatvamabhidheyam |",
  "SA19n1286:383": "anubhavaprasidhdaṃ ca svasaṃvedanatva kathamapahnuyeta ? taduktam -",
  "SA19n1286:384": "apratyakṣopalambhasya nārthadṛṣṭiḥ prasidhdayati | iti |",
  "SA19n1286:385": "alaṅkārakāro'pyāha -",
  "SA19n1286:386": "parokṣaṃ yadi tat jñānaṃ jñātamityeva tatkutaḥ |",
  "SA19n1286:387": "parokṣasya svarupaṃ kastasya lakṣayituṃ kṣamaḥ ||iti ||",
  "SA19n1286:388": "nanu sarvajñānānāṃ svasaṃvedanapratyakṣatve ghaṭo'yamityādivikalpajñānasya nirvikalpakatvaṃ,",
  "SA19n1286:389": "pītaśaṅkhādijñānasyābhrāntatvaṃ ca kathaṃ na bhavet ?",
  "SA19n1286:390": "ucyate - vikalpajñānamapi svātmani nirvikalpameva |",
  "SA19n1286:391": "ghaṭo'yamityanena bāhyamevārtha vikalpayati ,",
  "SA19n1286:392": "na tvātmānam | taduktam -",
  "SA19n1286:393": "śabdārthagrāhi yadyatra jñānaṃ tattatra kalpanā |",
  "SA19n1286:394": "svarupaṃ ca na śabdārthastatrādhyakṣamato'khilam ||iti ||",
  "SA19n1286:395": "bhrāntamapyātmanyabhrāntaṃ svaprakāśarupeṇaivāvabhāsanāt |",
  "SA19n1286:396": "asadviṣayatvācca bhrāntirucyate | taduktam -",
  "SA19n1286:397": "svarupe sarvamabhrāntaṃ pararupe viparyayaḥ |iti ||",
  "SA19n1286:398": "tasmādanyathā prakāśāsidhdeḥ yadyamī prakāśante ,",
  "SA19n1286:399": "tadā svahetoreva prakāśasvabhāvādutpannāḥ santaḥ prakāśanta iti svīkartavyam ||",
  "SA19n1286:400": "yogipratyakṣanirupaṇam",
  "SA19n1286:401": "bhūtārthabhāvanāprakarṣaparyantajaṃ yogijñānaṃ ceti |",
  "SA19n1286:402": "yogaḥ samādhiḥ ,",
  "SA19n1286:403": "cittaikāgratālakṣaṇaḥ |",
  "SA19n1286:404": "niśśeṣavastutatvavivecikā prajñā |",
  "SA19n1286:405": "yogo'syāstīti yogī |",
  "SA19n1286:406": "yogino yat jñānaṃ tatpratyakṣam |",
  "SA19n1286:407": "kīdṛśaṃ taditi cet ?",
  "SA19n1286:408": "bhūtārthabhāvanāprakarṣaparyantajam |",
  "SA19n1286:409": "bhūtārthaḥ pramāṇopapannārthaḥ |",
  "SA19n1286:410": "bhāvanā punaḥ punaścetasi samāropaḥ |",
  "SA19n1286:411": "bhūtārthabhāvanāprakarṣaparyantājjātaṃ yadvijñānaṃ tat kalpanāpoḍhabhrāntam |",
  "SA19n1286:412": "bhūtārthaścaturāryasatya duḥkhasamudayanirodhamārgasaṃjñakam ,",
  "SA19n1286:413": "pañcaskandhasvabhāvaṃ kṣaṇikaśūnyanirātmakaduḥkhādirupatayā pratipattavyam |",
  "SA19n1286:414": "yatsat tat kṣaṇikamityādyanumānena pramāṇopapannamupagantavyamiti ||",
  "SA19n1286:415": "nanu bhāvanā vikalpaḥ ,",
  "SA19n1286:416": "vikalpaścāvastuviṣayaḥ ,",
  "SA19n1286:417": "tatkathaṃ vastunaḥ sphuṭībhāvo bhavatu |",
  "SA19n1286:418": "kathaṃ vā vikalpo nirvikalpatāṃ vrajet ?",
  "SA19n1286:419": "kṣaṇikaṃ ca citaṃ kathamekāgrībhavati?",
  "SA19n1286:420": "viśeṣaśca kasya kena vā kriyatām ?",
  "SA19n1286:421": "śarīrī ca rāgādivirahānmuktaśceti sarvamasaṃgatam |",
  "SA19n1286:422": "atrocyate - avastuviṣayo'pi vikalpo vastvadhyavasyatīti bhāvanāto vastuna evātra sphuṭībhāvaḥ |",
  "SA19n1286:423": "na ca vikalpa eva nirvikalpakaḥ,",
  "SA19n1286:424": "kiṃ tu vikalpānnirvikalpakasyodayaḥ |",
  "SA19n1286:425": "anubhavasidhdaṃ caitat bhāvayatāṃ nirvikalpakapratibhāsanaṃ ,",
  "SA19n1286:426": "kāmaśokādivat |",
  "SA19n1286:427": "na hi dṛṣṭe kiñcidanupapannaṃ nāma |",
  "SA19n1286:428": "kṣaṇikamapi cittaṃ sajātīyakṣaṇeṣu grahaṇapravīṇatvāt ekāgramucyate |",
  "SA19n1286:429": "kṣaṇikatvanaiva viśeṣotpattiḥ ,",
  "SA19n1286:430": "na tu nityatvena ,",
  "SA19n1286:431": "nityasyānādheyātiśayatvāt yaduktam -",
  "SA19n1286:432": "nityaṃ tamāhurvidvāṃso yaḥ svabhāvo na naśyati |",
  "SA19n1286:433": "tasya śaktiraśaktirvā yā svabhāvena saṃsthitā |",
  "SA19n1286:434": "nityavādapi kiṃ tasya kastāṃ kṣapayituṃ kṣamaḥ ||iti ||",
  "SA19n1286:435": "yattu śarīritve sukhaduḥkhayorbhāvādanugrahanigrahāt śarīrī rāgādivirahānmukta śceti vighaṭanamuktaṃ ,",
  "SA19n1286:436": "tadayuktam |",
  "SA19n1286:437": "na hi śarīraṃ rāgādihetuḥ ,",
  "SA19n1286:438": "kiṃ tu avidyā |",
  "SA19n1286:439": "anitye nityamiti ,",
  "SA19n1286:440": "anātmanyātmeti ,",
  "SA19n1286:441": "duḥkhe sukhamiti,",
  "SA19n1286:442": "aśucau śuciteti ,",
  "SA19n1286:443": "caturvipayāsasvabhāvā mithyopalabdhiḥ |",
  "SA19n1286:444": "ata eva viṣayasukhatṛṣṇā syāt |",
  "SA19n1286:445": "ātmānaṃ nityaṃ paśyata eva sukhābhikāṅkṣaṇādisukhaheturātmīyaḥ syāt |",
  "SA19n1286:446": "eṣu cā''saṅgo rāgaḥ |",
  "SA19n1286:447": "etatpratibandhāśca dveṣādayaḥ |",
  "SA19n1286:448": "tasmādavidyaiva mūlaṃ rāgāderna tu śarīram |",
  "SA19n1286:449": "satyapi śarīre yadyavidyā na syāt ,",
  "SA19n1286:450": "kuta eva rāgādiyogāḥ ?",
  "SA19n1286:451": "tasmājjīvaccharīre satyapi avidyāvirahāt sarvasaṅgavirahalakṣaṇā muktirvītarāgāṇāṃ bhavatīti sarvaṃ susthitam |",
  "SA19n1286:452": "pratyakṣasya svalakṣaṇāviṣayatvasamarthanam",
  "SA19n1286:453": "tasya viṣayaḥ svalakṣaṇam |",
  "SA19n1286:454": "tasya caturvidhasya pratyakṣasya svalakṣaṇaṃ viṣayo boddhavyaḥ |",
  "SA19n1286:455": "svalakṣaṇamityasādhāraṇaṃ vastusvarupaṃ deśakālākāraniyatam |",
  "SA19n1286:456": "etenaitaduktaṃ bhavati- ghaṭādirudakādyāharaṇasamartho deśakālākāraniyataḥ puraḥ prakāśamāno'nityatvādyanekadharmāntarodāsīnaḥ pravṛttiviṣayaḥ sajātīyavijātīyavyāvṛttaḥ svalakṣaṇamityarthaḥ |",
  "SA19n1286:457": "ayogānyogavyavacchedayoḥ bhedaḥ",
  "SA19n1286:458": "nanu yadi svalakṣaṇameva pratyakṣasya viṣayo na sāmānyaṃ tadānīṃ dhūmadahanasāmānyayorvyāptiḥ kathaṃ pratyakṣeṇa gṛhyatām ?",
  "SA19n1286:459": "nāyaṃ doṣaḥ |",
  "SA19n1286:460": "yato'yogavyavacchedena svalakṣaṇaṃ tasya viṣaya eva ,",
  "SA19n1286:461": "na tvanyayogavyavacchedena svalakṣaṇameva tasya viṣaya iti |",
  "SA19n1286:462": "kiṃ tarhi , sāmānyamapyasya viṣayaḥ |",
  "SA19n1286:463": "pramāṇa phala vyavasthā",
  "SA19n1286:464": "dvividho hi pramāṇasya viṣayaḥ grāhyo'dhyavaseyaśca |",
  "SA19n1286:465": "tatra pratyakṣasya pratibhāsamānaṃ svalakṣaṇam eko grāhyaḥ |",
  "SA19n1286:466": "adhyavaseyastu pratyakṣapṛṣṭhabhāvino vikalpasya pratibhāsamānaṃ sāmānyameva |",
  "SA19n1286:467": "tacca sāmānyaṃ dvividham ,",
  "SA19n1286:468": "ūrdhvatālakṣaṇaṃ tiryaglakṣaṇaṃ ceti |",
  "SA19n1286:469": "tatraikasyāmeva ghaṭādivyaktau sajātīyavyāvṛttāyāmanekakṣaṇasamudāyaḥ sāmānyaṃ ūrdhvatālakṣaṇaṃ sādhanapratyakṣasya viṣayaḥ |",
  "SA19n1286:470": "vijātīyavyāvṛttāstvanekavyaktayaḥ tiryaksāmānyaṃ vyāptigrāhakapratyakṣasya viṣayaḥ |",
  "SA19n1286:471": "anumānasya tu sāmānyaṃ grāhyaṃ ,",
  "SA19n1286:472": "adhyavaseyastu svalakṣaṇameva |",
  "SA19n1286:473": "pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ityuktam yathā - avayavidravyaṃ ,",
  "SA19n1286:474": "guṇaḥ,",
  "SA19n1286:475": "karma,",
  "SA19n1286:476": "sāmānyaṃ,",
  "SA19n1286:477": "viśeṣaḥ,",
  "SA19n1286:478": "samavāyaśceti |",
  "SA19n1286:479": "na caiṣāṃ pratyakṣe jñāne pratibhāso'sti |",
  "SA19n1286:480": "na cāpratibhāsamāno viṣayo yujyate,",
  "SA19n1286:481": "atiprasaṅgāt |",
  "SA19n1286:482": "tathā hi - ghaṭādau paridṛśyamāne pūrvāparādibhāgaṃ vihāya nānyatkiñcidekamavayavidravyamupalabhāmahe |",
  "SA19n1286:483": "yadāha nyāyaparameśvaraḥ -",
  "SA19n1286:484": "bhāgā eva hi bhāsante sanniviṣṭāstathā tathā |",
  "SA19n1286:485": "tadvānnaiva punaḥ kaścidvibhāgaḥ sampratīyate ||iti ||",
  "SA19n1286:486": "evaṃ guṇakarmādīnāṃ ca duṣaṇaṃ pratyetabyam ||",
  "SA19n1286:487": "pramāṇaphalāvabodhaḥ",
  "SA19n1286:488": "nanu pramitirupāṃ kriyāṃ phalabhūtāṃ niṣpādayajjñānaṃ pramāṇamiti prasiddham |",
  "SA19n1286:489": "tatra kā'sau pramitiḥ ,",
  "SA19n1286:490": "yāṃ janajjñānaṃ pramāṇamiti cet ?",
  "SA19n1286:491": "ucyate -iha nīlāderarthāt jñānaṃ dvirupamutpadyate nīlākāraṃ ,",
  "SA19n1286:492": "nīlabodhasvabhāvaṃ ca |",
  "SA19n1286:493": "tatrānīlākāravyāvṛtyā nīlākāraṃ jñānaṃ pramāṇam |",
  "SA19n1286:494": "anīlabodhavyāvṛtyā nīlabodharupaṃ pramitiḥ |",
  "SA19n1286:495": "saiva phalam | yathoktam -",
  "SA19n1286:496": "arthasārupyamasya pramāṇam ,",
  "SA19n1286:497": "arthādhigatiḥ pramāṇaphalam | iti ||",
  "SA19n1286:498": "etacca vikalpapratyayena bhinnaṃ vyavasthāpyate paramārthatastu nāstyeva bhedaḥ | yathoktam -",
  "SA19n1286:499": "tadeva pratyakṣaṃ jñānaṃ pramāṇafalam | iti ||",
  "SA19n1286:500": "pramāṇatatphalayorabhedaḥ",
  "SA19n1286:501": "sākāraṃ cedaṃ jñānameṣṭavyam |",
  "SA19n1286:502": "yadi punaḥ sākāraṃ jñānaṃ neṣyate ,",
  "SA19n1286:503": "tadā'nākāratvena sarvatra viṣaye tulyatvāt vibhāgena viṣayavyavasthā na sidhyati |",
  "SA19n1286:504": "yatpunaḥ kecidāhuḥ-pūrvaṃ jñānaṃ pramāṇaṃ uttaraṃ jñānaṃ pramāṇaphalamiti ,",
  "SA19n1286:505": "tanna yuktam |",
  "SA19n1286:506": "tathā hi prathamakṣaṇabhāvi tāvajjñānaṃ pramāṇaphalabhūtasya dvitīyajñānasyānutpatteḥ ,",
  "SA19n1286:507": "phalabhūtajñānotpattau ca pūrvasya kṣaṇikatvena vināśāt kathaṃ ghaṭādiviṣayaṃ jñānaṃ pramāṇaṃ bhavati ?",
  "SA19n1286:508": "nāpi samānakālabhāvi jñānaṃ phalamucitam ,",
  "SA19n1286:509": "upakāryopakārakatvābhāvāt ,",
  "SA19n1286:510": "savyetaragoviṣāṇayoriva |",
  "SA19n1286:511": "[tasmāt paramārthataḥ pramāṇaphalayornāsti bhedaḥ |",
  "SA19n1286:512": "kālpanikastu vyāvṛttikṛto bhedaḥ vikalpabuddhau vyavasthāpyate] ||",
  "SA19n1286:513": "iti tarkabhāṣāyāṃ pratyakṣaparicchedaḥ prathamaḥ samāptaḥ ||"
}