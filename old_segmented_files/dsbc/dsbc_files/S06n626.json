{
  "S06n626:0": "2 ānandaparivarto dvitīyaḥ |",
  "S06n626:1": "atha khalvāyuṣmānānando bhagavantametadavocat -uttrasiṣyanti bhagavan asminnirdeśe adhimānikā nimittacāriṇa iti |",
  "S06n626:2": "atha khalvāyuṣmān śāradvatīputra āyuṣmantamānandametadavocat-agatiratrāyuṣman ānanda adhimānikānām,aviṣayaḥ |",
  "S06n626:3": "na te punaratrottrasiṣyanti |",
  "S06n626:4": "tatkasmāddhetoḥ ?",
  "S06n626:5": "uttrastā ete ye pāpamitrahastagatāḥ |",
  "S06n626:6": "agatisteṣāmatra, aviṣayaḥ |",
  "S06n626:7": "ye punarāyuṣmannānanda adhimānaprahāṇāya pratipannā adhimānaprahāṇāyodyuktāḥ,",
  "S06n626:8": "te hyatra uttrasiṣyanti |",
  "S06n626:9": "tatkasmāddhetoḥ ?",
  "S06n626:10": "adhimānaprajñayā niradhimānatāṃ gaveṣante mānaprahāṇaṃ ca gaveṣante |",
  "S06n626:11": "ye punarāyuṣmānnānanda mānaṃ nopalabhante na samanupaśyanti na manyante nābhiniviśante,",
  "S06n626:12": "na te kvaciduttrasiṣyanti,",
  "S06n626:13": "nāpi kvaciduttrāsamāpsyante |",
  "S06n626:14": "na ca āyuṣmānnānanda adhimānikānāmarthāya iyaṃ dharmadeśanā pravṛttā |",
  "S06n626:15": "anavakāśo hyatra āyuṣmannānanda adhimānikānām,",
  "S06n626:16": "ye ca adhimānaprahāṇāyodyuktā vyāvacchante |",
  "S06n626:17": "adhimāna ityāyuṣmannānanda adhikārasamāropasyaitadadhivacanam |",
  "S06n626:18": "ye'dhimāne caranti,",
  "S06n626:19": "adhikārasamārope te caranti |",
  "S06n626:20": "na te samacāriṇaḥ |",
  "S06n626:21": "samacāriṇo'pyasmin dharme saṃśayaḥ ||",
  "S06n626:22": "ye punarāyuṣmannānanda nāpi samamupalabhante na viṣamam,",
  "S06n626:23": "nāpi samaṃ manyante na viṣamam,",
  "S06n626:24": "evaṃ na samamabhiniviśante na viṣamam,",
  "S06n626:25": "na te kvaciduttrasiṣyanti na saṃtrasiṣyanti na saṃtrāsamāpatsyante ||",
  "S06n626:26": "agatiratrāyuṣmannānanda sarvabālapṛthagjanānām, aviṣayaḥ |",
  "S06n626:27": "nātra āyuṣmannānanda sarvabālapṛthagjanā gatimapi vindanti |",
  "S06n626:28": "śrāvakayānīyānāmapyānanda agatiratra |",
  "S06n626:29": "ye ca pratyekabuddhayānīyā gambhīreṣu dharmeṣu caranti,",
  "S06n626:30": "teṣāmapyatrāgatiḥ |",
  "S06n626:31": "ye'pyāyuṣmannānanda bodhisattvayānīyā nimittacāriṇaḥ kalyāṇamitrāparigṛhītāḥ pāpamitrahastagatāḥ,",
  "S06n626:32": "teṣāmapyeṣu dharmeṣu nirupalepeṣu agatiraviṣayaḥ |",
  "S06n626:33": "sthāpayitvā āyuṣmannānanda dṛṣṭasatyaṃ śrāvakayānīyaṃ (bodhisattvayānīyaṃ)",
  "S06n626:34": "ca kalyāṇamitropastabdhaṃ gambhīradharmādhimuktam,",
  "S06n626:35": "ya eṣāṃ dharmāṇāmanulomaṃ caranti,",
  "S06n626:36": "ya eṣāṃ dharmāṇā**mavagāhante'vataranti ca |",
  "S06n626:37": "ye punarāyuṣmannānanda bodhisattvā nimittāpagatā animittacāriṇo'nānātvacāriṇo gambhīreṣu dharmeṣvatyantameva niryātāḥ,",
  "S06n626:38": "ye naivaṃ cittamupalabhante na bodhim,",
  "S06n626:39": "na kasyaciddharmasya nānātvaṃ kurvanti,",
  "S06n626:40": "na samanupaśyanti,",
  "S06n626:41": "teṣāmeṣu evaṃrūpeṣu dharmeṣu na dhandhāyitatvaṃ na kāṅkṣāyitatvam |",
  "S06n626:42": "tatkasmāddhetoḥ ?",
  "S06n626:43": "sarvadharmāṇāṃ hi te'nulomaṃ sthitāḥ, na vilomam |",
  "S06n626:44": "te yato yato dharmān pṛcchyante,",
  "S06n626:45": "tatastata eva anulomaṃ visarjayiṣyanti,",
  "S06n626:46": "anulomaṃ ca saṃdhayanti ||",
  "S06n626:47": "atha khalu bhagavānāyuṣmantamānandametadavocat-evametadānanda yathāyaṃ śāradvatīputro nirdiśati |",
  "S06n626:48": "abhūmirānanda asyāṃ dharmadeśanāyāmadhimānikānām,",
  "S06n626:49": "aviṣayo hi avatartumasyāṃ buddhabodhau |",
  "S06n626:50": "anulomeyamānanda buddhabodhiḥ |",
  "S06n626:51": "na hi ānanda hīnādhimuktikānāṃ sattvānāmudāreṣu dharmeṣu buddhadharmeṣu cittaṃ krāmati |",
  "S06n626:52": "hīnādhimuktikā hi ānanda ābhi(dhi?)",
  "S06n626:53": "mānikāḥ pratilomamavasthitā buddhabodheḥ |",
  "S06n626:54": "te'dhimānasya vaśena gacchanti |",
  "S06n626:55": "śuddheyamānanda parṣat pūrvajinakṛtādhikārā avaropitakuśalamūlā bahubuddhaparyupāsitā gambhīradharmādhimuktikā gambhīradharmacaritā |",
  "S06n626:56": "viśvasto hi ānanda tathāgato'syāṃ parṣadi prasahya dharmaṃ deśayati,",
  "S06n626:57": "na ca kaṃcidanurakṣyaṃ dharmaṃ deśayati |",
  "S06n626:58": "sāreyamānanda parṣadapagataparpaṭaśarkatakaṭhalyā bahubuddhaśatasahasraparyupāsitā sāre pratiṣṭhitā |",
  "S06n626:59": "śarkarakaṭhalyamityānanda bālapṛthagjanānāmetadadhivacanam,",
  "S06n626:60": "yeṣāmeṣu dharmeṣu nāstyavakāśaḥ |",
  "S06n626:61": "parpaṭamityānanda ādhimānikānāṃ pudgalānāmetadadhivacanam |",
  "S06n626:62": "nirabhimāneyamānanda parṣad mahadbhiḥ kuśalamūlairabhyudgatā ||",
  "S06n626:63": "tadyathāpi nāma ānanda yadā anavatapto nāgarājaḥ pramudito bhavati prītisaumanasyajātaḥ,",
  "S06n626:64": "tadā svabhavane pañcabhiḥ kāmaguṇaiḥ paricārayati,",
  "S06n626:65": "svabhavane'bhipramudito mahāvṛṣṭimutsṛjati aṣṭāṅgopetasya pānīyasya |",
  "S06n626:66": "tadā ye'pi tasya putrā bhavanti,",
  "S06n626:67": "te'pi pramuditāḥ sveṣu sveṣu bhavaneṣu pañcabhiḥ kāmaguṇaiḥ samarpitāḥ samanvaṅgībhūtāḥ krīḍanto mahāvṛṣṭimutsṛjanti,",
  "S06n626:68": "evameva ānanda tathāgatasyārhataḥ samyaksaṃbuddhasya mahādharmavṛṣṭimutsṛjato ya ime jyeṣṭhaputrā bodhisattvā mahāsattvāḥ,",
  "S06n626:69": "te'pi iha lokadhātau svakasvakāni ca buddhakṣetrāṇi gatvā imaṃ dharmasamudayamārabhya teṣāṃ tathāgatānāṃ purastānmahādharmavṛṣṭimutsṛjanti,",
  "S06n626:70": "mahādharmavarṣaṃ cābhivarṣanti |",
  "S06n626:71": "tadyathāpi nāma ānanda sāgaro nāgarājo yadā pramudito bhavati,",
  "S06n626:72": "tadā svabhavane mahāvarṣadhārāḥ pramuñcati |",
  "S06n626:73": "ye ca tatra bhavane naivāsikā nāgā bhavanti,",
  "S06n626:74": "te tā varṣadhārāḥ saṃpratīcchanti,",
  "S06n626:75": "tuṣṭāśca bhavanti,",
  "S06n626:76": "tābhiśca te varṣadhārābhiḥ sukhaṃ ca saṃjānante |",
  "S06n626:77": "ye'pi tasya putrā bhavanti,",
  "S06n626:78": "te'pi tā varṣadhārāḥ sahante,",
  "S06n626:79": "tābhiśca varṣadhārābhiḥ prāmodyaṃ pratilabhante |",
  "S06n626:80": "tatkasmāddhetoḥ ?",
  "S06n626:81": "asahyā hi ānanda tā varṣadhārā anyairnāgaiḥ |",
  "S06n626:82": "nāpyanye nāgāḥ sukhaṃ saṃjānīraṃstābhirvarṣadhārābhiḥ,",
  "S06n626:83": "na ca tuṣṭā bhaveyuḥ |",
  "S06n626:84": "evamevānanda ye tathāgatasya dharmaratnamadhyāvasanti,",
  "S06n626:85": "ye ca tathāgatasya jyeṣṭhaputrā bodhisattvā mahāsattvāḥ kṛtakuśalamūlā udārāśayā gambhīradharmanayanirjātāḥ,",
  "S06n626:86": "te imāṃ mahādharmanayavṛṣṭiṃ tathāgatasya prasahante,",
  "S06n626:87": "śrutvā udagrāḥ prītāḥ praharṣitāḥ sukhaṃ saṃjānante |",
  "S06n626:88": "idamānanda tathāgato'rthavaśaṃ saṃpratītya śuddhāyāṃ parṣadi mahāsiṃhanādaṃ nadati,",
  "S06n626:89": "mahādharmavṛṣṭimutsṛjati ||",
  "S06n626:90": "tadyathā ānanda rājā cakravartī bahuratnakośasaṃnicayaḥ |",
  "S06n626:91": "bahavaścāsya putrā bhaveyurjātimanto mātṛśuddhāḥ |",
  "S06n626:92": "tān sarvānānayitvā ratnagañjaṃ samaṃ saṃvibhajedanuprayacchet,",
  "S06n626:93": "na ca kaṃcitputraṃ vañcayet |",
  "S06n626:94": "te khalu evaṃ saṃvibhaktāstasya rājñaścakravartino'ntike bhūyasyā mātrayā adhikaṃ prema ca prasādaṃ ca saṃjanayeyuḥ,",
  "S06n626:95": "samānārthatāṃ ca rājñaścakravartinaḥ ātmasu saṃjānīran |",
  "S06n626:96": "evameva ānanda tathāgato'pi dharmarājā dharmasvāmī svayaṃbhūrimān putrān saṃnipātya imaṃ dharmaratnagañjaṃ saṃvibhajati ebhyaḥ putrebhyaḥ,",
  "S06n626:97": "na kaṃcidvañcayati,",
  "S06n626:98": "te mamāntike bhūyasyā mātrayā prema ca prasādaṃ ca gauravaṃ cotpādayanti,",
  "S06n626:99": "samānārthatāyāṃ ca buddhavaṃśasyānucchedāya tiṣṭhanti ||",
  "S06n626:100": "na śakyamānanda anyaiḥ sattvairidaṃ dharmaratnaṃ hīnādhimuktikairadhimānikairdṛṣṭicaritairnimittacaritairupalambhadṛṣṭicaritairasmimānahatai rāgadveṣamohābhibhūtairutpathaprayātaiḥ |",
  "S06n626:101": "na hi ānanda hīnādhimuktikānāṃ sattvānāṃ cakravartidhanaṃ rocate |",
  "S06n626:102": "ye eva ānanda cakravartiputrā bhavanti,",
  "S06n626:103": "teṣāmeva cakravartidhanaṃ rocate |",
  "S06n626:104": "kimānanda daridrasattvānāṃ cakraratnena vā hastiratnena vā aśvaratnena vā maṇiratnena vā strīratnena vā gṛhapatiratnena vā pariṇāyakaratnena vā udārairvā vastraiḥ,",
  "S06n626:105": "udārairvā suvarṇamuktāvaiḍūryaśaṅkhaśilāpravālajātarūparajataistaiḥ prayojanam,",
  "S06n626:106": "yāni labdhvāpi prītā na śaknuvanti paribhoktum |",
  "S06n626:107": "samarghaṃ vā vikrīṇanti,",
  "S06n626:108": "akauśalyācca ujjhanti |",
  "S06n626:109": "tatkasmāt ? na hi te ratnakovidāḥ |",
  "S06n626:110": "nāpyānanda daridrasattvā ratnānyapi prajānanti - asya ratnasyedaṃ nāmeti |",
  "S06n626:111": "evameva ānanda ye tathāgatasya putrā dṛṣṭasatyā bodhisattvāśca mahāsattvāḥ,",
  "S06n626:112": "te khalvasya dharmaratnakośasya pratyeṣakāḥ |",
  "S06n626:113": "tebhyaścedaṃ dharmaratnamanupalambhaśūnyatāpratisaṃyuktaṃ buddhadharmapratisaṃyuktaṃrocate kṣamate ca |",
  "S06n626:114": "te eva anena kāryaṃ kurvanti |",
  "S06n626:115": "kimānanda daridrasattvāḥ śrutavihīnāḥ śrutavipratipannā bālā acakṣuṣmantaḥ anena dharmaratnakośena kariṣyanti ?",
  "S06n626:116": "labdhvā cojjhiṣyanti anyebhyo'pi vā dātavyaṃ maṃsyante |",
  "S06n626:117": "na hi ānanda caṇḍālā vā pukkasā vā veṇukārā vā,",
  "S06n626:118": "ye vā kecidanye daridrajīvinaḥ sattvāḥ udāraṃ ratnaṃ labdhvā svayaṃ paribhuñjate |",
  "S06n626:119": "te samardhaṃ vā vikrīṇanti ujjhanti vā |",
  "S06n626:120": "daridrasattvā ityānanda sarvatīrthyakarāṇāmetadadhivacanam,",
  "S06n626:121": "ye cānyatīrthikāḥ śrāvakāḥ |",
  "S06n626:122": "daridrasattvā ityānanda sarvabālapṛthagjanānāmetadadhivacanaṃ dṛṣṭipaṅkanimagnānāmaupalambhikānāṃ bandhābhiniviṣṭānāṃ nimittacaritānāmutpathaprayātānām,",
  "S06n626:123": "ye khalu ānanda idaṃ dharmaratnaṃ labdhvā na śaknuvanti paribhoktum,",
  "S06n626:124": "ujjhanti vā,",
  "S06n626:125": "mudhā vā anyebhyaḥ prayacchanti |",
  "S06n626:126": "ye punarānanda dharmaratnaṃ prāpnuvanti buddhaputrā buddhagocaracāriṇastathāgatavaṃśānucchedasthitāḥ,",
  "S06n626:127": "te khalvimaṃ (daṃ ?)",
  "S06n626:128": "dharmaratnaṃ paribhuñjate |",
  "S06n626:129": "te labdhvā ca na vipraṇāśayanti,",
  "S06n626:130": "ratnasaṃjñinaścātra bhavanti |",
  "S06n626:131": "na hi ānanda śṛgālaḥ siṃhanādaṃ paribhuṅkte |",
  "S06n626:132": "ye punarānanda siṃhapotakā bhavanti mahāsiṃhenotpāditāḥ,",
  "S06n626:133": "te taṃ mahāsiṃhanādaṃ paribhuñjate |",
  "S06n626:134": "evameva ānanda śṛgālopamāḥ sarvabālapṛthagjanā mithyādṛṣṭayaḥ |",
  "S06n626:135": "te na samarthā tathāgatamahāsiṃhanādaṃ paribhoktum,",
  "S06n626:136": "mahāsiṃhasya samyaksaṃbuddhasya dharmam |",
  "S06n626:137": "ye punarānanda samyaksaṃbuddhasya potakāḥ mahābuddhasiṃhena svayaṃ bhuñjānenotpāditāḥ,",
  "S06n626:138": "te imaṃ samyaksaṃbuddhamahāsiṃhanādaṃ paribhuñjate,",
  "S06n626:139": "paribhokṣyante iti ||",
  "S06n626:140": "atha khalvāyuṣmān śāradvatīputro bhagavantametadavocat-āścaryaṃ bhagavan yāvatpariśuddheyaṃ tathāgatasya parṣat saṃnipatitā |",
  "S06n626:141": "paramāścaryaṃ bhagavan pariśuddheyaṃ tathāgatasya parṣat,",
  "S06n626:142": "svayaṃbhūparṣadanavamṛdyaparṣad vajropamaparṣad acalākampyākṣobhyaparṣadiyaṃ bhagavan |",
  "S06n626:143": "evamukte bhagavānāyuṣmantaṃ śāradvatīputrametadavocat-guṇāṃstvaṃ śāradvatīputra parṣadaḥ parikīrtayasi |",
  "S06n626:144": "āha-na hyasyā bhagavan parṣado mayā śakyā guṇāḥ parikīrtayitum |",
  "S06n626:145": "tatkasmāddhetoḥ ?",
  "S06n626:146": "sumerukalpeyaṃ bhagavan parṣadanantaguṇasamanvāgatā |",
  "S06n626:147": "bhagavānāha-evameva śāradvatīputra anantaguṇasamanvāgateyaṃ parṣat |",
  "S06n626:148": "na hyasyāḥ parṣado guṇānāmantaḥ śakyo'dhigantuṃ samyaksaṃbuddhairapi,",
  "S06n626:149": "prāgeva anyaiḥ satvaiḥ |",
  "S06n626:150": "neyaṃ śāradvatīputra parṣattathāgatena saṃnipatitā,",
  "S06n626:151": "nāpyasyāṃ tathāgatasya kiṃcidautsukyamāsīdvā |",
  "S06n626:152": "svenaiva kuśalamūlena iyaṃ mama nāmadheyaṃ śrutvā parṣat saṃnipatitā |",
  "S06n626:153": "nāsyāṃ parṣadi tathāgatena kaścidvyāpārito nāpyadhīṣṭaḥ |",
  "S06n626:154": "svenaiva kuśalamūlenaite saṃcoditāḥ yadasyāṃ parṣadyāgatāḥ |",
  "S06n626:155": "dharmataiṣā |",
  "S06n626:156": "avaśyaṃ hi evaṃrūpāyāṃ dharmadeśanāyāmevaṃrūpāṇāṃ mahāsattvānāṃ saṃnipāto bhavati |",
  "S06n626:157": "ye'pyanye śāradvatīputra buddhā bhagavantaḥ imaṃ sarvasaṃśayocchedanaṃ bodhisattvapiṭakaṃ saṃprakāśayiṣyanti,",
  "S06n626:158": "teṣāmapyevaṃrūpaḥ parṣatsaṃnipāto bhaviṣyati,",
  "S06n626:159": "evaṃrūpameva parṣanmaṇḍalamavaśyaṃ bhāvanīyamasyāṃ dharmadeśanāyām |",
  "S06n626:160": "eṣā dharmateti ||",
  "S06n626:161": "āryaprajñāpāramitāyāmānandaparivarto nāma dvitīyaḥ ||"
}