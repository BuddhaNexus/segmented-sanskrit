{
  "SA20n1368:0": "navamo'dhikāraḥ",
  "SA20n1368:1": "sarvākārajñatāyāṃ dvau ślokau |",
  "SA20n1368:2": "tṛtīyastayoreva nirdeśabhūtaḥ |",
  "SA20n1368:3": "ameyairduṣkaraśatairameyaiḥ kuśalācayaiḥ |",
  "SA20n1368:4": "aprameyeṇa kālena ameyāvaraṇakṣayāt ||1 ||",
  "SA20n1368:5": "sarvakārajñatāvāptiḥ sarvāvaraṇanirmalā |",
  "SA20n1368:6": "vivṛtā ratnapeṭeva buddhatvaṃ samudāhṛtam ||2 ||",
  "SA20n1368:7": "kṛtvā duṣkaramadbhutaṃ śramaśataiḥ saṃcityasarvaṃśubhaṃ",
  "SA20n1368:8": "kālenottamakalpayānamahatā sarvāvṛtīnāṃ kṣayāt |",
  "SA20n1368:9": "sūkṣmasyāvaraṇasya bhūmiṣu gatasyotpāṭanād buddhatā",
  "SA20n1368:10": "ratnānāmiva sā prabhāvamahatāṃ peṭā samuddhāti[ṭi ?]tā ||3 ||",
  "SA20n1368:11": "samudāgamataḥ svabhāvata aupamyataśca buddhatvamudbhāvitam |",
  "SA20n1368:12": "yāvadbhirduṣkaraśatairyāvadbhiḥ kuśalasaṃbhārairyāvatā kālena yāvataḥ kleśajñeyāvaraṇasya prahāṇātsamudāgacchati,",
  "SA20n1368:13": "ayaṃ samudāgamaḥ |",
  "SA20n1368:14": "sarvākārajñatāvāptiḥ sarvāvaraṇanirmalā svabhāvaḥ |",
  "SA20n1368:15": "vivṛtāratnapeṭā tadaupamyam |",
  "SA20n1368:16": "tasyaiva buddhatvasyādvayalakṣaṇe sānubhāve dvau lokau |",
  "SA20n1368:17": "sarvadharmāśca buddhatvaṃ dharmo naiva ca kaścana |",
  "SA20n1368:18": "śukladharmamayaṃ tacca na ca taistannirūpyate ||4 ||",
  "SA20n1368:19": "dharmaratnanimittatvāllabdharatnākaropamam |",
  "SA20n1368:20": "śubhasasyanimittatvāllabdhameghopamaṃ matam ||5 ||",
  "SA20n1368:21": "sarvadharmāśca buddhatvaṃ,",
  "SA20n1368:22": "tathatāyā abhinnatvāttadviśuddhiprabhāvitatvācca |",
  "SA20n1368:23": "buddhatvasya na ca kaściddharmo'sti |",
  "SA20n1368:24": "parikalpitena dharmasvabhāvena śukladharmamayaṃ ca buddhatvaṃ,",
  "SA20n1368:25": "pāramitādināṃ kuśalānāṃ tadbhāvena parivṛtteḥ |",
  "SA20n1368:26": "na ca taistannirdiśyate pāramitādīnāṃ pāramitādibhāvenāpariniṣpatteridamadvayalakṣaṇam |",
  "SA20n1368:27": "ratnākarameghopamatvamanubhāvaḥ,",
  "SA20n1368:28": "deśanādharmaratnānāṃ tatprabhavatvāt,",
  "SA20n1368:29": "kuśalasasyānāṃ ca vineyasaṃtānakṣetreṣu |",
  "SA20n1368:30": "buddhatvaṃ sarvadharmaḥ samuditamatha vā sarvadharmavyapetaṃ",
  "SA20n1368:31": "prodbhūterdharmaratnapratatasumahato dharmatnākarābham |",
  "SA20n1368:32": "bhūtānāṃ śuklasasyaprasavasumahato hetuto meghabhūtaṃ",
  "SA20n1368:33": "dānāddharmāmbuvarṣapratatasuvihitasyākṣayasya prajāsu ||6 ||",
  "SA20n1368:34": "anena tṛtīyena ślokena tamevārthaṃ nirdiśati |",
  "SA20n1368:35": "sumahataḥ pratatasya dharmaratnasya prodbhūtenimittatvādratnākarābham,",
  "SA20n1368:36": "bhūtānāṃ mahataḥ śuklasasyaprasavahetutvānmeghabhūtam |",
  "SA20n1368:37": "mahataḥ suvihitasyākṣayasya dharmāmbuvarṣasya dānāt prajāsvityayamatra padavigraho veditavyaḥ |",
  "SA20n1368:38": "tasyaiva buddhatvasya śaraṇatvānuttarye pañca ślokāḥ |",
  "SA20n1368:39": "paritrāṇaṃ hi buddhatvaṃ sarvakleśagaṇātsadā |",
  "SA20n1368:40": "sarvaduścaritebhyaśca janmamaraṇato 'pi ca ||7 ||",
  "SA20n1368:41": "anena saṃkṣepataḥ kleśakarmajanmasaṃkleśaparitrāṇārthena śaraṇatvaṃ darśayati |",
  "SA20n1368:42": "upadravebhyaḥ sarvebhyo apāyādanupāyataḥ |",
  "SA20n1368:43": "satkāyāddhīnayānācca tasmāccharaṇamuttamam ||8 ||",
  "SA20n1368:44": "anena dvitiyenopadravādiparitrāṇādvistareṇa |",
  "SA20n1368:45": "tatra sarvopadravaparitrāṇatvaṃ yad buddhānubhāvena andhāścakṣūṃṣi pratilabhante,",
  "SA20n1368:46": "badhirāḥ śrotaṃ,",
  "SA20n1368:47": "vikṣiptacittāḥ svasthacittamītayaḥ śāmyantītyevamādi |",
  "SA20n1368:48": "apāyaparitrāṇatvaṃ buddhaprabhayā tadgatānāṃ mokṣaṇāt,",
  "SA20n1368:49": "tadagamane ca pratiṣṭhāpanāt |",
  "SA20n1368:50": "anupāyaparitrāṇatvaṃ tīrthikadṛṣṭivyutthāpanāt |",
  "SA20n1368:51": "satkāyaparitrāṇatvaṃ yānadvayena parinirvāpaṇāt |",
  "SA20n1368:52": "hīnayānaparitrāṇatvamaniyatagotrāṇāṃ mahāyānaikāyanīkaraṇāt |",
  "SA20n1368:53": "śaraṇamanupamaṃ tacchreṣṭhabuddhatvamiṣṭaṃ",
  "SA20n1368:54": "jananamaraṇasarvakleśapāpeṣu rakṣā |",
  "SA20n1368:55": "vividhabhayagatānāṃ sarvarakṣāpayānaṃ",
  "SA20n1368:56": "pratatavividhaduḥkhāpāyanopāyagānāṃ ||9 ||",
  "SA20n1368:57": "anena tṛtīyena tasyaiva śaraṇatvasyānupamaśreṣṭhasya cānuttaryaṃ tenaivārthena darśayati |",
  "SA20n1368:58": "bauddhairdharmairyacca susaṃpūrṇaśarīraṃ yatsaddharme vetti ca sattvānpravinetum |",
  "SA20n1368:59": "yātaṃ pāraṃ yatkṛpayā sarvajagatsu tad buddhatvaṃ śreṣṭhamihatyaṃ[heṣṭaṃ] śaraṇānām ||10 ||",
  "SA20n1368:60": "anena caturthena yaiḥ kāraṇaistattathānuttaraṃ śaraṇaṃ bhavati tatsaṃdarśayati |",
  "SA20n1368:61": "bauddhairdharmairbalavaiśāradyādibhiḥ susaṃpūrṇasvabhāvatvāt svārthaniṣṭhāmadhikṛtya saddharmasattvavinayopāyajñānāt karuṇāpāragamanācca parārthaniṣṭhāmadhikṛtya |",
  "SA20n1368:62": "ālokāt[kālāt]sarvasattvānāṃ buddhatvaṃ śaraṇaṃ mahat |",
  "SA20n1368:63": "sarvavyasanasaṃpattivyāvṛttyabhyudaye matam ||11 ||",
  "SA20n1368:64": "anena pañcamena ślokena yāvantaṃ kālaṃ yāvatāṃ sattvānāṃ yatrārthe śaraṇaṃ bhavati tatsamāsena darśayati |",
  "SA20n1368:65": "yatrārthe iti sarvavyasanavyāvṛttau saṃpattyabhyudaye ca |",
  "SA20n1368:66": "āśrayaparāvṛttau ṣaṭ ślokāḥ |",
  "SA20n1368:67": "kleśajñeyavṛttīnāṃ satatamanugataṃ bījamutkṛṣṭakālaṃ",
  "SA20n1368:68": "yasminnastaṃ prayātaṃ bhavati suvipulaiḥ sarvahāniprakāraiḥ |",
  "SA20n1368:69": "buddhatvaṃ śukladharmapravaraguṇayutā ā[cā]śrayasyānyathāpti-",
  "SA20n1368:70": "statprāptirnirvikalpādviṣayasumahato jñānamārgātsuśuddhāt ||12 ||",
  "SA20n1368:71": "anena vipakṣabījaviyogataḥ pratipakṣasaṃpattiyogataścāśrayaparivṛttiḥ paridīpitā |",
  "SA20n1368:72": "yathā ca tatprāptirdvividhamārgalābhāt |",
  "SA20n1368:73": "suviśuddhalokottarajñānamārgalābhāt |",
  "SA20n1368:74": "tatpṛṣṭhalabdhānantajñeyaviṣayajñānamārgalābhācca |",
  "SA20n1368:75": "utkṛṣṭakālamityanādikālaṃ |",
  "SA20n1368:76": "suvipulaiḥ sarvahāniprakārairiti bhūmiprakāraiḥ |",
  "SA20n1368:77": "sthitaśca tasminsa tathāgato jaganmahācalendrastha ivābhyudīkṣate |",
  "SA20n1368:78": "śamābhirāmaṃ karūṇāyate janamaghā[bhavā]bhirāme 'nyajane tu kā kathā ||13 ||",
  "SA20n1368:79": "anena dvitīyenānyāśrayaparāvṛttibhyastadviśeṣaṃ darśayati |",
  "SA20n1368:80": "tatstho hi mahācalendrastha iva dūrāntaranikṛṣṭaṃ lokaṃ paśyati |",
  "SA20n1368:81": "dṛṣṭvā ca karūṇāyate śrāvakapratyekabuddhānapi prāgeva tadanyān |",
  "SA20n1368:82": "pravṛttirūdvittiravṛttirāśrayo nivṛttirāvṛttiratho dvayā'dvayā |",
  "SA20n1368:83": "samāviśiṣṭā api sarvagātmikā tathāgatānāṃ parivṛttiriṣyate ||14 ||",
  "SA20n1368:84": "anena tṛtīyena taddaśaprabhedaṃdarśayati |",
  "SA20n1368:85": "sā hi tathāgatānāṃ parivṛttiḥ parārthavṛttiriti pravṛttiḥ |",
  "SA20n1368:86": "sarvadharmaviśiṣṭatvāduṣkṛṣṭā vṛttirityudvṛttiḥ |",
  "SA20n1368:87": "saṃkleśahetāvavṛttiḥ |",
  "SA20n1368:88": "āśraya iti yo'sau parivṛttyāśrayastaṃ darśayati |",
  "SA20n1368:89": "saṃkleśānnivṛttito nivṛttiḥ |",
  "SA20n1368:90": "ātyantikatvādāyatā vṛttirityāvṛttiḥ |",
  "SA20n1368:91": "abhisaṃbodhiparinirvāṇadarśanavṛttyā dvayā vṛttiḥ |",
  "SA20n1368:92": "saṃsāranirvāṇāpratiṣṭhitatvātsaṃskṛtāsaṃskṛtatvenādvayā vṛttiḥ |",
  "SA20n1368:93": "vimuktisāmānyena śrāvakapratyekabuddhasamā vṛttiḥ |",
  "SA20n1368:94": "balavaiśāradyādibhiḥ buddhadharmairasamatvādviśiṣṭā vṛttiḥ |",
  "SA20n1368:95": "sarvayānopadeśagatatvātsarvagatāvṛttiḥ |",
  "SA20n1368:96": "yathāmbaraṃ sarvagataṃ sadāmataṃ tathaiva tatsarvagataṃ sadāmatam |",
  "SA20n1368:97": "yathāmbaraṃ rūpagaṇeṣu sarvagaṃ tathaiva tatsattvagaṇeṣu sarvagam ||15 ||",
  "SA20n1368:98": "anena caturthena tatsvabhāvasya buddhatvasya sarvagatatvaṃ darśayati |",
  "SA20n1368:99": "ākāśasādharmyeṇauddeśanirdeśataḥ pūrvāparārdhābhyām |",
  "SA20n1368:100": "sattvagaṇeṣu sarvagatatvaṃ buddhatvasyātmatvena sarvasattvopagamane pariniṣpattito veditavyam |",
  "SA20n1368:101": "yathodabhājane bhinne candrabimbaṃ na dṛśyate |",
  "SA20n1368:102": "tathā duṣṭeṣu sattveṣu buddhabimbaṃ na dṛśyate ||16 ||",
  "SA20n1368:103": "anena pañcamena sarvagatatve 'pyabhājanabhūteṣu sattveṣu abuddhabimbadarśanaṃ dṛṣṭāntena sādhayati |",
  "SA20n1368:104": "yathāgnirjvalate 'nyatra punaranyatraśāmyati |",
  "SA20n1368:105": "buddheṣvapi tathā jñeyaṃ saṃdarśanamadarśanam ||17 ||",
  "SA20n1368:106": "anena ṣaṣṭhena buddhavineyeṣu satsubuddhotpādāttaddarśanaṃ |",
  "SA20n1368:107": "vinīteṣu parinirvāṇāttadadarśanaṃ agnijvalanaśamanasādharmyeṇa sādhayati |",
  "SA20n1368:108": "anābhogāpratiprasrabdhabuddhakāryatve catvāraḥ ślokāḥ |",
  "SA20n1368:109": "aghaṭitebhyastūryebhyo yathā syācchabdasaṃbhavaḥ |",
  "SA20n1368:110": "tathā jine vinābhogaṃ deśanāyāḥ samudbhavaḥ ||18 ||",
  "SA20n1368:111": "yathā maṇervinā yatnaṃ svaprabhāva[sa]nidarśanam |",
  "SA20n1368:112": "buddheṣvapi vinābhogaṃ tathā kṛtyanidarśanam ||19 ||",
  "SA20n1368:113": "ābhyāṃ ślokābhyāmanābhogena buddhakāryaṃ sādhayatyaghaṭitatūryaśabdamaṇiprabhāva[sa]sādharmyeṇa |",
  "SA20n1368:114": "yathākāśe avicchinnā dṛśyante lokataḥ kriyāḥ |",
  "SA20n1368:115": "tathaivānāsrave dhātau avicchinnā jinakriyāḥ ||20 ||",
  "SA20n1368:116": "yathākāśe kriyāṇāṃ hi hānirabhyudayaḥ sadā |",
  "SA20n1368:117": "tathaivānāsrave dhātau buddhakāryodayavyayaḥ ||21 ||",
  "SA20n1368:118": "ābhyāmapyapratiprasrabdhabuddhakāryatvaṃ buddhakṛtyasyāvicchedāt |",
  "SA20n1368:119": "ākāśa iva lokakriyāṇāmavicchede 'pi cānyānyakriyodayavyayastathaiva |",
  "SA20n1368:120": "anāsravadhātugāmbhīrye ṣoḍaśa ślokāḥ |",
  "SA20n1368:121": "paurvāparya[ā]viśiṣṭāpi sarvāvaraṇanirmalā |",
  "SA20n1368:122": "naśuddhā nāpi cāśuddhā tathatā buddhatā matā ||22 ||",
  "SA20n1368:123": "paurvāparyeṇa[ā]viśiṣṭatvānna śuddhā |",
  "SA20n1368:124": "paścātsarvāvaraṇanirmalatvānnāśuddhā malavigamāt |",
  "SA20n1368:125": "śūnyatāyāṃ viśuddhāyāṃ nairātmyānmārgalābhataḥ |",
  "SA20n1368:126": "buddhāḥ śuddhātmalābhitvāt gatā ātmamahātmatām ||23 ||",
  "SA20n1368:127": "tatra cānāsrave dhātau buddhānāṃ paramātmā nirdiśyate |",
  "SA20n1368:128": "kiṃ kāraṇam |",
  "SA20n1368:129": "agranairātmyātmakatvāt |",
  "SA20n1368:130": "agraṃ nairātmyaṃ viśuddhā tathatā sā ca buddhānāmātmā svabhāvārthena tasyāṃ viśuddhāyāmagraṃ nairātmyamātmānaṃ buddhā labhante śuddham |",
  "SA20n1368:131": "ataḥ śuddhātmalābhitvāt buddhā ātmamāhātmyaṃ prāptā ityanenābhisaṃdhinā buddhānāmanāsrave dhātau paramātmā vyavasthāpyate |",
  "SA20n1368:132": "na bhāvo nāpi cābhāvo buddhatvaṃ tena kathyate |",
  "SA20n1368:133": "tasmādbuddhatathāpraśne avyākṛtanayo mataḥ ||24 ||",
  "SA20n1368:134": "tenaiva kāraṇena buddhatvaṃ na bhāva ucyate |",
  "SA20n1368:135": "pudgaladharmābhāvalakṣaṇatvāttadātmakatvācca buddhatvasya |",
  "SA20n1368:136": "nābhāva ucyate tathatālakṣaṇabhāvāt |",
  "SA20n1368:137": "ato buddhasya bhāvābhāvapraśne,",
  "SA20n1368:138": "bhavati tathāgataḥ paraṃ maraṇānna bhavatītyevamādiravyākṛtanayomataḥ |",
  "SA20n1368:139": "dāhaśāntiryathā lohe darśane timirasya ca |",
  "SA20n1368:140": "cittajñāne tathā bauddhe bhāvābhāvo na śasyate ||25 ||",
  "SA20n1368:141": "yathā ca lohe dāhaśāntirdarśane ca timirameta[? ]",
  "SA20n1368:142": "sya śāntirna bhāvo dāhatimirayorabhāvalakṣaṇāt |",
  "SA20n1368:143": "nābhāvaḥ śāntilakṣaṇena bhāvāt |",
  "SA20n1368:144": "evaṃ buddhānāṃ cittajñāne ca dāhatimirasthānīyayo rāgāvidyayoḥ śāntirna bhāvaḥ śasyate tadabhāvaprabhāvitatvāccetaḥ prajñāvimuktyā nābhāvastena tena vimuktilakṣaṇena bhāvāt |",
  "SA20n1368:145": "buddhānāmamale dhātau naikatā bahutā na ca |",
  "SA20n1368:146": "ākāśavadadehatvātpūrvadehānusārataḥ ||26 ||",
  "SA20n1368:147": "buddhānāmanāsravadhātau naikatvaṃ pūrvadehānusāreṇa |",
  "SA20n1368:148": "na bahutvaṃ dehābhāvādākāśavat |",
  "SA20n1368:149": "balādibuddhadharmeṣu bodhī ratnākaropamā |",
  "SA20n1368:150": "jagatkuśalasasyeṣu mahāmeghopamā matā ||27 ||",
  "SA20n1368:151": "puṇyajñānasupūrṇatvātpūrṇacandropamā matā |",
  "SA20n1368:152": "jñānālokakaratvācca mahādityopamā matā ||28 ||",
  "SA20n1368:153": "etau ratnākarameghopamatve pūrṇacandramahādityopamatve ca ślokau gatārthau |",
  "SA20n1368:154": "ameyā raśmayo yadvadvayāmiśrā bhānumaṇḍale |",
  "SA20n1368:155": "sadaikakāryā vartante lokamālokayanti ca ||29 ||",
  "SA20n1368:156": "tathaivānāsrave dhātau buddhānāmaprameyatā |",
  "SA20n1368:157": "miśraikakāryā kṛtyeṣu jñānālokakarāmatā ||30 ||",
  "SA20n1368:158": "ekena vyāmiśraraśmyekakāryasyopamatayā sādhāraṇakarmatāṃ darśayati |",
  "SA20n1368:159": "raśmīnāmekakāryatvaṃ pācanaśoṣaṇasamānakāryatvādveditavyaṃ |",
  "SA20n1368:160": "dvitīyenānāsrave dhātau miśraikakāryatvaṃ nirmāṇādikṛtyeṣu |",
  "SA20n1368:161": "yathaikaraśminiḥsārātsarvaraśmiviniḥsṛtiḥ |",
  "SA20n1368:162": "bhānostathaiva buddhānāṃ jñeyā jñānaviniḥsṛtiḥ ||31 ||",
  "SA20n1368:163": "ekakāle sarvaraśmiviniḥsṛtyā sa ca [saha ? ]",
  "SA20n1368:164": "buddhānāmekakāle jñānapravṛttiṃ darśayati |",
  "SA20n1368:165": "yathaivādityaraśmīnāṃ vṛttau nāsti mamāyitam |",
  "SA20n1368:166": "tathaiva buddhajñānānāṃ vṛttau nāsti mamāyitam ||32 ||",
  "SA20n1368:167": "yathā sūryaikamuktābhai raśmibhirbhāsyate jagat |",
  "SA20n1368:168": "sakṛt jñeyaṃ tathā sarvaṃ buddhajñānaiḥ prabhāsyate ||33 ||",
  "SA20n1368:169": "mamatvābhāve jagajjñeyaprabhāsena[sane] ca yathākramaṃ ślokau gatārthau |",
  "SA20n1368:170": "yathaivādityaraśmīnāṃ meghādyāvaraṇaṃ matam |",
  "SA20n1368:171": "tathaiva buddhajñānānāmāvṛtiḥ sattvaduṣṭatā ||34 ||",
  "SA20n1368:172": "yathā raśmīnāṃ meghādyāvaraṇamaprabhāsena |",
  "SA20n1368:173": "tathā buddhajñānānāmāvaraṇaṃ sattvānāmā[ma]bhājanatvena duṣṭatā pañcakaṣāyātyutsadatayā |",
  "SA20n1368:174": "yathā pāṃśuvaśādvastre raṅgacitrā'vicitratā |",
  "SA20n1368:175": "tathā 'vedhavaśānmuktau jñānacitrā'vicitratā ||35 ||",
  "SA20n1368:176": "yathā pāṃśuviśeṣeṇa vastre raṅgavicitratā kvacidavicitratā |",
  "SA20n1368:177": "tathaiva pūrvapraṇidhānacaryābalādhānaviśeṣād buddhānāṃ vimuktau jñānavicitratā bhavati |",
  "SA20n1368:178": "śrāvakapratyekabuddhānāṃ vimuktāvavicitratā |",
  "SA20n1368:179": "gāmbhīryamamale dhātau lakṣaṇasthānakarmasu |",
  "SA20n1368:180": "buddhānāmetaduditaṃ raṅgairvākāśacitraṇā ||36 ||",
  "SA20n1368:181": "etadanāsravadhātau buddhānāṃ trividhaṃ gāmbhīryamevamuttam |",
  "SA20n1368:182": "lakṣaṇagāmbhīryaṃ caturbhiḥ ślokaiḥ |",
  "SA20n1368:183": "sthānagāmbhīryaṃpañcamenaikatvapṛthaktvābhyāmasthitatvāt |",
  "SA20n1368:184": "karmagāmbhīryaṃ daśabhiḥ |",
  "SA20n1368:185": "tatpunarlakṣaṇagāmbhīryaṃ viśuddhilakṣaṇaṃ paramātmalakṣaṇamavyākṛtalakṣaṇaṃ vimuktilakṣaṇaṃ cārabhyoktam |",
  "SA20n1368:186": "karmagāmbhīryaṃ bodhipakṣādiratnāśrayatvakarma sattvaparipācanakarma niṣṭhāgamanakarma dharmadeśanākarma nirmāṇādikṛtyakarma jñānapravṛttikarma avikalpanakarma citrākārajñānakarma jñānāpravṛttikarma vimuktisāmānyajñānaviśeṣakarma cārabhyoktam |",
  "SA20n1368:187": "seyamanāsrave dhātau niṣprapañcatvādākāśopame gāmbhīryaprabhedadeśanā yathā raṅgairākāśacitraṇī veditavyā |",
  "SA20n1368:188": "sarveṣāmaviśiṣṭāpi tathatā śuddhimāgatā |",
  "SA20n1368:189": "tathāgatatvaṃ tasmācca tadgarbhāḥ sarvadehinaḥ ||37 ||",
  "SA20n1368:190": "sarveṣāṃ nirviśiṣṭā tathatā taddhiśuddhisvabhāvaśca tathāgataḥ |",
  "SA20n1368:191": "ataḥ sarve sattvāstathāgatagarbhā ityucyate |",
  "SA20n1368:192": "vibhutvavibhāge ślokā ekādaśa |",
  "SA20n1368:193": "śrāvakāṇāṃ vibhutvena laukikasyābhibhūyate |",
  "SA20n1368:194": "pratyekabuddhebhyo manaḥ[buddhabhaumena] śrāvakasyābhibhūyate ||38 ||",
  "SA20n1368:195": "bodhisattvavibhutvasya tatkalāṃ nānugacchati |",
  "SA20n1368:196": "tathāgatavibhutvasya tatkalāṃ nānugacchati ||39 ||",
  "SA20n1368:197": "ābhyāṃ tāvad dvābhyāṃ prabhāvotkarṣaviśeṣeṇa buddhānāṃ vibhutvaṃ darśayati |",
  "SA20n1368:198": "aprameyamacintyaṃ ca vibhutvaṃ bauddhamiṣyate |",
  "SA20n1368:199": "yasya yatra yathā yāvatkāle yasminpravartate ||40 ||",
  "SA20n1368:200": "anena tṛtīyena prakāraprabhedagāmbhīryaviśeṣābhyāṃ kathamaprameyaṃ kathaṃ vā cintyamityāha |",
  "SA20n1368:201": "yasya pudgalasyārthe tatpravarttate yatra lokadhātau yathā tādṛśaiḥ prakārairyāvadalpaṃ vā bahu vā yasminkāle |",
  "SA20n1368:202": "avaśiṣṭaiḥ ślokaiḥ mano[parā]vṛttibhedena vibhutvabhedaṃ darśayati |",
  "SA20n1368:203": "pañcendriyaparāvṛttau vibhutvaṃ labhyate param |",
  "SA20n1368:204": "sarvārthavṛttau sarveṣāṃ guṇadvādaśaśatodaye ||41 ||",
  "SA20n1368:205": "pañcendriyaparāvṛttau dvividhaṃ vibhutvaṃ paramaṃ labhyate |",
  "SA20n1368:206": "sarveṣāṃ pañcānāmindriyāṇāṃ sarvapañcārthavṛttau |",
  "SA20n1368:207": "tatra pratyekaṃ dvādaśaguṇaśatotpattau |",
  "SA20n1368:208": "manaso'pi parāvṛttau vibhutvaṃ labhyate param |",
  "SA20n1368:209": "vibhutvānucare jñāne nirvikalpe sunirmale ||42 ||",
  "SA20n1368:210": "manasaḥ parāvṛttau vibhutvānucare nirvikalpe suviśuddhe jñāne paramaṃ vibhutvaṃ labhyate |",
  "SA20n1368:211": "yena sahitaṃ sarvaṃ vibhutvajñānaṃ pravartate |",
  "SA20n1368:212": "sārthodgrahaparāvṛttau vibhutvaṃ labhyate param |",
  "SA20n1368:213": "kṣetraśuddhau yathākāmaṃ bhogasaṃdarśanāya hi ||43 ||",
  "SA20n1368:214": "arthaparāvṛttau udgrahaparāvṛttau ca kṣetraviśuddhivibhutvaṃ paramaṃ labhyate yena yathākāmaṃ bhogasaṃdarśanaṃ karoti |",
  "SA20n1368:215": "vikalpasya parāvṛttau vibhutvaṃ labhyate param |",
  "SA20n1368:216": "avyāghāte sadākālaṃ sarveṣāṃ jñānakarmaṇām ||44 ||",
  "SA20n1368:217": "vikalpaparāvṛttau sarveṣāṃ jñānānāṃ karmaṇāṃ ca sarvakālamavyāghāte paramaṃ vibhutvaṃ labhyate |",
  "SA20n1368:218": "pratiṣṭhāyāḥ parāvṛttau vibhutvaṃ labhyate param |",
  "SA20n1368:219": "apratiṣṭhitanirvāṇaṃ buddhānāmacale[male] pade ||45 ||",
  "SA20n1368:220": "pratiṣṭhāparāvṛttāvapratiṣṭhitanirvāṇaṃ paramaṃ vibhutvaṃ labhyate |",
  "SA20n1368:221": "buddhānāmanāsravedhātau |",
  "SA20n1368:222": "maithunasya parāvṛttau vibhutvaṃ labhyate param |",
  "SA20n1368:223": "buddhasaukhyabihāre 'tha dārā'saṃkleśadarśane ||46 ||",
  "SA20n1368:224": "maithunasya parāvṛttau dvayorbuddhasukhavihāre ca dārā 'saṃkleśadarśane ca |",
  "SA20n1368:225": "ākāśasaṃjñāvyāvṛttau vibhutvaṃ labhyate param |",
  "SA20n1368:226": "cintitārthasamṛddhau ca gatirūpavibhāvane ||47 ||",
  "SA20n1368:227": "ākāśasaṃjñāvyāvṛttau dvayoreva cintitārthasamṛddhau ca yena gaganagarbho bhavati |",
  "SA20n1368:228": "gatirūpavibhāvena ca yatheṣṭagamanādāśavaśī[kāśī]karaṇācca |",
  "SA20n1368:229": "ityameyaparāvṛttāvameyavibhutā matā |",
  "SA20n1368:230": "acintyakṛtyānuṣṭhānābduddhānāmamalāśraye ||48 ||",
  "SA20n1368:231": "ityanena mukhenāprameyā parāvṛttiḥ |",
  "SA20n1368:232": "tatra cāprameyaṃ vibhutvamacintyakarmānuṣṭhānaṃ buddhānāmanāsrave dhātau veditavyam |",
  "SA20n1368:233": "tasyaiva buddhasya sattvaparipākanimittatve sapta ślokāḥ |",
  "SA20n1368:234": "śubhe bṛddho loko vrajati suviśuddhau paramatāṃ",
  "SA20n1368:235": "śubhe cānārabdhvā vrajati śubhavṛddhau paramatām |",
  "SA20n1368:236": "vrajatyevaṃ loko diśi diśi jinānāṃ sukathitai-",
  "SA20n1368:237": "rapakvaḥ pakvo vā [na] ca punaraśeṣaṃ dhruvamiha ||49 ||",
  "SA20n1368:238": "anena yādṛśasya paripākasya nimittaṃ bhavati taddarśayati |",
  "SA20n1368:239": "upacitakuśalamūlānāṃ ca vimuktau paramatāyāmanupacitakuśalamūlānāṃ ca kuśalamūlopacaye |",
  "SA20n1368:240": "apakvaḥ śubhavṛddhau paramatāṃ vrajana[n] pākaṃ vrajati pakvaḥ suviśuddhau paramatāṃ vrajati |",
  "SA20n1368:241": "evaṃ ca nityakālaṃ vrajati na ca niḥśeṣaṃ lokasyānantatvāt |",
  "SA20n1368:242": "tathā kṛtvā caryāṃ [kṛcchrāvāpyāṃ] paramaguṇayogādbhutavatīṃ",
  "SA20n1368:243": "mahābodhiṃ nityāṃ dhruvamaśaraṇānāṃ ca śaraṇam |",
  "SA20n1368:244": "labhante yaddhīrā [diśi diśi] gasadā [sadā] sarvasamayaṃ",
  "SA20n1368:245": "tadāścaryaṃ loke suvidhacaraṇānnādbhutamapi ||50 ||",
  "SA20n1368:246": "anena dvitīyena paripavkānāṃ bodhisattvānāṃ paripākasyāścaryaṃ nāścaryaṃ lakṣaṇam |",
  "SA20n1368:247": "sadā sarvasamayamiti nityaṃ nirantaraṃ ca tadanubhūya[rūpa]mārgacaraṇaṃ suvidhicaraṇam |",
  "SA20n1368:248": "kvaciddharmāñcakaṃ[dharmyaṃ cakraṃ] bahumukhaśatairdarśayatiḥ yaḥ",
  "SA20n1368:249": "kvacijjanmāntardhi kvacidapi vicitrāṃ janacarīm |",
  "SA20n1368:250": "kvacitkṛtsnāṃ bodhiṃ kvacidapi ca nirvāṇamasakṛt",
  "SA20n1368:251": "na ca sthānāttasmādvicalati sa sarvaṃ ca kurute ||51 ||",
  "SA20n1368:252": "anena tṛtīyena yugapadbahumukhaparipācanopāyaprayoge nimittatvaṃ darśayati |",
  "SA20n1368:253": "yathā yatrasthaḥ sattvān vinayati |",
  "SA20n1368:254": "vicitrā janacarī jātakabhedena |",
  "SA20n1368:255": "na ca sthānāccalatītyanāsravāddhātoḥ |",
  "SA20n1368:256": "na buddhānāmevaṃ bhavati mamapakvo 'yamiti cāpra-",
  "SA20n1368:257": "pācyo 'yaṃ dehī api ca adhunāpācyata iti |",
  "SA20n1368:258": "vinā saṃskāraṃ tu prapacamupayātyeva janatā",
  "SA20n1368:259": "śubhairdharmairnityaṃ diśi diśi samantātrayamukham ||52 ||",
  "SA20n1368:260": "anena caturthena tatparipākaprayoganimittatvamanabhisaṃskāreṇa darśayati |",
  "SA20n1368:261": "trayamukhamiti yānatrayeṇa |",
  "SA20n1368:262": "yathā'yatnaṃ bhānuḥ pratataviṣadairaṃśavisaraiḥ",
  "SA20n1368:263": "prapāka[kaṃ] sasyānāṃ diśi [diśi] samantātprakurūte |",
  "SA20n1368:264": "tathā dharmārko'pi praśamavidhidharmāśuvisaraiḥ",
  "SA20n1368:265": "prapākaṃ sasyānāṃ diśi diśi samantātprakurūte ||53 ||",
  "SA20n1368:266": "anena pañcamenānabhisaṃskāraparipācanadṛṣṭāntaṃ darśayati |",
  "SA20n1368:267": "yathaikasmāddīpādbhavati sumahāndīpanicayo",
  "SA20n1368:268": "'prameyo 'saṃkhyeyo na ca sa punareti vyayamataḥ |",
  "SA20n1368:269": "tathaikasmād buddhād [pākā]dbhavati sumahān paripāka[pāka]nicayo",
  "SA20n1368:270": "'prameyo 'saṃkhyeyo na ca sa punareti[punarupaiti] vyayamataḥ ||54 ||",
  "SA20n1368:271": "anena ṣaṣṭhena paraṃparayā paripācanam |",
  "SA20n1368:272": "yathā toyaistṛptiṃ vrajati na mahāsāgara iva",
  "SA20n1368:273": "na vṛddhiṃ vā yāti pratataviṣadāmbu praviśanaiḥ |",
  "SA20n1368:274": "tathā bauddho dhātuḥ satatasamitaiḥ śuddhiviśanai-",
  "SA20n1368:275": "rnatṛptiṃ vṛddhiṃ vā vrajati paramāścaryamiha tat ||55 ||",
  "SA20n1368:276": "anena saptamena paripavkānāṃ vimuktipraveśe samudrodāharaṇena dharmadhātoratṛptiṃ cāvakāśadānādavṛddhiṃ dhyānā[cāna]dhikatvāt |",
  "SA20n1368:277": "dharmadhātuviśuddhau catvāraḥ ślokāḥ |",
  "SA20n1368:278": "sarvadharmadvayāvāratathatāśuddhilakṣaṇaḥ |",
  "SA20n1368:279": "vastujñānatadālambavaśitākṣayalakṣaṇaḥ ||56 ||",
  "SA20n1368:280": "eṣa svabhāvārthamārabhyaikaḥ ślokaḥ |",
  "SA20n1368:281": "kleśajñeyāvaraṇadvayātsarvadharmatathatāviśuddhilakṣaṇaśca |",
  "SA20n1368:282": "vastutadālambanajñānayorakṣayavaśitā lakṣaṇaśca |",
  "SA20n1368:283": "sarvatastathatājñānabhāvanā samudāgamaḥ |",
  "SA20n1368:284": "sarvasattvadvayādhānasarvathā'kṣayatā phalam ||57 ||",
  "SA20n1368:285": "eṣa hetvarthaṃ phalārthaṃ cārabhya dvitīyaḥ ślokaḥ |",
  "SA20n1368:286": "sarvatastathatājñānabhāvanā dharmadhātuviśuddhihetuḥ |",
  "SA20n1368:287": "sarvata iti sarvadharmaparyāyamukhaiḥ |",
  "SA20n1368:288": "sarvasattvānāṃ sarvathā hitasukhadvayādhānākṣayatā phalam |",
  "SA20n1368:289": "kāyavākcittanirmāṇaprayogopāyakarmakaḥ |",
  "SA20n1368:290": "samādhidhāraṇīdvāradvayāmeyasamanvitaḥ ||58 ||",
  "SA20n1368:291": "eṣa karmārthaṃ yogārthaṃ cārabhya tṛtīyaḥ ślokaḥ |",
  "SA20n1368:292": "trividhaṃ kāyādinirmāṇaṃ karma samādhidhāraṇīmukhābhyāṃ dvayena cāprameyeṇa puṇyajñānasaṃbhāreṇa samanvāgamo yogaḥ |",
  "SA20n1368:293": "svabhāvadharmasaṃbhoganirmāṇairbhinnavṛttikaḥ |",
  "SA20n1368:294": "dharmadhāturviśuddho 'yaṃ buddhānāṃ samudāhṛtaḥ ||59 ||",
  "SA20n1368:295": "eṣa vṛttyarthamārabhya caturthaḥ ślokaḥ |",
  "SA20n1368:296": "svābhāvikasāṃbhogikanairmāṇikakāyavṛttyā bhinnavṛttikaḥ |",
  "SA20n1368:297": "buddhakāyavibhāge saptaślokāḥ |",
  "SA20n1368:298": "svābhāviko 'tha sāṃbhogyaḥ kāyo nairmāṇiko'paraḥ |",
  "SA20n1368:299": "kāyabhedā hi buddhānāṃ prathamastu dvayāśrayaḥ ||60 ||",
  "SA20n1368:300": "trividhaḥ kāyo buddhānām |",
  "SA20n1368:301": "svābhāviko dharmakāya āśrayaparāvṛttilakṣaṇaḥ |",
  "SA20n1368:302": "sāṃbhogiko yena parṣanmaṇḍaleṣu dharmasaṃbhogaṃ karoti |",
  "SA20n1368:303": "nairmāṇiko yena nirmāṇena sattvārthaṃ karoti |",
  "SA20n1368:304": "sarvadhātuṣu sāṃbhogyo bhinno gaṇaparigrahaiḥ |",
  "SA20n1368:305": "kṣetraiśca nāmabhiḥ kāyairdharmasaṃbhogaceṣṭitaiḥ ||61 ||",
  "SA20n1368:306": "tatra sāṃbhogikaḥ sarvalokadhātuṣu parṣanmaṇḍalabuddhakṣetranāmaśarīradharmasaṃbhogakriyābhirbhinnaḥ |",
  "SA20n1368:307": "samaḥ sūkṣmaśca tacchiṣṭaḥ[cchilaṣṭaḥ] kāyaḥ svābhāviko mataḥ |",
  "SA20n1368:308": "saṃbhogāvibhutāheturyatheṣṭaṃ bhogadarśane ||62 ||",
  "SA20n1368:309": "svābhāvikaḥ sarvabuddhānāṃ samo nirviśiṣṭatayā |",
  "SA20n1368:310": "sūkṣmo durjñānatayā |",
  "SA20n1368:311": "tena saṃbhogikena kāyena saṃbaddhaḥ saṃbhogavibhutve ca heturyatheṣṭaṃ bhogadarśanāya |",
  "SA20n1368:312": "ameyaṃ buddhanirmāṇaṃ kāyo nairmāṇiko mataḥ |",
  "SA20n1368:313": "dvayordvayārthasaṃpattiḥ sarvākārā pratiṣṭhitā ||63 ||",
  "SA20n1368:314": "nairmāṇikastu kāyo buddhānāmaprameyaprabhedaṃ buddhanirmāṇaṃ sāṃbhogikaḥ svārthasaṃpattilakṣaṇaḥ |",
  "SA20n1368:315": "nairmāṇikaḥ parārthasaṃpattilakṣaṇaḥ |",
  "SA20n1368:316": "evaṃ dvayārthasaṃpattiryathākramaṃ dvayoḥ pratiṣṭhitā sāṃbhogike ca kāye nairmāṇike ca |",
  "SA20n1368:317": "śilpajanmamahābodhisadānirvāṇadarśanaiḥ |",
  "SA20n1368:318": "buddhanirmāṇakāyo'yaṃ mahāmāyo[mahopāyo] vimocane ||64 ||",
  "SA20n1368:319": "sa punarnirmāṇakāyaḥ sadā vineyārthaṃ śilpasya vīṇāvādanādibhiḥ |",
  "SA20n1368:320": "janmanaścābhisaṃbodheśca nirvāṇasya ca darśanairvimocane mahopāyatvātparārthasaṃpattilakṣaṇo veditavyaḥ |",
  "SA20n1368:321": "tribhiḥ kāyaistu vijñeyo buddhānāṃ kāyasaṃgrahaḥ |",
  "SA20n1368:322": "sāśrayaḥ svaparārtho yastribhiḥ kāyairnidarśitaḥ ||65 ||",
  "SA20n1368:323": "tribhiśca kāyairbuddhānāṃ sarvakāyasaṃgraho veditavyaḥ |",
  "SA20n1368:324": "ebhistribhiḥ kāyaiḥ sāśrayaḥ svaparārtho nidarśitaḥ |",
  "SA20n1368:325": "dvayoḥ svaparārthaprabhāvitatvāt dvayośca tadāśritatvādyathā pūrvamuktam |",
  "SA20n1368:326": "āśrayeṇāśayenāpi karmaṇā te samā matāḥ |",
  "SA20n1368:327": "prakṛtyā 'sraṃsanenāpi prabandhenaiṣu nityatā ||66 ||",
  "SA20n1368:328": "te ca trayaḥ kāyāḥ sarvabuddhānāṃ yathākramaṃ tribhirnirviśeṣāḥ,",
  "SA20n1368:329": "āśrayeṇa dharmadhātorabhinnatvāt,",
  "SA20n1368:330": "āśayena pṛthagbuddhāśayasyābhāvāt |",
  "SA20n1368:331": "karmaṇā ca sādhāraṇakarmakatvāt |",
  "SA20n1368:332": "teṣu ca triṣu kāyeṣu yathākramaṃ trividhā nityatā veditavyā yena nityakāyāstathāgatā ucyante |",
  "SA20n1368:333": "prakṛtyā nityatā svābhāvikasya svabhāvena nityatvāt |",
  "SA20n1368:334": "asraṃsanena sāṃbhogikasya dharmasaṃbhogāvicchedāt |",
  "SA20n1368:335": "prabandhena nairmāṇikasyāntarvyaye[rdhāya]punaḥ punarnirmāṇadarśanāt |",
  "SA20n1368:336": "buddhajñānavibhāge daśa ślokāḥ |",
  "SA20n1368:337": "ādarśajñānamacalaṃ trayajñānaṃ tadāśritam |",
  "SA20n1368:338": "samatāpratyavekṣāyāṃ kṛtyānuṣṭhāna eva ca ||67 ||",
  "SA20n1368:339": "caturvidhaṃ buddhānāṃ jñānamādarśajñānaṃ samatājñānaṃ pratyavekṣājñānaṃ kṛtyānuṣṭhānajñānaṃ ca |",
  "SA20n1368:340": "ādarśajñānamacalaṃ trīṇī jñānāni tadāśritāni calāni |",
  "SA20n1368:341": "ādarśajñānamamāparicchinnaṃ sadānugam |",
  "SA20n1368:342": "sarvajñeyeṣvasaṃmūḍhaṃ na ca teṣvāmukhaṃ sadā ||68 ||",
  "SA20n1368:343": "ādarśajñānamamaparicchinnaṃ deśataḥ sadānugaṃ kālataḥ |",
  "SA20n1368:344": "saervajñeyeṣvasaṃmūḍhaṃ sadāvaraṇavigamāt,",
  "SA20n1368:345": "na ca teṣvāmukhamanākāratvāt |",
  "SA20n1368:346": "sarvajñānanimittatvānmahājñānākaropamam |",
  "SA20n1368:347": "saṃbhogabuddhatā jñānapratibimbodayācca tat ||69 ||",
  "SA20n1368:348": "teṣāṃ ca samatādijñānānāṃ sarvaprakārāṇāṃ hetutvātsarvajñānānāmākaropam |",
  "SA20n1368:349": "saṃbhogabuddhatvatajjñānapratibimbodayācca tadādarśajñānāmityucyate |",
  "SA20n1368:350": "sattveṣu samatājñānaṃ bhāvanāśuddhito'malaṃ [matam] |",
  "SA20n1368:351": "apratiṣṭhasa[śa]māviṣṭaṃ samatājñānamiṣyate ||70 ||",
  "SA20n1368:352": "yabdodhisattvenābhisamayakāleṣu [sattveṣu] samatājñānaṃ pratilabdhaṃ tadbhāvanāśuddhito bodhiprāptasyāpratiṣṭhitanirvāṇe niviṣṭaṃ samatājñānamiṣyate |",
  "SA20n1368:353": "mahāmaitrīkṛpābhyāṃ ca sarvakālānugaṃ matam |",
  "SA20n1368:354": "yathādhimokṣaṃ sattvānāṃ buddhabimbanidarśakam ||71 ||",
  "SA20n1368:355": "mahāmaitrīkaruṇābhyāṃ sarvakālānugaṃ yathādhimokṣaṃ ca sattvānāṃ buddhabimbanidarśakam |",
  "SA20n1368:356": "yataḥ kecitsattvāstathāgataṃ nīlavarṇaṃ paśyanti kecitpītavarṇamityevamādi |",
  "SA20n1368:357": "pratyavekṣaṇakaṃ jñāne [naṃ] jñeyeṣvavyāhataṃ sadā |",
  "SA20n1368:358": "dhāraṇīnāṃ samādhīnāṃ nidhānopamameva ca ||72 ||",
  "SA20n1368:359": "pariṣanmaṇḍale sarvavibhūtīnāṃ nidarśakam |",
  "SA20n1368:360": "sarvasaṃśayavicchedi mahādharmapravarṣakam ||73 ||",
  "SA20n1368:361": "pratyavekṣaṇakaṃ jñānaṃ yathāślokam |",
  "SA20n1368:362": "kṛtyānuṣṭhānatājñānaṃ nirmāṇaiḥ sarvadhātuṣu |",
  "SA20n1368:363": "citrāprameyācintyaiśca sarvasattvārthakārakam ||74 ||",
  "SA20n1368:364": "kṛtyānuṣṭhānajñānaṃ sarvalokadhātuṣu nirmāṇairnānāprakārairaprameyairacintyaiśca sarvasattvārthakam |",
  "SA20n1368:365": "kṛtyaniṣpattibhirbhedaiḥ saṃkhyākṣetraiśca sarvadā |",
  "SA20n1368:366": "acintyaṃ buddhanirmāṇaṃ vijñeyaṃ tacca sarvathā ||75 ||",
  "SA20n1368:367": "tacca buddhanirmāṇaṃ sadā sarvathā cācintyaṃ veditavyaṃ |",
  "SA20n1368:368": "kṛtyakriyābhedataḥ saṃkhyāta [taḥ] kṣetrataśca |",
  "SA20n1368:369": "dhāraṇātsamacittācca samyagdharmaprakāśanāt |",
  "SA20n1368:370": "kṛtyānuṣṭhānataścaiva caturjñānasamudbhavaḥ ||76 ||",
  "SA20n1368:371": "tatra dhāraṇāt śrutānāṃ dharmāṇām |",
  "SA20n1368:372": "samacittatā sarvasattveṣvātmaparasamatayā |",
  "SA20n1368:373": "śeṣaṃ gatārtham |",
  "SA20n1368:374": "buddhānekatvāpṛthaktveślokaḥ |",
  "SA20n1368:375": "gotrabhedādavaiyarthyātsākalyādapyanāditaḥ |",
  "SA20n1368:376": "abhedānnaikabuddhatvaṃ bahutvaṃ cāmalāśraye ||77 ||",
  "SA20n1368:377": "eka eva buddha ityetanneṣyate |",
  "SA20n1368:378": "kiṃ kāraṇam |",
  "SA20n1368:379": "gotrabhedāt |",
  "SA20n1368:380": "anantā hi buddhagotrāḥ sattvāḥ |",
  "SA20n1368:381": "tatraika evābhisaṃbuddho nānye 'bhisaṃmotsyanta iti kuta etat |",
  "SA20n1368:382": "puṇyajñānasaṃbhāravaiyarthyaṃ ca syādanyeṣāṃ bodhisattvānāmanabhisaṃbodhānna ca yuktaṃ vaiyarthyam |",
  "SA20n1368:383": "tasmādavaiyarthyādapi naika eva buddhaḥ sattvārthakriyāsākalyaṃ ca na syāt |",
  "SA20n1368:384": "buddhasya buddhatve kasyacidapratiṣṭhāpanādetacca na yuktam |",
  "SA20n1368:385": "na ca kaścidādibuddho'sti vinā saṃbhāreṇa buddhatvāyogādvinā cānyena buddhena saṃsthānā [saṃbhārā]yogādityanāditvādapyeko buddhau na yuktaḥ |",
  "SA20n1368:386": "bahutvamapi neṣyate buddhānāṃ dharmakāyasyābhedādanāsrave dhātau |",
  "SA20n1368:387": "buddhatvopāyapraveśe catvāraḥ ślokāḥ |",
  "SA20n1368:388": "yā 'vidyamānatā saiva paramā vidyamānatā |",
  "SA20n1368:389": "sarvathā 'nupalambhaśca upalambhaḥ paro mataḥ ||78 ||",
  "SA20n1368:390": "yā parikalpitena svabhāvenāvidyamānatā saiva paramā vidyamānatā pariniṣpannena svabhāvena |",
  "SA20n1368:391": "yaśca sarvathā 'nupalambhaḥ parikalpitasya svabhāvasya sa eva parama upalambhaḥ pariniṣpanna svabhāvasya |",
  "SA20n1368:392": "bhāvanā paramā ceṣṭā bhāvanāmavipaśyatām |",
  "SA20n1368:393": "pratilambhaḥ paraśceṣṭaḥ pratilambhaṃ na paśyatām ||79 ||",
  "SA20n1368:394": "saiva paramā bhāvanā yo bhāvanāyā anupalambhaḥ |",
  "SA20n1368:395": "sa eva paramaḥ pratilambho yaḥ pratilambhānupalambhaḥ |",
  "SA20n1368:396": "paśyatāṃ gurutvaṃ [tāṃ] dīrghaṃ nimittaṃ vīryamātmanaḥ |",
  "SA20n1368:397": "mānināṃ bodhisattvānāṃdu [dū]re bodhirnirūpyate ||80 ||",
  "SA20n1368:398": "ye ca gurutvaṃ buddhatvaṃ paśyanti adbhutadharmayuktam |",
  "SA20n1368:399": "dīrghaṃ ca kālaṃ paśyanti tatsamudāgamāya |",
  "SA20n1368:400": "nimittaṃ ca paśyanti cittālambanam |",
  "SA20n1368:401": "ātmanaśca vīryaṃ vayamārabdhavīryā buddhatvaṃ prāpsyāma iti |",
  "SA20n1368:402": "teṣāmevaṃmānināṃ bodhisattvānāmaupalambhikatvāt dūre bodhirnirūpyate |",
  "SA20n1368:403": "paśyatām, kalpanāmātraṃ sarvametadyathoditaṃ |",
  "SA20n1368:404": "akalpabodhisattvānāṃ prāptā bodhirnirūpyate ||81 ||",
  "SA20n1368:405": "kalyanāmātraṃ tvetatsarvamiti paśyatāṃ tasyāpi kalpanāmātrasyāvikalpanādakalpabodhisattvānāmanutpattikadharmakṣāntilābhāvasthāyāmarthataḥ prāptaiva bodhirityucyate |",
  "SA20n1368:406": "buddhānāmanyonyanai[nyai]kakāryatve catvāraḥ ślokāḥ |",
  "SA20n1368:407": "bhinnāśrayā bhinnajalāśca nadyaḥ",
  "SA20n1368:408": "alpodakāḥ kṛtyapṛthaktvakāryāḥ |",
  "SA20n1368:409": "jalāśritaprāṇitanūpabhogyā",
  "SA20n1368:410": "bhavanti pātālamasaṃpraviṣṭāḥ ||82 ||",
  "SA20n1368:411": "samudraviṣṭāśca bhavanti sarvā ekāśrayā ekamahājalāśca |",
  "SA20n1368:412": "miśraikakāryāśca mahopabhogyā jalāśritaprāṇigaṇasya nityam ||83 ||",
  "SA20n1368:413": "bhinnāśrayā bhinnamatāśca dhīrāḥ svalpāvabodhāḥ pṛthagātmakṛtyāḥ |",
  "SA20n1368:414": "parīttasattvārthasadopabhogyā bhavanti buddhatvamasaṃpraviṣṭāḥ ||84 ||",
  "SA20n1368:415": "buddhatvaviṣṭāśca bhavanti sarve ekāśrayā ekamahāvabodhāḥ |",
  "SA20n1368:416": "miśraikakāryāśca mahopabhogyāḥ sadā mahāsattvagaṇasya te hi ||85 ||",
  "SA20n1368:417": "tatra bhinnāśrayā nadyaḥ svabhājanabhedāt |",
  "SA20n1368:418": "kṛtyapṛthaktvakāryāḥ pṛthaktvena kṛtyakaraṇāt |",
  "SA20n1368:419": "tanūpabhogyā ityalpānāmupabhogyāḥ |",
  "SA20n1368:420": "śeṣaṃ gatārtham |",
  "SA20n1368:421": "buddhatvaprotsāhane ślokaḥ |",
  "SA20n1368:422": "itinirūpamaśukladharmayogād hitasukhahetutayā ca buddhabhūmeḥ |",
  "SA20n1368:423": "śubhaparamasukhākṣayakaratvāt śubhamatirarhati bodhicittamāptum ||86 ||",
  "SA20n1368:424": "nirūpamasukladharmayogāt svārthasaṃpattitaḥ |",
  "SA20n1368:425": "hitasukhahetutvācca buddhatvasya parārthasaṃpattiḥ |",
  "SA20n1368:426": "anavadyotkṛṣṭākṣayasukhākaratvācca sukhavihāro viśeṣataḥ |",
  "SA20n1368:427": "buddhimānahīnabodhicittamādātuṃ tatpraṇidhānaparigrahāt |",
  "SA20n1368:428": " || mahāyānasūtrālaṃkāre bodhyadhikāro navamaḥ ||"
}