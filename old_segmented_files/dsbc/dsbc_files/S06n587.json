{
  "S06n587:0": "31 dharmodgataparivarta ekatriṃśattamaḥ |",
  "S06n587:1": "evamukte dharmodgato bodhisattvo mahāsattvaḥ sadāpraruditaṃ bodhisattva mahāsattvametadavocat-na khalu kulaputra tathāgatāḥ kutaścidāgacchanti vā gacchanti vā |",
  "S06n587:2": "acalitā hi tathatā |",
  "S06n587:3": "yā ca tathatā,",
  "S06n587:4": "sa tathāgataḥ |",
  "S06n587:5": "na hi kulaputra anutpāda āgacchati vā gacchati vā |",
  "S06n587:6": "yaśca anutpādaḥ,",
  "S06n587:7": "sa tathāgataḥ |",
  "S06n587:8": "na hi kulaputra bhūtakoṭyā āgamanaṃ vā gamanaṃ vā prajñāyate |",
  "S06n587:9": "yā ca bhūtakoṭiḥ,",
  "S06n587:10": "sa tathāgataḥ |",
  "S06n587:11": "na hi kulaputra śūnyatāyā āgamanaṃ vā gamanaṃ vā prajñāyate |",
  "S06n587:12": "yā ca śūnyatā,",
  "S06n587:13": "sa tathāgataḥ |",
  "S06n587:14": "na hi kulaputra yathāvattāyā āgamanaṃ vā gamanaṃ vā prajñāyate |",
  "S06n587:15": "yā ca yathāvattā,",
  "S06n587:16": "sa tathāgataḥ |",
  "S06n587:17": "na hi kulaputra virāgasyāgamanaṃ vā gamanaṃ vā prajñāyate |",
  "S06n587:18": "yā ca virāgatā,",
  "S06n587:19": "sa tathāgataḥ |",
  "S06n587:20": "na hi kulaputra nirodhasyāgamanaṃ vā gamanaṃ vā prajñāyate |",
  "S06n587:21": "yaśca nirodhaḥ,",
  "S06n587:22": "sa tathāgataḥ |",
  "S06n587:23": "na hi kulaputra ākāśadhātorāgamanaṃ vā gamanaṃ vā prajñāyate |",
  "S06n587:24": "yaśca ākāśadhātuḥ,",
  "S06n587:25": "sa tathāgataḥ |",
  "S06n587:26": "na hi kulaputra anyatra ebhyo dharmebhyastathāgataḥ |",
  "S06n587:27": "yā ca kulaputra eṣāmeva dharmāṇāṃ tathatā,",
  "S06n587:28": "yā ca sarvadharmatathatā,",
  "S06n587:29": "yā ca tathāgatatathatā,",
  "S06n587:30": "ekaivaiṣā tathatā |",
  "S06n587:31": "nāsti kulaputra tathatāyā dvaidhīkāraḥ |",
  "S06n587:32": "ekaivaiṣā tathatā kulaputra |",
  "S06n587:33": "tathatā na dve na tisraḥ |",
  "S06n587:34": "gaṇanāvyativṛttā kulaputrā tathatā yaduta asattvāt |",
  "S06n587:35": "tadyathāpi nāma kulaputra puruṣo grīṣmābhitapto grīṣmāṇāṃ paścime māse'bhigate madhyāhnakālasamaye marīcikāṃ paśyet syandamānām |",
  "S06n587:36": "sa tena tena pradhāvet-atrodakaṃ pāsyāmi,",
  "S06n587:37": "apānīyaṃ pāsyāmīti |",
  "S06n587:38": "tatkiṃ manyase kulaputra kuta etadudakamāgataṃ kva vā tadudakaṃ gacchati,",
  "S06n587:39": "pūrvaṃ vā mahāsamudraṃ dakṣiṇaṃ vā paścimaṃ vā uttaraṃ vā ?",
  "S06n587:40": "sadāprarudita āha-na hi kulaputra marīcikāyāmudakaṃ saṃvidyate |",
  "S06n587:41": "kiṃ punarasyāgamanaṃ vā gamanaṃ vā prajñāyate ?",
  "S06n587:42": "sa khalu punaḥ kulaputra puruṣo grīṣmābhitapto bālajātīyo duṣprajñajātīyo marīcikāṃ dṛṣṭvā anudake udakasaṃjñāmutpādayati |",
  "S06n587:43": "na punastatrodakaṃ svabhāvataḥ saṃvidyate |",
  "S06n587:44": "dharmodgata āha-evametatkulaputra, evametat |",
  "S06n587:45": "evameva kulaputra ye kecittathāgatarūpeṇa vā ghoṣeṇa vā abhiniviṣṭāḥ,",
  "S06n587:46": "te tathāgatasyāgamanaṃ ca gamanaṃ ca kalpayanti |",
  "S06n587:47": "ye ca tathāgatasyāgamanaṃ ca gamanaṃ ca kalpayanti,",
  "S06n587:48": "sarve te bālajātīyā duṣprajñajātīyā iti vaktavyāḥ,",
  "S06n587:49": "tadyathāpi nāma sa eva puruṣo yo'nudake udakasaṃjñāmutpādayati |",
  "S06n587:50": "tatkasya hetoḥ ?",
  "S06n587:51": "na hi tathāgato rūpakāyato draṣṭavyaḥ |",
  "S06n587:52": "dharmakāyāstathāgatāḥ |",
  "S06n587:53": "na ca kulaputra dharmatā āgacchati vā gacchati vā |",
  "S06n587:54": "evameva kulaputra nāsti tathāgatānāmāgamanaṃ vā gamanaṃ vā |",
  "S06n587:55": "tadyathāpi nāma kulaputra māyākāranirmitasya hastikāyasya vā aśvakāyasya vā rathakāyasya vā pattikāyasya vā nāstyāgamanaṃ vā gamanaṃ vā,",
  "S06n587:56": "evameva kulaputra nāsti tathāgatānāmāgamanaṃ vā gamanaṃ vā |",
  "S06n587:57": "tadyathāpi nāma kulaputra puruṣaḥ suptaḥ svapnāntaragata ekaṃ vā tathāgataṃ paśyet,",
  "S06n587:58": "dvau vā trīn vā caturo vā pañca vā ṣaḍvā sapta vā aṣṭau vā nava vā daśa vā viṃśatiṃ vā triṃśadvā catvāriṃśadvā pañcāśadvā śataṃ vā sahasraṃ vā,",
  "S06n587:59": "tato vā uttare |",
  "S06n587:60": "sa prativibuddhaḥ san ekamapi tathāgataṃ na paśyet |",
  "S06n587:61": "tatkiṃ manyase kulaputra kutaste tathāgatā āgatāḥ kva vā te tathāgatā gatā iti ?",
  "S06n587:62": "sadāprarudita āha-na khalu punaḥ kulaputra svapne kasyaciddharmasya pariniṣpattiḥ prajñāyate |",
  "S06n587:63": "mṛṣāvādo hi svapno'bhūt |",
  "S06n587:64": "dharmodgata āha-evameva kulaputra sarvadharmāḥ svapnopamā uktā bhagavatā |",
  "S06n587:65": "ye kecitkulaputra svapnopamān sarvadharmāṃstathāgatena nirdeśitān yathābhūtaṃ na prajānanti,",
  "S06n587:66": "te tathāgatān nāmakāyena vā rūpakāyena vā abhiniviśya tathāgatānāmāgamanaṃ vā gamanaṃ vā kalpayanti |",
  "S06n587:67": "yathāpi nāma dharmatāmaprajānanto ye ca tathāgatānāmāgamanaṃ vā gamanaṃ vā kalpayanti,",
  "S06n587:68": "sarve te bālajātīyāḥ pṛthagjanāḥ |",
  "S06n587:69": "sarve te ṣaḍgatikaṃ saṃsāraṃ gatāḥ,",
  "S06n587:70": "gacchanti gamiṣyanti ca |",
  "S06n587:71": "sarve te prajñāpāramitāyā dūre |",
  "S06n587:72": "sarve te buddhadharmāṇāṃ dūre |",
  "S06n587:73": "ye khalu punaḥ kulaputra svapnopamān sarvadharmān svapnopamāḥ sarvadharmā iti tathāgatena deśitān yathābhūtaṃ prajānanti,",
  "S06n587:74": "na te kasyaciddharmasyāgamanaṃ vā gamanaṃ vā kalpayanti,",
  "S06n587:75": "utpādaṃ vā nirodhaṃ vā |",
  "S06n587:76": "ye ca na kasyaciddharmasyāgamanaṃ vā gamanaṃ vā kalpayanti,",
  "S06n587:77": "utpādaṃ vā nirodhaṃ vā,",
  "S06n587:78": "te dharmatayā tathāgataṃ prajānanti |",
  "S06n587:79": "ye ca tathāgataṃ dharmatayā prajānanti,",
  "S06n587:80": "na te tathāgatānāmāgamanaṃ vā gamanaṃ vā kalpayanti |",
  "S06n587:81": "ye ca tathāgatasyedṛśīṃ dharmatāṃ prajānanti,",
  "S06n587:82": "te āsannā anuttarāyāḥ samyaksaṃbodheścaranti |",
  "S06n587:83": "te ca prajñāpāramitāyāṃ caranti |",
  "S06n587:84": "te ca bhagavataḥ śrāvakāḥ amoghaṃ rāṣṭrapiṇḍaṃ paribhuñjate |",
  "S06n587:85": "te ca lokasya dakṣiṇīyāḥ |",
  "S06n587:86": "tadyathāpi nāma kulaputra mahāsamudre ratnāni na pūrvasyā diśa āgacchanti,",
  "S06n587:87": "na dakṣiṇasyāḥ,",
  "S06n587:88": "na paścimāyāḥ,",
  "S06n587:89": "nottarasyāḥ,",
  "S06n587:90": "na vidigbhyo nādhastānnopariṣṭānna kutaściddeśebhyo digbhya āgacchanti,",
  "S06n587:91": "api tu khalu punaḥ sattvānāṃ kuśalamūlānyupādāya mahāsamudre ratnānyutpadyante |",
  "S06n587:92": "na va tānyahetukānyutpadyante |",
  "S06n587:93": "hetupratyayakāraṇādhīnāni pratītyasamutpannāni |",
  "S06n587:94": "nirudhyamānāni ca tāni ratnāni ca kvaciddaśadiśi loke saṃkrāmanti |",
  "S06n587:95": "api tu khalu punaryeṣāṃ pratyayānāṃ satāṃ tāni ratnāni prabhāvyante,",
  "S06n587:96": "teṣāṃ pratyayānāmasatāṃ na teṣāṃ ratnānāṃ prabhāvanā bhavati |",
  "S06n587:97": "evameva kulaputra teṣāṃ tathāgatānāṃ kāyapariniṣpattirna kutaściddaśadiśi lokādāgatā,",
  "S06n587:98": "nāpi kvaciddaśadiśi loke gacchati |",
  "S06n587:99": "na ca ahetuko buddhānāṃ bhagavatāṃ kāyaḥ |",
  "S06n587:100": "pūrvacaryāpariniṣpanno hetupratyayādhīnaḥ kāraṇasamutpannaḥ pūrvakarmavipākādutpannaḥ |",
  "S06n587:101": "sa na kvaciddaśadiśi loke'sti |",
  "S06n587:102": "api tu khalu punaryeṣāṃ pratyayānāṃ satāṃ kāyābhiniṣpattirbhavati,",
  "S06n587:103": "teṣāṃ pratyayānāmasatāṃ kāyābhiniṣpattirna prajñāyate |",
  "S06n587:104": "tadyathāpi nāma kulaputra vīṇāyāḥ śabda utpadyamāno na kutaścidāgacchati,",
  "S06n587:105": "nirudhyamāno'pi na kvacidgacchati,",
  "S06n587:106": "na kvacitsaṃkrāmati,",
  "S06n587:107": "pratītya ca hetupratyayasāmagrīmutpadyate hetvadhīnaḥ pratyayādhīnaḥ |",
  "S06n587:108": "tadyathāpi nāma droṇīṃ ca pratītya carma ca pratītya tantrīśca pratītya daṇḍaṃ ca pratītya upadhānīśca pratītya koṇaṃ ca pratītya puruṣasya ca tajjavyāyāmaṃ pratītya evamayaṃ vīṇāyāḥ śabdo niścarati hetvadhīnaḥ pratyayādhīnaḥ |",
  "S06n587:109": "sa ca śabdo na droṇyā niścarati,",
  "S06n587:110": "na carmaṇo na tantrībhyo na daṇḍānnopadhānībhyo na koṇānna puruṣasya tajjavyāyāmataḥ śabdo niścarati,",
  "S06n587:111": "api tu khalu punaḥ sarveṣāṃ samāyogācchabdaḥ prajñapyate |",
  "S06n587:112": "nirudhyamāno'pi śabdo na kvacidgacchati |",
  "S06n587:113": "evameva kulaputra buddhānāṃ bhagavatāṃ kāyaniṣpattirhetvadhīnā pratyayādhīnā anekakuśalamūlaprayogapariniṣpannā ca |",
  "S06n587:114": "na caikato hetuto na caikataḥ pratyayato na caikataḥ kuśalamūlato buddhakāyaprabhāvanā |",
  "S06n587:115": "na ca nairhetukī |",
  "S06n587:116": "bahuhetupratyayasāmagryāṃ samutpannā sā na kutaścidāgacchati |",
  "S06n587:117": "hetupratyayasāmagryāmasatyāṃ na kvacidgacchati |",
  "S06n587:118": "evaṃ tvayā kulaputra teṣāṃ tathāgatānāmāgamanaṃ ca gamanaṃ ca draṣṭavyam |",
  "S06n587:119": "sarvadharmāṇāmapi kulaputra tvayā iyameva dharmatā anugantavyā |",
  "S06n587:120": "yataḥ kulaputra tvamevaṃ tathāgatāṃśca sarvadharmāṃśca anutpannānaniruddhāṃśca saṃprajñāsyasi,",
  "S06n587:121": "tatastvaṃ niyato bhaviṣyasyanuttarāyāṃ samyaksaṃbodhau |",
  "S06n587:122": "prajñāpāramitāyāmupāyakauśalye ca niyataṃ cariṣyasi ||",
  "S06n587:123": "asmin khalu punastathāgatānāmanāgatyagamananirdeśe bhāṣyamāṇe mahān bhūmicālo'bhūt |",
  "S06n587:124": "sarvaśca trisāhasramahāsāhasro lokadhātuḥ ṣaḍvikāramahādaśamahānimittaṃ kampate prakampate saṃprakampate,",
  "S06n587:125": "calati pracalati saṃpracalati,",
  "S06n587:126": "vedhate pravedhate saṃpravedhate,",
  "S06n587:127": "raṇati praraṇati saṃpraraṇati,",
  "S06n587:128": "kṣubhyati prakṣubhyati saṃprakṣubhyati,",
  "S06n587:129": "garjati pragarjati saṃpragarjati sma |",
  "S06n587:130": "sarvāṇi ca mārabhavanāni saṃkṣobhitāni jihmībhūtāni cābhūvan |",
  "S06n587:131": "ye kecana trisāhasramahāsāhasre lokadhātau tṛṇagulmauṣadhivanaspatayaḥ,",
  "S06n587:132": "te sarve yena dharmodgato bodhisattvo mahāsattvastena praṇatā abhūvan |",
  "S06n587:133": "akālapuṣpāṇi cotsṛjanti sma |",
  "S06n587:134": "upariṣṭācca antarīkṣānmahāpuṣpavarṣaḥ prāvarṣat |",
  "S06n587:135": "śakraśca devānāmindraścatvāraśca mahārājāno dharmodgataṃ bodhisattvaṃ mahāsattvaṃ divyaiścandanacūrṇairdivyaiśca puṣpairavākiran abhyavākiran abhiprākiran |",
  "S06n587:136": "evaṃ ca vācamabhāṣanta-sādhu sādhu kulaputra |",
  "S06n587:137": "tava kulaputra anubhāvena adyāsmābhiḥ paramārthanirjātā kathā deśyamānā śrutā sarvalokavipratyanīkā,",
  "S06n587:138": "yatrābhūmiḥ sarvasatkāyadṛṣṭipratiṣṭhitānāṃ sarvāsaddṛṣṭyabhiviniviṣṭānāṃ sattvānām ||",
  "S06n587:139": "atha khalu sadāprarudito bodhisattvo mahāsattvo dharmodgataṃ bodhisattvaṃ mahāsattvametadavocat-kaḥ punaḥ kulaputra atra hetuḥ,",
  "S06n587:140": "kaḥ pratyayo'sya mahataḥ pṛthivīcālasya loke prādurbhāvāya ?",
  "S06n587:141": "dharmodgato bodhisattvo mahāsattva āha-imaṃ kulaputra tathāgatānāmanāgatyagamananirdeśaṃ tava ca pṛcchato mama ca nirdiśato'ṣṭānāṃ prāṇisahasrāṇāmanutpattikadharmakṣāntipratilambho'bhūt |",
  "S06n587:142": "aśīteśca prāṇiniyutānāmanuttarāyāṃ samyaksaṃbodhau cittānyutpannāni,",
  "S06n587:143": "catuḥṣaṣṭeśca prāṇisahasrāṇāṃ virajāṃsi vigatamalāni dharmeṣu dharmacakṣūṃṣi viśuddhāni ||",
  "S06n587:144": "atha khalu sadāprarudito bodhisattvo mahāsattvaḥ paramodāreṇa prītiprāmodyena samanvāgato'bhūt-lābhā me paramasulabdhāḥ,",
  "S06n587:145": "yasya me prajñāpāramitāmimaṃ ca tathāgatānāmanāgatyagamananirdeśaṃ paripṛcchataḥ iyatāṃ sattvānāmarthaḥ kṛtaḥ |",
  "S06n587:146": "etadevāsmākaṃ paryāptaṃ kuśalaṃ bhavedanuttarāyāḥ samyaksaṃbodheḥ pariniṣpattaye |",
  "S06n587:147": "na ca me bhūyo vicikitsā pravartate'nuttarāyāḥ samyaksaṃbodheḥ |",
  "S06n587:148": "niḥsaṃśayamahaṃ tathāgato bhaviṣyāmyarhan samyaksaṃbuddhaḥ |",
  "S06n587:149": "sa tenaiva prītiprāmodyena samanvāgataḥ saptatālaṃ vihāyasamabhyudgamya saptatāle sthitvā evaṃ cintayati sma-kenāhametarhi antarīkṣe sthitaḥ dharmodgataṃ bodhisattvaṃ mahāsattvaṃ satkuryāmiti ?",
  "S06n587:150": "atha khalu śakro devānāmindra sadāpraruditaṃ bodhisattvaṃ mahāsattvamabhyudgataṃ dṛṣṭvā cetasaiva cāsya cittamājñāya divyāni cāsmai māndāravāṇi puṣpāṇyupanāmayati sma,",
  "S06n587:151": "evaṃ cāvocat-ebhistvaṃ kulaputra divyaiḥ puṣpairdharmodgataṃ bodhisattvaṃ mahāsattvaṃ satkuru |",
  "S06n587:152": "satkartavyo hi kulaputra asmābhistava parigrāhakaḥ |",
  "S06n587:153": "tava hi kulaputra anubhāvena adya bahūnāṃ prāṇisahasrāṇāmarthaḥ kṛtaḥ |",
  "S06n587:154": "durlabhāḥ kulaputra evaṃrūpāḥ sattvāḥ,",
  "S06n587:155": "ye sarvasattvānāṃ kṛtaśo'prameyānasaṃkhyeyān kalpānutsahante mahāntaṃ bhāramudvoḍhuṃ yathā tvayā utsoḍham ||",
  "S06n587:156": "atha khalu sadāprarudito bodhisattvo mahāsattvaḥ śakrasya devānāmindrasyāntikānmāndāravāṇi puṣpāṇi gṛhītvā dharmodgataṃ bodhisattvaṃ mahāsattvamavākirat,",
  "S06n587:157": "abhyavākirat,",
  "S06n587:158": "abhiprākirat |",
  "S06n587:159": "svakena ca kāyena dharmodgataṃ bodhisattvaṃ mahāsattvamabhicchādayati sma |",
  "S06n587:160": "evaṃ ca vācamabhāṣata-eṣo'haṃ kulaputra adyāgreṇa tavātmānaṃ niryātayāmi upasthānaparicaryāyai |",
  "S06n587:161": "sa ātmānaṃ niryātya dharmodgatasya bodhisattvasya mahāsattvasya purataḥ prāñjaliṃ kṛtvāsthāt ||",
  "S06n587:162": "atha khalu sā śreṣṭhidārikā tāni ca pañca dārikāśatāni sadāpraruditaṃ bodhisattvaṃ mahāsattvametadavocat-etā vayamapi kulaputra tavātmānaṃ niryātayāmaḥ,",
  "S06n587:163": "vayamapyanena kuśalamūlena eteṣāmeva dharmāṇāṃ lābhinyo bhavema,",
  "S06n587:164": "tvayaiva ca sārdhaṃ punaḥ punarbuddhāṃśca bhagavato bodhisattvāṃśca satkuryāma gurukuryāma |",
  "S06n587:165": "āsannībhūtāśca tavaiva bhavema |",
  "S06n587:166": "atha khalu sadāprarudito bodhisattvo mahāsattvaḥ śreṣṭhidārikāṃ tāni ca pañca dārikāśatānyetadavocat-yadi me yūyaṃ dārikā adhyāśayamanuvartadhvam,",
  "S06n587:167": "adhyāśayena ca mahyamātmānaṃ niryātayata,",
  "S06n587:168": "evamahaṃ yuṣmān pratīccheyam |",
  "S06n587:169": "dārikā āhuḥ-anuvartiṣyāmahe tava vayamāśayenādhyāśayena ca |",
  "S06n587:170": "vayaṃ tavātmānaṃ niryātayāmo yathecchākaraṇīyatāyai |",
  "S06n587:171": "atha khalu sadāprarudito bodhisattvo mahāsattvastāni śreṣṭhidārikāpramukhāni pañca dārikāśatāni sarvālaṃkārabhūṣitāni kṛtvā tāni ca pañca rathaśatānyalaṃkṛtya sarvāṇi ca tāni dharmodgatāya bodhisattvāya mahāsattvāya niryātayati sma upasthānaparicaryāyaiḥ-imāḥ kulaputra ahaṃ tavopasthāyikā niryātayāmi,",
  "S06n587:172": "imāni ca pañca rathaśatāni niryātayāmi paribhogāyeti ||",
  "S06n587:173": "atha khalu śakro devānāmindrastasmai kulaputrāya sādhukāramadāt-sādhu sādhu kulaputra |",
  "S06n587:174": "bodhisattvairmahāsattvaiḥ sarvasvaparityāgibhirbhavitavyam |",
  "S06n587:175": "evaṃrūpeṇa ca tyāgacittena bodhisattvo mahāsattvaḥ kṣipramanuttarāṃ samyaksaṃbodhimabhisaṃbudhyate |",
  "S06n587:176": "evaṃ ca dharmabhāṇakāṇāṃ pūjāṃ kṛtvā śakyaṃ prajñāpāramitāmupāyakauśalyaṃ ca śrotum |",
  "S06n587:177": "tairapi kulaputra paurvakaistathāgatairarhadbhiḥ samyaksaṃbuddhaiḥ pūrvaṃ bodhisattvacaryāṃ caradbhirevaṃrūpa eva tyāge sthitvā anuttarā samyaksaṃbodhiḥ samudānītā prajñāpāramitāmupāyakauśalyaṃ ca paripraśnayadbhiriti ||",
  "S06n587:178": "atha khalu dharmodgato bodhisattvo mahāsattvastāni śreṣṭhidārikāpramukhāni pañca dārikāśatāni pañca rathaśatāni sadāpraruditasya bodhisattvasya mahāsattvasya kuśalaparipūrimupādāya pratigṛhṇīte sma |",
  "S06n587:179": "pratigṛhya ca sadāpraruditāyaiva kulaputrāya pratiniryātayāmāsa |",
  "S06n587:180": "atha khalu dharmodgato bodhisattvo mahāsattva utthāyāsanāt svakaṃ gṛhaṃ prāvikṣat sūryasya cāstaṃgamanakālo'bhūt ||",
  "S06n587:181": "atha khalu sadāpraruditasya bodhisattvasya mahāsattvasyaitadabhūt-naitanmama sādhu pratirūpaṃ bhavet,",
  "S06n587:182": "yadahaṃ dharmakāmatayā āgatya niṣīdeyam,",
  "S06n587:183": "śayyāṃ ca parikalpayeyam |",
  "S06n587:184": "yannvahaṃ dvābhyāmeva īryāpathābhyāṃ sthitvā sthānena caṃkrameṇa ca kālamatināmayeyam,",
  "S06n587:185": "yāvaddharmodgato bodhisattvo mahāsattvaḥ svakādgṛhānnirgato bhaviṣyati yaduta dharmasaṃprakāśanāyeti ||",
  "S06n587:186": "atha khalu dharmodgato bodhisattvo mahāsattvaḥ sapta varṣāṇyekasamādhisamāpanna evābhūt |",
  "S06n587:187": "aprameyairasaṃkhyeyairbodhisattvasamādhisahasraiḥ prajñāpāramitopāyakauśalyanirjātairvyāhārṣīt |",
  "S06n587:188": "sadāprarudito'pi bodhisattvo mahāsattva sapta varṣāṇi dvābhyāmeva īryāpathābhyāṃ kālamatināmayan na styānamiddhamavakrāmayāmāsa |",
  "S06n587:189": "sapta varṣāṇi ca kāmavitarkamutpādayāmāsa,",
  "S06n587:190": "na vyāpādavitarkaṃ na vihiṃsāvitarkamutpādayāmāsa,",
  "S06n587:191": "na rasagṛddhiṃ na cittaudbilyamutpādayāmāsa |",
  "S06n587:192": "api tu kadā nāma dharmodgato bodhisattvo mahāsattvo'smātsamādhervyutthāsyati,",
  "S06n587:193": "yannu vayaṃ dharmodgatasya bodhisattva mahāsattvasya dharmāsanaṃ prajñapayiṣyāmaḥ,",
  "S06n587:194": "yatrāsau kulaputro niṣadya dharmaṃ deśayiṣyatīti |",
  "S06n587:195": "taṃ ca pṛthivīpradeśaṃ susiktaṃ sumṛṣṭaṃ ca kariṣyāmo nānāpuṣpābhikīrṇam,",
  "S06n587:196": "yatra pṛthivīpradeśe dharmodgato bodhisattvo mahāsattvaḥ prajñāpāramitāmupāyakauśalyaṃ ca saṃprakāśayiṣyatīti cintayāmāsa |",
  "S06n587:197": "tānyapi śreṣṭhidārikāpramukhāni pañca dārikāśatāni sadāpraruditasya bodhisattvasya mahāsattvasyānuśikṣamāṇāni dvābhyāmeva īryāpathābhyāṃ kālamatināmayāmāsuḥ sarvāḥ kriyāstasyānuvartamānāḥ ||",
  "S06n587:198": "atha khalu sadāprarudito bodhisattvo mahāsattvo divyaṃ nirghoṣamaśrauṣīt-itaḥ saptame divase dharmodgato bodhisattvo mahāsattvo'smātsamādhervyutthāsyati,",
  "S06n587:199": "vyutthāya ca madhyenagarasya niṣadya dharmaṃ deśayiṣyatīti |",
  "S06n587:200": "atha khalu sadāprarudito bodhisattvo mahāsattvastaṃ divyaṃ nirghoṣaṃ śrutvā tuṣṭa udagra āttamanāḥ pramuditaḥ prītisaumanasyajātastaṃ pṛthivīpradeśaṃ śodhayāmāsa sārdhaṃ śreṣṭhidārikāpramukhaiḥ pañcadārikāśataiḥ,",
  "S06n587:201": "dharmāsanaṃ ca prajñapayāmāsa saptaratnamayam,",
  "S06n587:202": "svakaṃ cottarāsaṅgaṃ kāyādavatārya tasyāsanasyopari prajñapayati sma |",
  "S06n587:203": "atha khalu tā dārikāḥ svakasvakānuttarāsaṅgān kāyādavatārya pañcottarāsaṅgaśatāni tatrāsane prajñapayāmāsuḥ atrāsane dharmodgato bodhisattvo mahāsattvo niṣadya dharmaṃ deśayiṣyatīti |",
  "S06n587:204": "evaṃ tāśca sarvā dārikā dharmodgatasya bodhisattvasya mahāsattvasya dharmāsanamāstīrya tuṣṭā udagrā āttamanasaḥ pramuditāḥ prītisaumanasya jātā abhūvan ||",
  "S06n587:205": "atha khalu sadāprarudito bodhisattvo mahāsattvastaṃ pṛthivīpradeśaṃ sektukāmaḥ |",
  "S06n587:206": "na codakaṃ samantātparyeṣamāṇo'pi labhate,",
  "S06n587:207": "yena taṃ pṛthivīpradeśaṃ siñcet |",
  "S06n587:208": "yathāpi nāma māreṇa pāpīyasā tatsarvamudakamantardhāpitamabhūt,",
  "S06n587:209": "apyeva nāma asya sadāpraruditasya bodhisattvasya mahāsattvasyodakamalabhamānasya cittaṃ khidyeta,",
  "S06n587:210": "duḥkhadaurmanasyaṃ ca bhavet,",
  "S06n587:211": "cittasya vā anyathātvaṃ bhavet,",
  "S06n587:212": "yenāsya kuśalamūlasyāntardhānaṃ bhavet,",
  "S06n587:213": "na vā pūjā bhrājeran ||",
  "S06n587:214": "atha khalu sadāpraruditasya bodhisattvasya mahāsattvasyaitadabhūt-yannvahamātmanaḥ kāyaṃ viddhvā imaṃ pṛthivīpradeśaṃ rudhireṇa siñceyam |",
  "S06n587:215": "tatkasya hetoḥ ?",
  "S06n587:216": "ayaṃ hi pṛthivīpradeśa uddhatarajaskaḥ |",
  "S06n587:217": "mā rajodhāturito bhūpredeśāddharmodgatasya bodhisattvasya mahāsattvasya kāye nipatet |",
  "S06n587:218": "kiṃ vā anenātmabhāvenāvaśyaṃ bhedanadharmiṇā kuryām ?",
  "S06n587:219": "varaṃ khalu punarmamāyaṃ kāya evaṃrūpayā kriyayā vinaśyatu,",
  "S06n587:220": "na tu niḥsāmarthyakriyayā |",
  "S06n587:221": "api ca kāmahetoḥ kāmanidānaṃ bahūni me ātmabhāvasahasrāṇi punaḥ punaḥ saṃsāre saṃsarato bhinnāni,",
  "S06n587:222": "na punarevaṃrūpeṣu sthāneṣu saddharmaparigrahasya kṛtaśaḥ |",
  "S06n587:223": "yadi punarbhidyante,",
  "S06n587:224": "kāmamevaṃrūpeṣu bhidyantāmiti |",
  "S06n587:225": "atha khalu sadāprarudito bodhisattvo mahāsattva iti pratisaṃkhyāya tīkṣṇaṃ śastraṃ gṛhītvā svakāyaṃ samantato viddhvā taṃ pṛthivīpradeśaṃ svarudhireṇa sarvamasiñcat |",
  "S06n587:226": "tānyapi śreṣṭhidārikāpramukhāni pañcadārikāśatāni sadāpraruditasya bodhisattvasya mahāsattvasyānuśikṣamāṇāni sarvāṇi tāni tīkṣṇāni śastrāṇi gṛhītvā svakasvakāni śarīrāṇi viddhvā taṃ pṛthivīpradeśaṃ svakasvakairlohitaiḥ sarvamasiñcan |",
  "S06n587:227": "na ca sadāpraruditasya bodhisattvasya mahāsattvasya tāsāṃ vā sarvāsāṃ dārikāṇāṃ cittasyānyathātvamabhūt,",
  "S06n587:228": "yatra sa māraḥ pāpīyānavatāraṃ labhet kuśalamūlāntarāyakaraṇāya ||",
  "S06n587:229": "atha khalu śakrasya devānāmindrasyaitadabhūt-āścaryaṃ yāvaddharmakāmaścāyaṃ sadāprarudito bodhisattvo mahāsattvaḥ,",
  "S06n587:230": "yāvaddṛḍhasamādānaśca yāvanmahāsaṃnāhasaṃnaddhaśca anapekṣaḥ kāye jīviteṣu bhogeṣu ca,",
  "S06n587:231": "anuttarāyāḥ samyaksaṃbodheradhigamāya adhyāśayasaṃprasthitaḥ |",
  "S06n587:232": "yaduta sarvasattvān mocayiṣyāmyaparimāṇataḥ saṃsāraduḥkhādanuttarāṃ samyaksaṃbodhimabhisaṃbudhyeti |",
  "S06n587:233": "atha khalu śakro devānāmidrastatsarvaṃ lohitodakaṃ divyaṃ candanodakamadhyatiṣṭhat,",
  "S06n587:234": "samantācca tasya pṛthivīpradeśasya acintyaṃ paramodāraṃ gandhaṃ yasya divyasya candanodakasya paripūrṇam |",
  "S06n587:235": "yojanaśataṃ gandho vāti ||",
  "S06n587:236": "atha śakro devānāmindraḥ sadāpraruditaṃ bodhisattvaṃ mahāsattvametadavocat-sādhu sādhu kulaputra |",
  "S06n587:237": "sādhu te kulaputra acintyaṃ vīryam,",
  "S06n587:238": "sādhvī ca te anuttarā dharmakāmatā dharmaparīṣṭiśca |",
  "S06n587:239": "evaṃrūpeṇa kulaputra adhyāśayena evaṃrūpeṇa vīryeṇa evaṃrūpayā ca dharmakāmatayā taiḥ paurvakaistathāgatairarhadbhiḥ samyaksaṃbuddhairanuttarā samyaksaṃbodhiḥ samudānītā ||",
  "S06n587:240": "atha khalu sadāpraruditasya bodhisattvasya mahāsattvasyaitadabhūt-prajñaptaṃ mayā dharmodgatasya bodhisattvasya mahāsattvasya dharmāsanam |",
  "S06n587:241": "ayaṃ ca pṛthivīpradeśaḥ susiktaḥ susaṃmṛṣṭaśca kṛtaḥ |",
  "S06n587:242": "kuto nu khalvahaṃ puṣpāṇi labheyam,",
  "S06n587:243": "yairahamimaṃ pṛthivīpradeśaṃ puṣpābhikīrṇaṃ kuryām,",
  "S06n587:244": "dharmodgataṃ ca bodhisattvaṃ mahāsattvaṃ dharmaṃ deśayantaṃ dharmāsane niṣaṇṇamabhyavakireyam ?",
  "S06n587:245": "atha khalu śakro devānāmindraḥ sadāpraruditaṃ bodhisattvaṃ mahāsattvametadavocat- imāni te kulaputra pratigṛhāṇa divyāni māndāravāṇi puṣpāṇi |",
  "S06n587:246": "ebhistvamimaṃ pṛthivīpradeśaṃ puṣpābhikīrṇaṃ kuru,",
  "S06n587:247": "dharmodgataṃ ca bodhisattvaṃ mahāsattvaṃ dharmaṃ deśayantaṃ dharmāsane niṣaṇṇamabhyavakira |",
  "S06n587:248": "sa tasmai divyaṃ khārīsahasraṃ divyānāṃ māndāravapuṣpāṇāmupanāmayati sma |",
  "S06n587:249": "atha khalu sadāprarudito bodhisattvo mahāsattvastāni puṣpāṇi gṛhītvā anyataraiḥ puṣpaistaṃ pṛthivīpradeśaṃ puṣpābhikīrṇamakārṣīt,",
  "S06n587:250": "anyataraiśca puṣpairdharmodgataṃ bodhisattvaṃ mahāsattvamabhyavākirat ||",
  "S06n587:251": "atha khalu dharmodgato bodhisattvo mahāsattvaḥ saptānāṃ varṣāṇāmatyayena tataḥ samādhervyutthāya yena dharmāsanaṃ tenopasaṃkramya prajñapta evāsane nyaṣīdat,",
  "S06n587:252": "anekaśatasahasrayā parṣadā parivṛtaḥ puraskṛtaḥ prajñāpāramitāṃ deśayāmāsa ||",
  "S06n587:253": "atha khalu sadāprarudito bodhisattvo mahāsattvaḥ sahadarśanenaiva dharmodgatasya bodhisattvasya mahāsattvasya tādṛśaṃ sukhaṃ pratilabhate sma,",
  "S06n587:254": "tadyathāpi nāma prathamadhyānasamāpanna ekāgramanasikāro bhikṣuḥ |",
  "S06n587:255": "tatreyaṃ dharmodgatasya bodhisattvasya mahāsattvasya prajñāpāramitādeśanāyaduta sarvadharmasamatayā prajñāpāramitāsamatā |",
  "S06n587:256": "sarvadharmaviviktatayā prajñāpāramitāviviktatā |",
  "S06n587:257": "sarvadharmācalanatayā prajñāpāramitācalanatā |",
  "S06n587:258": "sarvadharmāmananatayā prajñāpāramitāmananatā |",
  "S06n587:259": "sarvadharmāstambhitatayā prajñāpāramitāstambhitatā |",
  "S06n587:260": "savadharmaikarasatayā prajñāpāramitaikarasatā |",
  "S06n587:261": "sarvadharmāparyantatayā prajñāpāramitāparyantatā |",
  "S06n587:262": "sarvadharmānutpādatayā prajñāpāramitānutpādatā |",
  "S06n587:263": "sarvadharmānirodhatayā prajñāpāramitānirodhatā |",
  "S06n587:264": "gaganāparyantatayā prajñāpāramitāparyantatā |",
  "S06n587:265": "samudrāparyantatayā prajñāpāramitāparyantatā |",
  "S06n587:266": "meruvicitratayā prajñāpāramitāvicitratā |",
  "S06n587:267": "gaganākalpanatayā prajñāpāramitākalpanatā |",
  "S06n587:268": "rūpāparyantatayā prajñāpāramitāparyantatā |",
  "S06n587:269": "evaṃ vedanā saṃjñā saṃskārāḥ |",
  "S06n587:270": "vijñānāparyantatayā prajñāpāramitāparyantatā |",
  "S06n587:271": "pṛthivīdhātvaparyantatatā prajñāpāramitāparyantatā |",
  "S06n587:272": "evamabdhātutejodhātuvāyudhātvākāśadhātvaparyantatayā prajñāpāramitāparyantatā |",
  "S06n587:273": "vijñānadhātvaparyantatayā prajñāpāramitāparyantatā |",
  "S06n587:274": "vajropamadharmasamatayā prajñāpāramitāsamatā |",
  "S06n587:275": "sarvadharmāsaṃbhedanatayā prajñāpāramitāsaṃbhedanatā |",
  "S06n587:276": "sarvadharmānupalabdhitayā prajñāpāramitānupalabdhitā |",
  "S06n587:277": "sarvadharmābhibhāvanāsamatayā prajñāpāramitābhibhāvanāsamatā |",
  "S06n587:278": "sarvadharmaniśceṣṭatayā prajñāpāramitāniśceṣṭatā |",
  "S06n587:279": "sarvadharmācintyatayā prajñāpāramitācintyatā veditavyeti ||",
  "S06n587:280": "atha khalu sadāpraruditasya bodhisattvasya mahāsattvasya tathāniṣaṇṇasyaiva tasyāṃ belāyāṃ sarvadharmasamatā nāma samādhirājo jātaḥ |",
  "S06n587:281": "yataḥ sarvadharmaviviktaśca nāma samādhiḥ,",
  "S06n587:282": "sarvadharmācalanaśca nāma samādhiḥ,",
  "S06n587:283": "sarvadharmāmananaśca nāma samādhiḥ,",
  "S06n587:284": "sarvadharmāstambhitaśca nāma samādhiḥ,",
  "S06n587:285": "sarvadharmaikarasaśca nāma samādhiḥ,",
  "S06n587:286": "sarvadharmāparyantaśca nāma samādhi,",
  "S06n587:287": "sarvadharmānutpādaśca nāma samādhiḥ,",
  "S06n587:288": "sarvadharmānirodhaśca nāma samādhiḥ,",
  "S06n587:289": "gaganāparyataśca nāma samādhiḥ,",
  "S06n587:290": "samudrāparyantaśca nāma samādhiḥ,",
  "S06n587:291": "meruvicitraśca nāma samādhiḥ,",
  "S06n587:292": "gaganākalpaśca nāma samādhiḥ,",
  "S06n587:293": "rūpāparyantaśca nāma samādhiḥ |",
  "S06n587:294": "evaṃ vedanā saṃjñā saṃskārāḥ |",
  "S06n587:295": "vijñānāparyantaśca nāma samādhiḥ,",
  "S06n587:296": "pṛthivīdhātvaparyantaśva nāma samādhiḥ,",
  "S06n587:297": "evamabdhātutejodhātuvāyudhātvākāśadhātvaparyantaśca nāma samādhiḥ,",
  "S06n587:298": "vijñānadhātvaparyantaśca nāma samādhiḥ,",
  "S06n587:299": "vajropamaśca nāma samādhiḥ,",
  "S06n587:300": "sarvadharmāsaṃbhedaśca nāma samādhiḥ,",
  "S06n587:301": "sarvadharmānupalabdhiśca nāma samādhiḥ,",
  "S06n587:302": "sarvadharmāvibhāvanāsamatā ca nāma samādhiḥ,",
  "S06n587:303": "sarvadharmaniśceṣṭaśca nāma samādhiḥ,",
  "S06n587:304": "sarvadharmācintyaśca nāma samādhiḥ |",
  "S06n587:305": "evaṃpramukhāni ṣaṣṭiḥ samādhimukhaśatasahasrāṇi sadāpraruditena bodhisattvena mahāsattvena pratilabdhānyabhūvanniti ||",
  "S06n587:306": "āryāṣṭasāhasrikāyāṃ prajñāpāramitāyāṃ dharmodgataparivarto nāmaikatriṃśattamaḥ ||"
}