{
  "SA20n1307:0": "svaparārthapaṭalam",
  "SA20n1307:1": "evamutpāditacittānāṃ bodhisattvānāṃ bodhisattvacaryā katamā |",
  "SA20n1307:2": "samāsato bodhisattvā yatra śikṣante yathā ca śikṣante yacca śikṣante tat sarvamaikadhyamabhisaṃkṣipya bodhisattvacaryetyucyate |",
  "SA20n1307:3": "kutra punarbodhisattvāḥ śikṣante |",
  "SA20n1307:4": "saptasu sthāneṣu śikṣante |",
  "SA20n1307:5": "sapta sthānāni katamāni |",
  "SA20n1307:6": "svārthaḥ parārthaḥ tattvārthaḥ prabhāvaḥ sattvaparipākaḥ ātmano buddhadharmaparipākaḥ anuttarā ca samyaksaṃbodhiḥ saptamaṃ sthānam |",
  "SA20n1307:7": "uddhānam |",
  "SA20n1307:8": "sva-parārthaśca tattvārthaḥ prabhāvaḥ paripācane |",
  "SA20n1307:9": "sattva svabuddhadharmāṇāṃ parā bodhiśca saptamī ||",
  "SA20n1307:10": "svaparārthaḥ katamaḥ samāsato daśavidhaḥ svaparārtho veditavyaḥ |",
  "SA20n1307:11": "kevalaṃ parasambaddhaḥ hitānvayaḥ sukhānvayaḥ hetusaṃgṛhītaḥ phalasaṃgṛhītaḥ ehikaḥ āmutrikaḥ ātyantikaḥ anātyantikaśca |",
  "SA20n1307:12": "tatra kevalaḥ svārthaḥ parārthaśca bodhisattvena parijñāya prahātavyaḥ bodhisattvavidheḥ samatikrāntatvādananurūpatvācca |",
  "SA20n1307:13": "pariśiṣṭe ca śikṣitavyaḥ |",
  "SA20n1307:14": "tatrāyaṃ kevalaḥ svārtho bodhisattvasya yo'nena parijñāya prahātavyo bhavati |",
  "SA20n1307:15": "ātmanaḥ sukhakāmasya bhogānāṃ paryeṣaṇā upabhogaśca |",
  "SA20n1307:16": "dharmamatsariṇo vā punaḥ sato dharmāṇāṃ buddhabodhisattvabhāṣitānāṃ paryeṃṣaṇā dhāraṇā ca |",
  "SA20n1307:17": "svargakāmasya svargārtha śīlaṃ vīryārambhaṃ dhyānaṃ prajñāṃ samādāya vartanā |",
  "SA20n1307:18": "lokāmiṣaphalābhilāṣiṇo vā punaḥ lokāmiṣanimittaṃ tathāgatacaityapūjā |",
  "SA20n1307:19": "lābhakāmasya vā lābhanimittaṃ lābhanirvartakaṃ mamārthaṃ pareṣāmutplāvakaṃ vicitrābhūtaguṇākhyānam |",
  "SA20n1307:20": "ātmanaḥ paricaryāsvīkaraṇakāmasya paricaryāsvīkaraṇārthamadharmeṇa gaṇasaṃgraho na dharmeṇa |",
  "SA20n1307:21": "parato dāsabhūtān sattvān dāsabhāvāddhi pramokṣayati yāvadevātmano dāsabhāvāya |",
  "SA20n1307:22": "bandhanabaddhān sattvān bandhanādvimokṣya svayameva badhnāti yāvadevātmanaḥ kṛtyaniṣpattaye |",
  "SA20n1307:23": "daṇḍādibhayabhītāṃśca sattvān parato daṇḍādibhayādvipramokṣayati yāvadeva svayameva bhayagrahaṇārtham |",
  "SA20n1307:24": "dṛṣṭadharmasukhavihāraśca bodhisattvasya sattvārthanidhyānavirahitaḥ kevalaḥ svārtho veditavyaḥ |",
  "SA20n1307:25": "ityevaṃbhāgīyo bodhisattvasya kevalaḥ svārtho vedivtayo yo bodhisattvena parijñāya prahātavyaḥ |",
  "SA20n1307:26": "dānaṃ punaḥ bodhisattvasya kṣāntiśca kāruṇyapūrvakaṃ vā bodhipariṇataṃ vā svarganimittaṃ vā nityakālaṃ parasambaddha eva svārtho veditavyaḥ |",
  "SA20n1307:27": "ityetān yathānirdiṣṭānākārān sthāpayitvā tadanya etadviparyayātsvārtho bodhisattvānāṃ sarva eva parārthasambaddho veditavyaḥ |",
  "SA20n1307:28": "tatrāyaṃ bodhisattvasya kevalaḥ parārtho bodhisattvena parijñāya prahātavyaḥ |",
  "SA20n1307:29": "vipanna dṛṣṭerdānam anāgamadṛṣṭeraphaladarśinaḥ bhraṣṭaśīlasya pratipattivirahitasya pareṣāṃ dharmadeśanā |",
  "SA20n1307:30": "adhobhūmisamatikrāntasyādhobhūmikaśukladharmopasaṃhāro dhyānavyāvartanakuśalasya ca bodhisattvasya |",
  "SA20n1307:31": "tathāhi sa dhyānairvihṛtya dhyānaṃ vyāvarttya praṇidhāya yatra kāmaṃ tatra kāmadhātāvupapadyate |",
  "SA20n1307:32": "vaśitāprāptasya ca bodhisattvasya daśasu nikṣu vicitrairnirmāṇaiḥ vicitrāṇāṃ sattvānāmarthakriyā |",
  "SA20n1307:33": "ca svakṛtārthasya munestathāgatasya balavaiśāradyādi-sarvāveṇikabuddhadharmasaṃniśrayeṇāpramāṇeṣu sattveṣvapramāṇārthakriyā |",
  "SA20n1307:34": "so'pi parārthaḥ kevalo veditavyaḥ |",
  "SA20n1307:35": "tatra pūrvako dvividhaḥ parārthaḥ kevalo yathā nirdiṣṭo bodhisattvena parijñāya prahātavyaḥ |",
  "SA20n1307:36": "tadanyatra ca kevale parārthe bhūyasyā mātrayā śikṣitavyam |",
  "SA20n1307:37": "ityetānākārān sthāpayitvā etadviparyayācca bodhisattvānāṃ sarvaḥ parārthaḥ svārthaḥ sambaddhaḥ |",
  "SA20n1307:38": "tatrāpi bodhisattvena śikṣitavyam |",
  "SA20n1307:39": "hitānvayaḥ svaparārtho bodhisattvasya katamaḥ |",
  "SA20n1307:40": "samāsataḥ pañcākāro veditavyaḥ |",
  "SA20n1307:41": "anavadyalakṣaṇaḥ anugrāhakalakṣaṇaḥ aihikaḥ āmutrikaḥ aupaśamikaśca |",
  "SA20n1307:42": "tatra yatkiṃcid bodhisattvaḥ ātmanā vā parīttaṃ prabhūtaṃ vā kuśalaparigrahaṃ kuśalopacayaṃ karoti paraṃ vā parītte prabhūte vā kuśalaparigrahe kuśalopacaye samādāpayati vinayati niveśayati pratiṣṭhāpayati |",
  "SA20n1307:43": "ayamanavadyalakṣaṇo bodhisattvasya hitānvayaḥ svaparārtho veditavyaḥ |",
  "SA20n1307:44": "yatkiṃcidvodhisattvaḥ ātmano vā parasya vā kliṣṭa varjitaṃ sukhamupasaṃharati upakaraṇasukhaṃ vā dhyānasukhaṃ vā ayaṃ bodhisattvasyānugrāhakalakṣaṇo hitānvayaḥ svaparārtho veditavyaḥ |",
  "SA20n1307:45": "asti bodhisattvasya svaparārtha iha-hito nāmutra |",
  "SA20n1307:46": "astyamutra neha |",
  "SA20n1307:47": "astyamutra caiha ca |",
  "SA20n1307:48": "asti naivāmutra neha-hitaḥ |",
  "SA20n1307:49": "sa punareṣa caturvidhaḥ svaparārthaḥ caturṣu dharmasamādaneṣvanupūrva yathāyogaṃ dṛṣṭavyaḥ |",
  "SA20n1307:50": "catvāri dharmasamādānāni katamāni |",
  "SA20n1307:51": "asti dharmasamādānaṃ pratyutpanna-sukhāmāyatyāṃ duḥkhavipākam |",
  "SA20n1307:52": "asti pratyutpannaduḥkhamāyatyāṃ sukhavipākam |",
  "SA20n1307:53": "asti pratyutpannasukhamāyatyāṃ sukhavipākam |",
  "SA20n1307:54": "asti pratyutpannaduḥkhamāyatyāṃ duḥkhavipākam |",
  "SA20n1307:55": "vibhaṅgā eṣāṃ yathāsūtrameva veditavyāḥ |",
  "SA20n1307:56": "tatra nirvāṇaṃ nirvāṇaṃsaṃprāpakaśca nirvāṇapakṣyā laukikalokottarā dharmā ityeṣa samāsato bodhisattvasya hitānvaya aupaśamikaḥ svaparārthaḥ sarvaprativiśiṣṭo niruttaro veditavyaḥ |",
  "SA20n1307:57": "sukhānvayo bodhisattvasya svaparārthaḥ katamaḥ |",
  "SA20n1307:58": "samāsataḥ pañcavidhena sukhena saṃgṛhīto veditavyaḥ |",
  "SA20n1307:59": "tatredaṃ pañcavidhaṃ sukham |",
  "SA20n1307:60": "hetusukhaṃ veditasukhaṃ duḥkhaprātipakṣikaṃ sukhaṃ veditopacchedasukhamavyabādhyañca pañcam sukham |",
  "SA20n1307:61": "tatra sukhapakṣyadvaya mindriyaṃ viṣayaśca |",
  "SA20n1307:62": "taddhetukaśca yaḥ sparśaḥ sukhavedanīyaḥ yacca kiñcidiṣṭaphalaṃ karma dṛṣṭe dharme abhisaṃparāye vā tatsarvamaikadhyamabhisaṃkṣipya hetusukhamityucyate |",
  "SA20n1307:63": "nāstyata uttari nāstyato bhūyaḥ |",
  "SA20n1307:64": "duḥkhapraśamanāpekṣaḥ ebhireva hetusukhasaṃgṛhītaistribhiḥ kāraṇaiḥ saṃbhūtaḥ kāyacittānugrahakaro'nubhavo veditasukhamityucyate |",
  "SA20n1307:65": "tatpunaḥ samāsato dvividhaṃ sāsravamanāsravañca |",
  "SA20n1307:66": "tatra yadanāsravaṃ tacchaikṣamaśaikṣañca |",
  "SA20n1307:67": "sāsravaṃ punaḥ traidhātukaṃ kāmarūpārūpyapratisaṃyuktam |",
  "SA20n1307:68": "tatpunaḥ sarva traidhātukaṃ yathāyogaṃ ṣaḍvidhamāyatanabhedena cakṣuḥsaṃsparśajaṃ yāvanmanaḥsaṃsparśajam |",
  "SA20n1307:69": "tatpunaḥ ṣaḍvidhaṃ dvividham |",
  "SA20n1307:70": "kāyikaṃ caitasikañca |",
  "SA20n1307:71": "tatra pañcavijñānakāyasaṃprayuktaṃ kāyikaṃ manovijñānasaṃprayuktaṃ caitasikam |",
  "SA20n1307:72": "śītoṣṇakṣutpipāsādikānāmanekavidhānāṃ duḥkhānāṃ bahunānāprakārāṇāmutpannotpannānāṃ śītoṣṇakṣutpipāsādiduḥkhapratikāreṇa praśamāt tasminneva duḥkhopaśamamātrake yā sukhabuddhirutpadyate idamucyate duḥkhaprātipakṣikaṃ sukham |",
  "SA20n1307:73": "saṃjñāveditanirodhasamāpattirveditopacchedasukhamityucyate |",
  "SA20n1307:74": "avyābādhyasukhaṃ punaḥ samāsataścaturākāraṃ veditavyam |",
  "SA20n1307:75": "naiṣkramyasukhaṃpravivekasukhamupaśamasukhaṃ saṃbodhisukhañca |",
  "SA20n1307:76": "samyageva śraddhayā agārādanāgārikāṃ pravrajitasya āgārikavicitravyāsaṅgaduḥkhanirmokṣānnaiṣkramyasukhamityucyate |",
  "SA20n1307:77": "kāmapāpakākuśaladharmaprahāṇavivekātprathame dhyāne vivekajaṃ prītisukhaṃ pravivekasukhamityucyate |",
  "SA20n1307:78": "dvitīyādiṣu dhyāneṣu vitarkavicāropaśamādu paśamasukhamityucyate |",
  "SA20n1307:79": "sarvakleśātyantavisaṃyogājjñeyavastuyathābhūtābhisaṃbodhācca yatsukhamidamucyate saṃbodhisukham |",
  "SA20n1307:80": "tatra hetusukhaṃ sukhahetutvāt sukhaṃ na svabhāvataḥ |",
  "SA20n1307:81": "veditasukhaṃ na hetubhāvādapi tu svabhāvata eva |",
  "SA20n1307:82": "duḥkha-prātipakṣikaṃ sukhaṃ na ca hetubhāvānnāpi svabhāvataḥ api tu duḥkhopaśama-mātrad duḥkhāpakarṣaṇāt sukham |",
  "SA20n1307:83": "veditopacchedasukhaṃ na hetubhāvānna svābhāvyānna duḥkhāpakarṣaṇādapi tu yatkiṃcidveditam |",
  "SA20n1307:84": "idamatra duḥkhasyeti kṛtvā pāramārthikasya duḥkhasya tāvatkālikvavihāra-vyupaśamāt sukham |",
  "SA20n1307:85": "avyābādhya-sukha-saṃgṛhītaṃ paścimaṃ saṃbodhisukhamāyatyāṃ ca tasyaiva pāramārthikasya duḥkhasyātyanta-vyupaśamād dṛṣṭe ca dharme sarva-kleśa-pakṣyasya dauṣṭhulyagyāśrayagatasyātyantoparamāt sukham |",
  "SA20n1307:86": "tadavaśiṣṭamavyābādhya-sukhaṃ tasyaiva paścimasyānukūlatvāt tatpakṣyatvāt tadāvāhakatvāt avyābādhyasukhaṃ veditavyam |",
  "SA20n1307:87": "tatra bodhisattvo yadeva hitapakṣyaṃ sukhaṃ tadeva sattvānāmupasaṃharet natu ahitapakṣyam |",
  "SA20n1307:88": "ahitapakṣyaṃ punaḥ sukhaṃ yathābhūtaṃ samyakprajñayā parijñāya tasmāt sattvān vicchandayecchaktitaśca tasyāpakarṣāpahārāya vyāyaccheta |",
  "SA20n1307:89": "duḥkhānugatamapi yaddhitaṃ syāt tadvodhisattvena sahaiva duḥkhena sahaiva daurmanasyenākāmakānāṃ sattvānāmupasaṃhartavyamupāyakauśalya-saṃniśrayeṇa |",
  "SA20n1307:90": "sukhānugatañcāpi yadahitaṃ syāttadapi sahaiva sukhena saha saumanasyena kāmakānāṃ sattvānāmapahartavyamapakarṣitavya mupāyakauśalya-saṃniśrayeṇa |",
  "SA20n1307:91": "tatkasya hetauḥ |",
  "SA20n1307:92": "sukhāyaiva sa āyatyāṃ sattvānāṃ niyato veditavyaḥ |",
  "SA20n1307:93": "yo'sau duḥkhena saha hitopasaṃhāraḥ sukhena ca sahāhitāpakarṣaḥ |",
  "SA20n1307:94": "ataeva bodhisattvaḥ sattveṣu yo hitakāmaḥ arthataḥ sukhakāmo'pi sa jñeyaḥ |",
  "SA20n1307:95": "yo hitapradaḥ sukhaprado'pi sa jñeyaḥ |",
  "SA20n1307:96": "tathā hi hitaṃ hetusthānīyaṃ sukhaṃ phalasthānīyam |",
  "SA20n1307:97": "tasmātsukhānugata eva sa sattveṣu veditavyaḥ |",
  "SA20n1307:98": "yaḥ kaściddhitānugataḥ tatra yacceṣṭaphalaṃ karma dṛṣṭe dharme abhisaṃparāye ca hetusukhasaṃgṛhītaṃ yacca duḥkhaprātipakṣikaṃ yacca vedito pacchedasukhaṃ yaccāvyābādhyasukham etadekāntena nirvimarṣo bodhisattvaḥ sattveṣūpasaṃharet |",
  "SA20n1307:99": "etaddhyanugrāhakaṃ cānavadyañca |",
  "SA20n1307:100": "vedita sukhamindriyaviṣayasparśasaṃgṛhītañca hetusukhaṃ yatsaṃkleśāya vā kliṣṭaṃ vā sāvadyamahitamapathyaṃ tannopasaṃharet |",
  "SA20n1307:101": "yatpunarasaṃkleśāyāsaṃkliṣṭaṃ vā'navadyaṃ hitaṃ pathyaṃ ca tadvodhisattvaḥ sattveṣūpasaṃhared yathāśakti yathābalam |",
  "SA20n1307:102": "api cātmanā tathaiva samācarecchikṣeta pratyanubhavedityayaṃ bodhisattvānāṃ hitasukhānvayaḥ svaparārtho veditavyaḥ |",
  "SA20n1307:103": "nāta uttari nāto bhūyaḥ |",
  "SA20n1307:104": "tatra katamo bodhisattvasya hetuphalasaṃgṛhītaḥ svaparārthaḥ |",
  "SA20n1307:105": "samāsatastrividho hetustrividhameva ca phalaṃ veditavyam |",
  "SA20n1307:106": "vipākahetuḥ vipākaphalaṃ puṇyahetuḥ puṇyaphalaṃ jñānahetuḥ jñānaphalam |",
  "SA20n1307:107": "vipākaḥ katamaḥ |",
  "SA20n1307:108": "samāsato'ṣṭavidho vipākaḥ |",
  "SA20n1307:109": "āyuḥsaṃpat varṇasaṃpat kulasaṃpat aiśvaryasaṃpat ādeyavākyatā maheśākhyatā manuṣyatvaṃ balameva cāṣṭamam |",
  "SA20n1307:110": "dīrghāyuṣkaṃ cirasthitikatā bodhisattvasyāyuḥsaṃpat |",
  "SA20n1307:111": "abhirūpatā darśanīyatā prāsādikatvaṃ varṇasaṃpat |",
  "SA20n1307:112": "ucceṣu kuleṣu pratyājātiḥ kulasaṃpat |",
  "SA20n1307:113": "mahābhogatā mahāpakṣatā mahāparivāritā ca aiśvaryasaṃpat |",
  "SA20n1307:114": "yatpunaḥ śraddheyo bhavati pratyayitaḥ sattvānāmutpannotpanneṣvadhikaraṇeṣu prāmāṇikatvena ratheyaḥ kāṃsakūṭatūlākūṭādibhinirmāyāśāṭhyena |",
  "SA20n1307:115": "nikṣipyasya ca draviṇasyānabhidroho bhavatyavisaṃvādakaḥ |",
  "SA20n1307:116": "tannidānañca sattvānāṃ gṛhītavākyo bhavati |",
  "SA20n1307:117": "iyamucyate ādeyavacanatā |",
  "SA20n1307:118": "mahadyaśaḥ khyātiścāsya loke prathitā bhavati yaduta śauryaṃ vā vīrya vā dhairyaṃ vā vaicakṣaṇyaṃ vā naipuṇyaṃ vā sauśīlyaṃ vā vicitraśilpakarmasthānātirekataratama-kauśalyaṃ vā ārabhya |",
  "SA20n1307:119": "tannidānañca gururbhavati mahājanakāyasya satkaraṇīyo gurukaraṇīyo mānanīyaḥ pūjanīyaḥ |",
  "SA20n1307:120": "iyamucyate maheśākhyatā |",
  "SA20n1307:121": "puruṣabhāvaḥ puruṣendriyeṇa samanvāgato manuṣyatvam |",
  "SA20n1307:122": "alpābādhatā arogajātīyatā mahotsāhatā ca prakṛtyā balasaṃpat |",
  "SA20n1307:123": "vipākahetuḥ katamaḥ ahiṃsā sattveṣvahiṃsāśayaścāyuḥsaṃpado hetuḥ |",
  "SA20n1307:124": "ālokaśucivastradānaṃ varṇasaṃpado hetuḥ |",
  "SA20n1307:125": "nihatamānatā sattveṣu kuśalasaṃpado hetuḥ |",
  "SA20n1307:126": "dānamarthiṣu copakaraṇavikaleṣu caiśvaryasaṃpado hetuḥ |",
  "SA20n1307:127": "satyavacano'piśunā'paruṣā'saṃbhinnapralāpābhyāsaḥ ādeyavacanatāyā hetuḥ |",
  "SA20n1307:128": "āyatyāmātmani vicitraguṇādhānapraṇidhānavato ratnatrayapūjā gurupūjā maheśākhyatāyā hetuḥ |",
  "SA20n1307:129": "manuṣyabhāve cābhiratiḥ strībhāve vidveṣaśca |",
  "SA20n1307:130": "tatrādīnavadarśinaḥ |",
  "SA20n1307:131": "pareṣāñca manuṣyatvopasaṃhārau dvābhyāṃ kāraṇābhyām |",
  "SA20n1307:132": "vicchandanatayā ca strīṇāṃ strībhāvābhiratānāṃ [ca] strībhāvāt |",
  "SA20n1307:133": "vinirmokṣaṇatayā ca dharmeṇa puruṣendriyavipralopāyopāttānāmupanītānāṃ manuṣyāṇāṃ manuṣyatvasya hetuḥ |",
  "SA20n1307:134": "kāyena sattvānāṃ vaiyāvṛtya kriyā sahāyakriyā utpannotpanneṣu kṛtyeṣu yathāśakti yathābalaṃ dharmeṇāsāhasena bhakta-tarpaṇa-yavāgupānānāṃ ca vṛṣyāṇāmutsāhakarāṇāmannapānānāṃ sattveṣūpasaṃhāro balasampado hetuḥ |",
  "SA20n1307:135": "ityaṣṭavidhasya vipākasyāyamaṣṭavidho heturveditavyaḥ |",
  "SA20n1307:136": "sa punarayaṃ hetuḥ samāsatastribhiḥ kāraṇaiḥ puṣṭo bhavati paripūrṇasya puṣṭasyodārasya vipākasyābhinirvṛttaye |",
  "SA20n1307:137": "trīṇi kāraṇāni katamāni |",
  "SA20n1307:138": "cittaśuddhiḥ prayoga śuddhiḥ kṣetraśuddhiśca |",
  "SA20n1307:139": "tatra yā ca śuddhāśayatā anuttarāyāṃ samyaksaṃbodhau teṣāṃ kuśalamūlānāṃ pariṇamanād yā ca tīvrāśayatā ghanarasenodāreṇa prasādenādhyācaraṇād yā ca sahadhārmikasya darśanenābhipramodanā yā ca pratidivasaṃ pratikṣaṇaṃ tadanudharmameva bahulamanuvitarkaṇānuvicāraṇā |",
  "SA20n1307:140": "iyamucyate cittaśuddhiḥ |",
  "SA20n1307:141": "tatra yo dīrghakālābhyāso nirantarakāritā[ca] nipuṇakāritā ca pareṣāñcāsamātte tasmin kuśale samādāpanāya varṇavāditā samātte vā punaḥ saṃharṣaṇāya varṇavāditā teṣāmeva ca tasmin kuśalamūle sanniveśanā pratiṣṭhāpanā |",
  "SA20n1307:142": "iyamucyate prayogaśuddhiḥ |",
  "SA20n1307:143": "tatra samāsataḥ prayogasya samyaksampādanāttasyaiva ca samyakprayogasya phale'vasthāpanā tkṣetraśuddhirveditavyā |",
  "SA20n1307:144": "tatra vipākaphalaṃ katamat |",
  "SA20n1307:145": "āyuḥsaṃpanno bodhisattvo dīrghakālaṃ kuśalapakṣe prayujyate prabhūtañca kuśalamūlopacayaṃ karoti svārtha parārthañcārabhya |",
  "SA20n1307:146": "idamāyuḥsaṃpadaḥ phalam |",
  "SA20n1307:147": "varṇasaṃpanno bodhisattvaḥ priyo bhavati mahājanakāyasya |",
  "SA20n1307:148": "priyatvāccābhigamanīyo bhavati |",
  "SA20n1307:149": "tayā ca manojñarūpatayā sammukhībhāvopagamanāccāsya mahājanakāyo vacanaṃ śrotavyaṃ kartavyaṃ manyate |",
  "SA20n1307:150": "idaṃ varṇasaṃpadaḥ phalaṃ bodhisattvasya veditavyam |",
  "SA20n1307:151": "kulasaṃpanno bodhisattvaḥ sammato bhavati mahājanakāyasya pūjyaśca praśasyaśca |",
  "SA20n1307:152": "sammatatvācca pūjyatvātpraśasyatvād yatra yatra vastuni sattvān samādāpayati te tejograstāstatra tatrāśu pratipadyante na vivadante na viceṣṭante'kriyāyai |",
  "SA20n1307:153": "idaṃ kulasaṃpadaḥ phalaṃ bodhisattvasya veditavyam |",
  "SA20n1307:154": "aiśvaryasaṃpanno bodhisattvo dānena sattvān saṃgṛhṇāti paripācayati |",
  "SA20n1307:155": "idamaiśvaryasaṃpado bodhisattvasya phalaṃ veditavyam |",
  "SA20n1307:156": "ādeyavacano bodhisattvaḥ priyavāditayā arthacaryayā samānārthatayā ca sattvān gṛhṇāti paripācayati |",
  "SA20n1307:157": "idamādeyavacanatāyā bodhisattvasya phalaṃ veditavyam |",
  "SA20n1307:158": "maheśākhyo bodhisattvaḥ sattvānāṃ vicitraiḥ kṛtyakaraṇīyaiḥ sahāyībhāvaṃ gacchannupakārī bhavati |",
  "SA20n1307:159": "yenopakāre ṇāvabaddhacittāḥ sattvā asya gauravāt kṛtajñatayā ca laghuladhvevājñāmanuvartante satkṛtyādareṇa |",
  "SA20n1307:160": "idaṃ maheśākhyatāyā bodhisattvasya phalaṃ veditavyam |",
  "SA20n1307:161": "manuṣyabhūto bodhisattvaḥ purūṣendriyeṇa samanvāgato bhājanabhūto bhavati sarvaguṇānāṃ sarvavyavasāyānāṃ sarvajñeyapravicayānām |",
  "SA20n1307:162": "viśāradaśca bhavatyanāvṛtagatiḥ sarvasattvasarvakālopasaṃkramaṇasaṃbhāṣaṇasaṃvāsasaṃbhogaraho vihārāṇam idaṃ puruṣatva phalaṃ bodhisattvasya veditavyam |",
  "SA20n1307:163": "balasaṃpanno bodhisattvaḥ akhinno bhavati kuśaladharmārjanaprayogeṇa sattvānugrahaprayogeṇa ca |",
  "SA20n1307:164": "ārabdhavīryaśca bhavati dṛḍhavīryaḥ kṣiprābhijñaśca bhavati |",
  "SA20n1307:165": "idaṃ balasaṃpado bodhisattvasya phalaṃ veditavyam |",
  "SA20n1307:166": "itīdaṃ bodhisattvānāmaṣṭavidhasya vipākasyāṣṭavidhaṃ phalaṃ yadbhavati sattvānāṃ copakārāya buddhadharmāṇāścodayāyānukūlamanuguṇam |",
  "SA20n1307:167": "asmin khalu bodhisattvo vipākaphale vyavasthitaḥ svayañca śakto bhavati pratibalaḥ sattvānāṃ vicitraprabhūtārthakaraṇe |",
  "SA20n1307:168": "te'pi cāsya vineyā niyojyā bhavanti yathākāmakaraṇīyāya yaduta svārthakriyāmārabhya |",
  "SA20n1307:169": "svayañcedayaṃ bodhisattvaḥ pratibalaḥ syādvineyāścāsya na niyojyā bhaveyuḥ |",
  "SA20n1307:170": "evamasya na pracurā syānna pradakṣiṇā parārthakriyā yenāyaṃ na śaknuyāt parārthaṃ kartum |",
  "SA20n1307:171": "svayañcedayaṃ bodhisattvaḥ aśaktaḥ syādapratibalo vineyāścāsya niyojyāḥ syuḥ svārthakriyāmārabhyaivamapi bodhisattvasya parārthakriyā na pracurā na pradakṣiṇā syād yenāyaṃ na śaknuyāt parārtha kartum |",
  "SA20n1307:172": "tasmādubhayasānnidhye ubhayasaṃpadiṃ satyāṃ bodhisattvasya sattvārthakriyā pracurā bhavati pradakṣiṇā yena śaknoti parārthaṃ kartum |",
  "SA20n1307:173": "tathābhūtaścāsau bodhisattvaḥ ātmanaśca buddhadharmān sattvāṃśca triṣu yāneṣu kṣiprameva paripācayati |",
  "SA20n1307:174": "ātmanā cānuttarāṃ samyaksaṃbodhimadhisaṃbudhyate |",
  "SA20n1307:175": "paripakvāṃśca sattvān vimocayati |",
  "SA20n1307:176": "tadanena paryāyeṇa bodhisattvānāṃ yasmādaṣṭavidhaṃ vipākaphalaṃ hitasukhāya sattvānāṃ saṃvartate |",
  "SA20n1307:177": "tasmād yaḥ sarvasattvānāṃ bandhyo nirarthaḥ saṃsāraḥ sa teṣāmavandhyaśca mahārthaśca bhavati ||",
  "SA20n1307:178": "tatra katamat puṇyam |",
  "SA20n1307:179": "katamajjñānam |",
  "SA20n1307:180": "puṇyamucyate samāsatastisraḥ pāramitāḥ |",
  "SA20n1307:181": "dānapāramitā śīlapāramitā kṣāntipāramitā ca |",
  "SA20n1307:182": "jñānaṃ punarekā pāramitā yaduta prajñāpāramitā |",
  "SA20n1307:183": "vīryapāramitā dhyānapāramitā ca puṇyapakṣyā jñānapakṣyā ca veditavyā |",
  "SA20n1307:184": "yadvīrya niśritya dānaṃ dadāti śīlaṃ vā samādatte rakṣati maitryādīni cāpramāṇāni bhāvayati |",
  "SA20n1307:185": "idamevaṃbhāgīyaṃ puṇyapakṣyaṃ vīryam |",
  "SA20n1307:186": "yatpunarvīryaṃ niśritya śrutacintābhāvanāmayyāṃ prajñāyāṃ yogaṃ karoti skandhakauśalyaṃ vā karoti dhātukauśalyamāyatanakauśalyaṃ pratītyasamutpādakuśalyaṃ sthānāsthānakauśalyaṃ duḥkhaṃ vā duḥkhataḥ samudayaṃ vā samudayato nirodhaṃ vā nirodhato mārgaṃ vā mārgataḥ pratyavekṣate |",
  "SA20n1307:187": "kuśalākuśalāndharmān sāvadyānanavadyān hīnapraṇītān kṛṣṇaśuklasapravibhāgapratītyasamutpannān dharmān yathābhūtaṃ pravicinoti pratyavekṣate |",
  "SA20n1307:188": "idamucyate jñānapakṣyaṃ vīryam |",
  "SA20n1307:189": "yaddhyānaṃ niśrityaṃ dānaṃ vā dadāti śīlaṃ vā samādatte rakṣati maitryādīni cāpramāṇāni bhāvayati |",
  "SA20n1307:190": "idamevaṃbhāgīyaṃ puṇyapakṣyaṃ dhyānam |",
  "SA20n1307:191": "yatpunardhyānaṃ niśritya śrutacintābhāvanāyyāṃ prajñāyāṃ yogaṃ karoti skandhakauśalyaṃ vā pūrvavat sarvaṃ vaktavyaṃ tadyathā vīrye |",
  "SA20n1307:192": "idamucyate jñānapakṣyaṃ dhyānam |",
  "SA20n1307:193": "taccaitat puṇyajñānaṃ samāsataḥ ṣaḍvidhaṃ bhavati |",
  "SA20n1307:194": "apramāṇaṃ tvetadekaikaprabhedato veditavyam |",
  "SA20n1307:195": "puṇyajñānahetuḥ katamaḥ |",
  "SA20n1307:196": "samāsatastrayaḥ puṇyajñānahetavo veditavyāḥ |",
  "SA20n1307:197": "puṇyajñānapratilambhasthānopacayāya yacchandaḥ anukūlo'vidhuraḥ pratyayaḥ pūrvakaśca puṇyajñānābhyāsaḥ |",
  "SA20n1307:198": "tatrāyamavidhuraḥ pratyayaḥ yā viparītasya ca pratyayasyāpratyupasthānamasannihitatā |",
  "SA20n1307:199": "aviparītasya ca pratyayasya pratyupasthānaṃ sannihitatā |",
  "SA20n1307:200": "tatra yā pāpamitramāgamya viparītā puṇyajñānadeśanā viparītena vā manaskāreṇa viparītagrāhitā |",
  "SA20n1307:201": "idamucyate viparītapratyasānnidhyam |",
  "SA20n1307:202": "etadviparyayeṇa śuklapakṣeṇa aviparītapratyayasānnidhyaṃ veditavyam |",
  "SA20n1307:203": "ye ca puṇyajñānapratilambhasthityupacayāya prayuktasyāntarāyāḥ |",
  "SA20n1307:204": "teṣāñca vivarjanamanutpādaḥ pratyayo'vidhura ityucyate bodhisattvasya puṇyajñānayoḥ |",
  "SA20n1307:205": "eṣāṃ trayāṇāṃ hetūnāmanyatamavaikalyānnāpi puṇyasya nāpi jñānasya prasūtirveditavyā |",
  "SA20n1307:206": "puṇyajñānaphalaṃ katamat |",
  "SA20n1307:207": "puṇyamāśritya bodhisattvo'kṣataḥ saṃsāre saṃsarati nātyarthaṃ duḥkhairbādhyamānaḥ |",
  "SA20n1307:208": "yathepsitañca sattvārthaṃ sattvānugrahaṃ śaknoti kartum |",
  "SA20n1307:209": "jñānamāśritya bodhisattvaḥ samyak puṇyaparigrahaṃ karoti na mithyā vicitrāprameyakauśalyakriyayā ca yāvadanuttarāṃ samyaksaṃbodhimabhisaṃbudhyate |",
  "SA20n1307:210": "itīdaṃ samāsena puṇyajñānaphalaṃ yathāyogaṃ caturvidhaṃ veditavyam |",
  "SA20n1307:211": "apramāṇantve tatprakāraprabhedataḥ |",
  "SA20n1307:212": "tatra yaśca vipāko yaśca vipākaheturyacca vipākaphalaṃ sarvametatpuṇyāśritaṃ puṇyaprabhavam |",
  "SA20n1307:213": "puṇyaṃ punarjñānāśritaṃ jñānaprabhavam tasmādubhayametatpradhānamanuttarāyai samyaksaṃbodhaye |",
  "SA20n1307:214": "puṇyaṃ pradhānaṃ jñānaṃ punarnirūttaram puṇyajñānaṃ tadanyataravaikalyādayaṃ bodhisattvo'nuttarāṃ samyaksaṃbodhiṃ nādhigacchet |",
  "SA20n1307:215": "ityayaṃ bodhisattvasya hetuphalasaṃgṛhītaḥ svaparārtho veditavyaḥ |",
  "SA20n1307:216": "tatra katamo bodhisattvasya dṛṣṭadhārmikaḥ svaparārthaḥ |",
  "SA20n1307:217": "katamaḥ sāṃparāyikaḥ |",
  "SA20n1307:218": "yuktena śilpasthānakarmasthānena puruṣakāreṇa yā bhogānāmarjanā |",
  "SA20n1307:219": "teṣāmeva copārjitānāṃ bhogānāṃ mātrayopabhogaḥ |",
  "SA20n1307:220": "pūrvakasya ceṣṭaphalasya karmaṇo vipakvavipākasya yo dṛṣṭe dharme phalopabhogaḥ |",
  "SA20n1307:221": "dhyānavyāvartanakuśalasya ca bodhisattvasya dṛṣṭadharmasukhavihārārthaṃ dṛṣṭa eva ca dharme tatsanniśrayo na parārthaprasādhanārthaṃ dhyānasanniśrayaḥ |",
  "SA20n1307:222": "yacca dṛṣṭadharmanirvāṇaṃ tathāgatabhūtasya ye ca laukikalokottarā dṛṣṭadharmanirvāṇasaṃprāpakāḥ saṃskṛtā dharmāḥ |",
  "SA20n1307:223": "ayamucyate bodhisattvasya dṛṣṭadhārmikā eva svārthaḥ |",
  "SA20n1307:224": "yathā bodhisattvasyaivaṃ pareṣāmapi parārtho veditavyaḥ |",
  "SA20n1307:225": "ye sattvā bodhisattvavinītāḥ |",
  "SA20n1307:226": "tatra yā ca kāmadhātau bhogasaṃpatparatra yā cātmabhāvasaṃpat paratra |",
  "SA20n1307:227": "yā ca paratra dhyānārūpyopapattiḥ tasyāśca paratra bhogātmabhāvasaṃpado dhyānārūpyopapatteśca yā dṛṣṭe dharme sahaiva duḥkhena sahaiva daurmanasyena pratisaṃkhyāya pratisaṃkhyāya hetvāsevanā |",
  "SA20n1307:228": "ayaṃ sāṃparāyika eva bodhisattvasya svaparārtho veditavyaḥ |",
  "SA20n1307:229": "yā punardṛṣṭe dharme sahaiva sukhena sahaiva saumanasyena bhogātmabhāvasaṃpado hetvāsevanā |",
  "SA20n1307:230": "yā cehāhānabhāgīyā dhyānārūpyasamāpattiḥ |",
  "SA20n1307:231": "dṛṣṭadharmasāṃparāyikaḥ svaparārtho veditavyaḥ |",
  "SA20n1307:232": "ātyantikaḥ svaparārthaḥ katamaḥ |",
  "SA20n1307:233": "katamaścānātyantikaḥ |",
  "SA20n1307:234": "kāmadhātau bhogātmabhāvasaṃpattiḥ sahetuphalā laukikī ca pṛthagjanānāṃ śuddhiḥ sahetuphalā anātyantikaḥ svaparārthaḥ |",
  "SA20n1307:235": "sarvātyantakleśaprahāṇamāryāṣṭāṅgaśca mārgaḥ tadāśrayeṇa ca ye laukikāḥ kuśalā dharmāḥ pratilabdhāḥ |",
  "SA20n1307:236": "ayamucyate ātyantikaḥ svaparārthaḥ |",
  "SA20n1307:237": "tatra tribhiḥ kāraṇairātyantikatā anātyantikatā ca veditavyā |",
  "SA20n1307:238": "svabhāvataḥ parihāṇitaḥ phalopabhoga parikṣayataśca |",
  "SA20n1307:239": "tatra svabhāvato nirvāṇamātyantikam |",
  "SA20n1307:240": "saṃskṛtaṃ sarvamevānātyantikam |",
  "SA20n1307:241": "āryāṣṭāṅgo mārgaḥ aparihāṇīyatvādaphalopa bhogāparikṣayādātyantikaḥ |",
  "SA20n1307:242": "tadanye kuśalasāstravā dharmāḥ parihāṇitaḥ phalopabhogaparikṣayataścānātyantikāḥ |",
  "SA20n1307:243": "ityayaṃ bodhisattvānāṃ daśavidhaḥ svaparārthaḥ samāsavistarataḥ yatra bodhisattvairyathāśakti yathābalaṃ śikṣitavyam nāta ūttari nāto bhūyaḥ |",
  "SA20n1307:244": "atīte'pyadhvanyanāgate'pi ye svaparārthe śikṣitavantaḥ śikṣiṣyante sarve te'sminneva daśavidhe svaparārthe |",
  "SA20n1307:245": "nāta uttari nāto bhūyaḥ |",
  "SA20n1307:246": "bodhisattvabhūmāvādhāre yogasthāne svaparārthapaṭalaṃ tṛtīyaṃ samāptam |"
}