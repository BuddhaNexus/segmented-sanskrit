{
  "SA17n1280:0": "citralakṣaṇam",
  "SA17n1280:1": "atha bhāratīyabhāṣāyāṃ citralakṣaṇam |",
  "SA17n1280:2": "prathamaḥ parivarttaḥ",
  "SA17n1280:3": "brahmāṇaṃ ca mahādevaṃ nārāyaṇaṃ sarasvatīm |",
  "SA17n1280:4": "varadāṃ ca mayā natvā kriyate jayamaṃgalam ||1",
  "SA17n1280:5": "prajāpatestathā śambhoḥ padmāsyāyāstathā giram |",
  "SA17n1280:6": "pārvatyā anusṛtyaiva jāyatāṃ kila paṇḍitāḥ ||2",
  "SA17n1280:7": "tadanantaraṃ citralakṣaṇamucyate |",
  "SA17n1280:8": "maṃgalamastu |",
  "SA17n1280:9": "mahādevāya devāya sarvavidyavijānate |",
  "SA17n1280:10": "namo namo mayā samyagucyate citralakṣaṇam ||3",
  "SA17n1280:11": "ādau candramasaṃ vande haraṃ ca candraśekharaṃ |",
  "SA17n1280:12": "viṣṇūvindrau sūryamagniṃ ca varuṇaṃ marutaṃ tathā ||4",
  "SA17n1280:13": "namaskaromyahaṃ caiva viśvakarmaprajāpatī |",
  "SA17n1280:14": "nagnajitaṃ namaskṛtya tvācāryāṃśca punaḥ punaḥ ||5",
  "SA17n1280:15": "varṇaṃ ca citrakarmātha śāstrānusāratastathā |",
  "SA17n1280:16": "yathājñānaṃ yathāśakti saṃkṣepeṇa mayocyate ||6",
  "SA17n1280:17": "viśvakṛnnagnajiddevaprahlādasāramujjvalam |",
  "SA17n1280:18": "lakṣaṇamanusṛtyaica viduṣāṃ sudhiyāṃ punaḥ ||7",
  "SA17n1280:19": "saṃgṛhya mativṛddhaye nānāśāstrasamuddhṛtam |",
  "SA17n1280:20": "ucyate citralakṣaṇaṃ śṛṇvantu tadvidā janāḥ ||8",
  "SA17n1280:21": "puredaṃ lakṣaṇaṃ śrutvā nararājo mahodharaḥ |",
  "SA17n1280:22": "dharmajñaḥ satyaniṣṭhaśca buddhimāṃśca yaśo'nvitaḥ |",
  "SA17n1280:23": "viśruto bhayajinnāmnā tathābhūt dharaṇītale ||9",
  "SA17n1280:24": "guṇottamasya bhūpasya dhārmikasya praśāsane |",
  "SA17n1280:25": "śatasahasravarṣāṇi cāyuḥ prajāḥ prapedire ||10",
  "SA17n1280:26": "nīrogā na ca hantāro manorogavivarjitāḥ |",
  "SA17n1280:27": "akālamṛtyuhīnāstāḥ kutaḥ krodhāḥ kuto malāḥ ||11",
  "SA17n1280:28": "vāyuḥ supravahaścaiva śakraḥ suvarṣakastathā |",
  "SA17n1280:29": "varṇrasasametāni vījamūlaphalāni ca || 12",
  "SA17n1280:30": "varṇāśramā hi catvāro na cyutā dharmatatparāḥ |",
  "SA17n1280:31": "ṛddhiguṇasamāyuktaṃ śrīmad vikasitaṃ jagat || 13",
  "SA17n1280:32": "evambhūte sthite rāṣṭre sukhaśāntisamanvite |",
  "SA17n1280:33": "bhayajito manaḥ śuddhaṃ pravṛttaṃ tapasi drutam || 14",
  "SA17n1280:34": "suduṣkaraṃ tapaḥ kṛtvā rājñātiśuddhacetasā |",
  "SA17n1280:35": "varā bahuvidhā prāptā devāllokapitāmahāt || 15",
  "SA17n1280:36": "viṣayastasya śatrubhirdevāstrairapi durjayaḥ |",
  "SA17n1280:37": "uttamāpratirodhyā ca sarvaśāstre matistvatha || 16",
  "SA17n1280:38": "sarvaguṇairupetasya parākrāntasya dhīmataḥ |",
  "SA17n1280:39": "mahābhāgasya devānāṃ prabhāvaiḥ prāptaviśruteḥ || 17",
  "SA17n1280:40": "sarvavidyāśrayasyāsya mūrttadharmasya bodhinaḥ |",
  "SA17n1280:41": "maṇiputrasamākhyaspa etādṛśasya bhūpateḥ || 18",
  "SA17n1280:42": "savidhe tvāgataḥ kaścid rudan vipro'tiduḥkhitaḥ |",
  "SA17n1280:43": "kathaṃ rodiṣ bho vipra cetyapṛcchad dvijaṃ nṛpaḥ || 19",
  "SA17n1280:44": "kruddhena tena vipreṇa kathito nṛpatistadā |",
  "SA17n1280:45": "tava śāsanakāle'smin deśe'kālamṛtiyataḥ || 20",
  "SA17n1280:46": "tato'dharmeṇa rājyaṃ taṃ śāssīdaṃ nṛpa niścitam |",
  "SA17n1280:47": "viṣmayo ya itaḥ pūrvaṃ na jāto'sau pravartate || 21",
  "SA17n1280:48": "madīyavaṃśarakṣākṛt lakṣaṇākṛtisundaraḥ |",
  "SA17n1280:49": "akālamṛtyunā kasmāt kroṛato'pahṛtaḥ sutaḥ || 22",
  "SA17n1280:50": "bramha priyau hi rājan tvaṃ sarva jānāsi bhūtale |",
  "SA17n1280:51": "prāṇatulyaṃ sutaṃ mahyaṃ dehi svāmin kṛpānvitaḥ ||23",
  "SA17n1280:52": "dayāṃ yadi na kuryāstvaṃ śaktiman guṇavan nṛpa |",
  "SA17n1280:53": "tṛṇakhaṇḍāṇiva prāṇān tvatsavidhe tyajāmyaham || 24",
  "SA17n1280:54": "bhāṣite tu dvijenaivaṃ buddhimān puraṣottamaḥ |",
  "SA17n1280:55": "ākarṣaṇe sutaṃ tasya matiṃ cakre nṛpālakaḥ || 25",
  "SA17n1280:56": "sāntvitastu nṛvākyena “ āgaccha mama dāsa hi“ |",
  "SA17n1280:57": "sūryavarcodharaṃ yamamuditaṃ tatra dṛṣṭavān || 26",
  "SA17n1280:58": "dharmarājaṃ jagadbandyaṃ praṇamya bhayajinnṛpaḥ |",
  "SA17n1280:59": "brāhmaṇasya hitārthāya sādaraṃ vākyamabravīt || 27",
  "SA17n1280:60": "pratyupakṛddvijātestu prāṇebhyo'pi sutaḥ priyaḥ |",
  "SA17n1280:61": "cākāle'pahṛto yo'sau tava dūtena durdhiyā || 28",
  "SA17n1280:62": "prabho tribhuvanasyāpi dīyatāṃ tanayaḥ priyaḥ |",
  "SA17n1280:63": "viśvakarman dvijanmane asmai prītyā ca dhīmate || 29",
  "SA17n1280:64": "śrutvā pretādhipo vākyaṃ pūjanīyaṃ hasan nṛpam |",
  "SA17n1280:65": "dadau pratyuttaraṃ mṛdu tejasā pūritaṃ vacaḥ || 30",
  "SA17n1280:66": "svakīyakarmavaśād jīvāḥ sarve madvaśagā dhruvam |",
  "SA17n1280:67": "kasyāpyākarṣaṇe tyāge svecchāśaktiḥ kuto mama || 31",
  "SA17n1280:68": "sukhaṃ vā yadi vā duḥkhaṃ sarvaṃ karmavaśaṃ sadā |",
  "SA17n1280:69": "tasmāt rājan vijānīyān mayā naiva pragṛhyate || 32",
  "SA17n1280:70": "madgṛhaṃ pratipadyātha śarīrī na nivartate |",
  "SA17n1280:71": "kālena mahatākṛṣṭo dvijaputro balīyasā || 33",
  "SA17n1280:72": "kuśalaṃ cākuśalaṃ vā sarvamihānubhūyate |",
  "SA17n1280:73": "karmānusāriṇī bhūmirvijñeyā ca sadā nṛṇām ||34",
  "SA17n1280:74": "evamuktaḥ punarbhūpaḥ prāha vaivasvataṃ yamam |",
  "SA17n1280:75": "matprārthanāvaśād deva dehyasmai putramuttamam || 35",
  "SA17n1280:76": "na śakyate na śakyate yama āha punaḥ punaḥ |",
  "SA17n1280:77": "dehi dehi sutaṃ deva rājñāpi prārthitaḥ punaḥ || 36",
  "SA17n1280:78": "āgrahasyātiśayyaṃ ca tayoritthaṃ babhūva ha |",
  "SA17n1280:79": "vyākulau tī mahāyuddhe tadā liptau babhūvatuḥ || 37",
  "SA17n1280:80": "tiṣṭha tiṣṭheti ta rājā bahuśaḥ prāha vīrahā |",
  "SA17n1280:81": "sthito'smīti raṇe rājan tamavocad nṛpaṃ yamaḥ || 38",
  "SA17n1280:82": "asaṃkhyānāṃ ca vāṇānāṃ tīkṣṇānāṃ parivarṣaṇam |",
  "SA17n1280:83": "akarod bhayajid rājā yamasyopari sarvataḥ || 39",
  "SA17n1280:84": "śrutaghnaṃ sarvato divyaṃ meghato vārivarṣavat |",
  "SA17n1280:85": "apratirodharupaṃ tadastraṃ vavarṣa dharmarāṭ || 40",
  "SA17n1280:86": "tena rājā mahākruddho mahāprabhāvaśālibhiḥ |",
  "SA17n1280:87": "yamadūtāṃścadevāstraiḥ prapīḍya mumude bhṛśam || 41",
  "SA17n1280:88": "śūlāsiprāsamudgarā yamadūtavinirgatāḥ |",
  "SA17n1280:89": "bhūpena sarvathā naṣṭā bhayapravartakā ime || 42",
  "SA17n1280:90": "preto dāruṇarupī ca pratidiśamadhāvata |",
  "SA17n1280:91": "naṣṭaḥ senāpatiścaiva āgamadāhavād drutam ||43",
  "SA17n1280:92": "tataḥ pretādhipo devo dṛṣṭvā taṃ tu parājitam |",
  "SA17n1280:93": "yathājñākāriṇaṃ daṇḍaṃ jagrāha pratihiṃsayā || 44",
  "SA17n1280:94": "kālāgnisadṛśaṃ dṛṣṭvā utkṣiptaṃ pṛthivīpatiḥ |",
  "SA17n1280:95": "brahmaśiro'ṅkita cāstramātmahaste gṛhītavān || 45",
  "SA17n1280:96": "sarve bhūtā bhayatrastā mahābhūto'pi sarvataḥ |",
  "SA17n1280:97": "babhūvurāturā sarve tena durlakṣaṇena vai || 46",
  "SA17n1280:98": "duḥkhitāṃ sakalāṃ pṛthvīṃ dṛsṭvā brahmā tathā suraiḥ |",
  "SA17n1280:99": "ājagāma svayaṃ tatra tasmin deśe raṇākule || 47",
  "SA17n1280:100": "brahmāṇaṃ svāgata dṛṣṭvā bhayajinnṛpasattamaḥ |",
  "SA17n1280:101": "sāñjaliḥ pūjayitvā taṃ prāha yathāyathaṃ vacaḥ || 48",
  "SA17n1280:102": "yamo'pi praṇipatyātha sarvāmakathayat kathām |",
  "SA17n1280:103": "vaiklavyakāraṇani ca śrutvā śeṣāṇi sṛṣṭikṛt |",
  "SA17n1280:104": "pratyāvṛtya raṇād devaḥ kathayāmāsa tau tadā || 49",
  "SA17n1280:105": "na doṣo bhavatāṃ nātha mṛtyupatermahātmanaḥ |",
  "SA17n1280:106": "satyanarādhipasyaiva kālasya na tu karmaṇaḥ || 50",
  "SA17n1280:107": "purā śubhāśubhaṃ karma tathā ca śiśunā kṛtam |",
  "SA17n1280:108": "labdhañca maraṇaṃ śīghra janma prāpya ca mānuṣam ||51",
  "SA17n1280:109": "sāphalyameti te śramo brāhmaṇasyāsya pūjanāt |",
  "SA17n1280:110": "tasminnupāyavidyeyaṃ matprasādāt prapūjyatām || 52",
  "SA17n1280:111": "varṇādīnāṃ samāyogaiḥ etaddvijasutākṛtim |",
  "SA17n1280:112": "rupamālikha bho rājan sarvalokahitāya vaṃ || 53",
  "SA17n1280:113": "āvirbhūtena brahmaṇā itthamukte suvuddhimān |",
  "SA17n1280:114": "jīvayituṃ lilekha taṃ dvijaputraṃ mahopatiḥ |",
  "SA17n1280:115": "brahmā taccitramādāya yojayāmāsa jīvitam || 54",
  "SA17n1280:116": "vikacotpalacakṣuṣmān sukumāraśarīradhṛk |",
  "SA17n1280:117": "cakṣurunmīlya sānandaṃ punarjīvanamāpede || 55",
  "SA17n1280:118": "jīvitaṃ putramāsādya hṛṣṭo brāhmaṇasattamaḥ |",
  "SA17n1280:119": "bramhāṇamabhivandyātha svīyaputraṃ gṛhitavān || 56",
  "SA17n1280:120": "brahmābravīt tato bhūpaṃ brāhmaṇaprītaye ime |",
  "SA17n1280:121": "yamadutā jitāḥ śaktyā sādhu sādhu kṛtaṃ tvayā || 57",
  "SA17n1280:122": "brahmāṇā kathite tvevaṃ sa rājā harṣamāptavām |",
  "SA17n1280:123": "sarvadamankārī tu daurmanasyaṃ yamo gataḥ || 58",
  "SA17n1280:124": "aprasannaṃ yamaṃ dṛṣṭvā vacobhirmadhurairbhṛśam |",
  "SA17n1280:125": "brahmā svayaṃ samāśvāsya bhūpatiṃ prāha sattamaḥ || 59",
  "SA17n1280:126": "dharmanītiḥ suvijñāya na nindet kāmapi prajām |",
  "SA17n1280:127": "sadānandapradobhavyastvabhimānaṃ ca varjayet || 60",
  "SA17n1280:128": "yatra sevā satāṃ nāsti tatra nindā bhaved dhruvam |",
  "SA17n1280:129": "nālpamapi sukhaṃ kiñcidānpoti nindukaḥ sadā || 61",
  "SA17n1280:130": "dveṣiṇo'pi budhāḥ svargād bhavanti vicyutāstahā |",
  "SA17n1280:131": "ahaṅkānarayuta bhūtaṃ tyajanti sarvamānavāḥ || 62",
  "SA17n1280:132": "nirahaṅkāriṇā tasmāt bhavitavyaṃ sadā khalu |",
  "SA17n1280:133": "jātyā balena dānena naipuṇyena ca vidyayā ||63",
  "SA17n1280:134": "devatānāñca viprāṇāṃ viśeṣaṇa samādaraḥ |",
  "SA17n1280:135": "prakartavyo na kartavyo nindopāyaḥ kathañcana || 64",
  "SA17n1280:136": "avirodhena satkāraḥ karaṇīyaḥ sadā nṛpaiḥ |",
  "SA17n1280:137": "kṣamāvalambanīyā syāt nindā tyājyā tathaiva ca |",
  "SA17n1280:138": "sarvajño nirahaṃkaro guṇine na dviṣennṛpaḥ ||65",
  "SA17n1280:139": "puruṣaṃ vacanaṃ tyājyamāghātaṃ visṛjet sadā |",
  "SA17n1280:140": "pratyakṣaṃ prāpyate yattu sārthakyaṃ tasya cintayet || 66",
  "SA17n1280:141": "devavipravirodhināṃ kutrāpi na sukhaṃ bhavet |",
  "SA17n1280:142": "vidhiyaṃ naiva kāryaṃ hi yamasyāpi tato nṛpa || 67",
  "SA17n1280:143": "brahmaṇetthaṃ sa bhūpālo hyupadiṣṭo dvijapryaḥ |",
  "SA17n1280:144": "namaskṛtya yamasvārthe kṛtavān supriyaṃ tathā | 68",
  "SA17n1280:145": "yamo'pi prītimāpanno brahmā prasannatāṃ gataḥ |",
  "SA17n1280:146": "aśokaṃ prītimāpede jagadetañcarācaram || 69",
  "SA17n1280:147": "atha brahmā nṛpaṃ prāha nagnaṃ pretaṃ nivāraya |",
  "SA17n1280:148": "yamadāsaiḥ sadā viśvaṃ na pātayed bhavān khalu || 70",
  "SA17n1280:149": "balena tejasā cāpi tapasemaṃ guṇaṃ nṛpāḥ |",
  "SA17n1280:150": "anukuryurna karttavyo'kuśala iha bhāvini || 71",
  "SA17n1280:151": "bhavān mahāyaśasvī ca karaṇīyo mayā kṣitau |",
  "SA17n1280:152": "nivartasva kumārgebhyastvaṃ sadā pṛthivīpate || 72",
  "SA17n1280:153": "pretaparyāyakaṃ nagnamajaiṣīstvaṃ yato balāt |",
  "SA17n1280:154": "mama prasādād rājendra brāhmaṇānugrahāttathā |",
  "SA17n1280:155": "prajāpatitulaḥ pṛthvāṃ yaśasvī tvaṃ bhaviṣyasi || 74",
  "SA17n1280:156": "vedajño vrataniṣṭhaśca tapasā śuddhamānasaḥ |",
  "SA17n1280:157": "prajāḥ pālaya niṣpāpaḥ anumatistathā mama || 75",
  "SA17n1280:158": "asya brāhmaṇaputrasya citrasya lekhanena ca |",
  "SA17n1280:159": "tādṛśeṇa kṣitāvādicitrāviṣkārako bhava || 76",
  "SA17n1280:160": "lokānāṃ hitasādhanāt pūjanīyo bhaviṣyasi |",
  "SA17n1280:161": "adya prabhṛti taccitra jagadvandyaṃ bhavet sadā || 77",
  "SA17n1280:162": "pāpaghnaṃ ca manohāri protisukhapradaṃ nṛṇām |",
  "SA17n1280:163": "maṅgalaśropradāyakaṃ rakṣoghnaṃ śatrunāśanam || 78",
  "SA17n1280:164": "tavādau lekhakakhyātiḥ mameyaṃ vacanena ca |",
  "SA17n1280:165": "citramiti prasiddhaṃ tat sarvatraiva bhaviṣyati || 79",
  "SA17n1280:166": "brahmaṇetthaṃ vacasyukte yamo vipraśca nagnajit |",
  "SA17n1280:167": "sarve nemuśca bhaktyā taṃ brahmāṇaṃ lokapālakam || 80",
  "SA17n1280:168": "sarveṣāṃ maṅgalaṃ kṛtvā trilokeśaḥ prajāpatiḥ |",
  "SA17n1280:169": "sarvadevagaṇaiḥ sārdhaṃ jagām svagṛhaṃ mudā ||81",
  "SA17n1280:170": "rājātha dharmarājaṃ taṃ pūjayitvā prayantataḥ |",
  "SA17n1280:171": "svasthānamāgato dhīmān prīṇayitvā yamaṃ tathā || 82",
  "SA17n1280:172": "athāsau brāhmaṇastuṣṭaḥ prapayau nagaraṃ drutam |",
  "SA17n1280:173": "yasmād deśāt samāpannastatraiva praviveśa ca || 83",
  "SA17n1280:174": "hṛṣṭo rājā samitraśca citrasaṃracanāya vai |",
  "SA17n1280:175": "udyato'bhūt sadaivāsau saputre prasthite dvije || 84",
  "SA17n1280:176": "sarvarūpānukūlaṃ tat mānaṃ vā kīdṛśaṃ bhavet |",
  "SA17n1280:177": "tat praṣṭuṃ sṛṣṭikattariṃ brahmalokaṃ jagāma saḥ ||85",
  "SA17n1280:178": "kṛpayā brūhi me brahman citrasaṃlekhanakramam |",
  "SA17n1280:179": "citrasya lakṣaṇāni me nānāvidhāni santi ca || 86",
  "SA17n1280:180": "parimāṇaṃ kimasya syāt vidhinā kīdṛśena vā |",
  "SA17n1280:181": "utpādanīyametaddhi sāñjaliḥ pṛṣṭhavān nṛpaḥ ||87",
  "SA17n1280:182": "brahmātha prāha bhūpendraṃ śṛṇu rājan samāhitaḥ |",
  "SA17n1280:183": "atiguhyaṃ mahad vākyaṃ paramaṃ kathayāmi te || 88",
  "SA17n1280:184": "sṛṣṭerādau samāyātā vedā yajñāśca bhūpate |",
  "SA17n1280:185": "tataḥ prajā mayā sṛṣṭā upadiṣṭāśca tā mayā || 89",
  "SA17n1280:186": "caityānāṃ karaṇāyaiva citraṃ saṃlikhyate yataḥ |",
  "SA17n1280:187": "vedāccitraṃ prajātaṃ vai tasmād jñeyaṃ tathaiva tat || 90",
  "SA17n1280:188": "ādau saṃlikhitatvācca citramityucyate tataḥ |",
  "SA17n1280:189": "carācarayutā vṛkṣā jaṅgamāśca yathāsthitāḥ |",
  "SA17n1280:190": "tathā pralikhanātteṣāṃ taccitramiti kathyate || 91",
  "SA17n1280:191": "girīṇāṃ sumeruḥ śreṣṭhaḥ aṇḍajānāṃ khagādhipaḥ |",
  "SA17n1280:192": "yathā nareṣu bhūpendrastathā citraṃ kalāsu vai || 92",
  "SA17n1280:193": "patanti sāgare nadyaḥ samudrā ratnamāśritāḥ |",
  "SA17n1280:194": "nakṣatraiścāśritaḥ sūryo bramhā ṝṣyāśrayo yathā |",
  "SA17n1280:195": "tathaiva citrakarmaṇi kalāḥ sarvāḥ samāśritāḥ || 93",
  "SA17n1280:196": "himālayo yathā śreṣṭho nageṣu sakaleṣu ca |",
  "SA17n1280:197": "gaṅgā nadiṣu śreṣṭhaiva graheṣu somabhāskarau || 94",
  "SA17n1280:198": "sameṣu vainateyaśca mahendro devavṛndake |",
  "SA17n1280:199": "tathā śreṣṭhaṃ bhaveccitraṃ sarvāsu hi kalāsu ca || 95",
  "SA17n1280:200": "nagnajid gaccha tasmāt tvaṃ viśvakarma samīpataḥ |",
  "SA17n1280:201": "lakṣaṇavidhimānaṃ ca tubhyaṃ sa upadekṣyati || 96",
  "SA17n1280:202": "upadeśamanusṛtya brahmaṇo bhūpatistataḥ |",
  "SA17n1280:203": "viśvakarmasamīpe tu prasanno hyagamad drutam || 97",
  "SA17n1280:204": "dṛṣṭo'sau viśvakarmā ca rājñā namaskṛtastathā |",
  "SA17n1280:205": "ātithyaṃ vidhivat kṛtvā rājñe so'dadadāsanam || 98",
  "SA17n1280:206": "rājāha viśvakarman bho brahmajñayā hyupasthitaḥ |",
  "SA17n1280:207": "citrsya lakṣaṇaṃ karma upadiśatu me prabho || 99",
  "SA17n1280:208": "vidhirvā parimāṇaṃ vā kīdṛśaṃ vā bhavettathā |",
  "SA17n1280:209": "upadiśatu kārtsnyena rahasyaṃ saprakārakam || 100",
  "SA17n1280:210": "evamukte narendreṇa viśvakarmā mudānvitaḥ |",
  "SA17n1280:211": "citraśilpasya śāstraṃ tu tasmai rājñe hyupādiśat | 101",
  "SA17n1280:212": "ekāgramanasā tattu śrūyatāṃ yad madbhāṣitaṃ |",
  "SA17n1280:213": "parimāṇaṃ tathāsthānaṃ varṇopāyau yathāyatham || 102",
  "SA17n1280:214": "pradāya sarvamīśena devena padmayoninā |",
  "SA17n1280:215": "nirdiṣṭaṃ citralakṣaṇaṃ buddhimantaḥ kṛte śṛṇu || 103",
  "SA17n1280:216": "sarvavastusamākīrṇā ākṛtīrlakṣaṇānvitāḥ |",
  "SA17n1280:217": "lokaśraddhāspadaṃ mahyaṃ likhitvādau hyupāharat || 104",
  "SA17n1280:218": "kena mānena śobhanāḥ sthānopāyaiśca kīdṛśaiḥ |",
  "SA17n1280:219": "brahmaṇaḥ kṛpayā labdhāḥ sarve śilpā mayā kṛtāḥ || 105",
  "SA17n1280:220": "ākāreṇedṛśenaiva prajā mayā vinirmitāḥ |",
  "SA17n1280:221": "devaiścitraṃ vivarddhitaṃ vividhaṃ lakṣaṇānvitam || 106",
  "SA17n1280:222": "jñeyaṃ mattastvathā rājan lakṣaṇamākṛti tathā |",
  "SA17n1280:223": "sādṛśyaṃ veśasaundaryaṃ parimāṇaṃ kalānvitaṃ || 107",
  "SA17n1280:224": "citramīdṛśaṃ saṃlekhyaṃ yatnād buddhimatā tvayā |",
  "SA17n1280:225": "darśanīyaṃ manuṣyebhyo vidvabhyo guṇayuktebhyaḥ |",
  "SA17n1280:226": "citrasandarśane tāvadutsāhamatiyuktebhyaḥ || 108",
  "SA17n1280:227": "munināgāsurāṇāṃ ca pretānāṃ yakṣarakṣasām |",
  "SA17n1280:228": "gandharvāṇāṃ ca rājendra vidhivat kakṣaṇādikam |",
  "SA17n1280:229": "likhitvā vividhaṃ samyak tubhyaṃ mayā pradaśryate || 109",
  "SA17n1280:230": " ||iti nagnajiccitralakṣaṇanirdeśe nagnajayo nāma prathamaḥ parivarttaḥ ||",
  "SA17n1280:231": "dvitīyaḥ parivarttaḥ",
  "SA17n1280:232": "yathoktaṃ brahmaṇā pūrvamācaṣṭe bhūpatiṃ tathā |",
  "SA17n1280:233": "likhanādividhiṃ samyak citrasya parinirmito || 1",
  "SA17n1280:234": "sthāvare jaṃgame naṣṭe pralayānte ca vai purā |",
  "SA17n1280:235": "prādurabhūt suvarṇāṇḍaṃ tamo hatvā jalāt kila || 2",
  "SA17n1280:236": "tasmādaṇḍāt prādurabhūt lokapitāmahaḥ svayam |",
  "SA17n1280:237": "omityekākṣaraṃ tasmād vedavidyāśca kalpanā || 3",
  "SA17n1280:238": "catasraśca prajāstāsāṃ rupasaṃjñādayastadā |",
  "SA17n1280:239": "āyuṣā sahitasyaiva brahmaṇo jātireva ca || 4",
  "SA17n1280:240": "sthānaṃ caryā ca dharmaśca nyāyaśca prābhavan tadā |",
  "SA17n1280:241": "evaṃ kṛte sati brahmācintayat jagato hitam || 5",
  "SA17n1280:242": "evaṃ cintayatastasya matiritthaṃ babhūva ha |",
  "SA17n1280:243": "kathaṃ janāśca jānīyuḥ saṃjñāṃ devamahībhūjām |",
  "SA17n1280:244": "apramādena cādaraḥ sadā teṣu kathaṃ bhavet || 6",
  "SA17n1280:245": "brahmetthaṃ cintayitvā tu viṣṇoḥ śivasya cātmanaḥ |",
  "SA17n1280:246": "śakrasya sarvadevānāṃ parimāṇaṃ guṇaṃ tathā || 7",
  "SA17n1280:247": "savastraṃ vividhasthitamalaṃkārāstrasaṃyutaṃ |",
  "SA17n1280:248": "manoramaṃ surupaṃ ca atyantasradṛśaṃ tathā || 8",
  "SA17n1280:249": "sasavibhaktasarvāṅgaṃ pratyaṅgaṃ ca yathāyatham |",
  "SA17n1280:250": "miśritena ca varṇena citrākāraṃ vinirmame || 9",
  "SA17n1280:251": "vilokya tāni citrāṇi netramūlāt pramoditāḥ |",
  "SA17n1280:252": "sādhu sādhviti saṃpūjya praśaṃśasurvidhiṃ surāḥ || 10",
  "SA17n1280:253": "ime devāḥ prasannāśca svaptākāraṃ ca lebhire |",
  "SA17n1280:254": "adhiṣṭhānaṃ prabhāvaṃ ca kṛtavantastathā ime || 11",
  "SA17n1280:255": "prāha saptasurān brahmā astu puṇyaṃ samāśritam |",
  "SA17n1280:256": "adya prabhṛti sarvatra yuṣmākaṃ pratimāsu ca ||",
  "SA17n1280:257": "nātra śaṅkā kṛthā naraḥ pūjayiṣyati vaḥ sadā || 12",
  "SA17n1280:258": "śūddhayā dānena vidhivat tatparāyaṇamānasaḥ |",
  "SA17n1280:259": "manuṣyeṣu ca yo nām bhavantaṃ pūjayiṣyati |",
  "SA17n1280:260": "tasmai kāmasya siddhaye nairujyaṃ saṃpradāsyati || 13",
  "SA17n1280:261": "nānā prakāraduḥsvapnāt dveṣagrastebhya eva ca |",
  "SA17n1280:262": "sarveṣā rakṣaṇa kṛtvā pāpān nāśayati dhruvam || 14",
  "SA17n1280:263": "dharmaśca sadṛśo bhāvyaḥ rakṣohānirbhaved dhruvam |",
  "SA17n1280:264": "yaśovṛddhirbhaved viśve yuṣmākaṃ paripūjanāt || 15",
  "SA17n1280:265": "lokapūjāvyavasthāyai pratimānāṃ yathāyatham |",
  "SA17n1280:266": "nāmādikīrtanaṃ kārya stavapūjādikaṃ tathā || 16",
  "SA17n1280:267": "pratimāṃ yāṃ pratidinaṃ puṇyātmā pūjayiṣyati |",
  "SA17n1280:268": "tayaiva dīyate śāntistasmai bhaktāya sarvataḥ ||17",
  "SA17n1280:269": "evaṃ vavatviti prāhurdevāḥ prasannamānasāḥ |",
  "SA17n1280:270": "svīyaveṣaiḥ svacetasā svādhiṣṭhānaṃ samāgatāḥ |",
  "SA17n1280:271": "itthaṃ pūjābhavad viśvavāsibhiste prapūjitāḥ || 18",
  "SA17n1280:272": "parimāṇādikaṃ teṣāṃ mattaḥ śrutvā ca lakṣaṇam |",
  "SA17n1280:273": "adya manuṣyalokeṣu pracāraya prayatnataḥ || 19",
  "SA17n1280:274": "brahmaṇaśca mayā prāptaṃ vidyottamā ca lakṣaṇam |",
  "SA17n1280:275": "aśeṣaṃ parimāṇaṃ ca tubhyamadya pradīyate || 20",
  "SA17n1280:276": "trilokeṣu ca pūjyānāṃ sarveṣāṃ dehināṃ tathā |",
  "SA17n1280:277": "pāpahānikaraṃ bhītenaśikam netramodakaṃ || 22",
  "SA17n1280:278": "ādyutpannañca doṣeṇa hīnaṃ nānāśrayaṃ param |",
  "SA17n1280:279": "vijānīhi kṣitīndra tvaṃ yaśorāśivivardhakam || 23",
  "SA17n1280:280": " ||iti citralakṣaṇe pūjotpattirnām dvitīyaḥ parivarttaḥ ||",
  "SA17n1280:281": "tṛtīyaḥ parivarttaḥ",
  "SA17n1280:282": "lokasya kāyamānaṃ māṃ svayambhūrupadiṣṭavān |",
  "SA17n1280:283": "tat tathaiva pravakṣyāmi mānaṃ brūhi prajāsu ca || 1",
  "SA17n1280:284": "devarākṣasagandharva siddhanartakakinnarāḥ |",
  "SA17n1280:285": "vidyādharāśca nāgendrāḥ piśācapretakāyikāḥ || 2",
  "SA17n1280:286": "ye bhavanti ca teṣāṃ vai bhūpatonāṃ tatastathā |",
  "SA17n1280:287": "sarveṣāṃ prāṇijātānāṃ mānamidaṃ pravartate || 3",
  "SA17n1280:288": "paramāṇuśca vālāgraṃ likṣā yūko yavo'ṅguliḥ |",
  "SA17n1280:289": "aṣṭāṣṭaguṇavṛddhayā vai jñātavyamiti niścitam || 4",
  "SA17n1280:290": "paramāṇubhiraṣṭābhirekaṃ vālāgramucyate |",
  "SA17n1280:291": "vālāgrāṣṭau ca likṣā sā parimāṇajñakīrtitā ||",
  "SA17n1280:292": "aṣṭalikṣā bhaved yūkaḥ aṣṭayūkā yavaḥ smṛtaḥ || 5",
  "SA17n1280:293": "dvayaṅguloddharyaṅgulaṃ mānamaṅguliḥ syād yavāṣṭakam |",
  "SA17n1280:294": "ardhāṅguliścaturyavā iti mānaṃ nigadyate || 6",
  "SA17n1280:295": "vistārasya yathaivārtha āyāmena prakāśitaḥ |",
  "SA17n1280:296": "tathārohasamucchrāyau paryāyavācinau matau ||",
  "SA17n1280:297": "parimāṇānusareṇa varṇanoyāḥ kṣitau narāḥ ||7",
  "SA17n1280:298": "ucchrāyaśca tathāyāmo rājñāṃ nyagrodhavṛkṣavat |",
  "SA17n1280:299": "vistṛtaścakravartināṃ śruyatāṃ varṇyate mayā || 8",
  "SA17n1280:300": "ucchrāyaścakravartināṃ svāṅguleḥ parimāṇataḥ |",
  "SA17n1280:301": "aṣṭottaraśataṃ jñeyaṃ kadācinna parāṅguleḥ || 9",
  "SA17n1280:302": "cakravartimahīpānāmucchrāyaparimāṇakam |",
  "SA17n1280:303": "sākṣāt savarṇyate cātra purvoktaṃ vistareṇa ca || 10",
  "SA17n1280:304": "mukhādīnāṃ parimāṇaṃ śruyatāmucyate mayā |",
  "SA17n1280:305": "tribhāgena vibhaktaṃ ca samānena tathā budhaiḥ ||",
  "SA17n1280:306": "civunāsālalāṭaṃ vā caturaṅgulamānakam || 11",
  "SA17n1280:307": "āyāmo mukhabhāgasya bhaveccaturdaśāṅguliḥ |",
  "SA17n1280:308": "urddhabhāge tvadhībhāge āyamo dvādaśāṅguliḥ ||",
  "SA17n1280:309": "āroho vadanasyātra dvādaśāṅgulimānakaḥ || 12",
  "SA17n1280:310": "ārohaścaturaṃgulamuṣṇīṣasya bhaved dhruvaṃ |",
  "SA17n1280:311": "āyāmaśca tathaivāsya ṣaṛhaṅgulasamāyutaḥ || 13",
  "SA17n1280:312": "śīrṣaṃ chatrasamākāramāyāmo dvādaśāṅgulaḥ |",
  "SA17n1280:313": "dvātriṃśat tasya maṇdalamaṅgulīnāṃ hi mānataḥ || 14",
  "SA17n1280:314": "karṇadeśasya cāyamo dvayaṅguliparimāṇakaḥ |",
  "SA17n1280:315": "caturaṅgalisamucchrāyo randhramardhāṅgalaṃ matam |",
  "SA17n1280:316": "karṇārandhrasya cāroha ekāṅgulo bhaved dhruvam || 15",
  "SA17n1280:317": "samānatalavijñeyaṃ bhrupṛṣṭhakarṇayostathā |",
  "SA17n1280:318": "akṣikoṣasya vistāraḥ karṇarandhrasamānakaḥ || 16",
  "SA17n1280:319": "karṇasya luṭikāmānaṃ niścayena na kīrtyate |",
  "SA17n1280:320": "bhruvorucchrāya āroho dvau yavau caturaṃguliḥ || 17",
  "SA17n1280:321": "sarveṣāmeva śāntānāṃ bhruḥsyānnavaśaśāṅkavat |",
  "SA17n1280:322": "narttane rodane krodhe cāpākārā bhavet sadā || 18",
  "SA17n1280:323": "bhaye śoke ca bhruprāntāvunnatau kramikau smṛtau |",
  "SA17n1280:324": "nāsākośāt samutthāya ardhalalāṭagāminau || 19",
  "SA17n1280:325": "ekāṅgulistathā madhyaḥ romakoṣasamāvṛtaḥ |",
  "SA17n1280:326": "bhrūmadhyāt keśaparyantaṃ mānaṃ dvayardhāṅgulaṃ matam || 20",
  "SA17n1280:327": "bhrūvaḥ prabhṛti bhālāntaṃ mānaṃ syāccaturaṅgulam |",
  "SA17n1280:328": "dvayaṅgulau hyakṣikoṣaḥ syānnetramadhyaṃ tathaiva tu || 21",
  "SA17n1280:329": "cakṣuṣodvaryaṅgulāroha āyāmaścaikakāṅguliḥ |",
  "SA17n1280:330": "tribhāgastārakā hyasya mukhamānasusammatā || 22",
  "SA17n1280:331": "cakṣuvat tārakocchrāyo nayanaṃ cāpasannibham |",
  "SA17n1280:332": "yad bhavettasya mānaṃ syād yavatrayapramāṇakam || 23",
  "SA17n1280:333": "utpalapatranetrasya pramāṇaṃṣaṛyavaṃ smṛtam |",
  "SA17n1280:334": "matsyodarasunetrasya mānamaṣṭayavaṃ bhavet ||24",
  "SA17n1280:335": "padmapatranibhaṃ netraṃ navayavaiḥ susaṃnitam |",
  "SA17n1280:336": "varāṭakābhanetrasya mānaṃ daśayavaṃ bhavet ||25",
  "SA17n1280:337": "ucchrāyaśca tathāyāmo netrāṇāṃ varṇito mayā |",
  "SA17n1280:338": "nirvikalpaṃ bhaveccakṣuryogināṃ cāpasannibhaṃ ||26",
  "SA17n1280:339": "kāmināṃ ca tathā strīṇāṃ netraṃ matsyodaraṃ bhavet |",
  "SA17n1280:340": "sāmānyānaṃ tu karttavyamutpaladalasannibham ||27",
  "SA17n1280:341": "trastasya rudataścaiva padmapatranibhaṃ varam |",
  "SA17n1280:342": "kruddhasya duḥkhitasyaiva varāṭakanibhaṃ sadā || 28",
  "SA17n1280:343": "utpaladalavannetraṃ raktāntaṃ kṛṣṇatārakam |",
  "SA17n1280:344": "dīrdhāgrasundaraṃ pakṣma śuvarṇaṃ sarlaṃ mṛdu || 29",
  "SA17n1280:345": "gokṣīravarṇavatsnigdhaṃ prajāhitakaraṃ bhavet |",
  "SA17n1280:346": "rājannetat vijānīyād yathā syāt netralakṣaṇam || 30",
  "SA17n1280:347": "prasannapadmavannetrāṃ nīlavalkalasundaraṃ |",
  "SA17n1280:348": "antarākhacitaṃ kṛṣṇaṃ tārakaṃ śrīsukhapradam ||",
  "SA17n1280:349": "vilikhayet tathā dhīmān citraśāstreṣu dīkṣitaḥ || 31",
  "SA17n1280:350": "netramānamidaṃ jñeyaṃ yathāśāstramudīritam |",
  "SA17n1280:351": "ṣaṭtriṃśaddṛṣṭiniyamalakṣaṇamagra ucyate ||32",
  "SA17n1280:352": "nāsāyāḥ punarārohaścaturaṅgulimātrakaḥ |",
  "SA17n1280:353": "māsāgrasya samucchrāyau dvayaṅguliparimāṇakaḥ | 33",
  "SA17n1280:354": "vakratāyāḥ puṭasyāpi āyāmaḥ svāṅgulidvayam |",
  "SA17n1280:355": "nāsārandhrāgradeśasya mānavaṃ syāccaturyavam ||",
  "SA17n1280:356": "ucchrāyaśca tathaivāsya yavadvayasamāyutaḥ || 34",
  "SA17n1280:357": "deśasturandhrayormadhye dviyavaparimāṇakaḥ |",
  "SA17n1280:358": "ārohaḥ ṣaṛyavastasya oṣṭha ekāṅguliḥ smṛtaḥ || 35",
  "SA17n1280:359": "adharo'rdhāṅgulistasya gojī cārdhāṅgulistathā |",
  "SA17n1280:360": "adharoṣṭhasya cārohaścaturaṅgulimānakaḥ || 36",
  "SA17n1280:361": "oṣṭhāntau vimbavad raktau tathā cāpānukārakau |",
  "SA17n1280:362": "alpocco mukhakoṇaḥ syāt sadāsusmitasaṃyutaḥ || 37",
  "SA17n1280:363": "ucchrāye dvayaṅgulirhanurāyāme tryaṅgulistathā |",
  "SA17n1280:364": "kaṇṭhasya tu samucchāyaścaturaṅgulakaṃ smṛtam |",
  "SA17n1280:365": "utkṣiptakaṇṭhamānaṃ hi jñeyametanna cānyathā ||38",
  "SA17n1280:366": "adhādhaḥ kaṇṭhadeśaya cāyamaḥ syād daśāṅguliḥ |",
  "SA17n1280:367": "kaśo'ṣṭāṅgulakaṃ mānaṃ tataḥ sthūlastrimānataḥ || 39",
  "SA17n1280:368": "kaṇṭhastribalibhiryuktaḥ karttavyaḥ kambuvat sadā |",
  "SA17n1280:369": "unnataḥ pṛṣṭhabhāga syāt parimaṇḍalasaṃyutaḥ || 40",
  "SA17n1280:370": "pañcāṅgulaṃ tu gaṇḍodhvaṃ adhaḥ syāt caturaṅgulam |",
  "SA17n1280:371": "civukasya tathā mānaṃ caturaṅgulakaṃ matam || 41",
  "SA17n1280:372": "āyāmo mukhagāgasya tathauṣṭhasya vivarṇitaḥ |",
  "SA17n1280:373": "caturasraṃ mukhaṃ pūrṇaṃ prasannaṃ cārulakṣaṇam || 42",
  "SA17n1280:374": "trikoṇā kuṭilā vṛttā naiva kāryā mukhākṛtiḥ |",
  "SA17n1280:375": "krodhayuk roṣayuk caiva na mukhaṃ syāt kadācana || 43",
  "SA17n1280:376": "īdṛśairlakṣaṇairyuktaṃ mukhaṃ vilikhayed yadi |",
  "SA17n1280:377": "susampanno bhaviṣyati nara iha ca sarvadā || 44",
  "SA17n1280:378": "śāntikāmi mukhaṃ yat syād dīrghaṃ ravartaṃ ca vartulam |",
  "SA17n1280:379": "trikoṇaṃ vā prajānāñca sāmānyānāṃ bhaviṣyati || 45",
  "SA17n1280:380": "taditarañca yad bhavet pūrvalakṣaṇasaṃyutaṃ |",
  "SA17n1280:381": "tad vijñeyaṃ ca devānāṃ mukhasya mānamīdṛśam || 46",
  "SA17n1280:382": "ata ūdhrvaṃ pravakṣyāmi kāyamāna vicārataḥ |",
  "SA17n1280:383": "avikṣiptena gṛhyatāṃ manasā ca mahipate ||47",
  "SA17n1280:384": "yat sthānaṃ kaṭideśasya udarasya tathāntarā |",
  "SA17n1280:385": "jñeyaṃ tad dvayaṅgulaṃ nūnaṃ skandhāyāmaḥ ṣaṛaṅgulaḥ ||",
  "SA17n1280:386": "daighrye tvaṣṭāṅgulo jñeyo vakṣastu dviguṇaṃ smṛtam || 48",
  "SA17n1280:387": "ārohaḥ syāttu meṭrasya ṣaṛaṅgulapramāṇakaḥ |",
  "SA17n1280:388": "aṣṭādaśāṅgulā śroṇī ārohe kathitā budhaiḥ || 49",
  "SA17n1280:389": "jatruto hṛdayaṃ yāvanna kuṭilaḥ pradeśakaḥ |",
  "SA17n1280:390": "hṛdayān nābhirandhrakaḥ bandhuraḥ syānna saṃśayaḥ |",
  "SA17n1280:391": "nābhito meṭraparyantaṃ samānaṃ ca bhaved dhruvam || 50",
  "SA17n1280:392": "caturdaśāṅgulaṃ kaṭyā nābherardhāṅgulaṃ matam |",
  "SA17n1280:393": "mānaṃ ca dahiṇāvarttaṃ yavaikaṃ cucukaṃ smṛtam || 51",
  "SA17n1280:394": "maṇḍalo dvayaṅgulo vāsaḥ punardeyaṃ cucūkayoḥ |",
  "SA17n1280:395": "bandhanaṃ ca pradātavyaṃ kaṭideśasya śobhanam ||",
  "SA17n1280:396": "kaṭideśastathā nābheradhastāccaturaṅguliḥ || 52",
  "SA17n1280:397": "āyāme dvayaṅgulaṃ meḍhraṃ vāsteyastu ṣaṛaṅgulaḥ |",
  "SA17n1280:398": "bṛṣaṇau nātilambau hi sthūlatve saptakāṅgulau ||",
  "SA17n1280:399": "parivṛtiḥ samānaiva ucchrāye caturaṅgulau || 53",
  "SA17n1280:400": "medaṃ ṣaṛaṅgulaṃ proktamantaraṃ svodarānnanu |",
  "SA17n1280:401": "ṣaṛaṅgulaṃ bhavet mānaṃ lakṣaṇajñairudāhṛtam || 54",
  "SA17n1280:402": "āyāmo jaṅghayoḥ kāryaḥ pañcaviṃśatiraṅgulaḥ |",
  "SA17n1280:403": "ūrborgulphayoścaiva mānaṃ syāccaturaṅgulam || 55",
  "SA17n1280:404": "prāntadvayaṃ ca jaṅghāyā vikhyātaṃ citrakarmaṇi |",
  "SA17n1280:405": "gulphalagnapradeśasya āyāmaścaturaṅgulaḥ |",
  "SA17n1280:406": "tathaiva madhyadeśī hi āroheṇa ṣaṛaṅguliḥ || 56",
  "SA17n1280:407": "ñyaṅgulaṃ jānubhāgasya āyāme na tathārohe |",
  "SA17n1280:408": "jaṅghādvayasya tasyordhaṃ mānamaṣṭāṅgulaṃ matam |",
  "SA17n1280:409": "jaṅghayoḥ sthūlatāmānaṃ bhaved dvādaśakāṅgulam || 57",
  "SA17n1280:410": "jaṅghāgramunnataṃ kuryāt puṣṭamasina saṃyutam |",
  "SA17n1280:411": "mṛdu karikarākāraṃ na kāryaṃ viṣamaṃ kvacit || 58",
  "SA17n1280:412": "gulphādeśastathā nāṛī pragacchannaiva dṛṣṭitām |",
  "SA17n1280:413": "jaṅghāyāḥ paścimo bhāgaḥ suvṛtto'lponnatau bhavet || 59",
  "SA17n1280:414": "ucchrāyeṇa tu pārṣṇīnāṃ mānaṃ pañcāṅgulaṃ matam |",
  "SA17n1280:415": "āyāmastryaṅgula proktaḥ pādau caturdaśāṅgulau || 60",
  "SA17n1280:416": "caturaṅguliko'ṅguṣṭo raktaṃ pādatalaṃ smṛtam |",
  "SA17n1280:417": "raktapadmāgrasādṛśyaṃ lākṣārasasamāyutam || 61",
  "SA17n1280:418": "cakrādilakṣaṇairyuktaṃ parasparasamīpagam |",
  "SA17n1280:419": "pādasya bandhanaṃ syāttu dvayuṅgulaṃ bhūpadeśagam || 62",
  "SA17n1280:420": "cakravartimahīpasya haṃsavaccaraṇau matau |",
  "SA17n1280:421": "bhūsparśau jālavṛddhau ca aṣṭāṅgulipramāṇakau || 63",
  "SA17n1280:422": "kūrmapṛṣṭasamākārau sundaracinhasaṃyutau |",
  "SA17n1280:423": "pañcāṅgulisamāyāmau darśane sumanoharau || 64",
  "SA17n1280:424": "kaniṣṭikāttayārohaḥ ṣaṛaṅgulisusaṃyataḥ |",
  "SA17n1280:425": "aṅguṣṭasya tathāyāmo dvayaṅgulaḥ sādhuniścitaḥ ||",
  "SA17n1280:426": "parivṛtiḥ ṣaṛaṅguliḥ ārohe caturaṅguliḥ || 65",
  "SA17n1280:427": "agre samunnatā kāryā dīrghā aṅgulayastathā |",
  "SA17n1280:428": "aṅguṣṭhāpekṣayā sthūlā ārohe tryaṅgulā matāḥ || 66",
  "SA17n1280:429": "ekaikāṅgulito nyūnāḥ sarvāḥ syuḥ kramikāgatāḥ |",
  "SA17n1280:430": "kaniṣṭhikāsamucchrāyaparīivṛttirdviraṅguli || 67",
  "SA17n1280:431": "aṅgulīnāṃ tu jālāśca sannaddhāḥ sundarāstathā |",
  "SA17n1280:432": "nāḍyaviṣamasaṃpuṣṭā asthi cādarśanaṃ gatam || 68",
  "SA17n1280:433": "nakhāścārdhaśaśāṅkavat raktimāḥ snigdhavarṇakāḥ |",
  "SA17n1280:434": "sinduraliptasarvāṅgāḥ pradiptāgniśikhā yathā || 69",
  "SA17n1280:435": "candrakāntasamujjvalāstathā suspaṣṭasaṃyutāḥ |",
  "SA17n1280:436": "avraṇā mṛdavaḥ pūrṇāḥ yavamānena pūritāḥ || 70",
  "SA17n1280:437": "aṅgulistu tribhāgaḥ syāt spaṣṭā vṛddhāṅgulistathā |",
  "SA17n1280:438": "tasyāḥ pārśvāṅgulermadhye sthānamardhāṅgulaṃ matam || 71",
  "SA17n1280:439": "gulphādeśādadhobhāgaścaraṇamitisaṃjñitam |",
  "SA17n1280:440": "taccaraṇasamucchrāyaḥ caturaṅgulako mataḥ |",
  "SA17n1280:441": "itthaṃ caraṇamānaṃ syān mayā proktaṃ sucintitam || 72",
  "SA17n1280:442": "hastasya lakṣaṇānyatra śruyantāṃ kathayāmyaham |",
  "SA17n1280:443": "talaṃ saptāṅgulaṃ dīrghaṃ vistāraḥ pañcakāṅguliḥ || 73",
  "SA17n1280:444": "madhyāṅguleḥ samucchrāyaḥ pañcāṅgulaṃ prakīrtitam |",
  "SA17n1280:445": "tarjanyā nyūnatā bodhyā parvārdhena susaṃmatā || 74",
  "SA17n1280:446": "anāmikāṅgulīmānaṃ tadūvadeva bhaved dhruvam |",
  "SA17n1280:447": "kaniṣṭhikāpyadīrghā syāt pārśvāṅgulikramādanu ||75",
  "SA17n1280:448": "aṅguṣṭhasya sadorahoścaturaṅgulako mataḥ |",
  "SA17n1280:449": "aṅguṣṭhe dve tu parvaṇī samenaika yavo bhavet || 76",
  "SA17n1280:450": "tasyādho māṃsapiṇḍaśca tryaṅgulisammito bhavet |",
  "SA17n1280:451": "aṅguṣṭhasya pramāṇaṃ tu navayavakasammatam ||",
  "SA17n1280:452": "āyāmo'ṣṭayavaḥ kārya ārohastu yavā nava || 77",
  "SA17n1280:453": "aṅguṣṭhāttu caturbhāgā naddhā jālakramādanu |",
  "SA17n1280:454": "nakhā raktāstathā svacchāḥ śuktivaccārutānvitā || 78",
  "SA17n1280:455": "aṅguṣṭhapārśvamāṃsaṃ tvāyāme aṅgulakaṃ matam |",
  "SA17n1280:456": "aṅguṣṭhāntaṃ tu karabhāt saptāṅgulamānakam || 79",
  "SA17n1280:457": "āyāmaśca tathārohaḥ kramādaṅguṣṭhayormithaḥ |",
  "SA17n1280:458": "yathāśāstramupanyastaḥ śubhaṃ kāryaṃ vicārayan || 80",
  "SA17n1280:459": "parvārdhena mitāḥ kāryā nakhāḥ sūkṣmāṃ nakhāgrakāḥ |",
  "SA17n1280:460": "sṛṣyante ca yavādṛśaḥ parvatarekhā tvadoṣabhāk || 81",
  "SA17n1280:461": "parvaṃ dīrghaṃ ca vṛtaṃ ca karatalasuśobhanam |",
  "SA17n1280:462": "talau padmasamau raktau karasyaivaṃ vidhānataḥ || 82",
  "SA17n1280:463": "akuṭilamavakraṃ ca gambhīraṃ sūkṣmakaṃ tathā |",
  "SA17n1280:464": "rekhātrayaṃ kare proktaṃ raktavarṇaṃ suśobhanam || 83",
  "SA17n1280:465": "śrīvatsacakracinhasvastilakṣaṇa samanvitam |",
  "SA17n1280:466": "kārpāsasparśakomalaṃ kṣaumasūtramanoharam |",
  "SA17n1280:467": "sukhadaṃ cāru susparśaṃ kuryāt karatalaṃ śubham || 84",
  "SA17n1280:468": "samantān māṃsapūrṇaṃ vai nāṛī dṛśyā kadāpi na |",
  "SA17n1280:469": "hastapṛṣṭhaṃ sadā snigdhamunnataṃ ca bhaved dhruvam |",
  "SA17n1280:470": "sūkṣmā aṅgulijālā hi sundaraṃ ca tanustathā || 85",
  "SA17n1280:471": "utpalābhaḥ sadā rakto nāgendrābhogasannibhaḥ |",
  "SA17n1280:472": "nakhodarastanuḥ snigdha unnataḥ karaśobhakaḥ || 86",
  "SA17n1280:473": "ārohāyāmamānaṃ tu hastasya gaditaṃ mayā |",
  "SA17n1280:474": "bāhūnāṃ mānamārohaṃ dhīman śṛṇu vadāni te || 87",
  "SA17n1280:475": "ubhayostu tathā bāhvīrmānaṃ kuryād yathāvidhi |",
  "SA17n1280:476": "ṣaṭtriśakaṃ pramāṇaṃ vai aṅgulīnāṃ vidhānataḥ |",
  "SA17n1280:477": "aṣṭādaśa prabāhośca bāhoścāpi tathaiva ca || 88",
  "SA17n1280:478": "skandhāgrasya bhaven mānaṃ ṣaṛaṅgulisusammatam |",
  "SA17n1280:479": "āyāmo bāhubhāgasya jñeyaṃ pañcāṅgulaṃ sadā || 89",
  "SA17n1280:480": "aṅgulirmaṇibandhaḥ syāt pravāhū caturaṅgulī |",
  "SA17n1280:481": "viśālo varttulākāraḥ suspaṣṭoraṃśo bhavet punaḥ || 90",
  "SA17n1280:482": "āroho bhujayoryastu bhavedaṣṭādaśāṅguliḥ |",
  "SA17n1280:483": "ākarādaṣṭacatvāriśat nāṛiparva tvadṛśyakam || 91",
  "SA17n1280:484": "hastau na jānuparyantau dīrdhau sūkṣrmau ca sundarau |",
  "SA17n1280:485": "samantān māṃsapūrṇau ca bhavetāmānapūrṇyataḥ || 92",
  "SA17n1280:486": "gopucchāgrasamau tāvat krameṇoccāvacau punaḥ |",
  "SA17n1280:487": "bāhū daṇḍāyamānasya jānuparyantagāminau || 93",
  "SA17n1280:488": "tasmād rājendra hastena jānuprāpta udīryate |",
  "SA17n1280:489": "bāhuprabāhumānāni āyāmārohaḥ kīrttitaḥ || 94",
  "SA17n1280:490": "punaragre pravakṣyāmi lakṣaṇāni śubhāni vai |",
  "SA17n1280:491": "yāni purvaṃ na coktāni tāni tubhyaṃ vadāmyaham || 95",
  "SA17n1280:492": "keśānāṃ prāntabhāgāttu sthānaṃ kaṭyāsthivistṛtam |",
  "SA17n1280:493": "parimāṇaṃ ṣaṛaṅgulaṃ jñeyaṃ sadā mahīpate |",
  "SA17n1280:494": "skandhasthalasya mānaṃ hi ṣoṛaśāṅgulisammitam || 96",
  "SA17n1280:495": "ārohastasya madhyasya daśāṅgulaṃ bhaved dhruvam |",
  "SA17n1280:496": "āyāme cāṅgulīnāṃ hī saṃkhyā yāyād navānvitā || 97",
  "SA17n1280:497": "skandhadeśasya madhyāṃśa ārohāyāmaśobhitaḥ |",
  "SA17n1280:498": "pṛṣṭhamadhyaḥ ṣaṛaṅgulirurdhve tu viṃśatirmatā || 98",
  "SA17n1280:499": "madhyasya dvayaṅgulāyāmaḥ pṛṣṭhaṃ bhāgena sundaram |",
  "SA17n1280:500": "puruṣāṇāmidaṃ mānaṃ strīṇāṃ bhāgaḥ sa eva hi |",
  "SA17n1280:501": "māṃsapeśyalpasaṃyutaḥ sarvaśarīraśobhanaḥ || 99",
  "SA17n1280:502": "nitambapārśvamānaṃ syāt ṣaṛaṅgulisamanvitam |",
  "SA17n1280:503": "caturasraṃ ca vijñeyaṃ maṇḍalānvitanimnagam || 100",
  "SA17n1280:504": "sthānāt tasmāt samārabhya śroṇīsīmāsamīpagam |",
  "SA17n1280:505": "caturaṅgulaṃ sthānaṃ syāt pāyustu dvayuṅgulaṃ matam || 101",
  "SA17n1280:506": "nitambadeśa ārohe cāṣṭāṅgulisamanvitaḥ |",
  "SA17n1280:507": "nātisaṃkocamāpanna āyāmaḥ saptakāṅguliḥ |",
  "SA17n1280:508": "cārumaṇḍalayuktaśca nātiprasārito bhavet || 102",
  "SA17n1280:509": "ārohāyāmayoḥ sarvaṃ lakṣaṇaṃ śāstrasammatam |",
  "SA17n1280:510": "nirdiṣṭaṃ cāvabodhārthaṃ punaratra pravakṣyate |",
  "SA17n1280:511": "avikṣiptena cittena gṛhyatāṃ lokahetave || 103",
  "SA17n1280:512": "dantaśirasya lobhānāṃ vyavasthā kramaśo yathā |",
  "SA17n1280:513": "varṇasya lakṣaṇaṃ caiva devamukhe na dīyate || 104",
  "SA17n1280:514": "sugrathitāḥ samādantāḥ snigdhavarṇāḥ sutīkṣṇakāḥ |",
  "SA17n1280:515": "dadhimuktābjavacchuklāḥ svacchāḥ śvetā himā iva || 105",
  "SA17n1280:516": "catvāriśacchubhā dantāḥ śvadantaiśca suśobhitāḥ |",
  "SA17n1280:517": "ārohe triyavā jñeyā āyāme yavayugmakāḥ || 106",
  "SA17n1280:518": "dantamūlaṃ tathā tālu jihvāsīmā ca lohitam |",
  "SA17n1280:519": "jātīkusumasaṃkāśaṃ śvadantābhaṃ suśobhanaṃ || 107",
  "SA17n1280:520": "śvadantānāṃ yavārdhena vṛddhiḥ kāryā vicārayan |",
  "SA17n1280:521": "tīkṣṇāgraparimaṇḍalaṃ mṛdu mṛṇālatantuvat || 108",
  "SA17n1280:522": "padmapatrapratīkāśaḥ komalaṣca sulakṣaṇaḥ |",
  "SA17n1280:523": "sthirataḍīnnibho jihvādeśaḥ spaṣṭaṣca raktimaḥ |",
  "SA17n1280:524": "navārdhaparṇavaccāruḥ mukhe vai vitato bhavet || 109",
  "SA17n1280:525": "airāvatasya vṛṃhatī hayarājasya nādavt |",
  "SA17n1280:526": "megharavasya gambhīrā vāṇī proktā sulakṣaṇā || 110",
  "SA17n1280:527": "jālarekhānibhā keśāḥ śiro'laṃkaraṇaṃ gatāḥ |",
  "SA17n1280:528": "indranīlasabhāḥ kṛṣṇā bhramarāñjanasannibhāḥ || 111",
  "SA17n1280:529": "mayūrakaṇṭharomābhāḥ kokilābhāḥ śiroruhāḥ |",
  "SA17n1280:530": "nīlā dedīpyamānāśca pṛṣṭamūlasamāgatāḥ || 112",
  "SA17n1280:531": "sundarā dakṣiṇāvarttāḥ keśariṇaḥ saṭāprabhāḥ |",
  "SA17n1280:532": "jālarekhāṅkitāḥ koṇāḥ keśacūṛā manoharāḥ || 113",
  "SA17n1280:533": "bāhumūlopajaṅghāsu nāsākarṇamukheṣū ca |",
  "SA17n1280:534": "jaṅghāsu kaṇṭhagaṇḍeṣu keśā na syurmahātmanām || 114",
  "SA17n1280:535": "mṛdusūkṣmaistathā snigdhairjālarekhaiḥ suśobhanaiḥ |",
  "SA17n1280:536": "keśānāṃ parimaṇḍalairnīlāñjanasamaprabhaiḥ |",
  "SA17n1280:537": "vakṣasthalaṃ nṛpāṇāṃ ca śobhitaṃ syāt sulakṣaṇam || 115",
  "SA17n1280:538": "devabhūtamanuṣyāṇāṃ mukhe śmaśru na roma ca || 116",
  "SA17n1280:539": "eteṣāṃ devadehastu romabhiḥ parivarjitaḥ |",
  "SA17n1280:540": "ṣoṛaśavarṣapūrakaṃ śarīraṃ taddhi kathyate || 117",
  "SA17n1280:541": "surāṇāṃ keśajālaṃ tu sūkṣmalateva saṃgatam |",
  "SA17n1280:542": "nīlaṃ cakṣurmanogrāhi sarvasattvasukhapradam || 118",
  "SA17n1280:543": "jambunadasamāhṛtataptakāñcanavarṇakaḥ |",
  "SA17n1280:544": "dediṣyate ca deho'sya pātacampakapuṣpavat || 119",
  "SA17n1280:545": "kamaladalakoṣasya prākāra iva tṛptidaḥ |",
  "SA17n1280:546": "uttamaḥ puruṣo jñeyaḥ lakṣmaṇaṃ cakravarttinaḥ || 120",
  "SA17n1280:547": "gajarājagatiryasya vṛṣarājapadonnatiḥ |",
  "SA17n1280:548": "mṛgarājagatisthairyaṃ lakṣmaṇaṃ cakravarttinaḥ || 121",
  "SA17n1280:549": "gajavat sabalau pādau vṛṣavadānanaṃ kharam |",
  "SA17n1280:550": "vadanaṃ siṃhavad rājahaṃsatejaḥ samāyutaḥ || 122",
  "SA17n1280:551": "veśadṛśāṃ gatiṃ cātha atikramya ca sarveṣām |",
  "SA17n1280:552": "dṛśyavannāṭakasyeva bhūtānāṃ śikṣako ca manoramā || 123",
  "SA17n1280:553": "sugandhastvak kṛśaḥ snigdhī darpaṇasparśakomalaḥ |",
  "SA17n1280:554": "dhūlimalena nirliptaḥ lakṣaṇaṃ cakravarttinaḥ || 124",
  "SA17n1280:555": "pradīptamaṇisaṃkāśaḥ shvetavastrasuśobhitaḥ |",
  "SA17n1280:556": "samantāt kiraṇāvṛtaḥ rājā lekhyaḥ kṛśaḥ sadā || 125",
  "SA17n1280:557": "nirmedhaśaśiccāru prabhāmaṇḍalamaṇḍitam |",
  "SA17n1280:558": "śarīraṃ yasya rājendra lakṣaṇaṃ cakravarttinaḥ || 126",
  "SA17n1280:559": "mukhaṃ candradṛśaṃ shvetaṃ sugnigdhaścāparaḥ śaśī |",
  "SA17n1280:560": "dharāpṛṣṭe samāyāta ittthaṃ mādhuryamaṇḍitaḥ |",
  "SA17n1280:561": "bhrūvoḥ kaṇṭhasya bhālasya saundaryaṃ hi mukhasya ca || 127",
  "SA17n1280:562": "ākuñcitamṛdusnigdha cārukeśaḥ sunāsikaḥ |",
  "SA17n1280:563": "cārvoṣṭaṃ raktimāpūrṇaṃ svacchā dantā nabho yathā || 128",
  "SA17n1280:564": "dīrdhottama ca pakṣma hi snigdhavarṇaṃ bhavettathā |",
  "SA17n1280:565": "nīlaṃ kṛṣṇaṃ dīrghaṃ ca cakṣuḥ syāt sumanoharam |",
  "SA17n1280:566": "bhrūvau dīptau sadā jñeyau netrānandavidhāyakau || 129",
  "SA17n1280:567": "phullāravindakoṣasya karṇayorākṛtiḥ samā |",
  "SA17n1280:568": "īṣadromau manoharau śarīrāṅgavibhūṣaṇau || 130",
  "SA17n1280:569": "karṇayorluṭike tasya kramike śaṅkhasannibhau |",
  "SA17n1280:570": "baddhaskandhau supūrṇāṃśau śobhanamaṅgamaṇḍalam || 131",
  "SA17n1280:571": "māṃsapurṇaṃ bhaved vakṣaḥ tasyāroho yathākraman |",
  "SA17n1280:572": "āyāmaśca yathāyathaṃ cānupūrvyeṇa saṃgatā || 132",
  "SA17n1280:573": "siṃhodaravad vijñeyā kaṭirāvartitā bhavet |",
  "SA17n1280:574": "dakṣiṇāvartino nābhiḥ gabhīrā syād yathāyatham || 133",
  "SA17n1280:575": "airāvatasamānau hi liṅgakoṣaśca sundaraḥ |",
  "SA17n1280:576": "samantāt maṇḍalākāraḥ ābhādṛśyā bhaved dhruvam || 134",
  "SA17n1280:577": "gajaśuṇḍasamā jaṅghā anukrameṇa vistṛtā |",
  "SA17n1280:578": "mukheṣu connatā jñeyā gulpho'dṛśpo bhavet tathā || 135",
  "SA17n1280:579": "subaddhāṅgulisundarau kūrmavat māṃsalau tathā |",
  "SA17n1280:580": "ardhacandraprabhāyuktāṅgulicakrapadāṅkitau |",
  "SA17n1280:581": "pādapṛṣṭomṛdū syātāṃ komalau haritau smṛtau || 136",
  "SA17n1280:582": "vṛṣapucchānupūrviyau dīrghāṅguliyutau karau |",
  "SA17n1280:583": "nakhaprabhāsamujjvalau prasāre dīrghakau yathā |",
  "SA17n1280:584": "parimaṇḍalasampannau cakrarekhāsvalaṅakṛtau || 137",
  "SA17n1280:585": "campakadāmaśobhitaḥ marālagātasaṃyutaḥ |",
  "SA17n1280:586": "susaṃsthānasamāpannaḥ sarvāṅgeṇa manoharaḥ || 138",
  "SA17n1280:587": "tejasvī vīryavān rājan cakravarttī sadā bhavet |",
  "SA17n1280:588": "āyāmārohamānaṃ ca lakṣaṇaṃ tadudāhṛtam || 139",
  "SA17n1280:589": "dehe jaṅghopajaṅghā ca bhṛśaṃ vikaśitā bhavet |",
  "SA17n1280:590": "suhastau caraṇau syātāṃ tathā parva ca dṛśyate || 140",
  "SA17n1280:591": "kukṣipṛṣṭe suśobhite mukhaṃ cāru manoharam |",
  "SA17n1280:592": "śobhitau ca bhujau syātāṃ deho mānānvito bhavet || 141",
  "SA17n1280:593": "aṅgāni māṃsapūrṇāni śarīraṃ snigdhavarṇakam |",
  "SA17n1280:594": "priyaudāryaguṇā yatra rājahaṃsagatistathā |",
  "SA17n1280:595": "cārudeho mahīpateḥ cakravartī sa ucyate || 142",
  "SA17n1280:596": "prasiddhaiḥ śilpibhiḥ kāryaṃ mānavāṅgeṣu yatnataḥ |",
  "SA17n1280:597": "śīrṣakaṣṭabhujadvandaṃ jaṅkhopajaṅkhasundaram || 143",
  "SA17n1280:598": "upayukteṣu sarveṣu parimāṇaṃ tu yatra ca |",
  "SA17n1280:599": "tatra svāṅgulinā kāryaṃ mānaṃ sarvatra karmaṇi || 144",
  "SA17n1280:600": "ārohāyāmapīnatve pratyaṅgaṃ samatāṃ bhajet |",
  "SA17n1280:601": "vidhinā parimāṇena sammpannaṃ śobhitaṃ bhavet || 145",
  "SA17n1280:602": "atī jñeyañca paṇḍitaiḥ parimāṇaṃ suyatnataḥ |",
  "SA17n1280:603": "parimāṇapratiṣṭānopāyādibhirvihīnā yā |",
  "SA17n1280:604": "pratimā sā parityaktā suradevaiḥ sadā khalu || 146",
  "SA17n1280:605": "piśācā rākṣasā bhūtā vasanti tvarita tathā |",
  "SA17n1280:606": "śobhitān nāśayanti ca amaṅgalaṃ bhayaṃ bhavet || 147",
  "SA17n1280:607": "ārohāyāmayoḥ rājan lakṣaṇaṃ kathitaṃ mayā |",
  "SA17n1280:608": "yathecchaṃ vai vibhaktavyaṃ caturbhāgena mukhyataḥ || 148",
  "SA17n1280:609": "valiḥ sūryo dāśarathiḥ rāmo manusutastathā |",
  "SA17n1280:610": "parimāṇānusāreṇa kāryo bhinno vīcakṣaṇaiḥ || 149",
  "SA17n1280:611": "bhadrau dvayaṅgulinā nyūno mālavyaścaturaṅguliḥ |",
  "SA17n1280:612": "rucako'ṣṭāṅgulinyūnaḥ śaśakaśca daśāṅguliḥ || 150",
  "SA17n1280:613": "apriyo na yathā yāyāt tathā mānaṃ vicārayet |",
  "SA17n1280:614": "kiṃ bhavet parimāṇena śarīraṃ cedasundaram || 151",
  "SA17n1280:615": "caturṇāṃ ca tathā rājñāṃ parimāṇasya lakṣaṇam |",
  "SA17n1280:616": "brahmaṇā tu pradarśitaṃ vistaraṃ bravīmi te || 152",
  "SA17n1280:617": "sarvasya lekhane granthe vistāro bhavati dhruvam |",
  "SA17n1280:618": "tena trasyanti cālpajñā aśrutikāraṇān nanu || 153",
  "SA17n1280:619": "nārīpuruṣayoḥ satsu lakṣaṇeṣu prajāpatiḥ |",
  "SA17n1280:620": "dvādaśeṣu sahasreṣu pañcaśa upadiṣṭavān || 154",
  "SA17n1280:621": "naralakṣaṇayukteṣu tathānirdiṣṭapañcadhā |",
  "SA17n1280:622": "tubhyaṃ pradarśayāmi ced gacched grantho viśālatām || 155",
  "SA17n1280:623": "cakravarttinarendrasya lakṣaṇaṃ kathitaṃ mayā |",
  "SA17n1280:624": "vidhivat parimāṇañca anyapradarśanena kim |",
  "SA17n1280:625": "uttamapuruṣādīnāṃ tena mānaṃ dhruvaṃ bhavet || 156",
  "SA17n1280:626": "ato buddhayā suniścitya bhadro lekhyo vicārayan |",
  "SA17n1280:627": "sa ca bhavet samucchrāye ṣaḍuttaraśatāṅgulam || 157",
  "SA17n1280:628": "rucakasya samucchrāyaḥ śatasaṃkhyānvito bhavet |",
  "SA17n1280:629": "mālavasya tathocchrāyaścatuḥśatamitāṅgulam || 158",
  "SA17n1280:630": "śaśakasya samucchrāye saṃkhyāṣṭanavatiḥ sadā |",
  "SA17n1280:631": "aṅgulīnāṃ vidhātavyā citraśāstraviśāradaiḥ || 159",
  "SA17n1280:632": "ato'nyomānaniyamo na bhūto na bhaviṣyati |",
  "SA17n1280:633": "uttamādhamamadhyamapradhānānāñca bhūbhṛtām |",
  "SA17n1280:634": "ārohāthāmamānaṃ tu ālocyātra pradarśinam || 160",
  "SA17n1280:635": "ucchrāyo navarat strīṇā jñeya ekāṅguliḥ kṛśaḥ |",
  "SA17n1280:636": "ekāṅgulistathā rājñā puṣṭirjñeyā mahāmate || 161",
  "SA17n1280:637": "nābhijaṅkhopajaṅkhānāṃ laṭikaṇṭhopajānunām |",
  "SA17n1280:638": "śīrṣadeśasya vakṣasastathā caraṇayornṛpa |",
  "SA17n1280:639": "āroho nāpriyo yāyāt tathā mānaṃ vidhīyatām || 162",
  "SA17n1280:640": "uttamamadhyamādhamamānaṃ tu kramikaṃ matam |",
  "SA17n1280:641": "ārohaśca tathāyāmaḥ teṣāmatra pradarśitaḥ |",
  "SA17n1280:642": "nārīṇāṃ parimāṇaṃ ca sarvaṃ śṛṇu krameṇa hi || 163",
  "SA17n1280:643": "rājñāṃ yathā pradarśitaṃ mānena ca tathāyutam |",
  "SA17n1280:644": "samyag vicārya śemuṣyā bahusthānapratiṣṭhitam || 164",
  "SA17n1280:645": "samadvibhāgasampannaṃ niṣkuṭilaṃ sukomalam |",
  "SA17n1280:646": "lekhyaṃ citramaninditaṃ netraprītivivarddhanaṃ || 165",
  "SA17n1280:647": "iti citralakṣaṇe parimāṇo nāmstṛtīyaḥ parivartaḥ |",
  "SA17n1280:648": "yāvat brahmaṇaḥ parimāṇalekhayaḥ samāptaḥ |"
}