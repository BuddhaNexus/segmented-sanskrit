{
  "SA05n807:0": "(ārya)tārāsragdharāstotram",
  "SA05n807:1": "ācārya sarvajñamitraviracitam",
  "SA05n807:2": "namastārāyai",
  "SA05n807:3": "bālārkālokatāmrapravarasuraśiraścārucūḍāmaṇiśrī-",
  "SA05n807:4": "sampatsaṃparkarāgānaticiraracitālaktakavyakta bhaktī |",
  "SA05n807:5": "bhaktyā pādau tavārye karapuṭamukuṭāṭopabhugnottamāṅga-",
  "SA05n807:6": "stāriṇyāpaccharaṇye navanutikusumasragbhirabhyarcayāmi || 1 ||",
  "SA05n807:7": "durlaṅdhye duḥkhavahnau vinipatitatanurdurbhagaḥ kāṃdiśīkaḥ",
  "SA05n807:8": "kiṃ kiṃ mūḍhaḥ karomītyasakṛdapi kṛtārambhavaiyarthyakhinnaḥ |",
  "SA05n807:9": "śrutvā bhūyaḥ parebhyaḥ kṣatanayana iva vyomni candrārkalakṣmī-",
  "SA05n807:10": "mālokāśānibaddhaḥ paragatigamanastvāṃ śraye pāpahantrīm || 2 ||",
  "SA05n807:11": "sarvasmin sattvamārge nanu tava karuṇā nirviśeṣaṃ pravṛttā",
  "SA05n807:12": "tanmadhye tadgraheṇa grahaṇamupagataṃ mādṛśasyāpyavaśyam |",
  "SA05n807:13": "sāmarthyaṃ ca dvitīyaṃ sakalajagadaghadhvāntatigmāṃśubimbaṃ",
  "SA05n807:14": "duḥkhyevāhaṃ tathāpi pratapati dhigaho duṣkṛtaṃ durvidagdham || 3 ||",
  "SA05n807:15": "dhigdhiṅ māṃ mandabhāgyaṃ divasakararucāpyapraṇūtāndhakāraṃ",
  "SA05n807:16": "tṛṣyantaṃ kūlakacche himaśakalaśilāśītale haimavatyāḥ |",
  "SA05n807:17": "ratnadvīpapratolyā vipulamaṇiguhāgehagarbhe daridraṃ",
  "SA05n807:18": "nāthīkṛtyāpyanāthaṃ bhagavati bhavatīṃ sarvalokaikadhātrīm || 4 ||",
  "SA05n807:19": "mātāpi stanyahetorviruvati tanaye khedamāyāti putre",
  "SA05n807:20": "krodhaṃ dhatte pitāpi pratidivasamasatprārthanāsu prayuktaḥ |",
  "SA05n807:21": "tvaṃ tu trailokyavāñchāvipulaphalamahākalpavṛkṣāgravallī",
  "SA05n807:22": "sarvebhyo'bhyarthitārthān visṛjasi na ca te vikriyā jātu kācit || 5 ||",
  "SA05n807:23": "yo yaḥ klaiśaughavahnijvalitatanurahaṃ tāriṇī tasya tasye-",
  "SA05n807:24": "tyātmopajñaṃ pratijñāṃ kuru mayi saphalāṃ duḥkhapātālamagne |",
  "SA05n807:25": "vardhante yāvadete paruṣaparibhavāḥ prāṇināṃ dukhavegāḥ",
  "SA05n807:26": "samyaksaṃbuddhayāne praṇidhidhṛtadhiyāṃ tāvadevānukampā || 6 ||",
  "SA05n807:27": "ityuccairurdhvavāhau nadati nutipadavyājamākrandanādaṃ",
  "SA05n807:28": "nārhatyanyo'pyupekṣāṃ janani janayituṃ kiṃ punaryādṛśī tvam |",
  "SA05n807:29": "tvattaḥ paśyan pareṣāmabhimatavibhavaprārthanāḥ prāptakāmā",
  "SA05n807:30": "dahye sahyena bhūyastaramaratibhuvā santatāntarjvareṇa || 7 ||",
  "SA05n807:31": "pāpī yadyasmi kasmāttvayi mama mahatī barddhate bhaktireṣā",
  "SA05n807:32": "śrutyā smṛtyā ca nāmnāpyapaharasi haṭhātpāpamekā tvameva |",
  "SA05n807:33": "tyaktavyāpārabhārā tadasi mayi kathaṃ kathyatāṃ tathyakathye",
  "SA05n807:34": "pathyaṃ glāne mariṣyatyapi vipulakṛpaḥ kiṃ bhiṣag rorudhīti || 8 ||",
  "SA05n807:35": "māyāmātsaryamānaprabhṛtibhiradhamaistulyakālakramācca",
  "SA05n807:36": "svairdoṣairvāhyamāno maṭhakarabha ivānekasādhāraṇāṃśaḥ |",
  "SA05n807:37": "yuṣmatpādābjapūjāṃ na kṣaṇamapi labhe yattadarthe viśeṣā-",
  "SA05n807:38": "deṣā kārpaṇyadīnākṣarapadaracanā syānmamāvandhyakāmā || 9 ||",
  "SA05n807:39": "kalpāntodbhrāntavātabhramitajalacalallolakallolahelā-",
  "SA05n807:40": "saṃkṣobhotkṣiptavelātaṭavikaṭacaṭatsphoṭamoṭṭāṭṭahāsāt |",
  "SA05n807:41": "majjadbhirbhinnanaukaiḥ sakaruṇaruditākrandaniṣpandamandaiḥ",
  "SA05n807:42": "svacchandaṃ devi sadyastvadabhinutiparaistīramuttīryate'bdheḥ || 10 ||",
  "SA05n807:43": "dhūmabhrāntābhragarbhodbhavagaganagṛhotsaṅgariṅgatsphuliṅga-",
  "SA05n807:44": "sphūrjajjvālākarālajvalanajavaviśadveśmaviśrāntaśayyāḥ |",
  "SA05n807:45": "tvayyābaddhapraṇāmāñjalipuṭamukuṭā gadgadodgītayācñāḥ",
  "SA05n807:46": "prodyadvidyudvilāsojjvalajaladajavairādhriyante kṣaṇena || 11 ||",
  "SA05n807:47": "dānāmbhaḥpūryamāṇobhayakaṭakaṭakālambirolambamālā-",
  "SA05n807:48": "hūṅkārāhūyamānapratigajajanitadveṣavahnerdvipasya |",
  "SA05n807:49": "dantāntottuṅgadolātalatulitatanustvāmanusmṛtya mṛtyuṃ",
  "SA05n807:50": "pratyācaṣṭe prahṛṣṭaḥ pṛthuśikharaśiraḥkoṭikoṭṭopaviṣṭaḥ || 12 ||",
  "SA05n807:51": "prauḍhaprāsaprahāraprahatanaraśiraḥśūlavallyutsavāyāṃ",
  "SA05n807:52": "śūnyāṭavyāṃ karāgragrahavilasadasispheṭakasphītadarpān |",
  "SA05n807:53": "dasyūn dāsye niyuṅkte sabhṛkuṭikuṭilabhrūkaṭākṣekṣitākṣāṃ-",
  "SA05n807:54": "ścintālekhanyakhinnasphuṭalikhitapadaṃ nāmadhāma śriyāṃ te || 13 ||",
  "SA05n807:55": "vajrakūraprahāraprakharanakhamukhotkhātamattebhakumbha-",
  "SA05n807:56": "ścyotatsāndrāsradhautasphūṭavikaṭasaṭāsaṅkaṭaskandhasandhiḥ |",
  "SA05n807:57": "krudhyannāpitsurārādupari mṛgaripustīkṣṇadaṃṣṭrotkaṭāsya-",
  "SA05n807:58": "strasyannāvṛtya yāti tvaducitaracitastotradigdhārthavācaḥ || 14 ||",
  "SA05n807:59": "dhūmāvartāndhakārākṛtivikṛtaphaṇisphāraphūtkārapūra-",
  "SA05n807:60": "vyāpāravyāptavaktrasphuradururasanārajjukonāśapāśaiḥ |",
  "SA05n807:61": "pāpātsambhūya bhūyastavaguṇagaṇanātatparastvatparātmā",
  "SA05n807:62": "dhatte mattālimālāvalayakuvalasragavibhūṣāṃ vibhūtim || 15 ||",
  "SA05n807:63": "bhartṛbhrūbhedabhītodbhaṭakaṭakabhaṭākṛṣṭaduḥśliṣṭakeśa-",
  "SA05n807:64": "ścañcadvācāṭaceṭotkaṭaraṭitakaṭugranthipāśopagūḍhaḥ |",
  "SA05n807:65": "kṣuttṛṭkṣāmopakaṇṭhastyajati sa sapadi vyāpadaṃ tāṃ durantāṃ",
  "SA05n807:66": "yo yāyādāryatārācaraṇaśaraṇatāṃ snigdhabandhūjjhito'pi || 16 ||",
  "SA05n807:67": "māyānirmāṇakarmakramakṛtavikṛtānekanepathyamithyā-",
  "SA05n807:68": "rūpārambhānurūpapraharaṇakiraṇāḍambaroḍḍāmarāṇi |",
  "SA05n807:69": "tvattantroddhāryamantrasmṛtihṛtaduritasyāvahantyapradhṛṣyāṃ",
  "SA05n807:70": "pretaprotāntratantrīnicayaviracitasrañji rakṣāṃsi rakṣām || 17 ||",
  "SA05n807:71": "garjajjīmūtamūrtitrimadamadanadībaddhadhārāndhakāre",
  "SA05n807:72": "vidhuddyotāyamānapraharaṇakiraṇe niṣpatadbāṇavarṣe |",
  "SA05n807:73": "ruddhaḥ saṅgrāmakāle prabalabhujabalairvidviṣadbhirdviṣadbhi-",
  "SA05n807:74": "stvaddattotsāhapuṣṭiḥ prasabhamarimahīmekavīraḥ pinaṣṭi || 18 ||",
  "SA05n807:75": "pāpācārānubandhoddhṛtagadavigalatpūtipūyāsravisra-",
  "SA05n807:76": "tvaṅmāṃsāsaktanāḍīmukhakuharagalajjantujagdhakṣatāṅgāḥ |",
  "SA05n807:77": "yuṣmatpādopasevāgadavaraguṭikābhyāsabhaktiprasaktā",
  "SA05n807:78": "jāyante jātarūpapratinidhivapuṣaḥ puṇḍarīkāyatākṣāḥ || 19 ||",
  "SA05n807:79": "viśrāntaṃ śrautapātre gurubhirupahṛtaṃ yasya nāmnāyabhaikṣyaṃ",
  "SA05n807:80": "vidvadgoṣṭhīṣu yaśca śrutadhanavirahānmūkatāmabhyupetaḥ |",
  "SA05n807:81": "sarvālaṅkārabhūṣāvibhavasamuditaṃ prāpya vāgīśvaratvaṃ",
  "SA05n807:82": "so'pi tvadbhaktiśaktyā harati nṛpasabhe vādisiṃhāsanāni || 20 ||",
  "SA05n807:83": "bhūśayyādhūlidhūmraḥ sphuṭitakaṭitaṭīkarpaṭoddyotitāṅgo",
  "SA05n807:84": "yūkāyūṃṣi prapiṃṣan parapuṭapurataḥ karpare tarpaṇārthī |",
  "SA05n807:85": "tvāmārādhyādhyavasyan varayuvativahaccāmarasmeracārvī-",
  "SA05n807:86": "mūrvī dhatte madāndhadvipadaśanaghanāmuddhṛttaikātapatrām || 21 ||",
  "SA05n807:87": "sevākarmāntaśilpapraṇayavinimayopāyaparyāyakhinnāḥ",
  "SA05n807:88": "prāgjanmopāttapuṇyopacitaśubhaphalaṃ vittamaprāpnuvantaḥ |",
  "SA05n807:89": "daivātikrāmaṇīṃ tvāṃ kṛpaṇajanajananyarthamabhyarthya bhūme-",
  "SA05n807:90": "rbhūyo nirvāntacāmīkaranikaranidhīn nirdhanāḥ prāpnuvanti || 22 ||",
  "SA05n807:91": "vṛtticchede vilakṣaḥ kṣatanivasanayā bhāryayā bhartsyamāno",
  "SA05n807:92": "dūrādātmambharitvāt svajanasutasuhṛdbandhubhirvarjyamānaḥ |",
  "SA05n807:93": "tvayyāvedya svaduḥkhaṃ turagakhuramukhotkhātasīmnāṃ gṛhāṇā-",
  "SA05n807:94": "mīṣṭe svāntaḥpurastrīvalayajhaṇajhaṇājātanidrāprabodhaḥ || 23 ||",
  "SA05n807:95": "caṅkraddikcakracumbisphuradurukiraṇā lakṣaṇālaṅkṛtā strī-",
  "SA05n807:96": "ṣaṭdanto dantimukhyaḥ śikhigalakaruciśyāmaromā varāśvaḥ |",
  "SA05n807:97": "bhāsvadbhāsvanmayūkho maṇiramalaguṇaḥ koṣabhṛt svarṇakoṣaḥ",
  "SA05n807:98": "senānīrvīrasainyo bhavati bhagavati tvatprasādāṃśaleśāt || 24 ||",
  "SA05n807:99": "svacchandaṃ candanāmbhaḥsurabhimaṇiśilādattasaṅketakāntaḥ",
  "SA05n807:100": "kāntākrīḍānurāgādabhinavaracitā''tithyatathyopacāraḥ |",
  "SA05n807:101": "tvadvidyālabdhasiddhirmalayamadhuvanaṃ yāti vidyādharendraḥ",
  "SA05n807:102": "khaṅgāṃśuśyāmapīnonnatabhujaparighaprollasatpārihāryaḥ || 25 ||",
  "SA05n807:103": "hārākrāntastanāntāḥ śravaṇakuvalayasparddhamānā''yatākṣyo",
  "SA05n807:104": "mandārodāraveṇītaruṇaparimalāmodamādyaddvirephāḥ |",
  "SA05n807:105": "kāñcīnādānubandhoddhatataracaraṇodāramañjīratūryā-",
  "SA05n807:106": "stvannāthān prārthayante smaramadamuditāḥ sādarā devakanyāḥ || 26 ||",
  "SA05n807:107": "ratnacchannāntavāpīkanakakamalinīvajrakiñjalkamālā-",
  "SA05n807:108": "munmajjatpārijātadrumamadhupavadhūddhūtadhūlīvitānām |",
  "SA05n807:109": "vīṇāveṇupravīṇāmarapuraramaṇīdattamādhuryatūryāṃ",
  "SA05n807:110": "kṛtvā yuṣmatsaparyāmanubhavati ciraṃ nandanodyānayātrām || 27 ||",
  "SA05n807:111": "karpūrailālavaṅgatvagagurunaladakṣodagandhodakāyāṃ |",
  "SA05n807:112": "kāntākandarpadarpotkaṭakucakuharāvartaviśrāntavīcyām |",
  "SA05n807:113": "mandākinyāmamandacchaṭasalilasaritkrīḍayā sundarībhiḥ",
  "SA05n807:114": "krīḍanti tvadgatāntaḥkaraṇapariṇatottaptapuṇyaprabhāvāḥ || 28 ||",
  "SA05n807:115": "gīrvāṇagrāmaṇībhirvinayabharanamanmaulibhirvanditājñaḥ",
  "SA05n807:116": "svargotsaṅge'dhirūḍhaḥ surakariṇi jhaṇadbhūṣaṇodbhāsitāṅge |",
  "SA05n807:117": "śacyā dordāmadolāviralavalayitoddāmaromāñcamūrtiḥ",
  "SA05n807:118": "pūtastvaddṛṣṭipātairavati suramahīṃ hīrabhinnaprakoṣṭhaḥ || 29 ||",
  "SA05n807:119": "cūḍāratnāvataṃsāsanagatasugatavyomalakṣmīvitānaṃ",
  "SA05n807:120": "prodyadbālārkakoṭīpaṭutarakiraṇāpūryamāṇatrilokam |",
  "SA05n807:121": "prauḍhālīḍhaikapādakramabharavinamadbrahmarudrendraviṣṇuṃ",
  "SA05n807:122": "tvadrūpaṃ bhāvyamānaṃ bhavati bhavabhayacchittye janmabhājām || 30 ||",
  "SA05n807:123": "paśyantyeke sakopaṃ praharaṇakiraṇodgīrṇadordaṇḍakhaṇḍa-",
  "SA05n807:124": "vyāptavyomāntarālaṃ valayaphaṇiphaṇādāruṇāhāryacaryam |",
  "SA05n807:125": "dviṣṭavyatrāsihāsoḍḍamaraḍamarukoḍḍāmarāsphālavelā-",
  "SA05n807:126": "vetālottālatālapramadamadamahākelikolāhalogram || 31 ||",
  "SA05n807:127": "kecittvekaikaromodgamagatagaganābhogabhūbhūtalastha-",
  "SA05n807:128": "svasthabrahmendrarudraprabhṛtinaramarutsiddhagandharvanāgam |",
  "SA05n807:129": "dikcakrākrāmidhāmasthitasugataśatānāntanirmāṇacittaṃ",
  "SA05n807:130": "citraṃ trailokyavandayaṃ sthiracararacitāśeṣabhāvasvabhāvam || 32 ||",
  "SA05n807:131": "lākṣāsindūrarāgāruṇatarakiraṇādityalauhityameke",
  "SA05n807:132": "śrīmatsāndrendranīlopaladalitadalakṣodanīlaṃ tathānye |",
  "SA05n807:133": "kṣīrābdhikṣubdhadugdhādhikataradhavalaṃ kāñcanābhaṃ ca kecit",
  "SA05n807:134": "tvadrūpaṃ viśvarūpaṃ sphaṭikavadupadhāyuktibhedād vibhinnam || 33 ||",
  "SA05n807:135": "sārvajñajñānadīpaprakaṭitasakalajñeyatattvaikasākṣī",
  "SA05n807:136": "sākṣādvetti tvadīyāṃ guṇagaṇagaṇanāṃ sarvavit tatsuto vā |",
  "SA05n807:137": "yastu vyādāya vaktraṃ valibhujaraṭitaṃ mādṛśo rāraṭīti",
  "SA05n807:138": "vyāpat sā tīvraduḥkhajvarajanitarujaścetaso hāsyahetuḥ || 34 ||",
  "SA05n807:139": "yanme vijñāpyamānaṃ prathamataramadastvaṃ viśeṣeṇa vettrī",
  "SA05n807:140": "tadvayāhārātirekaśramavidhirabudhasvāntasantoṣahetuḥ |",
  "SA05n807:141": "kintu snigdhasya bandhorviṣamiva purato duḥkhamudgīrya vācāṃ",
  "SA05n807:142": "jñātārthasyāpi duḥkhī hṛdayalaghutayā svasthatāṃ vindatīva || 35 ||",
  "SA05n807:143": "kalyāṇānandasindhuprakaṭaśaśikale śītalāṃ dehi dṛṣṭiṃ",
  "SA05n807:144": "puṣṭiṃ jñānopadeśaiḥ kuru dhanakaruṇe dhvaṃsaya dhvāntamantaḥ |",
  "SA05n807:145": "tvatstotrāmbhaḥpavitrīkṛtamanasi mayi śreyasaḥ sthānamekaṃ",
  "SA05n807:146": "dṛṣṭaṃ yasmādamoghaṃ jagati tavaguṇastotramātraṃ prajānām || 36 ||",
  "SA05n807:147": "saṃstutya tvadguṇaughāvayavamaniyateyattamāptaṃ mayā yat",
  "SA05n807:148": "puṇyaṃ puṇyārdravāñchāphalamadhurarasāsvādamāmuktibhogyam |",
  "SA05n807:149": "lokastenāryalokeśvaracaraṇatalasvastikasvasticihnā-",
  "SA05n807:150": "mahnāyāyaṃ prayāyāt sugatasutamahīṃ tāṃ sukhāvatyupākhyām || 37 ||",
  "SA05n807:151": "śrī sarvajñamitraviracitamāryatārāsragdharāstotraṃ samāptam |"
}