{
  "SA11n1099:0": "2 pāpadeśanā nāma dvitīyaḥ paricchedaḥ |",
  "SA11n1099:1": "sāṃpratamevaṃ kṣaṇasaṃpatsamāgamaṃ durlabhamadhigamya viditabodhicittānuśaṃsaḥ bodhicittagrahaṇārthaṃ buddhabodhisattvānāmukhīkṛtya vandanapūjanaśaraṇagamanapāpadeśanāpuṇyānumodanabuddhādhyeṣaṇāyācanābodhipariṇāmanāṃ ca kurvannāha-",
  "SA11n1099:2": "taccittaratnagrahaṇāya samyak",
  "SA11n1099:3": "pūjāṃ karomyeṣa tathāgatānām |",
  "SA11n1099:4": "saddharmaratnasya ca nirmalasya",
  "SA11n1099:5": "buddhātmajānāṃ ca guṇodadhīnām ||1 ||",
  "SA11n1099:6": "tasya samanantarapratipāditānuśaṃsasya cittaratnasya grahaṇāya svīkārāya |",
  "SA11n1099:7": "tadutpādayitumityarthaḥ |",
  "SA11n1099:8": "tathāgatānāṃ buddhānāṃ bhagavatāṃ pūjāṃ karomi |",
  "SA11n1099:9": "eṣo'hamiti bodhicittagrāhako'yamātmānaṃ nidarśayati |",
  "SA11n1099:10": "ayaṃ buddharatnasya nirdeśaḥ |",
  "SA11n1099:11": "saddharmaratnasya ceti āgamādhigamalakṣaṇasya |",
  "SA11n1099:12": "nirmalasyeti trikalyāṇatayā trikoṭiśuddhasya prakṛtiprabhāsvarasya ca |",
  "SA11n1099:13": "sarvadā sarvamalānāmasthānatvāt,",
  "SA11n1099:14": "kleśānāmāgantukatvāt,",
  "SA11n1099:15": "samastamalāpaharaṇapaṭutvācca |",
  "SA11n1099:16": "ayaṃ ca dharmaratnasya nirdeśaḥ |",
  "SA11n1099:17": "tadātmajānāṃ ca buddhasutānām |",
  "SA11n1099:18": "guṇodadhīnāṃ guṇaratnasamudrāṇām āryāvalokitamañjughoṣaprabhṛtīnām |",
  "SA11n1099:19": "ayaṃ tu saṃgharatnasya nirdeśaḥ |",
  "SA11n1099:20": "ityādau ratnatrayapūjāvidhiḥ |",
  "SA11n1099:21": "pūjāṃ karomīti sarvatra saṃbandhanīyam |",
  "SA11n1099:22": "samyagiti pūjāyā eva viśeṣaṇam |",
  "SA11n1099:23": "samyagaviparītaṃ yathā bhavati |",
  "SA11n1099:24": "tīvracittaprasādena vā grahaṇasya vā viśeṣaṇam |",
  "SA11n1099:25": "samyaggrahaṇāya atiśayaprasannacittena na parānurodhādinā |",
  "SA11n1099:26": "yathā gṛhītaṃ na punarbhraśyati iti ||",
  "SA11n1099:27": "pūjāmeva kathayannāha-",
  "SA11n1099:28": "yāvanti puṣpāṇi phalāni caiva",
  "SA11n1099:29": "bhaiṣajyajātāni ca yāni santi |",
  "SA11n1099:30": "ratnāni yāvanti ca santi loke",
  "SA11n1099:31": "jalāni ca svacchamanoramāṇi ||2 ||",
  "SA11n1099:32": "yat parimāṇameṣāmiti yāvanti niravaśeṣāṇi |",
  "SA11n1099:33": "puṣpāṇi phalāni caiva |",
  "SA11n1099:34": "ākāśadhātuprasarāvadhīni sarvāṇyapīmāni aparigrahāṇi |",
  "SA11n1099:35": "ādāya buddhayā munipuṃgavebhyo niryātayāmyeṣa saputrakebhyaḥ iti sarvatra pūrveṣu yojanīyam |",
  "SA11n1099:36": "bhaiṣajyajātāni auṣadhaprakārāḥ |",
  "SA11n1099:37": "svacchamanoramāṇīti ratnānāmapi viśeṣaṇam ||",
  "SA11n1099:38": "mahīdharā ratnamayāstathānye",
  "SA11n1099:39": "vanapradeśāśca vivekaramyāḥ |",
  "SA11n1099:40": "latāḥ sapuṣpābharaṇojjvalāśca",
  "SA11n1099:41": "drumāśca ye satphalanamraśākhāḥ ||3 ||",
  "SA11n1099:42": "devādilokeṣu ca gandhadhūpāḥ",
  "SA11n1099:43": "kalpadrumā ratnamayāśca vṛkṣāḥ |",
  "SA11n1099:44": "sarāṃsi cāmbhoruhabhūṣaṇāni",
  "SA11n1099:45": "haṃsasvanātyantamanoharāṇi ||4 ||",
  "SA11n1099:46": "mahīdharāḥ parvatāḥ |",
  "SA11n1099:47": "ratnamayā ratnasvabhāvāḥ |",
  "SA11n1099:48": "vivekaramyā iti vivekoparamyā manoharāḥ |",
  "SA11n1099:49": "vivekānukūlā iti yāvat |",
  "SA11n1099:50": "supuṣpābharaṇojjvalāśceti śobhanapuṣpāṇyevābharaṇāni maṇḍanāni tairujjvalā atibhrājiṣṇavaḥ |",
  "SA11n1099:51": "satphalanamraśākhā iti santi ca śobhanāni varṇagandharasasaṃpannāni tāni phalāni ceti tairnamrā avanatā bhūmilagnā iva śākhā yeṣāṃ te kalpadrumāḥ kalpavṛkṣāḥ |",
  "SA11n1099:52": "ambhoruhabhūṣaṇāni padmānyeva bhūṣaṇāni yeṣāṃ tāni tathā |",
  "SA11n1099:53": "haṃsasvanātyantamanoharāṇi haṃsānāṃ svanai rūtairatyantamanoharāṇi ramaṇīyāni tāni tathā ||",
  "SA11n1099:54": "akṛṣṭajātāni ca śasyajātā-",
  "SA11n1099:55": "nyanyāni vā pūjyavibhūṣaṇāni |",
  "SA11n1099:56": "ākāśadhātuprasarāvadhīni",
  "SA11n1099:57": "sarvāṇyapīmānyaparigrahāṇi ||5 ||",
  "SA11n1099:58": "akṛṣṭānyeva halavilekhanamantareṇaiva jātāni prādurbhūtāni |",
  "SA11n1099:59": "śasyajātāni vrīhiviśeṣāḥ |",
  "SA11n1099:60": "anyāni vā pūjyavibhūṣaṇāni pūjyānāmārādhyānāṃ vibhūṣaṇāni śobhākarāṇi |",
  "SA11n1099:61": "anyāni aparāṇi ākāśadhātuprasarāvadhīni ākāśadhātoḥ prasaro'vakāśaḥ vistāro vā,",
  "SA11n1099:62": "tāvadavadhīni tatparyantāni |",
  "SA11n1099:63": "sarvāṇyapīmāni uktāni uktasadṛśāni aparigrahāṇi amamāni na kenacit svīkṛtānītyarthaḥ ||",
  "SA11n1099:64": "ādāya buddhyā munipuṃgavebhyo",
  "SA11n1099:65": "niryātayāmyeṣa saputrakebhyaḥ |",
  "SA11n1099:66": "gṛhṇantu tanme varadakṣiṇīyā",
  "SA11n1099:67": "mahākṛpā māmanukampamānāḥ ||6 ||",
  "SA11n1099:68": "ādāya buddhayā gṛhītvā manovijñānena |",
  "SA11n1099:69": "munipuṃgavebhyo munivṛṣabhebhyo niryātayāmi prayacchāmi |",
  "SA11n1099:70": "saputrakebhyaḥ sabodhisattvagaṇebhyaḥ |",
  "SA11n1099:71": "gṛhṇantu tanme svīkurvantu tadetat sarvaṃ mama pūjopahāravastu |",
  "SA11n1099:72": "varadakṣiṇīyā anuttaradakṣiṇāpātrāṇi buddhabodhisattvāḥ |",
  "SA11n1099:73": "mahākṛpāḥ sarvasattvahitasukhavidhānaikamanasaḥ |",
  "SA11n1099:74": "māṃ dīnaduḥkhitasattvamanukampamānāḥ karuṇāyamānāḥ |",
  "SA11n1099:75": "mamānugrahāyeti yāvat ||",
  "SA11n1099:76": "syādetat-kiṃ punarevaṃ manomayapūjāmātraṃ vidhīyate yāvatā tattadvastu manoharaṃ sākṣādeva kasmānnopanīyate ityāśaṅkayāha-",
  "SA11n1099:77": "apuṇyavānasmi mahādaridraḥ",
  "SA11n1099:78": "pūjārthamanyanmama nāsti kiṃcit |",
  "SA11n1099:79": "ato mamārthāya parārthacittā",
  "SA11n1099:80": "gṛhṇantu nāthā idamātmaśaktyā ||7 ||",
  "SA11n1099:81": "akṛtapuṇyo'smi,",
  "SA11n1099:82": "ata eva mahādaridraḥ |",
  "SA11n1099:83": "puṇye sarvopakaraṇasaṃpattibhirbhavati |",
  "SA11n1099:84": "tadabhāvāt pūjārthamanyadupakaraṇaṃ mama nāsti kiṃcit |",
  "SA11n1099:85": "ato mamārthāya mama puṇyakāmatayā bhagavantaśca parārthacittāḥ parahitasukhābhilāṣiṇo mahākāruṇikatvāt |",
  "SA11n1099:86": "ato gṛhṇantu nāthā idamuktaṃ pūjopakaraṇaṃ mayā niryātitam |",
  "SA11n1099:87": "ātmaśaktyeti svasāmarthyena ||",
  "SA11n1099:88": "ayaṃ punarātmabhāvo mamāyatto'sti |",
  "SA11n1099:89": "taṃ niryātayāmītyāha-",
  "SA11n1099:90": "dadāmi cātmānamahaṃ jinebhyaḥ",
  "SA11n1099:91": "sarveṇa sarvaṃ ca tadātmajebhyaḥ |",
  "SA11n1099:92": "parigrahaṃ me kurutāgrasattvā",
  "SA11n1099:93": "yuṣmāsu dāsatvamupaimi bhaktyā ||8 ||",
  "SA11n1099:94": "ātmānaṃ ca prayacchāmi jinebhyaḥ |",
  "SA11n1099:95": "sarveṇa sarvaṃ ca sarvaprakāreṇa |",
  "SA11n1099:96": "ātmasvīkāraṃ parityajya tadātmajebhyo'pi |",
  "SA11n1099:97": "māṃ pratigṛhṇīta naravṛṣabhāḥ |",
  "SA11n1099:98": "yuṣmāsu dāsatvaṃ dāsabhāvaṃ svīkaromi |",
  "SA11n1099:99": "na jīvikādilobhāt,",
  "SA11n1099:100": "api tu bhaktyā paramagauraveṇa |",
  "SA11n1099:101": "śraddhāvilena cetasetyarthaḥ ||",
  "SA11n1099:102": "nanu kaḥ punaratra guṇo'stītyāha-",
  "SA11n1099:103": "parigraheṇāsmi bhavatkṛtena",
  "SA11n1099:104": "nirbhīrbhave sattvahitaṃ karomi |",
  "SA11n1099:105": "pūrvaṃ ca pāpaṃ samatikramāmi",
  "SA11n1099:106": "nānyacca pāpaṃ prakaromi bhūyaḥ ||9 ||",
  "SA11n1099:107": "bhavatkṛtena yuṣmadīyena mahadāśrayeṇa vigatabhayaḥ saṃsāre lokānāṃ hitamarthaṃ saṃpādayāmi |",
  "SA11n1099:108": "mahadāśraye'pi nākuśalakarmāvṛtasya svahitakaraṇe'pi sāmarthyamastītyāha-pūrvaṃ cetyādi |",
  "SA11n1099:109": "pūrvamaparijñānāt kṛtamakuśalakarma samatikramāmi,",
  "SA11n1099:110": "vidūṣaṇāsamudācārādibhirnirharāmi |",
  "SA11n1099:111": "samatikrāmatītyukte samatikramāmītyuktaṃ śābdavyavahāreṣvanādarāt,",
  "SA11n1099:112": "arthapratiśaraṇatādhātupradhānatvācca |",
  "SA11n1099:113": "aparaṃ ca pāpaṃ na punaḥ karomi |",
  "SA11n1099:114": "āyatyāṃ punarakaraṇasaṃvaraṃ vidadhe ||",
  "SA11n1099:115": "iti sarvamātmaniryātanāprabhṛtipūjopahāraṃ niryātya punarviśeṣeṇa pūjāṃ vidhātumāha-",
  "SA11n1099:116": "ratnojjvalastambhamanorameṣu",
  "SA11n1099:117": "muktāmayodbhāsivitānakeṣu |",
  "SA11n1099:118": "svacchojjvalasphāṭikakuṭṭimeṣu",
  "SA11n1099:119": "sugandhiṣu snānagṛheṣu teṣu ||10 ||",
  "SA11n1099:120": "ratnairindranīlādibhirujjvalāḥ prabhāsvarā ye stambhāḥ tairmanoharāḥ kamanīyāḥ |",
  "SA11n1099:121": "teṣu snānagṛheṣu snānaṃ karomīti yojyam |",
  "SA11n1099:122": "punaḥ kiṃbhūteṣu ?",
  "SA11n1099:123": "muktāmayā mauktikaracanākhacitā udbhāsinaḥ udbhāsvarāḥ vitānā iva vitānakāḥ yeṣu te tathā, teṣu |",
  "SA11n1099:124": "svacchāḥ sunirmalāḥ ,",
  "SA11n1099:125": "ujjvalā dīptimantaḥ,",
  "SA11n1099:126": "sphaṭikasyeme sphāṭikāḥ,",
  "SA11n1099:127": "kuṭṭimāḥ bhūmiracanāviśeṣā yeṣu, teṣu |",
  "SA11n1099:128": "sugandhiṣu kṛṣṇāgurucandanādidhūpitavāsiteṣu |",
  "SA11n1099:129": "snānāya gṛhāḥ teṣu ||",
  "SA11n1099:130": "manojñagandhodakapuṣpapūrṇaiḥ",
  "SA11n1099:131": "kumbhairmahāratnamathairanekaiḥ |",
  "SA11n1099:132": "snānaṃ karomyeṣa tathāgatānāṃ",
  "SA11n1099:133": "tadātmajānāṃ ca sagītivādyam ||11 ||",
  "SA11n1099:134": "udakaṃ ca puṣpāṇi ca manojñagandhāni ca tāni |",
  "SA11n1099:135": "taiḥ pūrṇāḥ kumbhā ghaṭāḥ, taiḥ |",
  "SA11n1099:136": "mahāratnamayaiḥ mahānti vaidūryā(dī)",
  "SA11n1099:137": "ni ca ratnāni ca tāni,",
  "SA11n1099:138": "tatsvabhāvaiḥ |",
  "SA11n1099:139": "anekaiḥ śatasahasrakoṭibhiḥ |",
  "SA11n1099:140": "sagītavādyaṃ saha manoharagītanṛttamurajādivādyaiḥ ||",
  "SA11n1099:141": "pradhūpitairdhautamalairatulyai-",
  "SA11n1099:142": "rvastraiśca teṣāṃ tanumunmṛṣāmi |",
  "SA11n1099:143": "tataḥ suraktāni sudhūpitāni",
  "SA11n1099:144": "dadāmi tebhyo varacīvarāṇi ||12 ||",
  "SA11n1099:145": "pradhūpitairaguruprabhṛtidhūpaiḥ |",
  "SA11n1099:146": "dhautamalaiḥ prakṣālitakalmaṣaiḥ |",
  "SA11n1099:147": "nirmalairityarthaḥ |",
  "SA11n1099:148": "atulyairapratisamaiḥ |",
  "SA11n1099:149": "vastrairdukūlaiḥ |",
  "SA11n1099:150": "teṣāṃ tathāgatānāṃ tadātmajānāṃ ca |",
  "SA11n1099:151": "tanuṃ śarīram |",
  "SA11n1099:152": "unmṛṣāmi saṃmārjayāmi |",
  "SA11n1099:153": "tatastasmādunmarṣaṇānantaram |",
  "SA11n1099:154": "suraktāni śobhanarāgaiḥ suṣṭhu vā raktāni |",
  "SA11n1099:155": "śobhanadhūpena dhūpitāni |",
  "SA11n1099:156": "dadāmi tebhyo jinebhyaḥ |",
  "SA11n1099:157": "varacīvarāṇi anuttarāṇyācchādanāni ||",
  "SA11n1099:158": "divyairmṛduślakṣṇavicitraśobhai-",
  "SA11n1099:159": "rvastrairalaṃkāravaraiśca taistaiḥ |",
  "SA11n1099:160": "samantabhadrājitamañjughoṣa-",
  "SA11n1099:161": "lokeśvarādīnapi maṇḍayāmi ||13 ||",
  "SA11n1099:162": "divyairdivibhavairdevārhaiḥ |",
  "SA11n1099:163": "mṛdūni ca sukumārasparśāni,",
  "SA11n1099:164": "ślakṣṇāni ca sūkśmāṇi |",
  "SA11n1099:165": "vicitrā nānāvarṇakṛtā śobhā yeṣāṃ tairvastraiḥ |",
  "SA11n1099:166": "alaṃkāravaraiśca vibhūṣaṇapradhānaiḥ |",
  "SA11n1099:167": "taistairiti mukuṭakaṭakakeyūrahāranūpurādibhiḥ |",
  "SA11n1099:168": "samantabhadrājitamañjughoṣalokeśvarādīnapi bodhisattvān maṇḍayāmi alaṃkaromi ||",
  "SA11n1099:169": "sarvatrisāhasravisārigandhai-",
  "SA11n1099:170": "rgandhottamaistānanulepayāmi |",
  "SA11n1099:171": "sūttaptasūnmṛṣṭasudhautahema-",
  "SA11n1099:172": "prabhojjvalān sarvamunīndrakāyān ||14 ||",
  "SA11n1099:173": "sahasraṃ caturdvīpikānāṃ tathā candrasūryamerūṇāṃ pratyekaṃ kāmadevānāṃ brahmalokānāṃ ca |",
  "SA11n1099:174": "sāhasraścūliko mataḥ |",
  "SA11n1099:175": "sa eva sahasraguṇite dvisāhasra |",
  "SA11n1099:176": "tatsahasraṃ trisāhasraḥ |",
  "SA11n1099:177": "śatakoṭiḥ cāturdvīpikānāmityarthaḥ |",
  "SA11n1099:178": "evaṃ sarvāsu dikṣu lokadhāturananto'paryantaśca |",
  "SA11n1099:179": "sarvatrisāhastrāṇi |",
  "SA11n1099:180": "visartuṃ śīlaṃ yeṣāṃ te tathā |",
  "SA11n1099:181": "tathāvidhā gandhāḥ parimalā yeṣāṃ te tathā |",
  "SA11n1099:182": "tairgandhottamairyakṣakardamaharicandanādibhiḥ |",
  "SA11n1099:183": "tān munīndrakāyānanulepayāmi samālabhe |",
  "SA11n1099:184": "kiṃbhūtān ? sūttaptaṃ puṭapākādinā pariśodhitāntarmalam |",
  "SA11n1099:185": "sūnmṛṣṭaṃ roṣāṇādimaṇisaṃmārjitam |",
  "SA11n1099:186": "sudhautaṃ kṣārāmlalavaṇādiprakṣālitabahirmalam |",
  "SA11n1099:187": "tathābhūtaṃ ca taddhema ceti |",
  "SA11n1099:188": "tasya prabhā,",
  "SA11n1099:189": "dyutirityarthaḥ |",
  "SA11n1099:190": "tadvadujjvalān dyutimataḥ |",
  "SA11n1099:191": "etacca yathālokaprasiddhitaḥ kathitam |",
  "SA11n1099:192": "na tu tathāgatakāyaśobhāyā laukikaṃ kiṃcidupamānamasti ||",
  "SA11n1099:193": "sāṃprataṃ mālyapūjāmupakṣipati-",
  "SA11n1099:194": "māndāravendīvaramallikādyaiḥ",
  "SA11n1099:195": "sarvaiḥ sugandhaiḥ kusumairmanojñaiḥ |",
  "SA11n1099:196": "abhyarcayābhyarcyatamān munīndrān",
  "SA11n1099:197": "stragbhiśca saṃsthānamanoramābhiḥ ||15 ||",
  "SA11n1099:198": "māndāravaṃ deveṣu puṣpaviśeṣaḥ |",
  "SA11n1099:199": "indīvaramutpalam |",
  "SA11n1099:200": "mallikā vārṣikī |",
  "SA11n1099:201": "etatpramukhaiḥ sarvaiḥ śobhanagandhaiḥ puṣpairmanohāribhiḥ pūjyatamān munīndrān pūjayāmi |",
  "SA11n1099:202": "stragbhiśca mālābhiśca grathanaracanāviśeṣakamanīyābhiḥ ||",
  "SA11n1099:203": "dhūpapūjāmāha-",
  "SA11n1099:204": "sphītasphuradgandhamanoramaiśca",
  "SA11n1099:205": "tān dhūpameghairupadhūpayāmi |",
  "SA11n1099:206": "sphītā māṃsalāḥ |",
  "SA11n1099:207": "sphurantaśca digantavyāpinaḥ bahulagandhodgāriṇo vā |",
  "SA11n1099:208": "tādṛśā gandhā yeṣāṃ dhūpameghānāṃ te tathā, taiḥ |",
  "SA11n1099:209": "dhūpā meghā iva ambaratalāvalambibimbāḥ |",
  "SA11n1099:210": "upamitaṃ vyāghrādibhiḥ iti samāsaḥ |",
  "SA11n1099:211": "dhūpānāṃ vā meghāḥ,",
  "SA11n1099:212": "taiḥ,",
  "SA11n1099:213": "meghavadudgacchadbhirityarthaḥ |",
  "SA11n1099:214": "tāniti munīndrān upadhūpayāmi ||",
  "SA11n1099:215": "naivedyapūjāmāha-",
  "SA11n1099:216": "bhojyaiśca khādyairvividhaiśca peyai-",
  "SA11n1099:217": "stebhyo nivedyaṃ ca nivedayāmi ||16 ||",
  "SA11n1099:218": "bhojyaṃ yanmukhamāpūrya bhujyate |",
  "SA11n1099:219": "khādyaṃ yat kavalaśaḥ |",
  "SA11n1099:220": "chedyaṃ dhṛtapūrādi |",
  "SA11n1099:221": "peyaṃ yat pīyate eva pānakādi |",
  "SA11n1099:222": "ebhirvividhairnānāprakāropasaṃskṛtaiḥ |",
  "SA11n1099:223": "tebhyo munīndrebhyo nivedyaṃ ca nivedayāmi ||",
  "SA11n1099:224": "dīpapūjāmāha-",
  "SA11n1099:225": "ratnapradīpāṃśca nivedayāmi",
  "SA11n1099:226": "suvarṇapadmeṣu niviṣṭapaṅktin |",
  "SA11n1099:227": "gandhopalipteṣu ca kuṭṭimeṣu",
  "SA11n1099:228": "kirāmi puṣpaprakarān manojñān ||17 ||",
  "SA11n1099:229": "ratnamayāḥ pradīpāḥ tān |",
  "SA11n1099:230": "niviṣṭā paṅktirmālā yeṣāṃ te tathā |",
  "SA11n1099:231": "kveti ? suvarṇapadmeṣu |",
  "SA11n1099:232": "sāpekṣatve'pi gamakatvāt samāsaḥ |",
  "SA11n1099:233": "gandhopalipteṣu candanakuṅkumādigandhaiścarciteṣu ||",
  "SA11n1099:234": "pralambamuktāmaṇihāraśobhā-",
  "SA11n1099:235": "nābhāsvarān diṅmukhamaṇḍanāṃstān |",
  "SA11n1099:236": "vimānameghān stutigītaramyān",
  "SA11n1099:237": "maitrīmayebhyo'pi nivedayāmi ||18 ||",
  "SA11n1099:238": "pralambairmuktāmaṇihāraiḥ śobhā yeṣāṃ tān vimānameghān vimānasamūhān ālokakāriṇaḥ sarvadikūśobhākarān ||",
  "SA11n1099:239": "suvarṇadaṇḍaiḥ kamanīyarūpaiḥ",
  "SA11n1099:240": "saṃsaktamuktāni samucchritāni |",
  "SA11n1099:241": "pradhārayāmyeṣa mahāmunīnāṃ",
  "SA11n1099:242": "ratnātapatrāṇyatiśobhanāni ||19 ||",
  "SA11n1099:243": "kanakamayadaṇḍaiḥ kāntimatsaṃsthānaiḥ |",
  "SA11n1099:244": "muktākhacitāni ratnamayāni chatrāṇi |",
  "SA11n1099:245": "samucchritānīti uddaṇḍitāni ||",
  "SA11n1099:246": "idānīṃ pūjopahāramupasaṃharannāha-",
  "SA11n1099:247": "ataḥ paraṃ pratiṣṭhantāṃ pūjāmeghā manoramāḥ |",
  "SA11n1099:248": "tūryasaṃgītimeghāśca sarvasattvapraharṣaṇāḥ ||20 ||",
  "SA11n1099:249": "itaḥ prabhṛti ete pūjāmeghā mayā niryātitāḥ,",
  "SA11n1099:250": "anye vā devādibhirupanītāḥ kalpaṃ vā kalpāvaśeṣaṃ vā pratiṣṭhantām prakarṣavṛttisthitā bhavantu |",
  "SA11n1099:251": "tūryasaṃgītimeghāśca tūryāṇi murajādivādyāni |",
  "SA11n1099:252": "saṃgītayaḥ sametya gītayaḥ |",
  "SA11n1099:253": "samudāyagītānītyarthaḥ |",
  "SA11n1099:254": "athavā |",
  "SA11n1099:255": "saṃgītakāni nuttagītavāditāni samuditānyucyante |",
  "SA11n1099:256": "teṣāṃ meghāḥ anekasamudāyāḥ |",
  "SA11n1099:257": "te ca sarvasattvapraharṣaṇāḥ sarvasattvānāṃ pramodakāriṇaḥ,",
  "SA11n1099:258": "na punaraśakyaśravaṇāḥ |",
  "SA11n1099:259": "pratiṣṭhantāmiti saṃbandhaḥ ||",
  "SA11n1099:260": "sāmānyenābhisaṃkṣipya saddharmādiṣu pūjāmāha-",
  "SA11n1099:261": "sarvasaddharmaratneṣu caityeṣu pratimāsu ca |",
  "SA11n1099:262": "puṣparatnādivarṣāśca pravartantāṃ nirantaram ||21 ||",
  "SA11n1099:263": "dvādaśāṅgapravacanātmakeṣu sarvasaddharmaratneṣu |",
  "SA11n1099:264": "ratnamiva ratnaṃ vastutattvālokakāritvāt,",
  "SA11n1099:265": "paramanirvṛtihetutvācca |",
  "SA11n1099:266": "stūpeṣu bhagavaccaityeṣu |",
  "SA11n1099:267": "pratimāsu ceti buddhabodhisattvavigrahapratikṛtiṣu |",
  "SA11n1099:268": "puṣpavṛṣṭayo ratnavṛṣṭayaśca |",
  "SA11n1099:269": "ādiśabdāccandanacūrṇavastrādivarṣāḥ |",
  "SA11n1099:270": "nirantaramiti āsaṃsāramanavacchinnam ||",
  "SA11n1099:271": "anuttarapūjāmatidiśannāha-",
  "SA11n1099:272": "mañjughoṣaprabhṛtayaḥ pūjayanti yathā jinān |",
  "SA11n1099:273": "tathā tathāgatānnāthān saputrān pūjayāmyaham ||22 ||",
  "SA11n1099:274": "mañjughoṣasamantabhadrājitalokanāthapramukhā daśabhūmīśvarā bodhisattvāḥ yathā yena adhyāśayena tathāgatān pūjayanti,",
  "SA11n1099:275": "tathā tena adhimokṣeṇa ahamapi tathāgatān saha putraiḥ bodhisattvagaṇaiḥ pūjayāmi ||",
  "SA11n1099:276": "stutipūjāmāha-",
  "SA11n1099:277": "svarāṅgasāgaraiḥ stotraiḥ staumi cāhaṃ guṇodadhīn |",
  "SA11n1099:278": "stutisaṃgītimeghāśca saṃbhavantveṣvananyathā ||23 ||",
  "SA11n1099:279": "svarāḥ sapta gāndhārādayaḥ |",
  "SA11n1099:280": "teṣāmaṅgāni prabhedāḥ kāmodādayaḥ |",
  "SA11n1099:281": "teṣāṃ sāgaravadatibāhulyāt sāgarāḥ,",
  "SA11n1099:282": "taiḥ stotraiḥ |",
  "SA11n1099:283": "stutaya eva saṃgītayaḥ,",
  "SA11n1099:284": "stutīnāṃ vā saṃgītayaḥ samudāyāḥ |",
  "SA11n1099:285": "tāsāṃ meghāḥ saṃbhavantu upatiṣṭhantām |",
  "SA11n1099:286": "eṣu buddhabodhisattveṣu |",
  "SA11n1099:287": "ananyathā aviparītā yathā mayopakalpitāstathaivetyarthaḥ ||",
  "SA11n1099:288": "buddhadharmasaṃgharatneṣu praṇāmapūjāmāha-",
  "SA11n1099:289": "sarvakṣetrāṇusaṃkhyaiśca praṇāmaiḥ praṇamāmyaham |",
  "SA11n1099:290": "sarvatryadhvagatān buddhān sahadharmagaṇottamān ||24 ||",
  "SA11n1099:291": "yāvanti daśasu dikṣu buddhakṣetrāṇi,",
  "SA11n1099:292": "teṣu yāvanto'ṇavaḥ,",
  "SA11n1099:293": "tatsaṃkhyaiḥ praṇāmaiḥ |",
  "SA11n1099:294": "sarvatryadhvagatāniti atītapratyutpannānāgatān tathāgatān |",
  "SA11n1099:295": "kiṃbhūtān ? sahadharmagaṇottamān gaṇānāmuttamo'grabhūto bodhisattvagaṇaḥ |",
  "SA11n1099:296": "dharmaśca gaṇottamaśca tābhyāṃ saha ||",
  "SA11n1099:297": "tathāgatastūpeṣu praṇāmamāha-",
  "SA11n1099:298": "sarvacaityāni vande'haṃ bodhisattvāśrayāṃstathā |",
  "SA11n1099:299": "namaḥ karomyupādhyāyānabhivandyān yatīṃstathā ||25 ||",
  "SA11n1099:300": "ūrdhvatiryagadhastanāsu diśāsu vidiśāsu ca |",
  "SA11n1099:301": "saśarīrāśarīreṣu stūpeṣu praṇamāmyahamityarthaḥ |",
  "SA11n1099:302": "bodhisattvāśrayānapīti jātakāvadānajanmādisthānāni |",
  "SA11n1099:303": "abhivandyāniti vṛddhān vandanārhān |",
  "SA11n1099:304": "tadanena pūjāvandanāvidhiruktaḥ ||",
  "SA11n1099:305": "ayaṃ ca pūjāvidhistrisamayarāje kathitaḥ |",
  "SA11n1099:306": "yathoktam-sthalajā ratnaparvatāḥ |",
  "SA11n1099:307": "jalajā ratnaparvatāḥ |",
  "SA11n1099:308": "sthalajajalajāni ratnāni daśadigavasthitāni |",
  "SA11n1099:309": "amamānyaparigrahāṇi |",
  "SA11n1099:310": "deyānītyuktam |",
  "SA11n1099:311": "anayā ca diśā sarvabhaiṣajyāni sarvarasāyanāni sarvasalilāni |",
  "SA11n1099:312": "anavadyāni āmaṇḍalāni (?)",
  "SA11n1099:313": "sarvakāñcanamaṇḍalāni |",
  "SA11n1099:314": "vivṛtteṣu vā lokadhātuṣu paramarasasparśasaṃpannā bhūparpaṭakā amṛtalatā |",
  "SA11n1099:315": "akṛṣṭoptāḥ śālayaḥ |",
  "SA11n1099:316": "sarvottarakurudvīpeṣu ca pariśuddheṣu ca lokadhātuṣu ye ramaṇīyāḥ paribhogāḥ |",
  "SA11n1099:317": "yathā āryaratnameghe cāha-",
  "SA11n1099:318": "sa yānīmāni sūtrānteṣu udārāṇi pūjopasthānāni śṛṇoti,",
  "SA11n1099:319": "tānyāśayatastīvreṇādhyāśayena buddhabodhisattvebhyaḥ pariṇāmayati |",
  "SA11n1099:320": "tathā sa vividhāni pūjopasthānānyanuvicintayati iti ||",
  "SA11n1099:321": "sāṃprataṃ ratnatrayaśaraṇagamanapūrvakaṃ pāpadeśanāmāha-",
  "SA11n1099:322": "buddhaṃ gacchāmi śaraṇaṃ yāvadā bodhimaṇḍataḥ |",
  "SA11n1099:323": "dharmaṃ gacchāmi śaraṇaṃ bodhisattvagaṇaṃ tathā ||26 ||",
  "SA11n1099:324": "trāṇārthaṃ śaraṇārtham |",
  "SA11n1099:325": "gamanaṃ tadājñāparipālanam |",
  "SA11n1099:326": "yo hi yaṃ śaraṇaṃ gacchati,",
  "SA11n1099:327": "sa tadājñāṃ nātikramatīti bhāvaḥ |",
  "SA11n1099:328": "bodhimaṇḍata iti |",
  "SA11n1099:329": "maṇḍaśabdo'yaṃ sāravacanam,",
  "SA11n1099:330": "ghṛtamaṇḍa iti yathā |",
  "SA11n1099:331": "tathā ca sati bodhipradhānaṃ yāvat |",
  "SA11n1099:332": "yāvat samyaksaṃbodhiṃ nādhigacchāmi ityarthaḥ ||",
  "SA11n1099:333": "vijñāpayāmi saṃbuddhān sarvadikṣu vyavasthitān |",
  "SA11n1099:334": "mahākāruṇikāṃścāpi bodhisattvān kṛtāñjaliḥ ||27 ||",
  "SA11n1099:335": "vijñāpayāmītyanena buddhabodhisattvānāmagragatamātmānaṃ dhyātvā adhyāśayenaitadvaktavyamityupadarśitam |",
  "SA11n1099:336": "kṛtāñjaliriti kāyavijñaptiruktā |",
  "SA11n1099:337": "añjaliḥ karadvayena saṃpuṭaṃ kṛtvetyarthaḥ ||",
  "SA11n1099:338": "anādimati saṃsāre janmanyatraiva vā punaḥ |",
  "SA11n1099:339": "yanmayā paśunā pāpaṃ kṛtaṃ kāritameva vā ||28 ||",
  "SA11n1099:340": "yaccānumoditaṃ kiṃcidātmaghātāya mohataḥ |",
  "SA11n1099:341": "tadatyayaṃ deśayāmi paścāttāpena tāpitaḥ ||29 ||",
  "SA11n1099:342": "anādimatīti pūrvajanmaparaṃparāsu |",
  "SA11n1099:343": "janmanyatraiveti asminnapi janmani,",
  "SA11n1099:344": "na kevalaṃ pūrvatra |",
  "SA11n1099:345": "paśuneti mohabahulatāmātmano darśayati |",
  "SA11n1099:346": "trividhaṃ karma kāyavāṅmanobhistatra kṛtam |",
  "SA11n1099:347": "tribhirapi kāritamiti |",
  "SA11n1099:348": "vāṅmanobhyāmanumoditamityapi |",
  "SA11n1099:349": "ātmaghātāyeti tatpāpakarmaphalasya mama ātmanyeva vipākāt |",
  "SA11n1099:350": "tadatyayamiti tadāpattim |",
  "SA11n1099:351": "deśayāmi prakāśayāmi uttānīkaromi,",
  "SA11n1099:352": "na pracchādayāmi |",
  "SA11n1099:353": "paścāttāpeneti akuśalakarmaṇo narakādau duḥkhavipākaśravaṇāt ||",
  "SA11n1099:354": "adhunā yathāpradhānamatyayadeśanāmāha-",
  "SA11n1099:355": "ratnatraye'pakāro yo mātapitṛṣu vā mayā |",
  "SA11n1099:356": "guruṣvanyeṣu vā kṣepāt kāyavāgbuddhibhiḥ kṛtaḥ ||30 ||",
  "SA11n1099:357": "ratnatraye iti anuttaraguṇakṣetre |",
  "SA11n1099:358": "mātetyādinā upakārikṣetre |",
  "SA11n1099:359": "tatrāpakārasya vistaratīvraduḥkhavipākatvāt ||",
  "SA11n1099:360": "anekadoṣaduṣṭena mayā pāpena nāyakāḥ |",
  "SA11n1099:361": "yatkṛtaṃ dāruṇaṃ pāpaṃ tatsarvaṃ deśayāmyaham ||31 ||",
  "SA11n1099:362": "anekadoṣaduṣṭeneti rāgādikleśadūṣitena,",
  "SA11n1099:363": "na svatantreṇetyarthaḥ ||",
  "SA11n1099:364": "pāpakarmaṇi saṃvegamāha-",
  "SA11n1099:365": "kathaṃ ca niḥsarāmyasmāt paritrāyata satvaram |",
  "SA11n1099:366": "kathaṃ kena prakāreṇa |",
  "SA11n1099:367": "asmādaśubhāt |",
  "SA11n1099:368": "satvaraṃ śīghram |",
  "SA11n1099:369": "keyaṃ tvarā bhavata ityāha-",
  "SA11n1099:370": "mā mamākṣīṇapāpasya maraṇaṃ śīghrameṣyati ||33 ||",
  "SA11n1099:371": "yāvat pāpakṣayaṃ na karomi,",
  "SA11n1099:372": "tāvanmama mṛtyurbhaviṣyati na |",
  "SA11n1099:373": "anyathā durgati gamanabhayāt ||",
  "SA11n1099:374": "nanu ca akṛtapāpaparikṣayasya bhavato mṛtyoḥ ko'vakāśa ityāha-",
  "SA11n1099:375": "kṛtākṛtāparīkṣo'yaṃ mṛtyurviśrambhaghātakaḥ |",
  "SA11n1099:376": "svasthāsvasthairaviśvāsya ākasmikamahāśaniḥ ||34 ||",
  "SA11n1099:377": "idaṃ kṛtamidamakṛtaṃ tāvaditi na parīkṣate mṛtyuḥ |",
  "SA11n1099:378": "viśrambho viśvāsaḥ |",
  "SA11n1099:379": "tena ghātakaḥ |",
  "SA11n1099:380": "nāpi nīrogo'haṃ yuvā balavatkāyo veti viśvasanīyam |",
  "SA11n1099:381": "kutaḥ ? ākasmikamahāśaniriti acintitavajrapātasadṛśaḥ ||",
  "SA11n1099:382": "yadyevaṃ pāpād bhayam,",
  "SA11n1099:383": "kimarthaṃ tarhi tat kṛtamityāha-",
  "SA11n1099:384": "priyāpriyanimittena pāpaṃ kṛtamanekadhā |",
  "SA11n1099:385": "sarvamutsṛjya gantavyamiti na jñātamīdṛśam ||35 ||",
  "SA11n1099:386": "priya ātmā ātmīyaśca,",
  "SA11n1099:387": "apriyastadapakārī |",
  "SA11n1099:388": "priyasya hitasukhamapriyasya ca tadviparītamicchatā kṛtaṃ pāpamanekadhā prāṇātipātādattādānādibhedenānekaprakāram |",
  "SA11n1099:389": "nanu sarvametannacireṇa parityajya gantavyam,",
  "SA11n1099:390": "tat kimiti nirarthakaṃ pāpakamupacīyate ityāha- sarvamityādi |",
  "SA11n1099:391": "sarvaṃ priyamapriyaṃ vā utsṛjya vihāya gantavyam |",
  "SA11n1099:392": "etattu na mayā mugdhena paribhāvitam ||",
  "SA11n1099:393": "apriyā na bhaviṣyanti priyo me na bhaviṣyati |",
  "SA11n1099:394": "ahaṃ ca na bhaviṣyāmi sarvaṃ ca na bhaviṣyati ||36 ||",
  "SA11n1099:395": "kimidānīṃ pariśiṣṭamavasthitamityāha-",
  "SA11n1099:396": "tattatsmaraṇatāṃ yāti yadyadvastvanubhūyate |",
  "SA11n1099:397": "svapnānubhūtavatsarvaṃ gataṃ na punarīkṣyate ||37 ||",
  "SA11n1099:398": "yadyadvastviti sukhaheturduḥkhaheturvā |",
  "SA11n1099:399": "anubhūyate saṃvedyate |",
  "SA11n1099:400": "kathaṃ punarevamityāhasvapnānubhūtavaditi |",
  "SA11n1099:401": "yathā svapnāvasthāyāmupalabdhaṃ vinaṣṭaṃ na punarīkṣyate,",
  "SA11n1099:402": "tatra smaraṇamātrameva avaśiṣyate ||",
  "SA11n1099:403": "tathā anyadapi sarvaṃ priyādisaṃgatamasthiramasminneva janmanītyupadarśayannāha-",
  "SA11n1099:404": "ihaiva tiṣṭhatastāvadgatā naike priyāpriyāḥ |",
  "SA11n1099:405": "tannimittaṃ tu yatpāpaṃ tatsthitaṃ ghoramagrataḥ ||38 ||",
  "SA11n1099:406": "tiṣṭhataḥ āsīnasyaiva mama paśyataḥ |",
  "SA11n1099:407": "gatā anityatayā grasitāḥ |",
  "SA11n1099:408": "yadyevaṃ tarhi tadarthaṃ kṛtaṃ pāpamapi taiḥ saha yāsyatītyāha-tannimittamityādi |",
  "SA11n1099:409": "teṣāṃ priyādīnāṃ nimittaṃ tadarthaṃ yatkṛtaṃ pāpaṃ tatpunaragrata eva sthitaṃ me |",
  "SA11n1099:410": "tanmayā saha yāsyatītyarthaḥ ||",
  "SA11n1099:411": "nanvevaṃ paśyannapi kathaṃ mūrcchito'sītyāha-",
  "SA11n1099:412": "evamāgantuko'smīti na mayā pratyavekṣitam |",
  "SA11n1099:413": "mohānunayavidveṣaiḥ kṛtaṃ pāpamanekadhā ||39 ||",
  "SA11n1099:414": "nāhaṃ kasyacit paritaḥ,",
  "SA11n1099:415": "na me kaścit,",
  "SA11n1099:416": "ityevaṃ na mayā pratyavekṣitaṃ vicāritam |",
  "SA11n1099:417": "tena kāraṇena |",
  "SA11n1099:418": "anunaya āsaṅgaḥ ātmani ātmīye ca |",
  "SA11n1099:419": "vidveṣaḥ pratighaḥ |",
  "SA11n1099:420": "tat pratikūlamācarati ||",
  "SA11n1099:421": "cirataramatidīrghāyuṣo bhavataḥ kā maraṇāśaṅkā ?",
  "SA11n1099:422": "tat kimevaṃ bibheṣītyāha-",
  "SA11n1099:423": "rātriṃdivamaviśrāmamāyuṣo vardhate vyayaḥ |",
  "SA11n1099:424": "āyasya cāgamo nāsti na mariṣyāmi kiṃ nvaham ||40 ||",
  "SA11n1099:425": "aharniśam | āyuṣo vardhate vyayaḥ,",
  "SA11n1099:426": "āyuḥsaṃskārāḥ kṣīyante |",
  "SA11n1099:427": "aviśrāmamiti kṣaṇamapi na vyayavicchittirasti |",
  "SA11n1099:428": "āgamanamāgamaḥ anupraveśaḥ |",
  "SA11n1099:429": "sa ca āyasya upacayasya leśato'pi na saṃvidyate tadahamevaṃ kiṃ nu na mariṣyāmi ?",
  "SA11n1099:430": "api tu ciramapi sthitvā jīvitaṃ maraṇaparyavasānamiti ||",
  "SA11n1099:431": "syādetat | yannimittaṃ kṛtaṃ pāpaṃ te'pi na narakādiṣu tatphaladuḥkhānubhavakāle saṃvibhāgino bhaviṣyanti |",
  "SA11n1099:432": "tat kimiti kātarabhāvamavalambase ityatrāha |",
  "SA11n1099:433": "āstāṃ tāvatparaloke-",
  "SA11n1099:434": "iha śayyāgatenāpi bandhumadhye'pi tiṣṭhatā |",
  "SA11n1099:435": "mayaivekena soḍhavyā marmacchedādivedanā ||41 ||",
  "SA11n1099:436": "iha asminneva bhave maraṇāntikādiduḥkhabādhāyāṃ svajanaparijanamadhyagatenāpi |",
  "SA11n1099:437": "marmacchedādivedaneti pipāsāgātrasaṃtāpādiduḥkhaṃ mayaivaikena soḍhavyam |",
  "SA11n1099:438": "na tatra alpīyānapi bhāgo'nyasya saṃbhavati ||",
  "SA11n1099:439": "kiṃ punarnarakādāvityāha-",
  "SA11n1099:440": "yamadūtairgṛhītasya kuto bandhuḥ kutaḥ suhṛt |",
  "SA11n1099:441": "puṇyamekaṃ tadā trāṇaṃ mayā tacca na sevitam ||42 ||",
  "SA11n1099:442": "kāladūtairgṛhītasya adhiṣṭhitasya galapāśena baddhasya mudgarairākoṭyamānasya aṭavīkāntāragahanakaṇṭakaviṣamaśilāśakalairvitudyamānacaraṇasya asahāyasya karmānubhavabhūmiṃ nīyamānasya |",
  "SA11n1099:443": "kuto bandhuḥ kutaḥ suhṛt iti na tatra kecit sahāyāsrāṇaṃ saṃbhavanti |",
  "SA11n1099:444": "puṇyamevaikaṃ tadā trāṇaṃ syāt |",
  "SA11n1099:445": "mayā tacca na sevitam,",
  "SA11n1099:446": "tacca puṇyaṃ trāṇabhūtaṃ mayā nopārjitam ||",
  "SA11n1099:447": "punarapi pāpāt saṃvegamāha-",
  "SA11n1099:448": "anityajīvitāsaṅgādidaṃ bhayamajānatā |",
  "SA11n1099:449": "pramattena mayā nāthā bahu pāpamupārjitam ||43 ||",
  "SA11n1099:450": "asthāyini jīvite |",
  "SA11n1099:451": "āsaṅgādāgrahāt |",
  "SA11n1099:452": "idamāgāmi narakādiduḥkhabhayamajānatā apaśyata |",
  "SA11n1099:453": "pramatteneti yauvanarūpadhanādhipatyādimadamattena ||",
  "SA11n1099:454": "kiṃ punarevaṃ saṃvegabahulo bhavānityāha-",
  "SA11n1099:455": "aṅgacchedārthamapyadya nīyamāno viśuṣyati |",
  "SA11n1099:456": "pipāsito dīnadṛṣṭiranyadevekṣate jagat ||44 ||",
  "SA11n1099:457": "atyalpamidaṃ karacaraṇādicchedanaṃ duḥkhaṃ narakaduḥkhāt |",
  "SA11n1099:458": "tathāpi tatreyamavasthā bhavati |",
  "SA11n1099:459": "viśuṣyati sarvātmanā śoṣamupayāti |",
  "SA11n1099:460": "pipāsitastṛṣṇārtaḥ |",
  "SA11n1099:461": "dīnadṛṣṭiriti kṛpaṇadṛṣṭiḥ |",
  "SA11n1099:462": "anyadeveti viparītam ||",
  "SA11n1099:463": "narakaduḥkhasyātiśayamāha-",
  "SA11n1099:464": "kiṃ punarbhairavākārairyamadūtairadhiṣṭhitaḥ |",
  "SA11n1099:465": "mahātrāsajvaragrastaḥ purīṣotsargaveṣṭitaḥ ||45 ||",
  "SA11n1099:466": "kātarairdṛṣṭipātaiśca trāṇānveṣī caturdiśam |",
  "SA11n1099:467": "bhairavākārairiti bhayaṃkararūpaiḥ |",
  "SA11n1099:468": "adhiṣṭhitaḥ ātmasātkṛtaḥ |",
  "SA11n1099:469": "mahātrāsanajvarastena grasto gṛhītaḥ |",
  "SA11n1099:470": "purīṣamuccāraḥ,",
  "SA11n1099:471": "tasyotsargo vinirgamaḥ,",
  "SA11n1099:472": "tena veṣṭito viliptaḥ |",
  "SA11n1099:473": "kātarairiti dīnaiḥ |",
  "SA11n1099:474": "caturdiśaṃ trāṇānveṣī |",
  "SA11n1099:475": "kathamityāha-",
  "SA11n1099:476": "ko me mahābhayādasmātsādhustrāṇaṃ bhaviṣyati ||46 ||",
  "SA11n1099:477": "sādhurakāraṇavatsalaḥ |",
  "SA11n1099:478": "trāṇaṃ paritrātā ||",
  "SA11n1099:479": "trāṇaśūnyā diśo dṛṣṭvā punaḥ saṃmohamāgataḥ |",
  "SA11n1099:480": "tadāhaṃ kiṃ kariṣyāmi tasmin sthāne mahābhaye ||47 ||",
  "SA11n1099:481": "evamapi yadā kutracidapi trāṇaṃ na paśyati,",
  "SA11n1099:482": "tadā trāṇābhāvāt punaḥ saṃmohamāgataḥ |",
  "SA11n1099:483": "tadā tasmin kāle kiṃ kariṣyāmi ?",
  "SA11n1099:484": "sarvakriyāsu asamarthaḥ san |",
  "SA11n1099:485": "tasmin sthāne pratāpanādinarakabhūmau ||",
  "SA11n1099:486": "tasmādidānīmeva pratīkārānuṣṭhānaṃ yuktamityāha-",
  "SA11n1099:487": "adyaiva śaraṇaṃ yāmi jagannāthān mahābalān |",
  "SA11n1099:488": "jagadrakṣārthamudyuktān sarvatrāsaharān jinān ||48 ||",
  "SA11n1099:489": "jagatāṃ nāthān sarvāśvāsanirvṛtisthānabhūtān nāyakān |",
  "SA11n1099:490": "mahābalāniti sarvatrāpratihatasāmarthyān |",
  "SA11n1099:491": "jagadrakṣārthamudyuktāniti sarvasattvaparitrāṇārthamudyuktān |",
  "SA11n1099:492": "evamapi trāṇānāśritya bhayopaśamo na syāt,",
  "SA11n1099:493": "tadā kiṃ śaraṇagamanenetyatrāha-sarvatrāsaharāniti sarvavyasanāpahartṝn ||",
  "SA11n1099:494": "dharmasaṃghaśaraṇagamanamāha-",
  "SA11n1099:495": "taiścāpyadhigataṃ dharmaṃ saṃsārabhayanāśanam |",
  "SA11n1099:496": "śaraṇaṃ yāmi bhāvena bodhisattvagaṇaṃ tathā ||49 ||",
  "SA11n1099:497": "tairbuddhairbhagavadbhiḥ |",
  "SA11n1099:498": "adhigataṃ sākṣātkṛtam |",
  "SA11n1099:499": "dharmaṃ nirvāṇamityarthaḥ |",
  "SA11n1099:500": "saṃsārabhayanāśanaṃ sarvakleśapratipakṣatvāt |",
  "SA11n1099:501": "bhāveneti paramaprasādena na māyāśāṭhyena vicikitsayā vā |",
  "SA11n1099:502": "bodhisattvagaṇamiti saṃgham |",
  "SA11n1099:503": "tatheti bhāvena ||",
  "SA11n1099:504": "idānīṃ yathāpradhānaṃ bodhisattvebhya ātmaniryātanaṃ kurvannāha-",
  "SA11n1099:505": "samantabhadrāyātmānaṃ dadāmi bhayavihvalaḥ |",
  "SA11n1099:506": "punaśca mañjughoṣāya dadāmyātmānamātmanā ||50 ||",
  "SA11n1099:507": "samantabhadrāya bodhisattvāya |",
  "SA11n1099:508": "ātmānaṃ dadāmi niryātayāmi |",
  "SA11n1099:509": "bhayavihvalo narakādibhayavyākulaḥ |",
  "SA11n1099:510": "punaśca mañjughoṣāya mañjunāthāya |",
  "SA11n1099:511": "ātmaneti na parapreraṇayā |",
  "SA11n1099:512": "svayameva prasannacitta ityarthaḥ ||",
  "SA11n1099:513": "taṃ cāvalokitaṃ nāthaṃ kṛpāvyākulacāriṇam |",
  "SA11n1099:514": "viraumyārtaravaṃ bhītaḥ sa māṃ rakṣatu pāpinam ||51 ||",
  "SA11n1099:515": "āryāvalokiteśvaram |",
  "SA11n1099:516": "kṛpayā vyākulaṃ caritaṃ śīlamasyeti kṛpāvyākulacāriṇamiti tasyaiva viśeṣaṇam |",
  "SA11n1099:517": "viraumi āravaṃ karomi |",
  "SA11n1099:518": "ārtaravamiti kriyāviśeṣaṇam |",
  "SA11n1099:519": "duḥkhadīnakātarasvaram |",
  "SA11n1099:520": "bhītaḥ trastaḥ pāpakarmaphalāt |",
  "SA11n1099:521": "sa bhagavānavalokitaḥ māṃ rakṣatu pāpinaṃ kṛtapāpaṃ māṃ trāyatām ||",
  "SA11n1099:522": "āryamākāśagarbhaṃ ca kṣitigarbhaṃ ca bhāvataḥ |",
  "SA11n1099:523": "sarvān mahākṛpāṃścāpi trāṇānveṣī viraumyaham ||52 ||",
  "SA11n1099:524": "āryamākāśagarbhaṃ ca bodhisattvam |",
  "SA11n1099:525": "kṣitigarbhaṃ ca bodhisattvam |",
  "SA11n1099:526": "viraumīti pareṇa saṃbandhaḥ |",
  "SA11n1099:527": "sarvān mahākṛpāṃścāpi,",
  "SA11n1099:528": "ye'pi na nāmagrahaṇenodāhṛtāḥ,",
  "SA11n1099:529": "tānapi paramakāruṇikān paraduḥkhaduḥkhinaḥ ||",
  "SA11n1099:530": "yaṃ dṛṣṭvaiva ca saṃtrastāḥ palāyante caturdiśam |",
  "SA11n1099:531": "yamadūtādayo duṣṭāstaṃ namasyāmi vajriṇam ||53 ||",
  "SA11n1099:532": "yasya darśanamātreṇa yamadūtādayaḥ |",
  "SA11n1099:533": "ādiśabdādanye'pi yakṣarākṣasādayo duṣṭā bhītāḥ santaḥ palāyante,",
  "SA11n1099:534": "dūramapagacchanti |",
  "SA11n1099:535": "taṃ namasyāmi namaskaromi |",
  "SA11n1099:536": "vajriṇamiti vajramasyāstīti vajrapāṇiṃ bodhisattvam |",
  "SA11n1099:537": "tadanena śaraṇagamanādinā pāpakṣayārthamāśrayabalamupadarśitam |",
  "SA11n1099:538": "yaduktaṃ caturdharmakasūtre-",
  "SA11n1099:539": "tatrāśrayabalaṃ buddhadharmasaṃghaśaraṇagamanamanutsṛṣṭabodhicittatā ca |",
  "SA11n1099:540": "sa balavatsaṃniśrayeṇa na śakyate pāpenābhibhavitum | iti ||",
  "SA11n1099:541": "punaranyathātvaśaṃkāṃ nirākartumāha-",
  "SA11n1099:542": "atītya yuṣmadvacanaṃ sāṃprataṃ bhayadarśanāt |",
  "SA11n1099:543": "śaraṇaṃ yāmi vo bhīto bhayaṃ nāśayata drutam ||54 ||",
  "SA11n1099:544": "atikramya yuṣmadājñām |",
  "SA11n1099:545": "sāṃpratamidānīm |",
  "SA11n1099:546": "bhayadarśanāt,",
  "SA11n1099:547": "tadatikrame yasmādaniṣṭaphalasaṃbhavadarśanāt,",
  "SA11n1099:548": "vo yuṣmān śaraṇaṃ yāmi bhītaḥ aniṣṭaphalāduttrastaḥ |",
  "SA11n1099:549": "tasmātpunaranyathāśaṅkā na kartavyā |",
  "SA11n1099:550": "ato bhayaṃ nāśavata,",
  "SA11n1099:551": "pūrvakṛtapāpād bhayamapanayata |",
  "SA11n1099:552": "drutaṃ śīghram |",
  "SA11n1099:553": "mametyadhyāhāryam ||",
  "SA11n1099:554": "nanu evamapi kaḥ pratyeṣyati |",
  "SA11n1099:555": "tvadvacanādityāśaṅkaya punaratrārthe dṛḍhatāmāha-",
  "SA11n1099:556": "itvaravyādhibhīto'pi vaidyavākyaṃ na laṅghayet |",
  "SA11n1099:557": "kimu vyādhiśatairgrastaścaturbhiścaturuttaraiḥ ||55 ||",
  "SA11n1099:558": "itvaro gatvaro naśvaro'cirasthāyītyarthaḥ |",
  "SA11n1099:559": "laghurvā |",
  "SA11n1099:560": "sa cāsau vyādhiśceti,",
  "SA11n1099:561": "tasmād bhayena |",
  "SA11n1099:562": "vaidyavākyaṃ na laṅghayet vaidyopadeśaṃ nātikramet |",
  "SA11n1099:563": "mā ayaṃ vyādhirmama vṛddhimupagacchet |",
  "SA11n1099:564": "kimu kiṃ punaḥ |",
  "SA11n1099:565": "vyādhiśatairgrasto laṅghayet |",
  "SA11n1099:566": "caturbhiścaturuttarairiti caturadhikaiścaturbhiḥ śatairityarthaḥ |",
  "SA11n1099:567": "śatamakālamṛtyūnām,",
  "SA11n1099:568": "ekaṃ kālamaraṇamityekottaraṃ śataṃ mṛtyūnām |",
  "SA11n1099:569": "te ca pratyekaṃ vātapittaśleṣmakṛtāḥ tatsaṃnipātakṛtāśceti caturuttarāṇi catvāri śatāni bhavanti |",
  "SA11n1099:570": "iti kāraṇabhedātkāryabhedaḥ,",
  "SA11n1099:571": "kāryabhedācca kāraṇabhedavyavasthā ||",
  "SA11n1099:572": "nanu tathāpi kimatra bhayakāraṇaṃ yannāstītyāha-",
  "SA11n1099:573": "ekenāpi yataḥ sarve jambudvīpagatā narāḥ |",
  "SA11n1099:574": "naśyanti yeṣāṃ bhaiṣajyaṃ sarvadikṣu na labhyate ||56 ||",
  "SA11n1099:575": "ekenāpi vyādhinā kupitena yasmātsarve jambudvīpagatā narāḥ prāṇino naśyanti mriyante |",
  "SA11n1099:576": "anyacca |",
  "SA11n1099:577": "yeṣāṃ vyādhīnāṃ bhaiṣajyaṃ auṣadhaṃ cikitsārthaṃ kvacidapi na prāpyate |",
  "SA11n1099:578": "atra kāśirājapadmakajātakamupaneyam |",
  "SA11n1099:579": "tadyathānuśrūyate-bodhicaryāṃ carannayameva bhagavānatīte'dhvani padmo nāma kāśirājo babhūva |",
  "SA11n1099:580": "tasmin samaye sarve jambudvīpakā manuṣyā mahatā rogeṇa vikalībhūtā mriyante ca |",
  "SA11n1099:581": "tairidamālocitam-ayameva asmākaṃ svāmī rājā paramakāruṇikaḥ pratīkāraṃ vidhāsyatīti asyaiva ātmaduḥkhaṃ nivedayāmaḥ |",
  "SA11n1099:582": "te ca evamavadhārya militvā,",
  "SA11n1099:583": "bho mahārāja,",
  "SA11n1099:584": "bhavati svāmini paramahitaiṣiṇi saṃvidyamāne'pi iyamasmākamavasthā,",
  "SA11n1099:585": "iti tasmin rājani duḥkhamāviṣkṛtavantaḥ |",
  "SA11n1099:586": "sa ca rājā karuṇāparavaśahṛdayaḥ teṣāṃ duḥkhamasahamānaḥ śīghramamīṣāṃ rogapīḍāmapanayata iti vaidyānājñāpayāmāsa |",
  "SA11n1099:587": "te'pi tatheti pratiśrutya cikitsāśāstrāṇi vyavalokya sadyorohitamatsyamāṃsādanyad bhaiṣajyamalabhamānāḥ tathaiva rājñaḥ pratyuktavantaḥ |",
  "SA11n1099:588": "iti vistaraḥ |",
  "SA11n1099:589": "idameva jātakaṃ bhavopalakṣaṇaṃ darśitam ||",
  "SA11n1099:590": "tatra sarvajñavaidyasya sarvaśalyāpahāriṇaḥ |",
  "SA11n1099:591": "vākyamullaṅghayāmīti dhiṅ māmatyantamohitam ||57 ||",
  "SA11n1099:592": "kāyikamānasikānekaśalyoddhāriṇaḥ |",
  "SA11n1099:593": "ātmānaṃ jugupsate |",
  "SA11n1099:594": "dhiṅ māmatyantamohitamiti |",
  "SA11n1099:595": "evaṃ jānannapi yadi tathāgatājñāyā vaimukhyamāseve,",
  "SA11n1099:596": "tadā mama mohasya paryanto nāsti |",
  "SA11n1099:597": "kutsanīyo'smītyarthaḥ ||",
  "SA11n1099:598": "kiṃ punarevamityāha-",
  "SA11n1099:599": "atyapramattastiṣṭhāmi prapāteṣvitareṣvapi |",
  "SA11n1099:600": "kimu yojanasāhasre prapāte dīrghakālike ||58 ||",
  "SA11n1099:601": "parvatādiprapāteṣu alpatareṣu yatrāsthibhaṅgamātraṃ maraṇamātraṃ vā duḥkhaṃ syāt |",
  "SA11n1099:602": "kimu yojanasāhasra iti |",
  "SA11n1099:603": "yojanasahasraṃ parimāṇamasya ityaṇ |",
  "SA11n1099:604": "anekayojanasahasraparimāṇe avīcyādikaprapāte ityarthaḥ |",
  "SA11n1099:605": "dīrghakālika iti |",
  "SA11n1099:606": "yatrāntarakalpādibhirāyuṣaḥ kṣayaḥ ||",
  "SA11n1099:607": "sadyo maraṇamadṛṣṭvaiva kimakāṇḍe kātaratayā sukhāsikāṃ jahāsītyāha-",
  "SA11n1099:608": "adyaiva maraṇaṃ naiti na yuktā me sukhāsikā |",
  "SA11n1099:609": "avaśyameti sā velā na bhaviṣyāmyahaṃ yadā ||59 ||",
  "SA11n1099:610": "avaśyamiti niścitametat ||",
  "SA11n1099:611": "tathāpi bhayamayuktamityāha-",
  "SA11n1099:612": "abhayaṃ kena me dattaṃ niḥsariṣyāmi vā katham |",
  "SA11n1099:613": "avaśyaṃ na bhaviṣyāmi kasmānme susthitaṃ manaḥ ||60 ||",
  "SA11n1099:614": "abhayaṃ mā bhairiti kena satpuruṣeṇa mama dattaṃ yena nirbhayo vihariṣyāmīti bhāvaḥ |",
  "SA11n1099:615": "yadi vā niḥsaraṇopāyo'pi yadi bhavet,",
  "SA11n1099:616": "tathāpi bhayamayuktam |",
  "SA11n1099:617": "tadapi nāsti |",
  "SA11n1099:618": "niḥsariṣyāmi vā kathaṃ tato duḥkhāt |",
  "SA11n1099:619": "avaśyaṃ na bhaviṣyāmīti |",
  "SA11n1099:620": "sarvajīvitaṃ maraṇaparyavasānamityuktaṃ bhagavatā ||",
  "SA11n1099:621": "itthamapi na yuktā me sukhāsiketyāha-",
  "SA11n1099:622": "pūrvānubhūtanaṣṭebhyaḥ kiṃ me sāramavasthitam |",
  "SA11n1099:623": "yeṣu me'bhiniviṣṭena gurūṇāṃ laṅghitaṃ vacaḥ ||61 ||",
  "SA11n1099:624": "abhiniviṣṭeneti āsaktena |",
  "SA11n1099:625": "gurūṇāmiti buddhabodhisattvakalyāṇamitrāṇām ||",
  "SA11n1099:626": "tasmādidamaharniśaṃ mama manasi kartumucitamityāha-",
  "SA11n1099:627": "jīvalokamimaṃ tyaktvā bandhūn paricitāṃstathā |",
  "SA11n1099:628": "ekākī kvāpi yāsyāmi kiṃ me sarvaiḥ priyāpriyaiḥ ||62 ||",
  "SA11n1099:629": "jīvalokaṃ sattvalokam,",
  "SA11n1099:630": "imaṃ manuṣyādiasabhāgatālakṣaṇam |",
  "SA11n1099:631": "ekākītyasahāyaḥ |",
  "SA11n1099:632": "kvāpītyaniścitasthānam ||",
  "SA11n1099:633": "iyameva tu me cintā yuktā rātriṃdivaṃ tadā |",
  "SA11n1099:634": "aśubhānniyataṃ duḥkhaṃ niḥsareyaṃ tataḥ katham ||63 ||",
  "SA11n1099:635": "aśubhāditi akuśalāt karmaṇaḥ |",
  "SA11n1099:636": "tata ityaśubhāt ||",
  "SA11n1099:637": "sāṃprataṃ kṛtakarmaphalasaṃbandhaniścayo mahatābhiniveśena punaratyayadeśanāmārabhata ityāha-",
  "SA11n1099:638": "mayā bālena mūḍhena yatkiṃcitpāpamācitam |",
  "SA11n1099:639": "prakṛtyā yacca sāvadyaṃ prajñaptyāvadyameva ca ||64 ||",
  "SA11n1099:640": "tatsarvaṃ deśayāmyeṣa nāthānāmagrataḥ sthitaḥ |",
  "SA11n1099:641": "kṛtāñjalirduḥkhabhītaḥ praṇipatya punaḥ punaḥ ||65 ||",
  "SA11n1099:642": "atyayamatyayatvena pratigṛhṇantu nāyakāḥ |",
  "SA11n1099:643": "bāleneti ajānatā |",
  "SA11n1099:644": "mūḍheneti mohāndhena |",
  "SA11n1099:645": "yatkiṃciditi kāyena vācā manasā vā |",
  "SA11n1099:646": "prakṛtisāvadyaṃ prāṇātipātādidaśākuśalasvabhāvam |",
  "SA11n1099:647": "prajñaptisāvadyaṃ yad bhagavatā gṛhītasaṃvarāṇāmeva prajñaptamakālabhojanādirūpam |",
  "SA11n1099:648": "deśayāmīti vāgvijñaptimutthāpayati |",
  "SA11n1099:649": "kṛtāñjaliriti kāyavijñaptiḥ |",
  "SA11n1099:650": "praṇipatya punaḥpunariti atiśayavaccittasaṃvegamupadarśayati |",
  "SA11n1099:651": "ati yatatyanena narakādiṣu iti atyayaḥ,",
  "SA11n1099:652": "aśubhaṃ karma |",
  "SA11n1099:653": "tamatyayatvena doṣatvena pratigṛhṇantu jānantu paśyantu vidantu vyaktīkṛtaṃ mayā |",
  "SA11n1099:654": "anāvaraṇacittena,",
  "SA11n1099:655": "pracchādanā atra mamāstīti bhāvaḥ ||",
  "SA11n1099:656": "punaḥ skhalitaśaṅkāmapākartuṃ punarakaraṇasaṃvaraṃ kurvannāha-na bhadrakamityādi |",
  "SA11n1099:657": "na bhadrakamidaṃ nāthā na kartavyaṃ punarmayā ||66 ||",
  "SA11n1099:658": "yadāryakāntaṃ vijñapraśastaṃ na bhavati tadabhadrakaṃ garhitam anāryaṃ karmetyucyate |",
  "SA11n1099:659": "tadadyaprabhṛti jānatā paśyatā buddhipūrvakaṃ saṃcintya punarmayā na kartavyam |",
  "SA11n1099:660": "āyatyāṃ punarakaraṇasaṃvaramāpatsye ityarthaḥ |",
  "SA11n1099:661": "etacca triskandhapravartanaprastāve [bodhe,",
  "SA11n1099:662": "5.98-99]vyaktīkariṣyate ||",
  "SA11n1099:663": "iti prajñākaramativiracitāyāṃ bodhicaryāvatārapañjikāyāṃ",
  "SA11n1099:664": "pāpadeśanā nāma dvitīyaḥ paricchedaḥ ||"
}