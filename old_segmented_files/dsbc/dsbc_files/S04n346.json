{
  "S04n346:0": "39 sarvanagararakṣāsaṃbhavatejaḥśrīḥ |",
  "S04n346:1": "atha khalu sudhanaḥ śreṣṭhidārakastaṃ vipulaprītivegasaṃbhavacittakṣaṇavyūhaṃ bodhisattvavimokṣaṃ bhāvayan saṃbhāvayan praśāntarutasāgaravatyā rātridevatāyā avavādānuśāsanīmanusmaran,",
  "S04n346:2": "nigamayan,",
  "S04n346:3": "ekaikapadavyañjanānekanayāpramāṇāśayaṃ dharmatānayajñānamanusmaran,",
  "S04n346:4": "smṛtāvupanibadhnan,",
  "S04n346:5": "matyā pravicinvan,",
  "S04n346:6": "gatyā anugacchan,",
  "S04n346:7": "buddhyā vipulīkurvan,",
  "S04n346:8": "kāyena spṛṣṭvā viharan,",
  "S04n346:9": "avataran,",
  "S04n346:10": "anupraviśan,",
  "S04n346:11": "anupūrveṇa yena sarvanagararakṣāsaṃbhavatejaḥśrī rātridevatā tenopasaṃkrāntaḥ |",
  "S04n346:12": "so'paśyat sarvanagararakṣāsaṃbhavatejaḥśriyaṃ rātridevatāṃ sarvanagarabhavanaprabhāsamaṇirājagarbhamahāpadmāsane niṣaṇṇāmanabhilāpyarātridevatāparivārāṃ sarvadiksattvajagadabhimukhenakāyena sarvajagadrūpasamena kāyena sarvasattvābhimukhena kāyena sarvajagadanuliptena kāyena sarvajagatsamaśarīreṇa kāyena sarvajagadabhyudgatena kāyena sarvajagatparipākavinayākūlena kāyena samantadiṅnigarjanena kāyena sarvajagadasaṃkrāntena kāyena sarvāvaraṇātyantasamuddhāṭitena kāyena tathāgatasvabhāvena kāyena sarvajagadvinayaniṣṭhāparyavasānena kāyena ||",
  "S04n346:13": "dṛṣṭvā ca tuṣṭa udagra āttamanāḥ pramuditaḥ prītisaumanasyajātaḥ sarvanagararakṣāsaṃbhavatejaḥśriyo rātridevatāyāḥ pādau śirasābhivandya sarvanagararakṣāsaṃbhavatejaḥśriyaṃ rātridevatāmanekaśatasahasrakṛtvaḥ pradakṣiṇīkṛtya sarvanagararakṣāsaṃbhavatejaḥśriyo rātridevatāyāḥ purataḥ prāñjaliḥ sthitvā evamāha-ahaṃ khalu devate anuttarāyāṃ samyaksaṃbodhau saṃprasthitaḥ |",
  "S04n346:14": "tadvadasva me devate kathaṃ bodhisattvo bodhisattvacaryāyāṃ carannupakārībhūto bhavati sattvānām |",
  "S04n346:15": "kathaṃ ca sattvānanuttareṇa saṃgraheṇa saṃgṛhṇāti |",
  "S04n346:16": "kathaṃ bodhisattvastathāgatānujñāto bodhisattvakarmaṇi prayukto bhavati,",
  "S04n346:17": "yathāprayuktasya bodhisattvasya āsanno bhavati dharmarājaḥ |",
  "S04n346:18": "evamukte sarvanagararakṣāsaṃbhavatejaḥśrī rātridevatā sudhanaṃ śreṣṭhidārakametadavocat-sādhu sādhu kulaputra,",
  "S04n346:19": "yastvaṃ sarvajagatparipākavinayaniṣṭhāgamanatāyai sarvatathāgatavaṃśasaṃdhāraṇaprayoganiṣṭhāgamanatāyai sarvadikprasaraspharaṇajñānaprayogatāyai sarvadharmadhātunayasāgarāvataraṇābhimukhatāyai ākāśasamatalānantajñānajñeyaspharaṇatāyai sarvatathāgatadharmacakrapratīcchanasaṃdhāraṇatāyai yathāśayasarvajagatsamudradharmameghābhipravarṣaṇacaryānayaṃ paripṛcchasi |",
  "S04n346:20": "ahaṃ kulaputra manojñarutagambhīravikurvitapraveśasya bodhisattvavimokṣasya lābhinī |",
  "S04n346:21": "sā khalu punarahaṃ kulaputra anena vimokṣeṇa samanvāgatā asaṅgamahādharmabhāṇakapaṭṭabaddhādhyālambanaprayogā sarvatathāgatadharmakośaviśrāṇanapraṇidhānā mahākaruṇāmaitrībalapratilabdhā sarvasattvabodhicittapratiṣṭhāpanatāyai sarvasattvārthakriyāsaṃprasthitā apratiprasrabdhabodhicittakuśalamūlasaṃbhāropacayāya sarvajagatsārathibhūmisaṃprasthitā sarvasattvānāṃ sarvajñatāmārgapratiṣṭhāpanatāyai,",
  "S04n346:22": "sarvaloke dharmameghadharmasūryasaṃbhavaprayogā aprameyakuśalamūlaprabhavasarvalokāvabhāsanatāyai,",
  "S04n346:23": "sarvajagatsamacittaprasṛtāpratipraśrabdhā sarvajagatkuśalamūlābhisaṃskārasaṃmārjanaprayogavijñānatāyai,",
  "S04n346:24": "viśuddhacittaprayogā sarvakuśalakarmapathapradakṣiṇakarmāntatayā sarvasattvasārthavāhatvāya saṃprasthitā sarvākuśalakarmapathaprahīṇā sarvasattvakuśaladharmapratiṣṭhāpanakarmaprayogā sarvasattvakṣemagatisaṃpradarśanaprayogā sarvasattvayānavyūhapūrvaṃgamasaṃprasthitā sarvakuśaladharmacakracaraṇasarvasattvapratiṣṭhāpanaprayogā sarvakalyāṇamitrābhedyopacaraṇābhirādhanasaṃprasthitā sarvasattvatathāgataśāsanapratiṣṭhāpanaprayogā dharmadānapūrvaṃgamasarvaśukladharmasamārambhaprayogā sarvajñatācittotpādābhijātadṛḍhābhedyāśayā vajranārāyaṇagarbhadṛḍhabuddhabalārambaṇavipulacittamaṇḍalā kalyāṇamitramupaniśritya viharāmi |",
  "S04n346:25": "sarvakleśakarmāvaraṇaparvatavikiraṇacittā sarvajñatāsaṃbhārasamārambhā sarvaśukladharmasamarjanaprayogā anantamadhyasarvajñatābhimukhārambaṇacetanāprayogaprayuktā ||",
  "S04n346:26": "sā khalu punarahaṃ kulaputra evaṃrūpaṃ sarvasattvavijñāpanaṃ dharmālokamukhaṃ pariśodhayamānā kuśalamūlopacayasaṃbhārapratyupasthitāṃ daśabhirākārairdharmadhātuṃ vyavalokayāmi anugacchāmi prasarāmi |",
  "S04n346:27": "katamairdaśabhiḥ?",
  "S04n346:28": "yaduta aprameyaṃ dharmadhātumanugacchāmi vipulajñānālokapratilābhena |",
  "S04n346:29": "anantamadhyadharmadhātumanugacchāmi sarvatathāgatavikurvitavijñaptaye |",
  "S04n346:30": "aparyantadharmadhātumanugacchāmi sarvabuddhakṣetrākramaṇatathāgatapūjopasthānaparipūraye |",
  "S04n346:31": "asīmāprāptaṃ dharmadhātumavatarāmi sarvalokadhātusamudreṣu bodhisattvacaryāsaṃdarśanatāyai |",
  "S04n346:32": "avyavacchinnaṃ dharmadhātumavatarāmi asaṃbhinnatathāgatajñānamaṇḍalāvataraṇatāyai |",
  "S04n346:33": "ekotībhāvagataṃ dharmadhātumavatarāmi yathāśayasarvasattvavijñapanatathāgatasvaramaṇḍalāvataraṇatāyai |",
  "S04n346:34": "svabhāvavimalaṃ dharmadhātumavatarāmi sarvajagadvinayaniṣṭhāgatapūrvapraṇidhānaniṣṭhāvataraṇatāyai |",
  "S04n346:35": "sarvajagatsamatānugataṃ dharmadhātumavatarāmi samantabhadrabodhisattvacaryāprasarapraveśāya |",
  "S04n346:36": "ekālaṃkāraṃ sarvadharmadhātumavatarāmi samantabhadrabodhisattvacaryāvikurvitālaṃkārāvataraṇatāyai |",
  "S04n346:37": "avināśanaṃ dharmadhātumavatarāmi sarvakuśaladharmadhātuspharaṇaviśuddhyavināśadharmatāyai |",
  "S04n346:38": "ebhirahaṃ kulaputra daśabhirākāraiḥ sarvadharmadhātuṃ vyavalokayāmi anugacchāmi prasarāmi sarvakuśalamūlasaṃbhāropacayāya buddhamāhātmyāvataraṇatāyai acintyabuddhaviṣayānugamāya ||",
  "S04n346:39": "punaraparaṃ kulaputra ahamevaṃ tathāgatamāhātmyānugatairmanasikārairdaśabhirdhāraṇīmaṇḍalaparivartasahasraiḥ sattvānāṃ dharmaṃ deśayāmi |",
  "S04n346:40": "katamairdaśabhiḥ?",
  "S04n346:41": "yaduta sarvadharmasamudrasamavasaraṇena ca nāmnā dhāraṇīmaṇḍalena |",
  "S04n346:42": "sarvadharmādhiṣṭhānena ca dhāraṇīmaṇḍalena |",
  "S04n346:43": "sarvadharmameghasaṃpratīcchanena ca dhāraṇīmaṇḍalena |",
  "S04n346:44": "sarvatathāgatasmṛtipradīpena ca dhāraṇīmaṇḍalena |",
  "S04n346:45": "sarvasattvakarmasamudrapradīpagarbheṇa ca dhāraṇīmaṇḍalena |",
  "S04n346:46": "sarvayānanayasamudravimalasamavasaraṇena ca dhāraṇīmaṇḍalena |",
  "S04n346:47": "sarvatathāgatanāmacakrāvartanirghoṣeṇa ca dhāraṇīmaṇḍalena |",
  "S04n346:48": "tryadhvabuddhapūrvanirvāṇapraṇidhānasāgaranirdeśasamavasaraṇena ca dhāraṇīmaṇḍalena |",
  "S04n346:49": "sarvadharmābhimukhāvartavegena ca dhāraṇīmaṇḍalena |",
  "S04n346:50": "sarvajñatāveśaprabheṇa ca nāmnā dhāraṇīmaṇḍalena |",
  "S04n346:51": "etāni ca kulaputra daśa dhāraṇīmaṇḍalāni pramukhaṃ kṛtvā daśabhirdhāraṇīmaṇḍalaparivartasahasraiḥ sattvānāṃ dharmaṃ deśayāmi ||",
  "S04n346:52": "punaraparaṃ kulaputra śrutamayyā prajñayā sattvānāṃ dharmaṃ deśayāmi,",
  "S04n346:53": "cintāmayyā bhāvanāmayyā prajñayā sattvānāṃ dharmaṃ deśayāmi |",
  "S04n346:54": "ekamapi bhavaparivartamārabhya sattvānāṃ dharmaṃ deśayāmi |",
  "S04n346:55": "sarvabhavasamudraparivartānapyārabhya sattvānāṃ dharmaṃ deśayāmi |",
  "S04n346:56": "ekasyāpi tathāgatasya nāmacakrasamudramārabhya dharmaṃ deśayāmi |",
  "S04n346:57": "ekamapi lokadhātusamudramārabhya dharmaṃ deśayāmi |",
  "S04n346:58": "sarvalokadhātusamudrānapyārabhya dharmaṃ deśayāmi |",
  "S04n346:59": "ekamapi buddhavyākaraṇasamudrāmārabhya dharmaṃ deśayāmi |",
  "S04n346:60": "sarvatathāgatavyākaraṇasamudrānapyārabhya dharmaṃ deśayāmi |",
  "S04n346:61": "ekamapi tathāgataparṣanmaṇḍalasamudramārabhya dharmaṃ deśayāmi |",
  "S04n346:62": "sarvatathāgataparṣanmaṇḍalasamudrānapyārabhya dharmaṃ deśayāmi |",
  "S04n346:63": "ekamapi tathāgatadharmacakramārabhya dharmaṃ deśayāmi |",
  "S04n346:64": "sarvatathāgatadharmacakrasamudrānapyārabhya dharmaṃ deśayāmi |",
  "S04n346:65": "ekamapi sūtrāntamārabhya dharmaṃ deśayāmi |",
  "S04n346:66": "sarvatathāgatadharmacakrasamavasaraṇānapi sūtrāntamārabhya dharmaṃ deśayāmi |",
  "S04n346:67": "ekamapi tathāgataparṣanmaṇḍalasaṃnipātamārabhya dharmaṃ deśayāmi |",
  "S04n346:68": "sarvatathāgataparṣanmaṇḍalasamudrānapyārabhya dharmaṃ deśayāmi |",
  "S04n346:69": "ekamapi sarvajñatācittamārabhya dharmaṃ deśayāmi |",
  "S04n346:70": "sarvabodhicittāṅgasamudrānapyārabhya dharmaṃ deśayāmi |",
  "S04n346:71": "ekamapi yānamārabhya dharmaṃ deśayāmi |",
  "S04n346:72": "sarvayānaniryāṇasamudrānapyārabhya dharmaṃ deśayāmi |",
  "S04n346:73": "etatpramukhairahaṃ kulaputra anabhilāpyairdeśanānayābhinirhāraiḥ sattvānāṃ dharmaṃ deśayāmi |",
  "S04n346:74": "evamahaṃ kulaputraṃ dharmadhātunayāsaṃbhinnāṃstathāgatasamudrānavataramāṇā sarvasattvānāṃ dharmadeśanayā anuttaradharmasaṃgrahaṃ kurvāṇā samantabhadrabodhisattvacaryāparāntakoṭīgatān kalpasamudrān saṃvasamānā etanmanojñarūtagambhīravikurvitapraveśaṃ bodhisattvavimokṣaṃ bhāvayāmi ekaikacittakṣaṇavivardhanena vimokṣaviṣayabhāvanānayena |",
  "S04n346:75": "ekaikena ca vimokṣaviṣayabhāvanānayena praticittakṣaṇaṃ sarvadharmadhātuṃ spharāmi ||",
  "S04n346:76": "sudhana āha-āścaryaṃ devate yāvadgambhīra eṣa bodhisattvavimokṣaḥ |",
  "S04n346:77": "kiyaccirapratilabdhaḥ tvayāyamārye bodhisattvavimokṣaḥ?",
  "S04n346:78": "āha-bhūtapūrvaṃ kulaputra atīte'dhvani lokadhātuparivartaparamāṇurajaḥsamānāṃ kalpāṇāṃ pareṇa dharmārcinagarameghā nāma lokadhāturabhūt cāturdvīpalokadhātuparamāṇurajaḥsamagandhamaṇisumerujālapratiṣṭhitā sarvatathāgatapūrvapraṇidhāṇanirghoṣapadmasaṃdhivyūhā sarvasattvakarmasamudrasaṃbhūtamaṇirājasāgaraśarīrā mahāpadmasaṃsthānā viśuddhasaṃkliṣṭā sumeruparamāṇurajaḥsamapuṣpacakravālaparivṛtā sumeruparamāṇurajaḥsamagandhamaṇisumervabhyudgatālaṃkārā sumeruparamāṇurajaḥsamamahācāturdvīpikālaṃkārā |",
  "S04n346:79": "ekaikasyāṃ cāturdvīpikāyāmanabhilāpyānabhilāpyanagarakoṭīniyutaśatasahasrāṇyabhūvan ||",
  "S04n346:80": "tasyāṃ khalu kulaputra lokadhātau vimalaprabho nāma kalpo'bhūt sumeruparamāṇurajaḥsamatathāgataprabhavaḥ |",
  "S04n346:81": "tasyāṃ ca dharmārcinagarameghāyāṃ lokadhātau madhyamā vicitradhvajā nāma cāturdvīpikābhūt |",
  "S04n346:82": "tasyā madhye samantaratnakusumaprabhā nāma rājadhānyabhūt |",
  "S04n346:83": "tasyā rājadhānyā nātidūre dharmarājabhavanapratibhāso nāma bodhimaṇḍo'bhūt |",
  "S04n346:84": "tatra bodhimaṇḍe sarvadharmasāgaranirghoṣaprabharājo nāma tathāgata udapādi teṣāṃ sumeruparamāṇurajaḥsamānāṃ tathāgatānāṃ prathamakalpikaḥ |",
  "S04n346:85": "tena ca samayena vimalavakrabhānuprabho nāma rājā abhūt cakravartī |",
  "S04n346:86": "tena tasya bhagavataḥ sarvadharmasāgaranirghoṣaprabharājñastathāgatasyāntikāt sarvadharmasāgaro nāma sūtrānta udgṛhītaḥ |",
  "S04n346:87": "udgṛhya ca dharmacakramanupravartitam |",
  "S04n346:88": "parinirvṛtasya ca pravrajitvāśāsanaṃ saṃdhāritam |",
  "S04n346:89": "śāsanāntardhānakāle ca sahasradhā bhinne śāsane daśanayaśatabhinnāyāṃ dharmadeśanāyāmanantarakalpakaṣāye pratyupasthite sarvakarmakleśāvaraṇāvṛtānāṃ sattvānāṃ kalahavigrahavivādamāpannānāṃ bhikṣūṇāṃ ca buddhaśāsanaguṇānarthikānāṃ viṣayaratiparāyaṇānāṃ rājacaurakathābhiratānāṃ strījanapadasamudrakathābhiratānāṃ lokāyatamantrābhiratānāmudvegasaṃjananārthaṃ dhārmika utkāsaḥ kṛto'bhūt-aho bateyamanekakalpasamudānītā mahādharmolkā antardhāsyatīti saṃvegajananīyā kathā kṛtā |",
  "S04n346:90": "sa ūrdhvaṃ gaganatale saptatālamātramabhyudgamya anantavarṇānarcimeghānniścārya nānāvarṇān mahāraśmijālavyūhān kāyādutsṛjya anekavarṇayā prabhayā loke kleśatāpaṃ śamayitvā anantamadhyān sattvān bodhau pratiṣṭhāpayāmāsa |",
  "S04n346:91": "tacca tathāgataśāsanaṃ punarjvālayitvā ṣaṣṭivarṣasahasrāṇyasthāt ||",
  "S04n346:92": "tena ca samayena dharmacakranirmāṇaprabhā nāma bhikṣuṇyabhūt tasyaiva vimalacakrabhānuprabhasya cakravartino duhitā bhikṣuṇīśatasahasraparivārā |",
  "S04n346:93": "sā taṃ saṃvegaśabdaṃ śrutvā tacca mahāprātihāryaṃ dṛṣṭvā saparivārā bodhāya cittamutpādayāmāsa |",
  "S04n346:94": "tacca bhikṣuṇīśatasahasramanuttarāyāṃ samyaksaṃbodhāvavaivartikamabhūt |",
  "S04n346:95": "tathāgatasaṃmukhībhāvasamavasaraṇaṃ ca nāma samādhiṃ pratyalabhata |",
  "S04n346:96": "sarvatathāgatadharmacakranirmāṇaprabhaṃ ca nāma dhāraṇī sarvadharmasāgaranayapraveśāṃ ca nāma prajñāpāramitāṃ pratyalabhata |",
  "S04n346:97": "dharmacakranirmāṇaprabhā ca bhikṣuṇī sarvatathāgataśāsanasaṃbhavāvabhāsapradīpaṃ ca nāma samādhim,",
  "S04n346:98": "etaṃ ca manojñarutagambhīravikurvitapraveśaṃ ca bodhisattvavimokṣaṃ sūkṣmamṛdukaṃ pratyalabhata,",
  "S04n346:99": "yatpratilābhādasya sarvadharmasāgaranirghoṣaprabharājasya tathāgatasya tatsarvaṃ vikurvitamāmukhībhūtam ||",
  "S04n346:100": "tatkiṃ manyase kulaputra anyaḥ sa tena kālena tena samayena vimalavaktrabhānuprabho nāma rājābhūccakravartī yena tatsarvadharmasāgaranirghoṣaprabharājñastathāgatasya śāsane pravrajitvā dharmacakramanupravartitam,",
  "S04n346:101": "parinirvṛttasya ca śāsanāntardhānakālasamaye śāsanaṃ saṃdhāritam,",
  "S04n346:102": "mahādharmolkā ca jvalitā?",
  "S04n346:103": "na khalu punaste kulaputra evaṃ draṣṭavyam |",
  "S04n346:104": "samantabhadro bodhisattvaḥ sa tena kālena tena samayena vimalavaktrabhānuprabho nāma rājā abhūccakravartī |",
  "S04n346:105": "tatkiṃ manyase kulaputra anyā sā tena kālena tena samayena vimalavaktrabhānuprabhasya rājñaścakravartino dharmacakranirmāṇaprabhā nāma duhitā bhikṣuṇyabhūdbhikṣuṇīśatasahasraparivārā?",
  "S04n346:106": "na khalvevaṃ draṣṭavyam |",
  "S04n346:107": "ahaṃ sā tena kālena tena samayena dharmacakranirmāṇaprabhā nāma bhikṣuṇyabhūvam?",
  "S04n346:108": "mayā tattasya sarvadharmasāgaranirghoṣaprabharājñastathāgatasya śāsanaṃ saṃdhāritam |",
  "S04n346:109": "tacca bhikṣuṇīśatasahasraṃ sarvamavaivartikaṃ kṛtamanuttarāyāṃ samyaksaṃbodhau |",
  "S04n346:110": "tathāgatasaṃmukhībhāvasamavasaraṇe ca samādhau pratiṣṭhāpitam |",
  "S04n346:111": "sarvatathāgatadharmacakravajraprabhāyāṃ dhāraṇyāṃ sarvadharmasāgaranayapraveśāyāṃ ca prajñāpāramitāyāṃ pratiṣṭhāpitam ||",
  "S04n346:112": "tasya ca mayā tathāgatasyānantaraṃ vimaladharmaparvatajñānaśikharābho nāma tathāgata ārāgitaḥ |",
  "S04n346:113": "tasyānantaraṃ maṇḍalāvabhāsaprabhacūḍo nāma tathāgata ārāgitaḥ |",
  "S04n346:114": "tasyānantaraṃ dharmabhāskaraśrīmegho nāma tathāgata ārāgitaḥ |",
  "S04n346:115": "tasyānantaraṃ dharmasāgaranirdeśaghoṣo nāma tathāgata ārāgitaḥ |",
  "S04n346:116": "tasyānantaraṃ dharmādityajñānamaṇḍalapradīpo nāma tathāgata ārāgitaḥ |",
  "S04n346:117": "tasyānantaraṃ dharmakusumaketudhvajamegho nāma tathāgata ārāgitaḥ |",
  "S04n346:118": "tasyānantaraṃ dharmārciḥparvataketurājo nāma tathāgata ārāgitaḥ |",
  "S04n346:119": "tasyānantaraṃ dharmanayagambhīraśrīcandro nāma tathāgata ārāgitaḥ |",
  "S04n346:120": "tasyānantaraṃ dharmajñānasaṃbhavasamantapratibhāsagarbho nāma tathāgata ārāgitaḥ |",
  "S04n346:121": "tasyānantaraṃ jñānākaracūḍo nāma tathāgata ārāgitaḥ |",
  "S04n346:122": "tasyānantaraṃ śailendraśrīgarbharājo nāma tathāgata ārāgitaḥ |",
  "S04n346:123": "tasyānantaraṃ samantamukhajñānabhadramerurnāma tathāgata ārāgitaḥ |",
  "S04n346:124": "tasyānantaraṃ sarvadharmavīryavegadhvajo nāma tathāgata ārāgitaḥ |",
  "S04n346:125": "tasyānantaraṃ dharmaratnakusumaśrīmegho nāma tathāgata ārāgitaḥ |",
  "S04n346:126": "tasyānantaraṃ śāntiprabhagambhīrakūṭo nāma tathāgata ārāgitaḥ |",
  "S04n346:127": "tasyānantaraṃ raśminetrapratibhāsaprabhacandro nāma tathāgata ārāgitaḥ |",
  "S04n346:128": "tasyānantaraṃ jñānārciśrīsāgaro nāma tathāgata ārāgitaḥ |",
  "S04n346:129": "tasyānantaraṃ samantajñānabhadramaṇḍalo nāma tathāgata ārāgitaḥ |",
  "S04n346:130": "tasyānantaraṃ adhaūrdhvadigjñānāvabhāso nāma tathāgata ārāgitaḥ |",
  "S04n346:131": "tasyānantaraṃ raśmisaṃkusumitapradīpo nāma tathāgata ārāgitaḥ |",
  "S04n346:132": "tasyānantaraṃ jñānasiṃhaketudhvajarājo nāma tathāgata ārāgitaḥ |",
  "S04n346:133": "tasyānantaraṃ samantasūryāvabhāsaprabharājo nāma tathāgata ārāgitaḥ |",
  "S04n346:134": "tasyānantaraṃ ratnalakṣaṇavibhūṣitamerurnāma tathāgata ārāgitaḥ |",
  "S04n346:135": "tasyānantaraṃ sūryavikramasamantapratibhāso nāma tathāgata ārāgitaḥ |",
  "S04n346:136": "tasyānantaraṃ dharmajālavibuddhaśrīcandro nāma tathāgata ārāgitaḥ |",
  "S04n346:137": "tasyānantaraṃ dharmapadmapraphullitaśrīmegho nāma tathāgata ārāgitaḥ |",
  "S04n346:138": "tasyānantaraṃ lakṣaṇasūryacakrasamantaprabho nāma tathāgata ārāgitaḥ |",
  "S04n346:139": "tasyānantaraṃ samantāvabhāsadharmaśrīghoṣo nāma tathāgata ārāgitaḥ |",
  "S04n346:140": "tasyānantaraṃ vaiśāradyavajranārāyaṇasiṃho nāma tathāgata ārāgitaḥ |",
  "S04n346:141": "tasyānantaraṃ samantajñānadhvajaśūro nāma tathāgata ārāgitaḥ |",
  "S04n346:142": "tasyānantaraṃ dharmapadmaphullagātro nāma tathāgata ārāgitaḥ |",
  "S04n346:143": "tasyānantaraṃ guṇakusumaśrīsāgaro nāma tathāgata ārāgitaḥ |",
  "S04n346:144": "tasyānantaraṃ dharmadhanaśikharābhaskandho nāma tathāgata ārāgitaḥ |",
  "S04n346:145": "tasyānantaraṃ jñānaśikharārcimegho nāma tathāgata ārāgitaḥ |",
  "S04n346:146": "tasyānantaraṃ samantadharmadvāravahanaśikharābho nāma tathāgata ārāgitaḥ |",
  "S04n346:147": "tasyānantaraṃ bodhimaṇḍavibuddhaśrīcandro nāma tathāgata ārāgitaḥ |",
  "S04n346:148": "tasyānantaraṃ dharmolkājvalanaśrīcandro nāma tathāgata ārāgitaḥ |",
  "S04n346:149": "tasyānantaraṃ samantapratibhāsacūḍo nāma tathāgata ārāgitaḥ |",
  "S04n346:150": "tasyānantaraṃ dharmameghadhvajapradīpo nāma tathāgata ārāgitaḥ |",
  "S04n346:151": "tasyānantaraṃ vajrasāgaradhvajamegho nāma tathāgata ārāgitaḥ |",
  "S04n346:152": "tasyānantaraṃ yaśaḥparvataśrīmegho nāma tathāgata ārāgitaḥ,",
  "S04n346:153": "tasyānantaraṃ candanaśrīcandro nāma tathāgata ārāgitaḥ |",
  "S04n346:154": "tasyānantaraṃ samantaśrīkusumatejābhonāma tathāgata ārāgitaḥ |",
  "S04n346:155": "tasyānantaraṃ sarvasattvāvabhāsatejo nāma tathāgata ārāgitaḥ |",
  "S04n346:156": "tasyānantaraṃ guṇapadmaśrīgarbho nāma tathāgata ārāgitaḥ |",
  "S04n346:157": "tasyānantaraṃ gandhārciravabhāsarājo nāma tathāgata ārāgitaḥ |",
  "S04n346:158": "tasyānantaraṃ hetupadmo nāma tathāgata ārāgitaḥ |",
  "S04n346:159": "tasyānantaraṃ lakṣaṇaparvatavairocano nāma tathāgata ārāgitaḥ |",
  "S04n346:160": "tasyānantaraṃ samantavighuṣṭakīrtidhvajo nāma tathāgata ārāgitaḥ |",
  "S04n346:161": "tasyānantaraṃ samajñānaprabhāmerurnāma tathāgata ārāgitaḥ |",
  "S04n346:162": "tasyānantaraṃ dharmanagaraprabhaśrīrnāma tathāgata ārāgitaḥ |",
  "S04n346:163": "tasyānantaraṃ drumaparvatatejo nāma tathāgata ārāgitaḥ |",
  "S04n346:164": "tasyānantaraṃ samantaśrīvairocanaketurnāma tathāgata ārāgitaḥ |",
  "S04n346:165": "tasyānantaraṃ dharmasāgaranirnādanirghoṣo nāma tathāgata ārāgitaḥ |",
  "S04n346:166": "tasyānantaraṃ sarvadharmabhāvanārambhasaṃbhavatejo nāma tathāgata ārāgitaḥ |",
  "S04n346:167": "tasyānantaraṃ samantajñānābhapravaro nāma tathāgata ārāgitaḥ |",
  "S04n346:168": "tasyānantaraṃ varalakṣaṇaśrīrnāma tathāgata ārāgitaḥ |",
  "S04n346:169": "tasyānantaraṃ dharmabalaśūladhvajo nāma tathāgata ārāgitaḥ |",
  "S04n346:170": "tasyānantaraṃ dharmacakraprabhanirghoṣo nāma tathāgata ārāgitaḥ |",
  "S04n346:171": "tasyānantaraṃ raśmiguṇamakuṭajñānaprajñāprabho nāma tathāgata ārāgitaḥ |",
  "S04n346:172": "tasyānantaraṃ dharmacakracandrodgataśrīrnāma tathāgata ārāgitaḥ |",
  "S04n346:173": "tasyānantaraṃ dharmapadmavairocanavibuddhaketurnāma tathāgata ārāgitaḥ |",
  "S04n346:174": "tasyānantaraṃ ratnapadmāvabhāsagarbho nāma tathāgataḥ ārāgitaḥ |",
  "S04n346:175": "tasyānantaraṃ ratnaśrīśikharamedhapradīpo nāma tathāgata ārāgitaḥ |",
  "S04n346:176": "tasyānantaraṃ samantasūcisuviśuddhajñānakusumo nāma tathāgata ārāgitaḥ |",
  "S04n346:177": "tasyānantaraṃ nānāraśmiśrīmerugarbho nāma tathāgata ārāgitaḥ |",
  "S04n346:178": "tasyānantaraṃ raśmimaṇḍalaśikhararājo nāma tathāgata ārāgitaḥ |",
  "S04n346:179": "tasyānantaraṃ puṇyameghacūḍo nāma tathāgata ārāgitaḥ |",
  "S04n346:180": "tasyānantaraṃ dharmaśikharadhvajamegho nāma tathāgata ārāgitaḥ |",
  "S04n346:181": "tasyānantaraṃ guṇaparvatatejo nāma tathāgata ārāgitaḥ |",
  "S04n346:182": "tasyānantaraṃ dharmasūryameghapradīpo nāma tathāgata ārāgitaḥ |",
  "S04n346:183": "tasyānantaraṃ dharmameghavighuṣṭakīrtirājo nāma tathāgata ārāgitaḥ |",
  "S04n346:184": "tasyānantaraṃ dharmamaṇḍalapaṭalamegho nāma tathāgata ārāgitaḥ |",
  "S04n346:185": "tasyānantaraṃ vibuddhajñānabodhidhvajatejo nāma tathāgata ārāgitaḥ |",
  "S04n346:186": "tasyānantaraṃ dharmamaṇḍalavibuddhaśrīcandro nāma tathāgata ārāgitaḥ |",
  "S04n346:187": "tasyānantaraṃ kanakamaṇiparvatatejobhadro nāma tathāgata ārāgitaḥ |",
  "S04n346:188": "tasyānantaraṃ bhadraśrīmerutejo nāma tathāgata ārāgitaḥ |",
  "S04n346:189": "tasyānantaraṃ samantaprajñaptinirghoṣamegho nāma tathāgata ārāgitaḥ |",
  "S04n346:190": "tasyānantaraṃ dharmamalaśrīkūṭo nāma tathāgata ārāgitaḥ |",
  "S04n346:191": "tasyānantaraṃ gandhārcimeghaśrīrājo nāma tathāgata ārāgitaḥ |",
  "S04n346:192": "tasyānantaraṃ kanakamaṇiparvataghoṣo nāma tathāgata ārāgitaḥ |",
  "S04n346:193": "tasyānantaraṃ uṣṇīṣakośasarvadharmaprabhāmaṇḍalamegho nāma tathāgata ārāgitaḥ |",
  "S04n346:194": "tasyānantaraṃ dharmacakrajvalanatejo nāma tathāgata ārāgitaḥ |",
  "S04n346:195": "tasyānantaraṃ śailaśikharābhyudgatatejo nāma tathāgata ārāgitaḥ |",
  "S04n346:196": "tasyānantaraṃ samantavīryolkāvabhāsamegho nāma tathāgata ārāgitaḥ |",
  "S04n346:197": "tasyānantaraṃ samādhimudrāvipulamakuṭaprajñāprabho nāma tathāgata ārāgitaḥ |",
  "S04n346:198": "tasyānantaraṃ ratnaruciraśrīrājo nāma tathāgata ārāgitaḥ |",
  "S04n346:199": "tasyānantaraṃ dharmolkāratnavitānaghoṣo nāma tathāgata ārāgitaḥ |",
  "S04n346:200": "tasyānantaraṃ dharmagaganakāntasiṃhaprabho nāma tathāgata ārāgitaḥ |",
  "S04n346:201": "tasyānantaraṃ lakṣaṇavibhūṣitadhvajacandro nāma tathāgata ārāgitaḥ |",
  "S04n346:202": "tasyānantaraṃ raśmiparvatavidyotitamegho nāma tathāgata ārāgitaḥ |",
  "S04n346:203": "tasyānantaraṃ anāvaraṇadharmagaganaprabho nāma tathāgata ārāgitaḥ |",
  "S04n346:204": "tasyānantaraṃ lakṣaṇarucirasupuṣpitāṅgo nāma tathāgata ārāgitaḥ |",
  "S04n346:205": "tasyānantaraṃ lokendrapravaraprabhaghoṣo nāma tathāgata ārāgitaḥ |",
  "S04n346:206": "tasyānantaraṃ sarvadharmasamādhiprabhaghoṣo nāma tathāgata ārāgitaḥ |",
  "S04n346:207": "tasyānantaraṃ dvārasvaraprabhūtakośo nāma tathāgata ārāgitaḥ |",
  "S04n346:208": "tasyānantaraṃ dharmajvalanārciḥsāgaraghoṣo nāma tathāgata ārāgitaḥ |",
  "S04n346:209": "tasyānantaraṃ tryadhvalakṣaṇapratibhāsatejo nāma tathāgata ārāgitaḥ |",
  "S04n346:210": "tasyānantaraṃ dharmamaṇḍalaśrīśikharābhaprabho nāma tathāgata ārāgitaḥ |",
  "S04n346:211": "tasyānantaraṃ dharmadhātusiṃhaprabho nāma tathāgata ārāgitaḥ |",
  "S04n346:212": "tasyānantaraṃ sarvasamādhisāgarāvabhāsasiṃho nāma tathāgata ārāgitaḥ |",
  "S04n346:213": "tasyānantaraṃ samantajñānaprabhāso nāma tathāgata ārāgitaḥ |",
  "S04n346:214": "tasyānantaraṃ samantaprajñābhadhamarnagarapradīpo nāma tathāgata ārāgitaḥ ||",
  "S04n346:215": "iti hi kulaputra etadbuddhaśataṃ pramukhaṃ kṛtvā tasmin vimalābhe kalpe sumeruparamāṇurajaḥsamāstathāgatā utpannā abhūvan |",
  "S04n346:216": "teṣāṃ punaḥ kulaputra sumeruparamāṇurajaḥsamānāṃ tathāgatānāṃ sarvapaścimo dharmadhātunagarābhajñānapradīparājo nāma tathāgato'bhūt |",
  "S04n346:217": "te khalu mayā kulaputra sumeruparamāṇurajaḥsamāstathāgatāḥ sarvadharmasāgaranirghoṣaprabharājapūrvaṃgamā dharmadhātunagarābhajñānapradīparājapaścimāḥ sarve pūjitāḥ |",
  "S04n346:218": "sarveṣāṃ ca me tathāgatānāmupasthānaṃ kṛtam |",
  "S04n346:219": "sarveṣāṃ ca dharmadeśanā śrutā |",
  "S04n346:220": "sarveṣāṃ ca teṣāmahaṃ tathāgatānāṃ śāsane pravrajitā |",
  "S04n346:221": "sarveṣāṃ ca me teṣāṃ tathāgatānāṃ śāsanaṃ saṃdhāritam |",
  "S04n346:222": "sarveṣāṃ ca mayā teṣāṃ tathāgatānāmantikādeṣa manojñarutagambhīravikurvitapraveśo bodhisattvavimokṣo vividhaiḥ pratilābhanayaiḥ pratilabdhaḥ |",
  "S04n346:223": "sarveṣāṃ ca mayā teṣāṃ tathāgatānāmantikādanantamadhyāḥ sattvasāgarāḥ paripācitāḥ |",
  "S04n346:224": "tato'rvāgbuddhakṣetraparamāṇurajaḥsameṣu yāvantastathāgatā utpannāḥ,",
  "S04n346:225": "sarve te mayā tathāgatāḥ dharmapratipattyā pūjitāḥ |",
  "S04n346:226": "sā khalu punarahaṃ kulaputra tata upādāya saṃsārarātrigateṣu sattveṣu ajñānanidrāprasupteṣu jāgarmi,",
  "S04n346:227": "cittanagaraṃ caiṣāṃ paripālayāmi,",
  "S04n346:228": "traidhātukanagarāccainānuccālya sarvajñatādharmanagare pratiṣṭhāpayāmi ||",
  "S04n346:229": "etamahaṃ kulaputra manojñarutagambhīravikurvitapraveśaṃ bodhisattvavimokṣaṃ lokasaṃbhinnapralāpavinivartanamadvayabhaṇitāviniyojanaṃ satyapratiṣṭhāpanaparyavasānaṃ jānāmi |",
  "S04n346:230": "kiṃ mayā śakyaṃ bodhisattvānāmavipratibaddhasarvavākpathasvabhāvajñānānāṃ praticittakṣaṇaṃ sarvadharmābhisaṃbodhivaśavartināṃ sarvasattvavacanarutaghoṣasāgarāvatīrṇānāṃ sarvamantrasamudrasaṃskārakuśalānāṃ sarvadharmasaṃkhyānāmasamudranayavidhijñānāṃ sarvadharmasamavasaraṇadhāraṇīsamudravaśavartināṃ sarvasattvayathāśayadharmameghābhinirhārakuśalānāṃ sarvasattvaparipākavinayacaryāparyavasānānāṃ caryāṃ jñātuṃ guṇān vā vaktum,",
  "S04n346:231": "sarvasattvasaṃgrahapratipattirvā jñātum,",
  "S04n346:232": "anuttaro bodhisattvakarmasamārambhaprayogo vā bodhisattvasūkṣmajñānānugamo vā bodhisattvadharmanidhānakośavibhaktavṛṣabhitā bodhisattvakarmasāṃkathyasiṃhāsanākramaṇaṃ vā jñātum |",
  "S04n346:233": "tatkasya hetoḥ?",
  "S04n346:234": "tathā hi te satpuruṣāḥ sarvadharmabhūmimaṇḍaladhāraṇyavakrāntāḥ ||",
  "S04n346:235": "gaccha kulaputra,",
  "S04n346:236": "iyamihaiva bhagavato vairocanasya pādamūle sarvavṛkṣapraphullanasukhasaṃvāsā nāma rātridevatā saṃnipatitā,",
  "S04n346:237": "yā mamānantaraṃ saṃniṣaṇṇā |",
  "S04n346:238": "tāmupasaṃkramya paripṛccha-kathaṃ bodhisattvāḥ sarvajñatāyāṃ śikṣante,",
  "S04n346:239": "kathaṃ ca pratipadyamānāḥ sarvasattvān sarvajñatāyāṃ pratiṣṭhāpayanti ||",
  "S04n346:240": "atha khalu sarvanagararakṣāsaṃbhavatejaḥśrī rātridevatā tasyāṃ velāyāmetameva manojñarutagambhīravikurvitapraveśaṃ bodhisattvavimokṣaṃ bhūyasyā mātrayā saṃdarśayamānā sudhanaṃ śreṣṭhidārakaṃ gāthābhiradhyabhāṣata—",
  "S04n346:241": "gambhīra durdṛśu vimokṣa jinātmajānāṃ",
  "S04n346:242": "ākāśalakṣaṇasamantatalapraveśaḥ |",
  "S04n346:243": "tryadhvasthitānavataranti jinānaśeṣān",
  "S04n346:244": "yairdharmadhātuprasarāṃ ca anantamadhyān ||1 ||",
  "S04n346:245": "saṃbhārasaṃbhavavimokṣanayānanantān",
  "S04n346:246": "pratilābha dharmata acintiya aprameyān |",
  "S04n346:247": "saṃvardhanāmapi samanta asaṅgavegam",
  "S04n346:248": "avagāha maitriṣu triyadhvanayaṣpatheṣu ||2 ||",
  "S04n346:249": "iti buddhakṣetraparivartarajaḥsamānāṃ",
  "S04n346:250": "kalpānamādigatamāsa purā hi kṣetram |",
  "S04n346:251": "dharmārcimeghanagaraḥ śirilokadhātu",
  "S04n346:252": "kalpo babhūva vimalābha mahāprabhaśca ||3 ||",
  "S04n346:253": "tatraiva kalpi jinavaṃśi anūpachinne",
  "S04n346:254": "buddhāḥ sumeruparamāṇusamā upannāḥ |",
  "S04n346:255": "dharmasamudraprabhagarjitarāja buddhaḥ",
  "S04n346:256": "purvaṃgamaḥ prathamakalpika āsi teṣām ||4 ||",
  "S04n346:257": "jinu dharmameghanagarābhapradīparājo",
  "S04n346:258": "yaḥ sarvapaścimu abhūtsugatāna teṣām |",
  "S04n346:259": "te sarvi pūjita mayā upasaṃkramitvā",
  "S04n346:260": "dharmaśca teṣa mi śruto janayitva prītim ||5 ||",
  "S04n346:261": "dṛṣṭo mayā prathamu kāñcanavarṇaraśmiḥ",
  "S04n346:262": "dharmaḥ samudraprabhagarjitaghoṣarājaḥ |",
  "S04n346:263": "dvātriṃśallakṣaṇavicitritu merukalpo",
  "S04n346:264": "dṛṣṭvā ca me matirabhūtsugato bhaveyam ||6 ||",
  "S04n346:265": "sahadarśanena mama tasya tathāgatasya",
  "S04n346:266": "prādurbabhūva balavajjinacittamādyam |",
  "S04n346:267": "sarvajñatāprasarasaṃbhavapratyayebhiḥ",
  "S04n346:268": "ākāśadhātuvimalaṃ tathatāsvabhāvam || 7 ||",
  "S04n346:269": "yena triyadhvagata sarvi sphuṭāḥ samantāt",
  "S04n346:270": "buddhāśca tatsutasamudravṛtā aśeṣāḥ |",
  "S04n346:271": "kṣetrārṇavā api samudra sarve",
  "S04n346:272": "āsan kṛpāmṛtamahodadhi saṃbhaveta ||8 ||",
  "S04n346:273": "kāyena sarvi spharaṇārthamaśeṣa kṣetrā",
  "S04n346:274": "kāyaṃ yathāśayajagadvinidarśanāya |",
  "S04n346:275": "kṣetrāṇyaśeṣamavabhāsanakampanāya",
  "S04n346:276": "pākāya caiva jagatāṃ janitaṃ mano me ||9 ||",
  "S04n346:277": "dvitīye yajjinasya upasaṃkramaṇe'pi dṛṣṭāḥ",
  "S04n346:278": "kṣetrārṇaveṣu daśasu sthita ye jinendrāḥ |",
  "S04n346:279": "kṣetrāḥ samudraparamāṇurajaḥsameṣu",
  "S04n346:280": "kṣetrārṇaveṣu jina paścimake mi dṛṣṭāḥ ||10 ||",
  "S04n346:281": "sarvāntakṣetraparivartarajaḥsameṣu",
  "S04n346:282": "kalpeṣu ye jina upanna jagatpradīpāḥ |",
  "S04n346:283": "te sarvi pūjita mayā upasaṃkramitvā",
  "S04n346:284": "evaṃ vimokṣanayasāgaru śodhayeyam ||11 ||",
  "S04n346:285": "atha khalu sudhanaḥ śreṣṭhidārako manojñarutagambhīravikurvitapraveśaṃ bodhisattvavimokṣaṃ pratilabdhaḥ anantamadhyasamādhimukhasamudrāvatīrṇo vipuladhāraṇīmukhasamudrasaṃbhūtacetā bodhisattvamahābhijñāvabhāsapratilabdho mahāprītisaṃvitsāgarāvatīrṇo vipulaprītivegasāgaravivardhitacetāḥ sarvanagararakṣāsaṃbhavatejaḥśriyaṃ rātridevatāmābhiḥ sārūpyābhirgāthābhirabhyaṣṭāvīt—",
  "S04n346:286": "prajñā hi te vipula dharmasamudracārī",
  "S04n346:287": "cīrṇā ca me bhavasamudra anantamadhyān |",
  "S04n346:288": "dīrghāyu nirjvara sujñānaśarīragarbhe",
  "S04n346:289": "tvaṃ devi rocasi imāṃ pariṣāmupetya ||12 ||",
  "S04n346:290": "budhyitva dharmaprakṛtiṃ gaganaprakāśāṃ",
  "S04n346:291": "sarvatriyadhvanayamotarase asaṅgam |",
  "S04n346:292": "ārambaṇāni tulayasyapi cāvikalpā",
  "S04n346:293": "cittakṣaṇena api tāni acintiyāni ||13 ||",
  "S04n346:294": "niḥsattvadharmata nirīkṣasi jñānacakṣuḥ",
  "S04n346:295": "sattvodadhīn karuṇayāvatarasyanantān |",
  "S04n346:296": "buddhyā vimokṣa sugabhīra vigāhamānā",
  "S04n346:297": "sarvān vinesi paripācayase'prameyān ||14 ||",
  "S04n346:298": "tvaṃ dharmamaṇḍalavicāranaye vidhijñā",
  "S04n346:299": "dharmasvabhāvaprativedhanaye vibuddhā |",
  "S04n346:300": "sarvāryamārgamamalaṃ paribhāvayantī",
  "S04n346:301": "niryātyase jagadaśeṣa viśodhayantī ||15 ||",
  "S04n346:302": "tvaṃ sattvasārathivarānabhibhūta devi",
  "S04n346:303": "sarvajñajñānamamalaṃ pratigrāhamānā |",
  "S04n346:304": "tvaṃ dharmadhātugata sarvi spharitva sattvān",
  "S04n346:305": "dharmaṃ prakāśya bhaya sarvi śamesi loke ||16 ||",
  "S04n346:306": "vairocanapraṇidhimārganayena devi",
  "S04n346:307": "yāsyasyasaṅgavipulāmalabuddhiyuktā |",
  "S04n346:308": "sarvatra jinabalaṃ pratipadyamānā",
  "S04n346:309": "saṃpaśyase jinavikurvita sarvakṣetraiḥ ||17 ||",
  "S04n346:310": "cittaṃ durāsadu tavā gaganaprakāśaṃ",
  "S04n346:311": "sarve kileśamali nirmalamādiśuddham |",
  "S04n346:312": "yasmin samosari triyadhvaga sarvakṣetrā",
  "S04n346:313": "buddhāśca sātmajagaṇāḥ saha sarvasattvaiḥ ||18 ||",
  "S04n346:314": "rātriṃdivaṃ kṣaṇalavānṛtupakṣamāsān",
  "S04n346:315": "saṃvatsarāṃśca savināśavitarkakalpān |",
  "S04n346:316": "kalpārṇavānapi sanāmasamudrasaṃkhyān",
  "S04n346:317": "saṃjñodadhīn jagatāṃ vidarśayasi kṣaṇena ||19 ||",
  "S04n346:318": "diśatāsu yāvata tu sattvacyutopapādā",
  "S04n346:319": "ye rūpiṇāmapi ca saṃjñiasaṃjñināṃ ca |",
  "S04n346:320": "vyavahārasatyanaya otaramāṇā teṣāṃ",
  "S04n346:321": "mārgaṃ vidarśya varabodhipathe praṇesi ||20 ||",
  "S04n346:322": "vairocanapraṇidhijālakulāt prasṛtā",
  "S04n346:323": "prabhūtasarvasugataikasamucchrayācca |",
  "S04n346:324": "tvaṃ dharmakāyapariśuddha asaṅgacittā",
  "S04n346:325": "rūpaṃ vidarśayami loki yathāśayānām ||21 ||",
  "S04n346:326": "atha khalu sudhanaḥ śreṣṭhidārakaḥ sarvanagararakṣāsaṃbhavatejaḥśriyaṃ rātridevatāmābhiḥ sārūpyābhirgāthābhirabhiṣṭutya sarvanagararakṣāsaṃbhavatejaḥśriyo rātridevatāyāḥ pādau śirasābhivandya sarvanagararakṣāsaṃbhavatejaḥśriyaṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya sarvanagararakṣāsaṃbhavatejaḥśriyo rātridevatāyā antikātprakrāntaḥ ||37 ||"
}