{
  "SA01n768:0": "pañcamaṃ kośasthānam",
  "SA01n768:1": "om namo buddhāya",
  "SA01n768:2": "mūlaṃ bhavasyānuśayāḥ ṣaḍrāgaḥ pratighastathā |",
  "SA01n768:3": "māno'vidyā ca dṛṣṭiśca vicikitsā ca te punaḥ ||1 ||",
  "SA01n768:4": "ṣaḍrāgabhedātsaptoktāḥ bhavarāgo dvidhātujaḥ |",
  "SA01n768:5": "antarmukhatvāttanmokṣasaṃjñāvyāvṛttaye kṛtaḥ ||2 ||",
  "SA01n768:6": "dṛṣṭayaḥ pañca satkāyamithyāntagrahadṛṣṭayaḥ |",
  "SA01n768:7": "dṛṣṭiśīlavrataparāmarśāviti punardaśaḥ ||3 ||",
  "SA01n768:8": "daśaite saptāsaptāṣṭau tridvidṛṣṭivivarjitāḥ |",
  "SA01n768:9": "yathākramaṃ prahīyante kāme duḥkhādidarśanaiḥ ||4 ||",
  "SA01n768:10": "catvāro bhāvanāheyāḥ ta evāpratighāḥ punaḥ |",
  "SA01n768:11": "rūpadhātau tathārūpye ityaṣṭānavatirmatāḥ ||5 ||",
  "SA01n768:12": "bhavāgrajāḥ kṣāntivadhya dṛggheyā eva śeṣajāḥ |",
  "SA01n768:13": "dṛgbhāvanābhyām akṣāntivadhyā bhāvanayaiva tu ||6 ||",
  "SA01n768:14": "ātmātmīyadhruvocchedanāstihīnā gradṝṣṭayaḥ |",
  "SA01n768:15": "ahetvamārge taddṛṣṭiretāstāḥ pañca dṛṣṭayaḥ ||7 ||",
  "SA01n768:16": "īśvarādiṣu nityātmaviparyāsāt pravartate |",
  "SA01n768:17": "kāraṇābhiniveśo'to dūḥkhadṛggheya eva saḥ ||8 ||",
  "SA01n768:18": "dṛṣṭitrayādviparyāsacatuṣkaṃ viparītataḥ |",
  "SA01n768:19": "nitīraṇāt samāropāt saṃjñācitte tu tadvaśāt ||9 ||",
  "SA01n768:20": "sapta mānāḥ navavidhāstribhyaḥ dṛgbhāvanākṣayāḥ |",
  "SA01n768:21": "vadhādiparyavasthānaṃ heyaṃ bhāvanayā tathā ||10 ||",
  "SA01n768:22": "vibhavecchā na cāryasya saṃbhavanti vidhādayaḥ |",
  "SA01n768:23": "nāsmitā dṛṣṭipuṣṭatvāt kaukṛtyaṃ nāpi cāśubham ||11 ||",
  "SA01n768:24": "sarvatragā duḥkhahetudṛggheyā dṛṣṭayastathā |",
  "SA01n768:25": "vimatiḥ saha tābhiśca yā'vidyā'veṇikī ca yā ||12 ||",
  "SA01n768:26": "navordhvālambanā eṣāṃ dṛṣṭidvayavivarjitāḥ |",
  "SA01n768:27": "prāptivarjyāḥ sahabhuvo ye'pyebhiste'pi sarvagāḥ ||13 ||",
  "SA01n768:28": "mithyādṛgvimatī tābhyāṃ yuktā'vidyā'tha kevalā |",
  "SA01n768:29": "nirodhamārgadṛggheyāḥ ṣaḍanāsravagocarāḥ ||14 ||",
  "SA01n768:30": "svabhūmyuparamo mārgaḥ ṣaḍbhūminavabhūmikaḥ |",
  "SA01n768:31": "tadgocarāṇāṃ viṣayo mārgo hyanyo'nyahetukaḥ ||15 ||",
  "SA01n768:32": "na rāgastasya varjyatvāt na dveṣo'napakārataḥ |",
  "SA01n768:33": "na māno na parāmarśau śāntaśuddhyagrabhāvataḥ ||16 ||",
  "SA01n768:34": "sarvatragā anuśayāḥ sakalāmanuśerate |",
  "SA01n768:35": "svabhūmimālambanataḥ svanikāyamasarvagāḥ ||17 ||",
  "SA01n768:36": "nānāsravordhvaviṣayāḥ asvīkārādvipakṣataḥ |",
  "SA01n768:37": "yena yaḥ saṃprayuktastu sa tasmin saṃprayogataḥ ||18 ||",
  "SA01n768:38": "ūrdhvamavyākṛtāḥ sarve kāme satkāyadarśanam |",
  "SA01n768:39": "antagrāhaḥ sahābhyāṃ ca mohaḥ śeṣāstvihāśubhāḥ ||19 ||",
  "SA01n768:40": "kāme'kuśalamūlāni rāgapratighamūḍhayaḥ |",
  "SA01n768:41": "trīṇyakuśalamūlāni tṛṣṇā'vidyā matiśca sā ||20 ||",
  "SA01n768:42": "dvidhordhvavṛtternāto'nyau catvāryeveti bāhyakāḥ |",
  "SA01n768:43": "tṛṣṇādṛṅmānamohāste dhyāyitritvādavidyayā ||21 ||",
  "SA01n768:44": "ekāṃśato vyākaraṇaṃ vibhajya paripṛcchya ca |",
  "SA01n768:45": "sthāpyaṃ ca maraṇotpatti viśiṣṭātmā'nyatādivat ||22 ||",
  "SA01n768:46": "rāgapratighamānaiḥ syadatītapratyupasthitaiḥ |",
  "SA01n768:47": "yatrotpannā'prahīṇāste tasmin vastuni saṃyutaḥ ||23 ||",
  "SA01n768:48": "sarvatrānāgatairebhirmānasaiḥ svādhvike paraiḥ |",
  "SA01n768:49": "ajaiḥ sarvatra śeṣaistu sarvaiḥ sarvatra saṃyutaḥ ||24 ||",
  "SA01n768:50": "sarvakālāstitā uktatvāt dvayāt sadviṣayāt phalāt |",
  "SA01n768:51": "tadastivādāt sarvāstivādā iṣṭāḥ caturvidhāḥ ||25 ||",
  "SA01n768:52": "te bhāvalakṣaṇāvasthā'nyathā'nyathikasaṃjñitāḥ |",
  "SA01n768:53": "tṛtīyaḥ śobhanaḥ adhvānaḥ kāritreṇa vyavasthitāḥ ||26 ||",
  "SA01n768:54": "kiṃ vighnaṃ tatkathaṃ nānyat adhvāyogaḥ tathā sataḥ |",
  "SA01n768:55": "ajātanaṣṭatā kena gambhīrā khalu dharmatā ||27 ||",
  "SA01n768:56": "prahīṇe duḥkhadṛggheye saṃyuktaḥ śeṣasarvagaiḥ |",
  "SA01n768:57": "prāk prahīṇe prakare ca śeṣaistadviṣayairmalaiḥ ||28 ||",
  "SA01n768:58": "duḥkhahetudṛgabhyāsapraheyāḥ kāmadhātujāḥ |",
  "SA01n768:59": "svakatrayaikarūpāptāmalavijñānagocarāḥ ||29 ||",
  "SA01n768:60": "svakādharatrayordhvaikāmalānāṃ rūpadhātujāḥ |",
  "SA01n768:61": "ārūpyajāstridhātvātpatrayānāsravagocarāḥ ||30 ||",
  "SA01n768:62": "nirodhamārgadṛggheyāḥ sarve svādhikagocarāḥ |",
  "SA01n768:63": "anāsravāstridhātvantyatrayānāsravagocarāḥ ||31 ||",
  "SA01n768:64": "dvidhā sānuśayaṃ kliṣṭamakliṣṭamanuśāyakaiḥ |",
  "SA01n768:65": "mohākāṅkṣā tato mithyādṛṣṭiḥ satkāyadṛktataḥ ||32 ||",
  "SA01n768:66": "tato'ntagrahaṇaṃ tasmācchīlāmarśaḥ tato dṛśaḥ |",
  "SA01n768:67": "rāgaḥ svadṛṣṭau mānaśca dveṣo'nyatra ityanukramaḥ ||33 ||",
  "SA01n768:68": "aprahīṇādanuśayādviṣayāt pratyupasthitāt |",
  "SA01n768:69": "ayoniśo manaskārāt kleśaḥ saṃpūrṇakāraṇaḥ ||34 ||",
  "SA01n768:70": "kāme saparyavasthānāḥ kleśāḥ kāmasravo vinā |",
  "SA01n768:71": "mohena anuśayā eva rūpārūpye bhavāsravaḥ ||35 ||",
  "SA01n768:72": "avyākṛtāntarmukhā hi te samāhitabhūmikāḥ |",
  "SA01n768:73": "ata ekīkṛtāḥ mūlamavidyetyāsravaḥ pṛthak ||36 ||",
  "SA01n768:74": "tathaughayogā dṛṣṭīnāṃ pṛthagbhāvastu pāṭavāt |",
  "SA01n768:75": "nāsraveṣvasahāyānāṃ na kilāsyānukūlatā ||37 ||",
  "SA01n768:76": "yathoktā eva sā'vidyā dvidhā dṛṣṭivivecanāt |",
  "SA01n768:77": "upādānāni avidyā tu grāhikā ne ti miśritā ||38 ||",
  "SA01n768:78": "aṇavo'nugatāścaite dvidhā cāpyanuśerate |",
  "SA01n768:79": "anubadhnanti yasmācca tasmādanuśayāḥ smṛtāḥ ||39 ||",
  "SA01n768:80": "āsayantyāsravantyete haranti śleṣayantyatha |",
  "SA01n768:81": "upagṛhṇanti cetyeṣāmāsravādiniruktayaḥ ||40 ||",
  "SA01n768:82": "saṃyojanādibhedena punaste pañcadhoditāḥ |",
  "SA01n768:83": "dravyāmarśana sāmānyaddṛṣṭī saṃyojanāntaram ||41 ||",
  "SA01n768:84": "ekāntākuśalaṃ yasmāt svatantraṃ cobhayaṃ yataḥ |",
  "SA01n768:85": "īrṣyāmātsaryameṣūktaṃ pṛthak saṃyojanadvayam ||42 ||",
  "SA01n768:86": "pañcadhā'varabhāgīyaṃ dvābhyāṃ kāmānatikramaḥ |",
  "SA01n768:87": "tribhistu punarāvṛttiḥ mukhamūlagrahāttrayam ||43 ||",
  "SA01n768:88": "agantukāmatāmārgavibhramo mārgasaṃśayaḥ |",
  "SA01n768:89": "ityantarāyā mokṣasya gamane'tastrideśanā ||44 ||",
  "SA01n768:90": "pañcadhaivordhvabhāgīyaṃ dvau rāgau rūpyarūpijau |",
  "SA01n768:91": "auddhatyamānamohāśca vidvaśād bandhanatrayam ||45 ||",
  "SA01n768:92": "ye'pyanye caitasāḥ kliṣṭāḥ saṃskāraskandhasaṃjñitāḥ |",
  "SA01n768:93": "kleśebhyaste'pyupakleśāste tu na kleśasaṃjñitāḥ ||46 ||",
  "SA01n768:94": "āhrīkyamanapatrapyamīrṣyāmātsaryamuddhavaḥ |",
  "SA01n768:95": "kaukṛtyaṃ styānamiddhaṃ ca paryavasthānamaṣṭadhā ||47 ||",
  "SA01n768:96": "krodhamrakṣau ca rāgotthā āhrīkyauddhatyamatsarāḥ |",
  "SA01n768:97": "mrakṣe vivādaḥ avidyātaḥ styānamiddhānapatrapāḥ ||48 ||",
  "SA01n768:98": "kaukṛtyaṃ vicikitsātaḥ kodherṣye pratighānvaye |",
  "SA01n768:99": "anye ca ṣaṭkleśamalāḥ māyā śāṭhyaṃ madastathā ||49 ||",
  "SA01n768:100": "pradāśa upanāhaśca vihiṃsā ceti rāgajau |",
  "SA01n768:101": "māyāmadau pratighaje upanāhavihiṃsane ||50 ||",
  "SA01n768:102": "dṛṣṭyāmarśāt pradāśastu śāṭhyaṃ dṛṣṭisamutthitam |",
  "SA01n768:103": "tatrāhrīkyānapatrāpyastyānāmiddhoddhavā dvidhā ||51 ||",
  "SA01n768:104": "tadanye bhāvanāheyāḥ svatantrāśca tathā malāḥ |",
  "SA01n768:105": "kāme'śubhāḥ trayo dvidhā pareṇāvyākṛtāstataḥ ||52 ||",
  "SA01n768:106": "māyā śāṭhyaṃ ca kāmādyadhyānayoḥ brahmavañcanāt |",
  "SA01n768:107": "styānauddhatyamadā dhātutraye anye kāmadhātujāḥ ||53 ||",
  "SA01n768:108": "samānasiddhā dṛggheyā manovijñānabhūmikāḥ |",
  "SA01n768:109": "upakleśāḥ svatantrāśca ṣaḍ vijñānāśrayāḥ pare ||54 ||",
  "SA01n768:110": "sukhābhyāṃ saṃprayukto hi rāgaḥ dveṣo viparyayāt |",
  "SA01n768:111": "mohaḥ sarvaiḥ asaddṛṣṭirmanoduḥkhasukhena tu ||55 ||",
  "SA01n768:112": "daurmanasyena kāṅkṣā anye saumanasyena kāmajāḥ |",
  "SA01n768:113": "sarve'pyupekṣayā svaiḥ svairyathābhūmyūrdhvabhūmikāḥ ||56 ||",
  "SA01n768:114": "daurmanasyena kaukṛtyamīrṣyā krodho vihiṃsanam |",
  "SA01n768:115": "upanāhaḥ pradāśaśca mātsaryaṃ tu viparyayāt ||57 ||",
  "SA01n768:116": "māyā śāṭhyamatho mrakṣo middhaṃ cobhayathā madaḥ |",
  "SA01n768:117": "sukhābhyām sarvagopekṣā catvāryanyāni pañcabhiḥ ||58 ||",
  "SA01n768:118": "kāme nivaraṇāni ekavipakṣāhārakṛtyataḥ |",
  "SA01n768:119": "dvayaketā pañcatā skandhavighātavicikitsanāt ||59 ||",
  "SA01n768:120": "ālambanaparijñānāttadālambanasaṃkṣayāt |",
  "SA01n768:121": "ālambanaprahāṇācca pratipakṣodayāt kṣayaḥ ||60 ||",
  "SA01n768:122": "prahāṇādhārabhūtattva dūṣaṇākhyaścaturvidhaḥ |",
  "SA01n768:123": "pratipakṣaḥ prahātavyaḥ kleśa ālambanāt mataḥ ||61 ||",
  "SA01n768:124": "vailakṣaṇyādvipakṣatvāddeśavicchedakālataḥ |",
  "SA01n768:125": "bhūtaśīlapradeśādhvadvayānāmiva dūratā ||62 ||",
  "SA01n768:126": "sakṛt kṣayaḥ visaṃyogalābhasteṣāṃ punaḥ pūnaḥ |",
  "SA01n768:127": "pratipakṣodayaphalaprāptīndriyavivṛddhiṣu ||63 ||",
  "SA01n768:128": "parijñā nava kāmādyaprakāradvayasaṃkṣayaḥ |",
  "SA01n768:129": "ekā dvayoḥ kṣaye dve te tathordhvaṃ tisra eva tāḥ ||64 ||",
  "SA01n768:130": "anyā avarabhāgīyarūpasarvāsravakṣayāḥ |",
  "SA01n768:131": "tisraḥ parijñāḥ ṣaṭ kṣāntiphalaṃ jñānasya śeṣitāḥ ||65 ||",
  "SA01n768:132": "anāgamyaphalaṃ sarvā dhyānānāṃ pañca vāthavā |",
  "SA01n768:133": "aṣṭau sāmantakasyaikā maulārūpyatrayasya ca ||66 ||",
  "SA01n768:134": "āryamārgasya sarvāḥ dve laukikasya anvayasya ca |",
  "SA01n768:135": "dharmajñānasya tisrastu ṣaṭ tatpakṣasya pañca ca ||67 ||",
  "SA01n768:136": "anāsravaviyogāpterbhavāgravikalīkṛteḥ |",
  "SA01n768:137": "hetudvayasamudghātāt parijñā dhātvatikramāt ||68 ||",
  "SA01n768:138": "naikayā pañcabhiryāvaddarśanasthaḥ samanvitaḥ |",
  "SA01n768:139": "bhāvanāsthaḥ punaḥ ṣaḍibharekayā vā dvayena vā ||69 ||",
  "SA01n768:140": "tāsāṃ saṃkalanaṃ dhātuvairāgyaphalalābhataḥ |",
  "SA01n768:141": "ekāṃ dve pañca ṣaṭ kaścijjahātyāpnoti pañca na ||70 ||",
  "SA01n768:142": "samāptaḥ parijñāprasaṅgaḥ ||",
  "SA01n768:143": "abhidharmakośe'nuśayanirddeśo nāma",
  "SA01n768:144": "pañcamaṃ kośasthānaṃ samāptamiti ||",
  "SA01n768:145": "śrīlāmāvākasya yadatra puṇyam |"
}