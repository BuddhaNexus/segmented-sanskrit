{
  "S04n439:0": "25 adhyeṣaṇāparivartaḥ pañcaviṃśaḥ |",
  "S04n439:1": "iti hi bhikṣavastathāgatasya tārāyaṇamūle viharataḥ prathamābhisaṃbuddhasyaikasya rahogatasya pratisaṃlīnasya lokānuvartanāṃ pratyetadabhavat-gambhīro batāyaṃ mayā dharmo'dhigato'bhisaṃbuddhaḥ śāntaḥ praśānta upaśāntaḥ praṇīto durdṛśo duranubodho'tarko'vitarkāvacaraḥ |",
  "S04n439:2": "alamāryaḥ paṇḍitavijñavedanīyo yaduta sarvopadhiniḥsargo'vedito'niveditaḥ sarvaveditanirodhaḥ paramārtho'nālayaḥ |",
  "S04n439:3": "śītībhāvo'nādāno'nupādāno'vijñapto'vijñāpanīyo'saṃskṛtaḥ ṣaḍviṣayasamatikrāntaḥ |",
  "S04n439:4": "akalpo'vikalpo'nabhilāpyaḥ |",
  "S04n439:5": "aruto'ghoṣo'nudāhāraḥ |",
  "S04n439:6": "anidarśano'pratighaḥ sarvālambanasamatikāntaḥ śamathadharmopacchedaḥ |",
  "S04n439:7": "śūnyatānupalambhaḥ |",
  "S04n439:8": "tṛṣṇākṣayo virāgo nirodho nirvāṇam |",
  "S04n439:9": "ahaṃ cedimaṃ parebhyo dharmaṃ deśayeyam,",
  "S04n439:10": "te cennājānīyuḥ,",
  "S04n439:11": "sa me syātklamatho mithyāvyāyāmo'kṣaṇadharmadeśanatā ca |",
  "S04n439:12": "yannvahamalpotsukastūṣṇībhāvena vihareyam |",
  "S04n439:13": "tasyāṃ ca velāyāmimāṃ gāthāmabhāṣata—",
  "S04n439:14": "gambhīra śānto virajaḥ prabhāsvaraḥ",
  "S04n439:15": "prāpto mi dharmo hyamṛto'saṃskṛtaḥ |",
  "S04n439:16": "deśeya cāhaṃ na parasya jāne",
  "S04n439:17": "yannūna tūṣṇī pavane vaseyam ||1 ||",
  "S04n439:18": "apagatagirivākpatho hyalipto",
  "S04n439:19": "yatha gaganaṃ tathā svabhāvadharmam |",
  "S04n439:20": "cittamana vicāravipramuktaṃ",
  "S04n439:21": "paramasuāścariyaṃ paro vijāne ||2 ||",
  "S04n439:22": "na ca punarayu śakya akṣarebhiḥ",
  "S04n439:23": "praviśatu anarthayogavipraveśaḥ |",
  "S04n439:24": "purimajinakṛtādhikārasattvāḥ",
  "S04n439:25": "te imu śruṇitva hi dharmu śraddadhanti ||3 ||",
  "S04n439:26": "na ca punariha kaścidasti dharmaḥ",
  "S04n439:27": "so pi na vidyate yasya nāstibhāvāḥ |",
  "S04n439:28": "hetukriyaparaṃparā ya jāne",
  "S04n439:29": "tasya na bhotiha astināstibhāvāḥ ||4 ||",
  "S04n439:30": "kalpaśatasahasra aprameyā",
  "S04n439:31": "ahu caritaḥ purime jinasakāśe |",
  "S04n439:32": "na ca maya pratilabdha eṣa kṣāntī",
  "S04n439:33": "yatra na ātma na sattva naiva jīvaḥ ||5 ||",
  "S04n439:34": "yada maya pratilabdha eṣa kṣāntī",
  "S04n439:35": "mriyati na ceha na kaści jāyate vā |",
  "S04n439:36": "prakṛti imi nirātma sarvadharmāḥ",
  "S04n439:37": "tada māṃ vyākari buddha dīpanāmā ||6 ||",
  "S04n439:38": "karuṇa mama ananta sarvaloke",
  "S04n439:39": "paratu na cārthanatāmahaṃ pratīkṣe |",
  "S04n439:40": "yada puna janatā prasanna brahme",
  "S04n439:41": "tena adhīṣṭu pravartayiṣya cakram ||7 ||",
  "S04n439:42": "eva ca ayu dharma grāhyu me syāt",
  "S04n439:43": "saci mama brahma krame nipatya yācet |",
  "S04n439:44": "pravadahi virajā praṇītu dharmaṃ",
  "S04n439:45": "santi vijānaka sattva svākarāśca ||8 ||",
  "S04n439:46": "iti hi bhikṣavastathāgatastasmin samaye ūrṇākośātprabhāmutsṛjati sma yayā prabhayā trisāhasramahāsāhasro lokadhāturmahatā suvarṇavarṇāvabhāsena sphuṭo'bhūt ||",
  "S04n439:47": "atha khalu daśatrisāhasramahāsāhasrādhipatiḥ śikhī mahābrahmā buddhānubhāvenaiva tathāgatasya cetasaiva cetaḥparivitarkamājñāsīt-alpotsukatāyai bhagavataścittamabhinataṃ na dharmadeśanāyāmiti |",
  "S04n439:48": "tasyaitadabhavat-yannvahamupasaṃkramya tathāgatamadhyeṣyeyaṃ dharmacakrapravartanatāyai ||",
  "S04n439:49": "atha khalu śikhī mahābrahmā tasyāṃ velāyāṃ tadanyān brahmakāyikān devaputrānāmantrayate sma— naśyati batāyaṃ mārṣā loko vinaśyati,",
  "S04n439:50": "yatra hi nāma tathāgato'nuttarāṃ samyaksaṃbodhimabhisaṃbudhyālpotsukatāyai cittamabhināmayati na dharmadeśanāyām |",
  "S04n439:51": "yannu vayamupasaṃkramya tathāgatamarhantaṃ samyaksaṃbuddhamadhyeṣyemahi dharmacakrapravartanāya ||",
  "S04n439:52": "atha khalu bhikṣavaḥ śikhī mahābrahmā aṣṭaṣaṣṭyā brāhmaṇaśatasahasraiḥ parivṛtaḥ puraskṛto yena tathāgatastenopasaṃkrāmat |",
  "S04n439:53": "upasaṃkramya tathāgatasya pādau śirasābhivandya prāñjalistathāgatametadavocat naśyati batāyaṃ bhagavan lokaḥ,",
  "S04n439:54": "praṇaśyati batāyaṃ bhagavan lokaḥ,",
  "S04n439:55": "yatra hi nāma tathāgato'nuttarāṃ samyaksaṃbodhimabhisaṃbudhyālpotsukatāyai cittamabhināmayati na dharmadeśanāyām |",
  "S04n439:56": "tatsādhu deśayatu bhagavān dharmam,",
  "S04n439:57": "deśayatu sugato dharmam |",
  "S04n439:58": "santi sattvāḥ svākārāḥ suvijñāpakāḥ śaktā bhavyāḥ pratibalāḥ bhagavato bhāṣitasyārthamājñātum |",
  "S04n439:59": "tasyāṃ ca velāyāmimāṃ gāthāmabhāṣata—",
  "S04n439:60": "samudāniya jñānamahāgramaṇḍalaṃ",
  "S04n439:61": "visṛjya raśmīn daśadikṣu caiva |",
  "S04n439:62": "tadañja jñānāṃśu nṛpadmabodhakā",
  "S04n439:63": "upekṣakastiṣṭhasi vādibhāskaraḥ ||9 ||",
  "S04n439:64": "nimantrayitvāryadhanena sattvāṃ",
  "S04n439:65": "āśvāsayitvā bahuprāṇakoṭyaḥ |",
  "S04n439:66": "na yuktametattava lokabandho",
  "S04n439:67": "yaṃ tūṣṇibhāvena upekṣase jagat ||10 ||",
  "S04n439:68": "parāhanasvottamadharmadundubhiṃ",
  "S04n439:69": "saddharmaśaṅkhaṃ ca prapūrayāśu |",
  "S04n439:70": "ucchrepayasva mahadharmayūpaṃ",
  "S04n439:71": "prajvālayasva mahadharmadīpam ||11 ||",
  "S04n439:72": "pravarṣa vai dharmajalaṃ pradhānaṃ",
  "S04n439:73": "pratārayemāṃ bhavasāgarasthāṃ |",
  "S04n439:74": "pramocayemāṃ mahavyādhikliṣṭāṃ",
  "S04n439:75": "kleśāgnitapte praśamaṃ kuruṣva ||12 ||",
  "S04n439:76": "nidarśaya tvaṃ khalu śāntimārgaṃ",
  "S04n439:77": "kṣemaṃ śivaṃ nirjaratāmaśokam |",
  "S04n439:78": "nirvāṇamārgāgamanādanāthe",
  "S04n439:79": "vipathasthite nātha kṛpāṃ kuruṣva ||13 ||",
  "S04n439:80": "vimokṣadvārāṇi apāvṛṇiṣva",
  "S04n439:81": "pracakṣva taṃ dharmanayaṃ hyakopyam |",
  "S04n439:82": "jātyandhabhūtasya janasya nātha",
  "S04n439:83": "tvamuttamaṃ śodhaya dharmacakṣuḥ ||14 ||",
  "S04n439:84": "na brahmaloke na ca devaloke",
  "S04n439:85": "na yakṣagandharvamanuṣyaloke |",
  "S04n439:86": "lokasya yo jātijarāpanetā",
  "S04n439:87": "nānyo'sti tvatto hi manuṣyacandraḥ ||15 ||",
  "S04n439:88": "adhyeṣako'haṃ tava dharmarāja",
  "S04n439:89": "adhyācarākṛtvana sarvadevān |",
  "S04n439:90": "anena puṇyena ahaṃ pi kṣipraṃ",
  "S04n439:91": "pravartayeyaṃ varadharmacakram ||16 ||",
  "S04n439:92": "adhivāsayati sma bhikṣavastathāgataḥ śikhino brahmaṇastūṣṇībhāvena sadevamānuṣāsurasya lokasyānugrahārthamanukampāmupādāya ||",
  "S04n439:93": "atha khalu śikhī mahābrahmā tathāgatasya tūṣṇībhāvenādhivāsanāṃ viditvā divyaiścandanacūrṇairagurucūrṇaiśca tathāgatamabhyavakīrya prītiprāmodyajātastatraivāntaradhāt ||",
  "S04n439:94": "atha khalu bhikṣavastathāgatasya dharmālokasyādarotpādanārthaṃ śikhinaśca mahābrahmaṇaḥ punaḥ punastathāgatādhyeṣaṇayā kuśalamūlavivṛddhyarthaṃ dharmasya cātigambhīrodāratāmupādāya punarapyekasya rahogatasya pratisaṃlīnasyāyamevaṃrūpaṃ cetovitarko'bhūt-gambhīraḥ khalvayaṃ mayā dharmo'bhisaṃbuddhaḥ sūkṣmo nipuṇo duranubodhaḥ atarko'tarkāvacaraḥ paṇḍitavijñavedanīyaḥ sarvalokavipratyanīko durdṛśaḥ sarvopadhiniḥsargaḥ sarvasaṃskāropaśamaḥ sarvatamopacchedaḥ śūnyatānupalambhastṛṣṇākṣayo virāgo nirodho nirvāṇam |",
  "S04n439:95": "ahaṃ cedidaṃ dharmaṃ deśayeyam,",
  "S04n439:96": "pare ca me na vibhāvayeyuḥ,",
  "S04n439:97": "sā me paramā viheṭhā bhavet |",
  "S04n439:98": "yannvahamalpotsukavihāreṇaiva vihareyam ||",
  "S04n439:99": "atha khalu bhikṣavaḥ śikhī mahābrahmā buddhānubhāvena punarapi tathāgatasyetadamevaṃrūpeṇa cetaḥ-parivitarkamājñāya yena śakro devānāmindrastenopasaṃkrāmat |",
  "S04n439:100": "upasaṃkramya śakraṃ devānāmindrametadavocat-yatkhalu kauśika jānīyāstathāgatasyārhataḥ samyaksaṃbuddhasyālpotsukatāyai cittaṃ nataṃ na dharmadeśanāyām |",
  "S04n439:101": "nakṣyate batāyaṃ kauśika lokaḥ,",
  "S04n439:102": "vinakṣyate batāyaṃ kauśika lokaḥ,",
  "S04n439:103": "mahāvidyāndhakārakṣipto batāyaṃ kauśika loko bhaviṣyati,",
  "S04n439:104": "yatra hi nāma tathāgatasyārhataḥ samyaksaṃbuddhasyālpotsukatāyai cittaṃ nataṃ na dharmasaṃprakāśanāyām |",
  "S04n439:105": "kasmādvayaṃ na gacchāmastathāgatamarhantaṃ samyaksaṃbuddhaṃ dharmacakrapravartanāyādhyeṣitum?",
  "S04n439:106": "tatkasmāt?",
  "S04n439:107": "na hyanadhyeṣitāstathāgatā dharmacakraṃ pravartayanti |",
  "S04n439:108": "sādhu mārṣeti śakro brahmā bhaumāśca devā antarīkṣāścāturmahārājakāyikāstrāyatriṃśā yāmāstuṣitā nirmāṇaratayaḥ paranirmitavaśavartino brahmakāyikā ābhāsvarā bṛhatphalā śubhakṛtsnā saṃbahulāni ca śuddhāvāsakāyika devaputraśatasahasrāṇyatikrāntavarṇā atikrāntāyāṃ rātrau kevalaṃ tārāyaṇamūlaṃ divyena varṇena divyenāvabhāsenāvabhāsya yena tathāgatastenopasaṃkrāman |",
  "S04n439:109": "upasaṃkramya tathāgatasya pādau śirasābhivandya pradakṣiṇīkṛtya caikānte tasthuḥ ||",
  "S04n439:110": "atha khalu śakro devānāmindro yena tathāgatastenāñjaliṃ praṇamya tathāgataṃ gāthayābhituṣṭāva—",
  "S04n439:111": "uttiṣṭha vijitasaṃgrāma prajñākārā timisrā vivara loke |",
  "S04n439:112": "cittaṃ hi te vimuktaṃ śaśiriva pūrṇo grahavimuktaḥ ||17 ||",
  "S04n439:113": "evamukte tathāgatastūṣṇīmevāsthāt ||",
  "S04n439:114": "atha khalu śikhī mahābrahmā śakraṃ devānāmindrametadavocat-naiva kauśika tathāgatā arhantaḥ samyaksaṃbuddhā adhyeṣyante dharmacakrapravartanatāyai yathā tvamadhyeṣase ||",
  "S04n439:115": "atha khalu śikhī mahābrahmā ekāṃsamuttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya yena tathāgatastenāñjaliṃ praṇamya tathāgataṃ gāthayādhyabhāṣata—",
  "S04n439:116": "uttiṣṭha vijitasaṃgrāma prajñākārā timisrā vivara loke |",
  "S04n439:117": "deśaya tvaṃ mune dharmaṃ ājñātāro bhaviṣyanti ||18 ||",
  "S04n439:118": "evamukte bhikṣavastathāgataḥ śikhinaṃ mahābrahmāṇametadavocat-gambhīraḥ khalvayaṃ mahābrahman mayā dharmo'bhisaṃbuddhaḥ sūkṣmo nipuṇaḥ peyālaṃ yāvatsā me syātparamā viheṭhā |",
  "S04n439:119": "api ca me brahmannime gāthe'bhīkṣṇaṃ pratibhāsaḥ—",
  "S04n439:120": "pratisrotagāmi mārgo gambhīro durdṛśo mama |",
  "S04n439:121": "na taṃ drakṣyanti rāgāndhā alaṃ tasmātprakāśitum ||19 ||",
  "S04n439:122": "anusrotaṃ pravāhyante kāmeṣu patitā prajāḥ |",
  "S04n439:123": "kṛcchreṇa me'yaṃ saṃprāptaṃ alaṃ tasmātprakāśitum ||20 ||",
  "S04n439:124": "atha khalu bhikṣavaḥ śikhī mahābrahmā śakraśca devānāmindrastathāgataṃ tūṣṇībhūtaṃ viditvā sārdhaṃ tairdevaputrairduḥkhitā durmanāstatraivāntaradhāyiṣuḥ ||",
  "S04n439:125": "trirapi ca tathāgatasyālpotsukatāyai cittaṃ namayati sma ||",
  "S04n439:126": "tena khalu punarbhikṣavaḥ samayena māgadhakānāṃ manuṣyāṇāmimānyevaṃrūpāṇi pāpakāni akuśalāni dṛṣṭigatānyutpannānyabhūvan |",
  "S04n439:127": "tadyathā |",
  "S04n439:128": "kecidevamāhuḥ-vātā na vāsyanti |",
  "S04n439:129": "kecidevamāhuḥ-agnirna jvaliṣyati |",
  "S04n439:130": "kecidāhuḥ-devo na varṣiṣyati |",
  "S04n439:131": "kecidāhuḥ-nadyo na vahyanti |",
  "S04n439:132": "kecidāhuḥ-śasyāni na prajāsyanti |",
  "S04n439:133": "kecidāhu-pakṣiṇa ākāśe na kramiṣyanti |",
  "S04n439:134": "kecidāhuḥ-gurviṇyo nārogyeṇa prasaviṣyanti ||",
  "S04n439:135": "atha khalu bhikṣavaḥ śikhī mahābrahmā tathāgatasyaivamevaṃrūpaṃ cittavitarkamājñāya māgadhakānāṃ ca manuṣyāṇāmimāni dṛṣṭigatāni viditvā atikrāntāyāṃ rātrāvabhisaṃkrāntena varṇena sarvāvantaṃ tārāyaṇamūlaṃ divyenāvabhāsenāvabhāsya yena tathāgatastenopasaṃkrāmat |",
  "S04n439:136": "upasaṃkramya tathāgatasya pādau śirasābhivandyaikāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena tathāgatastenāñjaliṃ praṇamya tathāgataṃ gāthābhiradhyabhāṣata—",
  "S04n439:137": "vādo babhūva samalairvicintito",
  "S04n439:138": "dharmo'viśuddho magadheṣu pūrvam |",
  "S04n439:139": "amṛtaṃ mune tadvivṛṇīṣva dvāraṃ",
  "S04n439:140": "śṛṇvanti dharmaṃ vimalena buddham ||21 ||",
  "S04n439:141": "kṛtasvakārtho'si bhujiṣyatāṃ gato",
  "S04n439:142": "duḥkhābhisaṃskāramalāpakṛṣṭaḥ |",
  "S04n439:143": "na hānivṛddhī kuśalasya te'sti",
  "S04n439:144": "tvamagradharmeṣviha pāramiṃ gataḥ ||22 ||",
  "S04n439:145": "na te mune sadṛśa ihāsti loke",
  "S04n439:146": "kuto'dhikaḥ syādiha te maharṣe |",
  "S04n439:147": "bhavānihāgrastribhave virocate",
  "S04n439:148": "giriryathā'sāvasurālayasthaḥ ||23 ||",
  "S04n439:149": "mahākṛpāṃ jānaya duḥkhite jane",
  "S04n439:150": "na tvādṛśā jātu bhavantyupekṣakāḥ |",
  "S04n439:151": "bhavān viśāradyabalaiḥ samanvitaḥ",
  "S04n439:152": "tvameva śakto janatāṃ pratāritum ||24 ||",
  "S04n439:153": "iyaṃ suśalyā sucirāturā prajā",
  "S04n439:154": "sadevakā saśramaṇā dvijākhilā |",
  "S04n439:155": "āroginī bhotu nirāturajvarā",
  "S04n439:156": "na cāparaḥ śaraṇamihāsya vidyate ||25 ||",
  "S04n439:157": "cirānubaddhāstava devamānuṣāḥ",
  "S04n439:158": "kalyāṇacittā amṛtārthinaśca |",
  "S04n439:159": "dharmaṃ yamevādhigamiṣyate jino",
  "S04n439:160": "yathāvadanyūnamudāhariṣyati ||26 ||",
  "S04n439:161": "tasmāddhiyā cāmisu vikrama tvāṃ",
  "S04n439:162": "vinayasva sattvāṃ ciranaṣṭamārgāṃ |",
  "S04n439:163": "aviśrutārthā śamanāya kāṅkṣitāḥ",
  "S04n439:164": "sudurbalā bṛṃhaṇakāṅkṣiṇo vā ||27 ||",
  "S04n439:165": "iyaṃ tṛṣārtā janatā mahāmune",
  "S04n439:166": "udīkṣate dharmajalaṃ tavāntike |",
  "S04n439:167": "megho yathā saṃtṛṣitāṃ vasuṃdharāṃ",
  "S04n439:168": "kuru tarpaṇāṃ nāyaka dharmavṛṣṭyā ||28 ||",
  "S04n439:169": "cirapraṇaṣṭā vicaranti mānavā",
  "S04n439:170": "bhave kudṛṣṭīgahane sakaṇṭake |",
  "S04n439:171": "akaṇṭakaṃ mārgamṛjuṃ pracakṣva taṃ",
  "S04n439:172": "yaṃ bhāvayitvā hyamṛtaṃ labheyam ||29 ||",
  "S04n439:173": "andhāprapāte patitā hyanāyakā",
  "S04n439:174": "noddhartumanyairiha śakyamete |",
  "S04n439:175": "mahāprapāte patitāṃ samuddhara",
  "S04n439:176": "chandaṃ samutpādya vṛṣo'si buddhimān ||30 ||",
  "S04n439:177": "na saṃgatiste'sti sadā mune ciraṃ",
  "S04n439:178": "kadācidaudumbarapuṣpasaṃnibhāḥ |",
  "S04n439:179": "jināḥ pṛthivyāṃ prabhavanti nāyakāḥ",
  "S04n439:180": "prāptākṣaṇo mocaya nātha sattvāṃ ||31 ||",
  "S04n439:181": "abhūcca te pūrvabhaveṣviyaṃ matiḥ",
  "S04n439:182": "tīrṇaḥ svayaṃ tārayitā bhaveyam |",
  "S04n439:183": "asaṃśayaṃ pāragato'si sāṃprataṃ",
  "S04n439:184": "satyāṃ pratijñāṃ kuru satyavikramaḥ ||32 ||",
  "S04n439:185": "dharmolkayā vidhama mune'ndhakārā",
  "S04n439:186": "ucchrepaya tvaṃ hi tathāgatadhvajam |",
  "S04n439:187": "ayaṃ sa kālaḥ pratilābhyudīraṇe",
  "S04n439:188": "mṛgādhipo vā nada dundubhisvaraḥ ||33 ||",
  "S04n439:189": "atha khalu bhikṣavastathāgataḥ sarvāvantaṃ lokaṃ buddhacakṣuṣā vyavalokayan sattvān paśyati sma hīnamadhyapraṇītānuccanīcamadhyamān svākārān suviśodhakān durākārān durviśodhakānuddhāṭitajñānavipañcijñān padaparamāṃstrīn sattvarāśīnekaṃ mithyatvaniyatamekaṃ samyaktvaniyatamekamaniyatam |",
  "S04n439:190": "tadyathāpi nāma bhikṣavaḥ puruṣaḥ puṣkariṇyāstīre sthitaḥ paśyati jalaruhāṇi kānicidudakāntargatāni kānicidudakasamāni kānicidudakābhyudgatāni,",
  "S04n439:191": "evameva bhikṣavastathāgataḥ sarvāvantaṃ lokaṃ buddhacakṣuṣā vyavalokayan paśyati sma sattvāṃstriṣu rāśiṣu vyavasthitān ||",
  "S04n439:192": "atha khalu bhikṣavastathāgatasyaitadabhavat-deśayeyaṃ cāhaṃ dharmaṃ na vā deśayeyam |",
  "S04n439:193": "sa eṣa mithyatvaniyato rāśirnaivāyaṃ dharmamājānīyāt |",
  "S04n439:194": "deśayeyaṃ cāhaṃ vā dharmaṃ na vā deśayeyam |",
  "S04n439:195": "yo'yaṃ samyaktvaniyato rāśirājñāsyatyevaiṣa dharmam |",
  "S04n439:196": "(yatkhalu punarayamaniyato rāśirājñāsyatyevaiṣa dharmam |",
  "S04n439:197": ") yatkhalu punarayamaniyato rāśiḥ,",
  "S04n439:198": "tasmai saceddharmaṃ deśayiṣyāmi, ājñāsyati |",
  "S04n439:199": "uta na deśayiṣyāmi,",
  "S04n439:200": "nājñāsyate ||",
  "S04n439:201": "atha khalu bhikṣavastathāgato'niyatarāśivyavasthitān sattvānārabhya mahākaruṇāmavakrāmayati sma ||",
  "S04n439:202": "atha khalu tathāgata ātmanaścemaṃ samyagjñānamadhikṛtya śikhinaśca mahābrahmaṇo'dhyeṣaṇāṃ viditvā śikhinaṃ mahābrahmāṇaṃ gāthābhiradhyabhāṣata—",
  "S04n439:203": "apāvṛtāsteṣāmamṛtasya dvārā",
  "S04n439:204": "brahman ti satataṃ ye śrotavantaḥ |",
  "S04n439:205": "praviśanti śraddhā naviheṭhasaṃjñāḥ",
  "S04n439:206": "śṛṇvanti dharmaṃ magadheṣu sattvāḥ ||34 ||",
  "S04n439:207": "atha khalu śikhī mahābrahmā tathāgatasyādhivāsanāṃ viditvā tuṣṭa udagra āttamanāḥ pramuditaḥ prītisaumanasyajātastathāgatasya pādau śirasā vanditvā tatraivāntaradhāt ||",
  "S04n439:208": "atha khalu bhikṣavo bhaumā devāstasyāṃ velāyāmantarīkṣebhyo devebhyo ghoṣamudīrayanti sma,",
  "S04n439:209": "śabdamanuśrāvayanti sma-adya mārṣā tathāgatenārhatā samyaksaṃbuddhena dharmacakrapravartanāyai pratiśrutam |",
  "S04n439:210": "tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S04n439:211": "parihāsyante bata bho mārṣā asurāḥ kāyāḥ |",
  "S04n439:212": "divyāḥ kāyāḥ paripūriṃ gabhiṣyanti |",
  "S04n439:213": "bahavaśca sattvā loke parinirvāsyanti |",
  "S04n439:214": "evamevāntarīkṣā devā bhaumebhyo devebhyaḥ pratiśratya cāturmahārājikānāṃ devānāṃ ghoṣamudīrayanti sma |",
  "S04n439:215": "cāturmahārājikāstrāyatriṃśānām,",
  "S04n439:216": "trāyatriṃśā yāmānām,",
  "S04n439:217": "yāmā tuṣitanirmāṇaratīnām,",
  "S04n439:218": "nirmāṇaratayaḥ paranirmitavaśavartinām,",
  "S04n439:219": "te'pi brahmakāyikānāṃ devānāṃ ghoṣamudīrayanti sma,",
  "S04n439:220": "śabdamanuśrāvayanti sma-adya mārṣāstathāgatenārhatā samyaksaṃbuddhena dharmacakrapravartanāyai pratiśrutam |",
  "S04n439:221": "tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca |",
  "S04n439:222": "parihāsyante bata bho mārṣā asurāḥ kāyāḥ |",
  "S04n439:223": "divyāḥ kāyā vivardhiṣyante |",
  "S04n439:224": "bahavaśca sattvā loke parinirvāsyantīte ||",
  "S04n439:225": "iti hi bhikṣavastatkṣaṇaṃ tanmuhurtaṃ tallavaṃ yāvadbahmakāyikā devāstasmādbhaumādārabhya ekavāgekanirnāda ekanirghoṣo'bhyudgato'bhūt-adya mārṣāstathāgatenārhatā samyaksaṃbuddhena dharmacakrapravartanāyai pratiśrutamiti ||",
  "S04n439:226": "atha khalu bhikṣavo dharmaruciśca nāmā bodhivṛkṣadevatā dharmakāyaśca dharmamatiśca dharmacārī ca,",
  "S04n439:227": "ete catvāro bodhivṛkṣadevatāstathāgatasya caraṇayornipatyaivamāhuḥ-kva bhagavān dharmacakraṃ pravartiṣyatīti?",
  "S04n439:228": "evamukte bhikṣavastathāgatastān devatānetadavocat-vārāṇasyāmṛṣipatane mṛgadāve |",
  "S04n439:229": "te āhuḥ-parīttajanakāyā bhagavan vārāṇasī mahānagarī,",
  "S04n439:230": "parīttadrumachāyaśca mṛgadāvaḥ |",
  "S04n439:231": "santyanyāni bhagavan mahānagarāṇi ṛddhāni sphītāni kṣemāni subhikṣāṇi ramaṇīyāni ākīrṇabahujanamanuṣyāṇi udyānavanaparvatapratimaṇḍitāni |",
  "S04n439:232": "teṣāṃ bhagavānanyatame dharmacakraṃ pravartayatu |",
  "S04n439:233": "tathāgato'vocatmaivaṃ bhadramukhāḥ || tatkasmāt?",
  "S04n439:234": "ṣaṣṭiṃ yajñasahasrakoṭinayutā ye tatra yaṣṭā mayā",
  "S04n439:235": "ṣaṣṭiṃ buddhasahasrakoṭinayutā ye tatra saṃpūjitā |",
  "S04n439:236": "paurāṇāmṛṣiṇāmihālayu varo vārāṇasī nāmavā",
  "S04n439:237": "devānāgamabhiṣṭuto mahitalo dharmābhinimnaḥ sadā ||35 ||",
  "S04n439:238": "buddhā koṭisahasra naikanavatiḥ pūrve smarāmī aha",
  "S04n439:239": "ye tasminnṛṣisāhvaye vanavare vartīsu cakrottamam |",
  "S04n439:240": "śāntaṃ cāpyupaśāntadhyānabhimukhaṃ nityaṃ mṛgaiḥ sevitaṃ",
  "S04n439:241": "ityarthe ṛṣisāhvaye vanavare vartiṣyi cakrottamam ||36 ||iti ||",
  "S04n439:242": " ||iti śrīlalitavistare'dhyeṣaṇāparivarto nāma pañcaviṃśatitamo'dhyāyaḥ ||"
}