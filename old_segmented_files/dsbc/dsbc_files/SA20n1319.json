{
  "SA20n1319:0": "saṃgrahavastupaṭalam",
  "SA20n1319:1": "uddānaṃ pūrvavadveditavyam |",
  "SA20n1319:2": "tatra katamo bodhisattvānāṃ priyavāditāsvabhāvaḥ |",
  "SA20n1319:3": "iha bodhisattvo manāpāṃ satyāṃ dharmyāñcārthopasaṃhitāñca sattveṣu vācamudāharati |",
  "SA20n1319:4": "ayaṃ bodhisattvānāṃ samāsataḥ priyavāditāsvabhāvaḥ |",
  "SA20n1319:5": "tatra katamā bodhisattvasya sarvā priyavāditā |",
  "SA20n1319:6": "sā trividhā draṣṭavyā |",
  "SA20n1319:7": "iha bodhisattvasya yā vāksammodanī yayā vācā bodhisattvo vigatabhṛkuṭiḥ pūrvābhilāpī uttānamukhavarṇaḥ smitamukha pūrvaṅgamaḥ kṣemasvastyayanaparipṛcchayā vā dhātusāmyaparipṛcchayā vā sukharātrindivaparipṛcchayā vā ehīti svāgata [vādi] tayā vā ityevamādibhirākāraiḥ sattvān pratisammodayati lokayātrāṃ nāgarakabhāvamanuvartamānaḥ |",
  "SA20n1319:8": "yā ca vāgbodhisattvasyānandanī yayā vācā bodhisattvaḥ putravṛddhiṃ [dāravṛddhiṃ] jñātivṛddhiṃ dhanavṛddhiṃ dhānyavṛddhiṃ vā dṛṣṭvā apratisaṃviditātmavṛddhikānāṃ sattvānāmāvedayannānandayati śraddhāśīlaśrutatyāgaprajñāvṛddhyā vā punarānandayati |",
  "SA20n1319:9": "yā ca bodhisattvasya sarvākāraguṇopetadharmadeśanāpratisaṃyuktā vāk sattvānāṃ hitasukhāya satatasamitaṃ pratyupasthitā parameṇopakāreṇopakāribhūtā |",
  "SA20n1319:10": "iyaṃ bodhisattvānāṃ priyavāditā prabhedaśaḥ sarvā veditavyā |",
  "SA20n1319:11": "tatra katamā bodhisattvānāṃ samāsataḥ sarvā priyavāditā |",
  "SA20n1319:12": "sā dvividhā draṣṭavyā |",
  "SA20n1319:13": "lokayātrānugatā samyagdharmadeśanānugatā ca |",
  "SA20n1319:14": "tatra yā ca sammodanīvāg yā cānandanī iyaṃ lokayātrānugatā veditavyā |",
  "SA20n1319:15": "tatra yeyaṃ vāgupakarā parameṇopakāreṇa pratyupasthitā nirdiṣṭā iyaṃ samyagdharmadeśanānugratā veditavyā |",
  "SA20n1319:16": "tatra katamā bodhisattvasya duṣkarā priyavāditā |",
  "SA20n1319:17": "sā trividhā draṣṭavyā |",
  "SA20n1319:18": "yadbodhisattvo vadhakeṣu pratyarthiṣu pratyamitreṣu suviśuddhena niṣkaluṣeṇa cetasā pratisaṃkhyāya sammodanīṃ vā ānandanīṃ vā upakarāṃ vācamudīrayati iyaṃ bodhisattvasya prathamā duṣkarā priyavāditā veditavyā |",
  "SA20n1319:19": "yatpunarbodhisattvaḥ adhimātraṃ saṃmūḍheṣu sattveṣu dhandhendriyeṣvaparitasyamānaḥ pratisaṃkhyāya dharmyāṃ kathāṃ kathayati khedamabhyupagamya grāhayati nyāyaṃ dharmaṃ kuśalam iyaṃ dvitīyā bodhisattvasya duṣkarā priyavāditā veditavyā |",
  "SA20n1319:20": "punaryadbodhisattvaḥ śaṭheṣu māyāviṣu sattveṣvācāryopādhyāyagurudakṣiṇīyavisaṃvādakeṣu mithyāpratipanneṣu anāghātacitto'pratighacittaḥ sammodanīmānandanīmupakarāṃ vācamudīrayati iyaṃ bodhisattvasya tṛtīyā duṣkarā priyavāditā veditavyā |",
  "SA20n1319:21": "tatra katamā bodhisattvasya sarvato-mukhī priyavāditā |",
  "SA20n1319:22": "sā caturvidhā draṣṭavyā |",
  "SA20n1319:23": "nivaraṇa-prahāṇāya sugatigamanāya pūrvakālakaraṇīyā dharmadeśanā |",
  "SA20n1319:24": "vigatanivaraṇasya kalya-cittasya sāmutkarṣikī caturāryasatya-pratisaṃyuktā dharmadeśanā |",
  "SA20n1319:25": "pramattānāṃ sattvānāṃ gṛhi-pravrajitānāṃ samyaksaṃcodanā pramādacaryāyā utthāpya apramādacaryāyāṃ pratiṣṭhāpanārtham |",
  "SA20n1319:26": "utpannotpannāñca saṃśayānāmapanayāya yā dharmadeśanā sāṃkathyaviniścaya-kriyā |",
  "SA20n1319:27": "tatra katamā bodhisattvānāṃ sat-puruṣāṇāṃ satpuruṣapriyavāditā |",
  "SA20n1319:28": "sā pañcavidhā draṣṭavyā |",
  "SA20n1319:29": "iha bodhisattvabhūtāstathāgatabhūtāśca bodhisattvāḥ sanidānameva vineyānāṃ dharmaṃ deśayanti saniḥsaraṇaṃ sapratisaraṇaṃ saparākramaṃ saprātihāryam |",
  "SA20n1319:30": "sthāne sotpattikaṃ śikṣāpadaṃ prajñapayanti |",
  "SA20n1319:31": "tasmāt eṣāṃ dharmaḥ sanidāno bhavati |",
  "SA20n1319:32": "samāttaśikṣāṇāñcāpannānāmāpatteḥ vyutthānaṃ prajñapayanti |",
  "SA20n1319:33": "tasmāt eṣā dharmaḥ saniḥsaraṇo bhavati |",
  "SA20n1319:34": "caturbhiḥ pratisaraṇaiḥ saṃgṛhītāmaviparītāṃ dharmavinaye'smin pratipattiṃ prajñapayanti |",
  "SA20n1319:35": "tasmādeṣāṃ dharmaḥ sapratisaraṇo bhavati |",
  "SA20n1319:36": "sarvaduḥkha-nairyāṇikīmapratyudāvartāṃ pratipadaṃ saṃprakāśayanti |",
  "SA20n1319:37": "tasmādeṣāṃ dharmaḥ saparākramo bhavati |",
  "SA20n1319:38": "tribhiśca prātihāryaiḥ sarvāṃ deśanāmabandhyāṃ kurvanti |",
  "SA20n1319:39": "tasmādeṣāṃ dharmaḥ saprātihāryo bhavati |",
  "SA20n1319:40": "tatra katamā bodhisattvānāṃ sarvākārā priyavāditā |",
  "SA20n1319:41": "sā ṣaḍvidhā saptavidhā caikadhyamabhisaṃkṣipya trayodaśavidhā draṣṭavyā |",
  "SA20n1319:42": "anujñeyeṣu dharmeṣvanujñāne priyavāditā |",
  "SA20n1319:43": "pratiṣeddhavyeṣu dharmeṣu pratiṣedhe |",
  "SA20n1319:44": "dharmāṇāṃ dharmaparyāyodbhāvikā priyavāditā |",
  "SA20n1319:45": "dharmalakṣaṇāviparītodbhāvikā |",
  "SA20n1319:46": "dharma-nirvacanāviparītodbhāvikā |",
  "SA20n1319:47": "dharmapadaprakāraprabhedodbhāvikā priyavāditā |",
  "SA20n1319:48": "sammodanī priyavāditā |",
  "SA20n1319:49": "ānandanī priyabāditā |",
  "SA20n1319:50": "pareṣāṃ sarvopakaraṇairalpotsukatāyāṃ sarvakṛtyeṣu ca samyaggateṣvalpotsukatāyāṃ viśadapravāraṇī priyavāditā |",
  "SA20n1319:51": "vividheṣu ca bhayeṣu bhītānāmāśvāsanī priyavāditā |",
  "SA20n1319:52": "nyāyopadeśasaṃgahītā ca priyavāditā |",
  "SA20n1319:53": "akuśalāt sthānād vutthāpya kuśale sthāne pratiṣṭhāpanārthaṃ samyagdṛṣṭa-śruta-pariśaṅkita-saṃcodanāvasādanī priyavāditā |",
  "SA20n1319:54": "paraṃ pratibalamadhyeṣyopasaṃhṛtā priyavāditā |",
  "SA20n1319:55": "iyaṃ bodhisattvānāṃ trayodaśākārā priyavāditā sarvākārā veditavyā |",
  "SA20n1319:56": "tatra katamā bodhisattvānāṃ vidhātārthika-priyavāditā |",
  "SA20n1319:57": "sā'ṣṭavidhā draṣṭavyā |",
  "SA20n1319:58": "yā bodhisattvasya caturvidhāṃ vāgviśuddhiṃ niśrityāṣṭaskāryeṣu vyavahāreṣu vāk |",
  "SA20n1319:59": "iyaṃ vighātārthika-priyavāditā bodhisattvānāmucyate |",
  "SA20n1319:60": "tatreyaṃ catuvidhā vāgviśuddhiḥ |",
  "SA20n1319:61": "mṛṣāvādātprativiratiḥ |",
  "SA20n1319:62": "paiśunyātpāruṣyātsaṃbhinnapralāpāt prativiratiḥ |",
  "SA20n1319:63": "tatreme'ṣṭāvāryā vyavahārāḥ |",
  "SA20n1319:64": "dṛṣṭe dṛṣṭavāditā śrute mate vijñāte vijñātabāditā |",
  "SA20n1319:65": "adṛṣṭe'dṛṣṭavāditā |",
  "SA20n1319:66": "aśrute'mate avijñāte'vijñātavāditā |",
  "SA20n1319:67": "tatra katamā bodhisattvānāmihāmutrasukhā priyavāditā |",
  "SA20n1319:68": "sā navavidhā draṣṭavyā |",
  "SA20n1319:69": "jñātivyasanaśokaprahāṇāya priyavāditā |",
  "SA20n1319:70": "bhogavyasanaśoka prahāṇāya ārogyavyasanaśokaprahāṇāya priyavāditā |",
  "SA20n1319:71": "śīlavyasanaprahāṇāya dṛṣṭivyasanaprahāṇāya priyavāditā |",
  "SA20n1319:72": "śīlasaṃpade dṛṣṭisaṃpade ācārasaṃpade ājīvasaṃpade ca yā priyavāditā saddharmadeśanā |",
  "SA20n1319:73": "tatra katamā bodhisattvasya viśuddhā priyavādittā |",
  "SA20n1319:74": "saḥ viṃśatividhā draṣṭavyā |",
  "SA20n1319:75": "viṃśatyākārairyā dharmadeśanā sā punaḥ pūrvavadveditavyā |",
  "SA20n1319:76": "tadyathā balagotrapaṭale |",
  "SA20n1319:77": "tatrārthacaryā yathaiva priyavāditā tathaiva vistareṇa veditavyā |",
  "SA20n1319:78": "eyadviśiṣṭāñcārthacaryāmanyāṃ vakṣyāmi |",
  "SA20n1319:79": "tathā hi bodhisattvaḥ sarvaprakārayā'nayā priyavāditayā tatra-tatropagamārthaṃ sattvānāmācarati |",
  "SA20n1319:80": "tatra katamo bodhisattvānāmarthacaryāsvabhāvaḥ |",
  "SA20n1319:81": "evaṃ priyavāditayā yuktisaṃdarśitānāṃ sattvānāṃ yathāyogaṃ śikṣāsvarthacaryāyāṃ dharmānudharmapraticaryāyāṃ kāruṇyacittamupasthāpya nirāmiṣeṇa cetasā samādāpanā vinayanā niveśanā pratiṣṭhāpanā |",
  "SA20n1319:82": "ayamarthacaryāyāḥ samāsataḥ svabhāvanirdeśaḥ",
  "SA20n1319:83": "tatra katamā bodhisattvānāṃ sarvārthacaryā |",
  "SA20n1319:84": "sā dvividhā draṣṭavyā |",
  "SA20n1319:85": "aparipakvānāñca sattvānāṃ paripācanā |",
  "SA20n1319:86": "paripakvānāñca sattvānāṃ vimocanā |",
  "SA20n1319:87": "sā punastribhirmukhaiḥ veditavyā |",
  "SA20n1319:88": "dṛṣṭadhārmike'rthe samādāpanā |",
  "SA20n1319:89": "sāṃparāyike'rthe samādāpanā |",
  "SA20n1319:90": "dṛṣṭadharma-sāṃparāyike'rthe samādāpanā |",
  "SA20n1319:91": "tatra dhārmikaiḥ karmaguṇaiḥ bhogānāmarjana-rakṣaṇa-vardhana-samyak-samādāpanatayā dṛṣṭadhārmike'rthe samādāpanā veditavyā |",
  "SA20n1319:92": "yenāyaṃ parataśca praśaṃsāṃ labhate dṛṣṭe ca dharmai sukham |",
  "SA20n1319:93": "upakaraṇasukhenānugṛhīto viharati |",
  "SA20n1319:94": "tatra bhogān utsṛjya bhikṣākavṛtta-jīvikā-pratibaddhamavrajyā-samādāpanā |",
  "SA20n1319:95": "sāṃparāyike'rthe samādāpanā veditavyā |",
  "SA20n1319:96": "yenāyaṃ niyataṃ saṃparāyasukhito bhavati na tvavaśyaṃ dṛṣṭe dharme |",
  "SA20n1319:97": "tatra yā gṛhiṇo vā pravrajitasya vānupūrveṇa vairāgya-gamana-samādāpanā |",
  "SA20n1319:98": "iyaṃ dṛṣṭadharma-sāṃparāyike'rthe samādāpanā veditavyā |",
  "SA20n1319:99": "yenāyaṃ dṛṣṭe ca dharme prasrabdha-kāya prasrabdha-cittaḥ sukhaṃ sparśaṃ viharati |",
  "SA20n1319:100": "saṃparāye ca viśuddhideveṣūpadyate |",
  "SA20n1319:101": "nirūpadhiśeṣe nirvāṇadhātau parinirvāti |",
  "SA20n1319:102": "tatra katamā bodhisattvānāṃ duṣkarā arthacaryā |",
  "SA20n1319:103": "sā trividhā draṣṭavyā |",
  "SA20n1319:104": "pūrvakuśalamūlahetvacariteṣu sattveṣvarthacaryā bodhisattvānāṃ duṣkarā |",
  "SA20n1319:105": "tathā hi te duḥkhasamādāpyā bhavanti kuśale |",
  "SA20n1319:106": "mahatyāṃ bhogasaṃpadi vartamāneṣu sattveṣu tadadhyavasānagateṣvarthacaryā bodhisattvānāṃ duṣkarā |",
  "SA20n1319:107": "tathāhi te mahati pramādapade pramādasthāne vartante |",
  "SA20n1319:108": "ito bāhyakeṣu tīrthikeṣu pūrvaṃ [ca] tīrthika dṛṣṭicariteṣu sattveṣvarthaṃcaryā bodhisattvānāṃ duṣkarā |",
  "SA20n1319:109": "tathā hi te svayaṃ saṃmūḍhāścābhiniviṣṭāścāsmin dharmavinaye |",
  "SA20n1319:110": "tatra katamā bodhisattvānāṃ sarvatomukhī arthacaryā |",
  "SA20n1319:111": "sā caturvidhā draṣṭavyā |",
  "SA20n1319:112": "iha bodhisattvaḥ aśrāddhaṃ śraddhāsaṃpadi samādāpayati yāvatpratiṣṭhāpayati |",
  "SA20n1319:113": "duḥśīlaṃ śīlasaṃpadi duṣprajñaṃ prajñāsaṃpadi matsariṇaṃ tyāgasaṃpadi samādāpayati yāvatpratiṣṭhāpayati |",
  "SA20n1319:114": "tatra katamā bodhisattvasya satpuruṣārthacaryā |",
  "SA20n1319:115": "sā pañcavidhā draṣṭavyā |",
  "SA20n1319:116": "iha bodhisattvaḥ sattvān bhūte'rthe samādāpayati |",
  "SA20n1319:117": "kālena samādāyapati |",
  "SA20n1319:118": "arthopasaṃhite'rthe samādāpayati |",
  "SA20n1319:119": "ślakṣṇena samādāpayati |",
  "SA20n1319:120": "maitracittena samādāpayati |",
  "SA20n1319:121": "tatra katamā bodhisattvānāṃ sarvākārārthacaryā |",
  "SA20n1319:122": "sā ṣaḍvidhā saptavidhā caikadhyamabhisakṣipya trayodaśavidhā draṣṭavyā |",
  "SA20n1319:123": "iha bodhisattvaḥ saṃgrahītavyāṃśca sattvān samyak saṃgṛhṇāti |",
  "SA20n1319:124": "nigrahītavyāṃśca sattvān samyagnigṛhṇāti |",
  "SA20n1319:125": "śāsanapratihatānāñca sattvānāṃ pratighātamapanayati |",
  "SA20n1319:126": "madhyasthān sattvānasmin śāsanee'vatārayati |",
  "SA20n1319:127": "avatīrṇāśca sattvān samyak triṣu yāneṣu paripācayati |",
  "SA20n1319:128": "paripakvāṃśca sattvān vimocayati |",
  "SA20n1319:129": "tadekatyāṃśca sambhāra-rakṣopacaye saṃniyojayati |",
  "SA20n1319:130": "yaduta hīnayāna-niḥsṛtiṃ vārabhya mahāyāna-niḥsṛtiṃ vārabhya |",
  "SA20n1319:131": "yathā sambhārarakṣopacaye evaṃ praviveke cittaikāgratāyāmāvaraṇaviśudau manaskārabhāvanāyāṃ ca sanniyojayati |",
  "SA20n1319:132": "śrāvaka-pratyeka-buddhagotrān śrāvaka-pratyeka-buddhayāne sanniyojayati |",
  "SA20n1319:133": "tathāgata-gotrānanuttare samyaksaṃbodhiyāne niyojayati |",
  "SA20n1319:134": "tatra katamā bodhisattvānāṃ vighātārthikārthacaryā |",
  "SA20n1319:135": "sā'ṣṭavidhā draṣṭavyā |",
  "SA20n1319:136": "hretavyeṣu sthāneṣvāhrīkyaparyavasthāna-paryavasthitānāṃ sattvānāmāhrīkyaparyavasthānaṃ vinodayatyapanayati |",
  "SA20n1319:137": "yathā āhrīkyaparyavasthānamevamapatrapitavyeṣu anapatrāpyaparyavasthānaṃ middhaparyasthānamauddhatyaparyavasthānaṃ kaukṛtyaparyaṃvasthānamīrṣāparyasthānaṃ [mātsaryaparyavasthānaṃ] vinodayatyapanayati |",
  "SA20n1319:138": "tatra katamā bodhisattvasyehāmutrasukhā'rthacaryā |",
  "SA20n1319:139": "sā navavidhā draṣṭavyā |",
  "SA20n1319:140": "parasattvānāṃ kāyakarmapariśuddhimārabhya sarvākārā prāṇātipātāt prativiratisamānāpanatā |",
  "SA20n1319:141": "sarvākārādattādānāt-prativirati-samādāpanatā |",
  "SA20n1319:142": "sarvākārā kāmamithyācārāt-prativirati-samādāpanatā |",
  "SA20n1319:143": "sarvākārā surāmaireyamadyapramādasthānāt prativirati-samādāpanatā |",
  "SA20n1319:144": "vākkarmapariśuddhimārabhya sarvākārā mṛṣāvāda-prativirati-samādāpanatā |",
  "SA20n1319:145": "sarvākārā paiśunya-prativirati-samādāpanatā |",
  "SA20n1319:146": "sarvākārā pāruṣya-prativirati-samādāpanatā |",
  "SA20n1319:147": "sarvākārā sambhinnapralāpa-prativirati-samādāpanatā |",
  "SA20n1319:148": "manaskarmapariśuddhimārabhya sarvākārābhidhyāvyāpādamithyādṛṣṭi-prativirati-samādāpanatā |",
  "SA20n1319:149": "tatra katamā bodhisattvasya viśuddhā'rthacaryā |",
  "SA20n1319:150": "sā daśavidhā draṣṭavyā |",
  "SA20n1319:151": "bahiḥśuddhimupādāya pañcavidhā |",
  "SA20n1319:152": "antaḥśuddhimupādāya pañcavidhā |",
  "SA20n1319:153": "bahiḥśuddhimupādāya bodhisattvānāṃ pañcavidhā sattveṣvarthacaryā katamā |",
  "SA20n1319:154": "anavadyā'parāvṛttā'nupūrvā sarvatragā yathāyogaṃ ca |",
  "SA20n1319:155": "iha bodhisattvaḥ sattvānna duścaritavyāmiśre duścaritapūrvagame sāvadye sakliṣṭe'kuśale sanniyojayati |",
  "SA20n1319:156": "iyamasyānavadyā bhavatyarthacaryā sattveṣu |",
  "SA20n1319:157": "punarbodhisattvo nāmokṣe cānekāntaviśuddhe cāyatane mokṣa eṣa ekāntaviśuddha eṣa iti sattvāṃstatraiva samādāpayati |",
  "SA20n1319:158": "iyamasyāparāvṛttā sattveṣvarthacaryā |",
  "SA20n1319:159": "punarbodhisattvaḥ pūrvaṃ bālaprajñānāṃ sattvānāmuttānāṃ dharmadeśanāṃ karoti |",
  "SA20n1319:160": "uttānāmavavādānuśāsanīmanupravartayati |",
  "SA20n1319:161": "madhyaprajñāścainā viditvā madhyāṃ dharmadeśanāṃ sūkṣmāmavavādānuśāsanīmanupravartayati anupūrveṇa kuśalapakṣasamudāgamāya |",
  "SA20n1319:162": "iyamasyānupūrvā sattveṣvarthacaryā |",
  "SA20n1319:163": "punarbodhisattvaścaturṇāṃ varṇānām ā-devamanuṣyāṇāṃ sarvasattvānāṃ yathāśaktiyathābalamarthamācarati |",
  "SA20n1319:164": "hitasukhaṃ paryeṣate |",
  "SA20n1319:165": "tatraiva samādāpayati |",
  "SA20n1319:166": "imamasya marvatrḥgā sattveṣvarthacaryā |",
  "SA20n1319:167": "punarbodhisattvo ye sattvā yasmin svārthe kuśale parītte madhye'dhimātre vā śakyarūpāḥ samādāpayituṃ yena copāyena śakyarūpāḥ samādāyituṃ tān yathāyogaṃ tatra tathā samādāpayati |",
  "SA20n1319:168": "iyaṃ tāvadbodhisattvānāṃ sattveṣu pañcavidhā vahiḥśuddhā arthacaryā |",
  "SA20n1319:169": "tatra katamā bodhisattvānāṃ pañcavidhā'ntaḥśuddhā sattveṣvarthacaryā |",
  "SA20n1319:170": "iha bodhisattvo vipulena sattveṣu kāruṇyāśayena pratyupasthitenārthamācarati |",
  "SA20n1319:171": "punarbodhisattvaḥ sattvānāmarthe sarvaduḥkhapariśramairapyaparikhinnamānasaḥ pramudita evaṃ sattvānāmarthamācarati |",
  "SA20n1319:172": "punarbodhisattvaḥ pravarāyāmagryāyāmapi saṃpadi vartamāno dāsavatpreṣyavadvaśyaputravaccaṇḍāladārakavannīcacitto nihatamadamānāhaṃkāraḥ nāmarthamācarati |",
  "SA20n1319:173": "punarbodhisattvo nirāmiṣeṇākṛtrimeṇa ca parameṇa ca premṇā sattvānāmarthamācarati |",
  "SA20n1319:174": "punarbodhisattva ātyantikenāpunaḥ pratyudāvartyena maitreṇa cetasā sattvānāmarthamācarati |",
  "SA20n1319:175": "iyaṃ bodhisattvasya pañcavidhā'ntaḥśuddhā sattveṣvarthacaryā veditavyā |",
  "SA20n1319:176": "yā ca pañcavidhā vahiḥśuddhā yā ca pañcavidhā'ntaḥśuddhā tāṃ sarvāmekadhyamabhisaṃkṣipya daśavidhā bodhisattvānāṃ viśuddhā'rthacaryetyucyate |",
  "SA20n1319:177": "tatra katamā bodhisattvasya samānārthatā |",
  "SA20n1319:178": "iha bodhisattvo yasminnarthe yasmin kuśalamūle parān samādāpayati tasminnarthe tasmin kuśalamūla samādāpane tulye vā'dhike vā svayaṃ saṃśikṣyate |",
  "SA20n1319:179": "iti yaivaṃ bodhisattvasya paraistulyārthatā iyamucyate samānārthatā |",
  "SA20n1319:180": "tāṃ samānārthatāṃ pare vineyā bodhisattvebhya upalabhya dṛḍhaniścayā bhavantyapratyudāvartyāstasmin kuśala [mūla] samādāpane |",
  "SA20n1319:181": "tatkasya hetoḥ |",
  "SA20n1319:182": "teṣāmevaṃ bhavati |",
  "SA20n1319:183": "nūnametadasmākaṃ hitametatsukhaṃ yatrāyaṃ bodhisattvo'smān samādāpitavān |",
  "SA20n1319:184": "yasmādayaṃ bodhisattvo yatraivāsmān sanniyojayati tadevātmanā samudācarati |",
  "SA20n1319:185": "tatrāyaṃ jānannahitamasukhaṃ nātmanā samudācarediti na cāsya samānārthasya bodhisattvasyaivaṃ bhavanti pare vaktāraḥ |",
  "SA20n1319:186": "tvaṃ tāvat svayaṃ na kuśalaṃ samādāya vartase |",
  "SA20n1319:187": "kasmāttvaṃ paraṃ kuśale'tyartha samādāpayitavyaṃ vaktavyamavavaditavyaṃ manyase |",
  "SA20n1319:188": "tvameva tāvadanyairvaktavyo'vavaditavyo'nuśāsitavya iti |",
  "SA20n1319:189": "asti bodhisattvaḥ paraiḥ samānārtha eva saṃstāṃ samānārthatāṃ pareṣāṃ nopadarśayati |",
  "SA20n1319:190": "astyasamānārtha eva san samānārthatāmupadarśayati |",
  "SA20n1319:191": "asti samānārthaḥ sasānārthatāmupadarśayati |",
  "SA20n1319:192": "asti naiva samānārtho nāpi samānārthatāmupadarśayati |",
  "SA20n1319:193": "tatra prathamā koṭi tulyaguṇaprabhāvānāṃ bodhisattvānāṃ bodhisattvamārge ācāryatvamabhyupagatānāṃ tulyaguṇaprabhāvo bodhisattvaḥ praticchannakalyāṇatayā guṇān prabhāvañca nopadarśayati |",
  "SA20n1319:194": "dvitīyā koṭī hīnādhimuktikānāṃ sattvānāṃ gaṃbhīreṣu sthāneṣūttrastānāṃ pratisaṃkhyāya bodhisattvaḥ teṣāmeva sattvānāṃ tenopāyena vinayanārthaṃ sahadhārmikamātmānamupadarśayati |",
  "SA20n1319:195": "saṃcintya ā-caṇḍālānām ā-śunāmarthaṃ kartukāma upadravaṃ saṃśamitukāmo vinayitukāma ā-caṇḍālānām āśunāṃ sabhāgatāyāmupapadyate |",
  "SA20n1319:196": "tṛtīyā koṭī calakuśalamūlasamādānānāṃ vineyānāṃ sthirīkaraṇārthaṃ bodhisattvaḥ samānārthaḥ adhikārtho vā samānārthatāmupadarśayati |",
  "SA20n1319:197": "caturthī koṭī svayaṃ pramattaḥ parārthamapyabhyupekṣate |",
  "SA20n1319:198": "tatra yacca dānamanekavidhaṃ nirdiṣṭaṃ yacca śīlaṃ vistareṇa yāvadyā ca samānārthatā tatra pāramitābhiradhyātmaṃ buddhadharmaparipākaḥ |",
  "SA20n1319:199": "saṃgrahavastubhiḥ [sarva-] sattvaparipākaḥ |",
  "SA20n1319:200": "samāsato bodhisattvasyaitatkuśalānāṃ dharmāṇāṃ karma veditavyam |",
  "SA20n1319:201": "tatra yacca dānamanekavidhaṃ pūrvavadyāvat samānārthatā ityeṣāmanekavidhānāmaprameyāṇāṃ kuśalānāṃ dharmāṇāṃ bodhipākṣikānāṃ tribhiḥ kāraṇaiḥ samudācāro veditavyaḥ |",
  "SA20n1319:202": "dvābhyāṃ kāraṇābhyāṃ śreṣṭhatā veditavyā |",
  "SA20n1319:203": "tribhiḥ kāraṇairviśuddhirveditavyā |",
  "SA20n1319:204": "kāyena vācā manasā samudācāro veditavyaḥ |",
  "SA20n1319:205": "udāratvādasaṃkliṣṭatvācca śreṣṭhatā niruttaratā asādhāraṇatā ca veditavyā |",
  "SA20n1319:206": "tatra sattvābhedato vastvabhedataḥ kālābhedattaścodāratā veditavyā |",
  "SA20n1319:207": "tatra sattvābhedo yadbodhisattvaḥ sarvasattvānadhiṣṭhāya sarvasattvānārabhya tāni dānādīni kuśalamūlāni samudācarati na kevalasyātmana evārthe |",
  "SA20n1319:208": "tatra vastvabhedo yadbodhisattvaḥ sarvāṇi sarvākārāṇi tāni kuśalamūlāni dānādikāni samādāya vartate |",
  "SA20n1319:209": "tatra kālābhedo yadbodhisattvaḥ satatasamitamanirākṛtaprayogo'nikṣiptadhuro rātrau ca divā vā dṛṣṭe vā dharme tenaiva ca hetunā'bhisaṃparāye'pi tāni dānādīni kuśalamūlāni samudācarati |",
  "SA20n1319:210": "tatra caturbhirākārairasaṃkliṣṭatā veditavyā |",
  "SA20n1319:211": "iha bodhisattvo muditacittaḥ tān kuśalān dharmānniṣevate na duḥkhī na durmanā avipratisārī bhavati tato nidānam |",
  "SA20n1319:212": "punarbodhisattvaḥ paramanapahatya dṛṣṭigatānyanabhiniviśya duścaritenāvyāmiśrāṇi tāni kuśalamūlāni dānādikāni samudācarati |",
  "SA20n1319:213": "punarbodhisattvaḥ satkṛtya sarvātmanā teṣveva guṇadarśī sāradarśī śāntadarśī suniścito'parapratyayo'nanyaneyaḥ tān kuśalān dharmān dānādīn samādāya vartate |",
  "SA20n1319:214": "punarbodhisattvo na terṣā dānādīnāṃ kuśalānāṃ dharmāṃṇāṃ vipākaṃ pratikāṃkṣate cakravartitvaṃ vā śakratvaṃ vā māratvaṃ vā brahmatvaṃ vā nāpi parataḥ pratikāraṃ pratyāśaṃsate |",
  "SA20n1319:215": "na tatra niśrito bhavati |",
  "SA20n1319:216": "na sarvalābhasatkāraślokeṣu nāpyantataḥ kāyajīvite'pi niśrito bhavati |",
  "SA20n1319:217": "iti ya ebhirākāraiḥ prasādaprāmodyasahagataścāviṣamaśca satkṛpya cāniśritaśca paryavasānānāṃ kuśalānāṃ dharmāṇāṃ samudācāraḥ |",
  "SA20n1319:218": "sā eṣāmasaṃkliṣṭatetyucyate |",
  "SA20n1319:219": "viśuddhiruttaptatā acalatā suviśuddhatā ca veditavyā |",
  "SA20n1319:220": "tatrāśaya śuddhibhūmipraviṣṭasya bodhisattvasya uttaptānyacalāni caitāni kuśalamūlāni bhavanti |",
  "SA20n1319:221": "tatreyamuttaptatā yadāśayaśuddhasya bodhisattvasya sarve te kuśalā dharmā apratisaṃkhyānakaraṇīyā bhavanti |",
  "SA20n1319:222": "tatreyamacalanatā yadāśayaśuddho bodhisattvo yathā pratilabdhebhyo yathopacitebhyaśca ebhyaḥ kuśalebhyo dharmebhyo na parihīyate |",
  "SA20n1319:223": "na bhavyo bhavatyāyatyāṃ parihāṇāya |",
  "SA20n1319:224": "nānyatra teṣāṃ teṣāṃ rātridivānāmatyayātteṣāṃ teṣāmātmabhāvānāṃ samatikramāccandro vā śuklapakṣe pratyupasthite vardhata eva ebhiḥ kuśalairdharmairna [pari] hīyate bodhisattvaḥ niṣṭhāgamanabhūmibyavasthitasya punarbodhisattvasyaikajātipratibaddhasya caramabhavikasya vā ete kuśalā dharmāḥ suviśuddhā veditavyā yeṣāmuttari bodhisattvabhūmau pariśuddhataratā nāsti |",
  "SA20n1319:225": "evaṃ tribhiḥ kāraṇaireṣāṃ kuśalānāṃ dharmāṇāṃ samudācāraḥ |",
  "SA20n1319:226": "dvābhyāṃ kāraṇābhyāṃ śreṣṭhatā |",
  "SA20n1319:227": "tribhiḥ kāraṇaiḥ suviśuddhatā veditavyā dānādīnāṃ samānarthatāvasānānām |",
  "SA20n1319:228": "tatra sarvadānasya sarvaśīlasya vistareṇa yāvatsarvasamānarthatāyā āsevitāyāḥ suviśodhitāyāḥ sakalasaṃpūrṇāyā anuttarā samyaksaṃbodhirvajrasāraśarīratā saddharmacirasthitikatā ca phalamabhinirvartate |",
  "SA20n1319:229": "tatra duṣkaradānena duṣkaraśīlena yāvadduṣkarasamānārthatayā āsevitayā suviśodhitayā tathāgatasyāpratisamāścaryādbhutadharmasamanvāgatatvaṃ phalamabhinirvartate |",
  "SA20n1319:230": "tatra sarvatomukhena dānena sarvatomukhena śīlena vistareṇa yāvatsarvatomukhayā samānārthatayā tathāgatasya sarvataḥ pradhānasattvairdevamanuṣyaiḥ pūjyatvaṃ phalamabhinivartate |",
  "SA20n1319:231": "tatra satpuruṣadānasya satpuruṣaśīlasya yāvatsatpuruṣasamānārthatāyāḥ tathāgatasya ye kecitsattvā apadā vā [dvipadā vā] catuṣpadā vā bahupadā vā rūpiṇo vā'rūpiṇo vā saṃjñino vāsaṃjñino vā naivasaṃjñānāsaṃjñāyatanopagā vā [teṣāṃ] sarveṣāṃ sattvānāmagryatvaṃ phalamabhinirvartate |",
  "SA20n1319:232": "tatra sarvākārasya dānasya [sarvākārasya] śīlasya vistareṇa yāvatsarvākārāyāḥ samānārthatāyāstathāgatasyāprameyavicitrapuṇyaparigṛhītaṃ dvātriṃśanmahāpuruṣalakṣaṇāśītyanuvyañjanakāyatā phalamabhinirvartate |",
  "SA20n1319:233": "tatra vighātārthikadānasya vighātārthikaśīlasya vistareṇa yāvadvighātārthikasamānārthatāyāḥ tathāgatasya bodhimaṇḍa niṣaṇṇasya sarvamārapratyarthikavidhātāviheṭhāvikampanāpratibalanatā phalamabhinirvartate |",
  "SA20n1319:234": "tatrehāmutrasukhasya dānasya ihāmutrasukhasya śīlasya vistareṇa yāvadihāmutrasukhāyāḥ samānārthatāyāstathāgatasya paramadhyānavimokṣasamādhisamāpattisukhaṃ phalamabhinirvartate |",
  "SA20n1319:235": "tatra viśuddhasya dānasya viśuddhasya śīlasya vistareṇa yāvadviśuddhāyāḥ samānārthaṃtāyā āsevitāyāḥ suviśodhitāyāḥ sakalasaṃpūrṇayāstathāgatasya sarvākārāścatasraḥ pariśuddhayaḥ āśrayapariśuddhirālambanapariśuddhiścittapariśuddhirjñānapariśuddhiḥ phalamabhinirvartate |",
  "SA20n1319:236": "tathā trīṇyārakṣyāṇi daśabalavaiśāradyasmṛtyupasthāna-sarvāveṇikabuddhadharmaviśuddhiśca phalamabhinirvartate |",
  "SA20n1319:237": "idamasya bodhisattvasya dānādīnāṃ kuśalānāṃ dharmāṇāṃ paryantagataṃ phalaṃ niruttaram |",
  "SA20n1319:238": "anyaccāsyāpramāṇamiṣṭamanavadyaṃ bodhisattvacaryāsu saṃsarato veditavyam |",
  "SA20n1319:239": "iti bodhisattvabhūmāvādhāre yogasthāne pañcadaśamaṃ saṃgrahavastupaṭalam |"
}