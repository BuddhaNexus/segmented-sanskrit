{
  "SA19n1287:0": "svārthānumānam",
  "SA19n1287:1": "anumānasya dvaividhyam svārthānumānalakṣaṇam",
  "SA19n1287:2": "anumānaṃ dvividham - svārthaṃ parārthaṃ ca |",
  "SA19n1287:3": "svasmai yattat svārthamanumānaṃ jñānātmakam |",
  "SA19n1287:4": "parvatādau dharmiṇi dhūmādikaṃ dṛṣṭvā yasya pratipattuḥ vahnijñānamutpadyate,",
  "SA19n1287:5": "sa eva tena jñānena parokṣamarthaṃ pratipadyate nānya iti svārthānumānamucyate |",
  "SA19n1287:6": "parasmai yattat parārtham |",
  "SA19n1287:7": "parārthānumānaṃ vacanātmakam |",
  "SA19n1287:8": "trirupaliṅgapratipādakaṃ vacanaṃ paraṃ pratipādayati jñāpayatīti kṛtvā vacanamapyanumānaśabdenocyate,",
  "SA19n1287:9": "upacārāt ,",
  "SA19n1287:10": "yathā āyurghṛtamiti |",
  "SA19n1287:11": "anumānasya kāryam",
  "SA19n1287:12": "tatra svārtha trirupaliṅgādyadanumeye jñānam |",
  "SA19n1287:13": "rupatrayayuktālliṅgādanumeye parokṣaviṣaye yad jñānaṃ rpatipatturutpadyate ,",
  "SA19n1287:14": "tat svārthānumānam |",
  "SA19n1287:15": "tacca dharmaviśeṣa sambandhitayā sādhyāvinābhāvitvaniścaya ityeke |",
  "SA19n1287:16": "agnyadhyavasāya ityanye |",
  "SA19n1287:17": "liṅgasya trirupatvam",
  "SA19n1287:18": "samprati liṅgasya trirupatvamucyate - anumeye satvameva niścitam |",
  "SA19n1287:19": "anumeye parvatādau dharmiṇi liṅgasyāstitvameva niścitaṃ ,",
  "SA19n1287:20": "tadekaṃ rupaṃ pakṣadharmatāsaṃjñakam |",
  "SA19n1287:21": "atra sattvagrahaṇenāsidhdasya nirāsaḥ ,",
  "SA19n1287:22": "yathā -anityaśśabdaścākṣuṣatvāt ,",
  "SA19n1287:23": "cākṣuṣatvaṃ cakṣurvijñānagrāhyatvamucyate ,",
  "SA19n1287:24": "tacca śabde dharmiṇi nāsti |",
  "SA19n1287:25": "evakāreṇa pakṣaikadeśāsidhdasya nirāsaḥ ,",
  "SA19n1287:26": "yathā digambaraprayogaḥ - cetanāstaravaḥ svāpāt |",
  "SA19n1287:27": "patrasaṅkocalakṣaṇo hi svāpaḥ ,",
  "SA19n1287:28": "sa ca sarveṣu taruṣvasidhdaḥ |",
  "SA19n1287:29": "niścitagrahaṇena sandigdhāsiddhasya nirāsaḥ ,",
  "SA19n1287:30": "yathā - agniratra vāṣpāditvena sandihyamānād bhūtasaṃghātāt |",
  "SA19n1287:31": "satvaśabdātpaścādevakāreṇa asādhāraṇasya nirāsaḥ ,",
  "SA19n1287:32": "yathā- anityaśśabdaḥ śrāvaṇatvāt ghaṭavat ||",
  "SA19n1287:33": "sapakṣanirupaṇam",
  "SA19n1287:34": "sapakṣa eva sattvaṃ niścitamiti vartate |",
  "SA19n1287:35": "samānaḥ pakṣaḥ sapakṣaḥ |",
  "SA19n1287:36": "pakṣeṇa saha sadṛśo dṛṣṭāntadharmītyarthaḥ |",
  "SA19n1287:37": "sapakṣa eva satvaṃ niścitamityanvayasaṃjñakaṃ dvitīyaṃ rupam |",
  "SA19n1287:38": "atra sattvagrahaṇena virudhdasya nirāsaḥ ,",
  "SA19n1287:39": "yathā - śabdo nityaḥ kṛtakatvāt ghaṭavat |",
  "SA19n1287:40": "kṛtakatva hi nityatvavipakṣeṇānityatvena vyāptamiti virudhdamucyate |",
  "SA19n1287:41": "evakāreṇa sādhāraṇasya nirāsaḥ ,",
  "SA19n1287:42": "yathā - nityaśśabdaḥ prameyatvāt ghaṭavat |",
  "SA19n1287:43": "prameyatvaṃ hi vikalpaviṣayīkṛtatvam ,",
  "SA19n1287:44": "tacca sapakṣe ākāśādau vipakṣe ca ghaṭādau sarvatrāstīti sādhāraṇamucyate |",
  "SA19n1287:45": "sattvaśabdāt pūrvasminnevakāreṇa sarvasapakṣāvyāpino'pi prayatnānantarīyakasya hetutvaṃ kathitam |",
  "SA19n1287:46": "yathā - anityaśśavdaḥ prayatnānantarīyakatvādghaṭavadvidyudvat |",
  "SA19n1287:47": "niścitagrahaṇena sandigdhānvayasya nirāsaḥ ,",
  "SA19n1287:48": "yathā - asarvajño'yaṃ kaścit vaktṛtvādiṣṭapuru ṣavat |",
  "SA19n1287:49": "iṣṭapuruṣe sapakṣe ca vaktṛtvamasarvajñatvena vyāptamavyāptaṃ vā na jñāyate ||",
  "SA19n1287:50": "vipakṣanirupaṇam",
  "SA19n1287:51": "asapakṣe cāsattvameva niścitam |",
  "SA19n1287:52": "na sapakṣo'sapakṣaḥ |",
  "SA19n1287:53": "tatrāsattvameva niścitaṃ vyatirekasaṃjñakaṃ tṛtīyaṃ rupam |",
  "SA19n1287:54": "atrāpyasattvagrahaṇena virudhdasya nirāsaḥ |",
  "SA19n1287:55": "yathā nityaśśabdaḥ kṛtakatvādghaṭavat |",
  "SA19n1287:56": "virudhdo hi vipakṣe'sti |",
  "SA19n1287:57": "evakāreṇa sādhāraṇasya vipakṣaikadeśavṛtternirāsaḥ |",
  "SA19n1287:58": "prayatnānantarīyakatve sādhye anityatvaṃ vipakṣaikadeśe vidhudādāvasti |",
  "SA19n1287:59": "ākāśādau nāsti |",
  "SA19n1287:60": "tato niyamenāsya nirāsaḥ |",
  "SA19n1287:61": "asattvavacanātpūrvasminnavadhāraṇe ayamarthaḥ syāt |",
  "SA19n1287:62": "vipakṣa eva yo nāsti sa hetuḥ |",
  "SA19n1287:63": "tathā ca prayatnānantarīyakatvaṃ sapakṣe'pi nāsti ,",
  "SA19n1287:64": "tato na hetuḥ syāt ,",
  "SA19n1287:65": "tataḥ pūrva na kṛtamiti |",
  "SA19n1287:66": "niścitagrahaṇena sandigdhavipakṣavyāvṛttikasya nirāsaḥ |",
  "SA19n1287:67": "yathā'vītarāgo'yaṃ puruṣo vaktṛtvāt ,",
  "SA19n1287:68": "rathyāpuruṣavat |",
  "SA19n1287:69": "yatrā'vītarāgatvaṃ nāsti tatra vaktṛtvamapi nāsti ,",
  "SA19n1287:70": "yathopalakhaṇḍe |",
  "SA19n1287:71": "yadi nāma pāṣaṇakhaṇḍādubhayaṃ vyāvṛttaṃ tathāpi na jñāyate kimavītarāgatvanivṛttyā pāṣaṇakhaṇḍādbaktṛtvaṃ nivṛttaṃ ,",
  "SA19n1287:72": "ahosvit svata eveti |",
  "SA19n1287:73": "tataḥ sandigdhavyatireko'yamanaikāntikaḥ |",
  "SA19n1287:74": "asattvaśabdātpaścādevakāreṇa vipakṣaikadeśavṛtternirāsaḥ |",
  "SA19n1287:75": "yathā - prayatnānantarīyakaśśabdo'nityatvāt |",
  "SA19n1287:76": "anityatvaṃ vipakṣādākāśānnivṛttaṃ ,",
  "SA19n1287:77": "na vidyutaḥ |",
  "SA19n1287:78": "tato vipakṣaikadeśavṛttitvamasya ||",
  "SA19n1287:79": "trirupaprayogasya prayojanam",
  "SA19n1287:80": "nanu sapakṣa eva sattyamityukte sāmārthyādevāsapakṣe cāsattvamiti gamyate |",
  "SA19n1287:81": "tatkimarthamubhayorupādanamiti cet ?",
  "SA19n1287:82": "vipakṣaniyamārthamiti pūrvavṛddhāḥ |",
  "SA19n1287:83": "te ca trividha eva vipakṣo bhavatīti manyante |",
  "SA19n1287:84": "sādhyābhāvamātraṃ ,",
  "SA19n1287:85": "sādhyādanyaḥ ,",
  "SA19n1287:86": "sādhyena saha viruddhaśca prayoganiyamārthamiti kecit |",
  "SA19n1287:87": "anvayaprayogo vyatirekaprayogo vā niyamavānekaḥ prayoktavyo na dvāvapīti |",
  "SA19n1287:88": "sādharmyavaidharmyaprayogasūcanārthamiti kecit |",
  "SA19n1287:89": "triliṅgabhedanirupaṇam",
  "SA19n1287:90": "trirupāṇi ca trīṇyeva liṅgāni |",
  "SA19n1287:91": "trīṇi rupāṇi yeṣāṃ tāni trirupāṇi trīṇyeva liṅgāni |",
  "SA19n1287:92": "kāryaṃ trirupaṃ liṅgam |",
  "SA19n1287:93": "svābhāvastrirupaṃ liṅgam |",
  "SA19n1287:94": "anupalabdhistrirupaṃ liṅgam |",
  "SA19n1287:95": "sādhanaṃ jñāpakaṃ heturvyāpyaṃ ceti liṅgāparanāmāni |",
  "SA19n1287:96": "kāryahetunirupaṇam",
  "SA19n1287:97": "tatra kāryaṃ yathā - yatra dhūmastatrāgniryathā mahānase ,",
  "SA19n1287:98": "dhūmaścātreti |",
  "SA19n1287:99": "vyāptipakṣadharmatāsaṃjñakaṃ dvayavayavameva sādhanavākyaṃ saugatānām |",
  "SA19n1287:100": "anye tu pratijñāhetudṛṣṭāntopanayanigamanaṃ ceti pañcāvayavaṃ sādhanavākyamāhuḥ |",
  "SA19n1287:101": "upanyāsaścedṛśaḥ - agniratra ,",
  "SA19n1287:102": "dhūmāt ,",
  "SA19n1287:103": "yatra dhūmastatrāgniryathā mahānase ,",
  "SA19n1287:104": "tathā cāyaṃ,",
  "SA19n1287:105": "tasmādagniriti |",
  "SA19n1287:106": "etaccāyuktam |",
  "SA19n1287:107": "pratijñāvacanamātrātsambandharahitāt sādhyapratipatterayogāt |",
  "SA19n1287:108": "sambandhābhāvastu śabdārthayoḥ sambandhadūṣaṇe pratipāditatvānna punarucyate |",
  "SA19n1287:109": "pratijñāmantareṇa pañcapyantahetuprayogo'pyayuktaḥ |",
  "SA19n1287:110": "hetuṃ vinopanayadṛṣṭāntāvapyayuktau |",
  "SA19n1287:111": "yatra pratijñaiva nāsti tatra pratijñāyāḥ punarvacanaṃ nigamanaṃ kuto bhaviṣyatīti sarvamāmūlaṃ viśīrṇam |",
  "SA19n1287:112": "kāryasambandhanirapaṇam",
  "SA19n1287:113": "ayaṃ ca kāryaheturviṣayabhedena trividhaḥ |",
  "SA19n1287:114": "agnyādau sādhye dhūmādiḥ trividhapratyakṣānupalambhena niścetavyaḥ |",
  "SA19n1287:115": "cakṣurādau sādhye jñānaṃ kādācitkāryotpādānniścīyate |",
  "SA19n1287:116": "rupādau sādhye rasādirekasāmagryadhīnatayā niścīyate,",
  "SA19n1287:117": "yathā mātuluṅgafale rasādrūpānumānam |",
  "SA19n1287:118": "na rupādrasānumānam |",
  "SA19n1287:119": "atra rupe janayitavye pūrvakaṃ rupamupādānam |",
  "SA19n1287:120": "rasastu sahakārikāraṇam |",
  "SA19n1287:121": "pūrvapuñjāduttarapuñjasyotpattau nyāya eṣaḥ |",
  "SA19n1287:122": "nanūpādānasahakārikāraṇayoranvayavyatirekānuvidhānasya kāryaṃ prati tulyatvātko bhedaḥ ?",
  "SA19n1287:123": "ucyate, yadvikriyayā yanniṣpattirekasantāne tatkāryaṃ pratipūrvakamupādānam |",
  "SA19n1287:124": "yatsantānāntare viśeṣodayanimittaṃ tatsahakārikāraṇam |",
  "SA19n1287:125": "yathā śālyaṅkure janayitavye śālibījamupādānam ,",
  "SA19n1287:126": "kṣitisalilādi tatra sahakāri |",
  "SA19n1287:127": "tadevaṃ kāryahetustadutpattisambandhād gamaka iti sthitam ||",
  "SA19n1287:128": "svabhāvahetunirupaṇam",
  "SA19n1287:129": "svabhāvo yathā - svabhāvaḥ svasattāmātrabhāvini sādhyadharme yo heturucyate sa tasya sādhyasya dharmasya svabhāvo boddhavyaḥ |",
  "SA19n1287:130": "yathā- vṛkṣavyavahārayogyo'yaṃ śiṃśapāvyavahārayogyatvāt |",
  "SA19n1287:131": "ayamiti puraḥ paridṛśyamānaḥ padārtho dharmī |",
  "SA19n1287:132": "śiṃśapāvyavahārayogyatvāditi hetuḥ |",
  "SA19n1287:133": "śiṃśapāvyavahārayogyatvāditi ko'rthaḥ ?",
  "SA19n1287:134": "śākhāpatravarṇasaṃsthānaviśeṣavyavahārayogyatvādityarthaḥ |",
  "SA19n1287:135": "vṛkṣavyavahārayogyatvaṃ sādhyam |",
  "SA19n1287:136": "nanvekatve sādhyasādhanabhāvo na yuktaḥ ,",
  "SA19n1287:137": "pratijñārthaikadeśatvāt ? na |",
  "SA19n1287:138": "abhede'pi kaścitpratipattā śiṃśapāvyavahāraṃ kṛtvā tatra vṛkṣavyavahāraṃ prāk kṛtamapi vyāmohāt kiñcidāropya punarna karoti |",
  "SA19n1287:139": "sa idāniṃ svabhāvahetunā vyavahāryate |",
  "SA19n1287:140": "tasmādetayoḥ paramārthata ekatve'pi vikalpabuddhau vyāvṛttisamāśrayeṇa samutpannāyāṃ bhedena pratibhāsanāt sādhyasādhanatvaṃ na virudhyata iti ||",
  "SA19n1287:141": "anupalabdhihetunirupaṇam",
  "SA19n1287:142": "anupalabdhiryathā - nāstīha pradeśe ghaṭaḥ ,",
  "SA19n1287:143": "upalabdhilakṣaṇaprāptasyānupalabdheḥ |",
  "SA19n1287:144": "upalabdhilakṣaṇaprāptasyeti dṛśyasyetyarthaḥ |",
  "SA19n1287:145": "nanvasataḥ kathaṃ dṛśyatā ?",
  "SA19n1287:146": "ekendriyajñānagrāhyo pradeśādāvupalabhyamāne yadi ghaṭaḥ syāt dṛśya eva bhavediti |",
  "SA19n1287:147": "upalambhapratyayāntarasākalyāt dṛśtayā sambhāvitaḥ ,",
  "SA19n1287:148": "na tu dṛśya eva |",
  "SA19n1287:149": "tasyānupalabdheriti hetuḥ |",
  "SA19n1287:150": "sa caikajñānasaṃsargipadārthādekajñānasaṃsargipadārthopalambhādvā niścīyata iti tadubhayaṃ karmakartṛbhāvena paryudāsavṛttyā anupalabdhirucyate ,",
  "SA19n1287:151": "na tu prasajyavṛttyā upalabdhinivṛttimātram |",
  "SA19n1287:152": "taddhi svayameva na kiñciditi kathaṃ sādhanaṃ syāt |",
  "SA19n1287:153": "nāpi pratiṣedhyādanyasya jñānamātram ,",
  "SA19n1287:154": "rupopalambhādapi nāraṅgarasaniṣedhaprasaṅgāt |",
  "SA19n1287:155": "tasmānniṣedhyādanyadviśiṣṭameva vastudvayaṃ pradeśaḥ pradeśajñānaṃ vā'nupalabdhiriti sthitam |",
  "SA19n1287:156": "abhāvo'sādhyaḥ",
  "SA19n1287:157": "ata evābhāvo na sādhyate |",
  "SA19n1287:158": "tasya ghaṭaviviktapradeśagrāhiṇā pratyakṣeṇaiva siddhatvāt |",
  "SA19n1287:159": "abhāvavyavahārastu mṛḍhaṃ prati anulambhena sādhyate |",
  "SA19n1287:160": "tathā hi - kaścinmūḍho rajaḥprabhṛtiṣu sāṃkhyaprasiddheṣu guṇeṣvanupalambhena pravarttitābhāvabyavahāro'pi punaḥ sarvaṃ sarvatrāstīti svasiddhāntābhyāsāt kvā'pi pradeśādau ghaṭānupalambhe satyapi nābhāvavyavahāraṃ karotītyanupalambhena trividho vyavahāraḥ kāryate |",
  "SA19n1287:161": "tatra niḥ śaṅkagamanāgamanalakṣaṇaḥ kāyiko vyavahāraḥ |",
  "SA19n1287:162": "ghaṭo nāstīti vācikaḥ |",
  "SA19n1287:163": "īdṛśa eva antarjalpākāro mānasikaśceti |",
  "SA19n1287:164": "anupalabdhertādātmyatadutpattisambandhanirupaṇam",
  "SA19n1287:165": "anupalambhasya karmadharmapakṣe sādhyena saha [sādṛśye] tādātmyalakṣaṇa eva sambandho boddhavyaḥ |",
  "SA19n1287:166": "kartṛdharmapakṣe tu tadutpattiḥ |",
  "SA19n1287:167": "tathā hi - ghaṭaviviktapradeśaḥ pradeśajñānaṃ vā'nupalabdhirityuktam |",
  "SA19n1287:168": "asadvyavahārayogyatvaṃ ca tasya svabhāvaḥ [na kārya ] jñānaṃ tu pradeśasya kāryamiti ||",
  "SA19n1287:169": "anupalabdhervyapadeśaḥ",
  "SA19n1287:170": "nanu yadyanupalabdherapi tādātmyatadutpattī eva sambandhau ,",
  "SA19n1287:171": "kathaṃ tarhi kāryasvabhāvābhyāmanupalabdherbhedaḥ ?",
  "SA19n1287:172": "pratiṣedhasādhanāt bhedau na vastutaḥ |",
  "SA19n1287:173": "yathoktamācāryeṇa -",
  "SA19n1287:174": "atra dvau vastusādhanau ,",
  "SA19n1287:175": "ekaḥ pratiṣedhahetuḥ iti |",
  "SA19n1287:176": "upalavdhilakṣaṇaprāptatvaviśiṣṭena deśavipakṛṣṭe sumervādau kālaviprakṛṣṭe bhaviṣyacchaṅkhacakravartyādau svabhāvaviprakṛṣṭe piśācādāvanupalambhamātrasambhave'pi nābhāvavyavahāra ityuktaṃ bhavati |",
  "SA19n1287:177": "anupalabdhervartamānakāle anāgatakāle ca pramāṇam",
  "SA19n1287:178": "iyaṃ cānupalabdhirvartamānakāle pramāṇaṃ viśiṣṭasmaraṇasadbhāve'tītakāle ca ,",
  "SA19n1287:179": "anāgatakāletvanupalabdhiḥ svayameva sandigdharupā |",
  "SA19n1287:180": "tato na pramāṇam |",
  "SA19n1287:181": "[anayā'nulabdhyā'bhāvavyahāraḥ sādhyate,",
  "SA19n1287:182": "na tvabhāvaḥ |",
  "SA19n1287:183": "tasya pratyakṣeṇaiva sidhdatvādityuktaṃ prāk ] yathā''hanyāyavādī -",
  "SA19n1287:184": "amūḍhasmṛtisaṃskārasyātītasya vartamānasya ca pratipattṛpratyakṣasya",
  "SA19n1287:185": "nivṛttiranupalabdhi rabhāvavyavahārasādhanī iti |",
  "SA19n1287:186": "anupalabdhibhedāḥ",
  "SA19n1287:187": "tatra yadā dūratvānniṣedhyasyāyogyadeśatvaṃ syāt ,",
  "SA19n1287:188": "tadā dṛśyānupalabdhiḥ sākṣātprayoktuṃ na śakyata iti kāryānupalabdhyādayaḥ prayujyante |",
  "SA19n1287:189": "ata eveyaṃ prayogabhedena ṣoḍaśadhā bhavati |",
  "SA19n1287:190": "(1) tatra svabhāvānupalabdhiryathā- nāstyatra dhūmaḥ ,",
  "SA19n1287:191": "upalabdhilakṣaṇaprāptasyānupalabdheḥ |",
  "SA19n1287:192": "pratiṣedhyasya dhūmasya yaḥ svabhāvaḥ tasyehānupalabdhiḥ |",
  "SA19n1287:193": "(2) kāryānupalabdhiryathā- nehāpratibaddhasāmarthyāni dhūmakāraṇāni santi ,",
  "SA19n1287:194": "dhūmābhāvāt |",
  "SA19n1287:195": "pratiṣedhyānāṃ hi dhūmakāraṇānāṃ kārya dhūmaḥ ,",
  "SA19n1287:196": "tasyehānupalabdhiḥ |",
  "SA19n1287:197": "(3) kāraṇānupalavdhiryathā- nāstyatra dhūmaḥ dahanābhāvāt |",
  "SA19n1287:198": "pratiṣedhyasya dhūmasya kāraṇaṃ dahanaḥ ,",
  "SA19n1287:199": "tasyehānupalabdhiḥ |",
  "SA19n1287:200": "(4) vyāpakānupalabdhiryathā - nātra śiṃśapā ,",
  "SA19n1287:201": "vṛkṣābhāvāt |",
  "SA19n1287:202": "pratiṣedhyāyāḥ śiṃpāyāḥ vyāpako vṛkṣaḥ ,",
  "SA19n1287:203": "tāsyehānupalabdhiḥ |",
  "SA19n1287:204": "(5) svabhāvaviruddhopalabdhiryathā- nātra śītasparśaḥ , vahneriti |",
  "SA19n1287:205": "pratiṣedhyasy śītasparśasya yaḥ",
  "SA19n1287:206": "svabhāvaḥ tasya virudhdo vahniḥ tasya cehopalabdhiḥ |",
  "SA19n1287:207": "(6) kāryaviruddhopalavdiryathā -nehāpratibadhdasāmarthyāni śītakāraṇāni santi , vahneriti |",
  "SA19n1287:208": "antyadaśāprāptameva kāraṇaṃ kāryaṃ janayati ,",
  "SA19n1287:209": "na sarvaṃ kāraṇām ,",
  "SA19n1287:210": "tato viśeṣaṇopādānam |",
  "SA19n1287:211": "pratiṣedhyānāṃ śītakāraṇānāṃ kāryaṃ śītaṃ ,",
  "SA19n1287:212": "tasya viruddho vahniḥ ,",
  "SA19n1287:213": "tasyehopalabdhiḥ |",
  "SA19n1287:214": "(7) kāraṇaviruddhopalabdhiryathā -nāsya romaharṣādiviśeṣāḥ santi ,",
  "SA19n1287:215": "sannihitadahanaviśeṣatvāt |",
  "SA19n1287:216": "pratiṣedhyānāṃ romaharṣādiviśeṣāṇāṃ kāraṇaṃ śīta ,",
  "SA19n1287:217": "tasya viruddho dahanaviśeṣaḥ ,",
  "SA19n1287:218": "tasya cehopalabdhiḥ |",
  "SA19n1287:219": "(8) vyāpakaviruddhopalavdhiryathā - nātra tuṣārasparśaḥ , dahanāt |",
  "SA19n1287:220": "pratiṣedhyasya tuṣārasparśasya vyāpakaṃ śītaṃ ,",
  "SA19n1287:221": "tasya viruddho dahanaviśeṣaḥ tasyehopalabdhiḥ |",
  "SA19n1287:222": "(9) svabhāvaviruddhakāryopalabdhiryathā,",
  "SA19n1287:223": "nātra śītasparśaḥ, dhūmāt |",
  "SA19n1287:224": "pratiṣedhyasya śītasparśasya yaḥ svabhāvastasya viruddho'gniḥ,",
  "SA19n1287:225": "tasya kārya dhūmaḥ ,",
  "SA19n1287:226": "tasya cehopalabdhiḥ |",
  "SA19n1287:227": "(10) kāryaviruddhakāryopalabdhiryathā-nehāpratibadhdasāmarthyāni śītakāraṃṇāni santi dhūmāditi |",
  "SA19n1287:228": "pratiṣedhyānāṃ śītakāraṇānāṃ kāryaṃ śītaṃ ,",
  "SA19n1287:229": "tasya viruddho vahniḥ ,",
  "SA19n1287:230": "tasya kāryaṃ dhūmaḥ ,",
  "SA19n1287:231": "tasya cehopalabdhiḥ |",
  "SA19n1287:232": "(11) kāraṇaviruddhakāryopalabdhiryathā -na romaharṣādiviśeṣayukta sparśavānayaṃ pradeśo dhūmāditi |",
  "SA19n1287:233": "pratiṣedhyānāṃ hi romaharṣādisparśaviśeṣāṇāṃ kāraṇaṃ śītam ,",
  "SA19n1287:234": "tasya viruddho'gniḥ ,",
  "SA19n1287:235": "tasya kāryaṃ dhūmaḥ,",
  "SA19n1287:236": "tasya cehopalabdhiḥ |",
  "SA19n1287:237": "(12) vyāpakaviruddhakāryopalabdhiryathā - nātra tuṣārasparśaḥ , dhūmāditi |",
  "SA19n1287:238": "niṣedhyasya tuṣārasparśasya vyāpakaṃ śītam ,",
  "SA19n1287:239": "tasya viruddho'gniḥ ,",
  "SA19n1287:240": "tasya kāryaṃ dhūmaḥ ,",
  "SA19n1287:241": "tasya cehopalabdhiḥ |",
  "SA19n1287:242": "(13) svabhāvaviruddhavyāptopalabdhiryathā - nātra vahniḥ ,",
  "SA19n1287:243": "tuṣārasparśāt |",
  "SA19n1287:244": "pratiṣedhyasya hi vahneryaḥ svabhāvastasya viruddhaṃ śītam ,",
  "SA19n1287:245": "tena vyāptastuṣārasparśaḥ ,",
  "SA19n1287:246": "tasya cehopalabdhiḥ |",
  "SA19n1287:247": "(14) kāryaviruddha - vyāptopalabdhiryathā - nehāpratibaddhasāmarthyāni vahnikāraṇāni santi ,",
  "SA19n1287:248": "tuṣārasparśāditi |",
  "SA19n1287:249": "pratiṣedhyānāṃ vahnikāraṇānāṃ kāryaṃ vahniḥ ,",
  "SA19n1287:250": "tasya viruddhaṃ śītam ,",
  "SA19n1287:251": "tena vyāptastuṣārasparśaḥ ,",
  "SA19n1287:252": "tasya cehopalabdhiḥ |",
  "SA19n1287:253": "(15) kāraṇaviruddhavyāptopalabdhiryathā - nātra dhūmastuṣārasparśāditi |",
  "SA19n1287:254": "pratiṣedhyasya dhūmasya yatkāraṇamagniḥ ,",
  "SA19n1287:255": "tasya viruddhaṃ śītam ,",
  "SA19n1287:256": "tena vyāptastuṣārasparśaḥ ,",
  "SA19n1287:257": "tasya cehopalabdhiḥ |",
  "SA19n1287:258": "(16) vyāpakaviruddha -vyāptopalabdhiryathā - nāyaṃ nityaḥ ,",
  "SA19n1287:259": "kadācitkāryakāritvāt |",
  "SA19n1287:260": "pratiṣedhyasya nityatvasya niratiśayatvaṃ vyāpakaṃ,",
  "SA19n1287:261": "tasya viruddhaṃ sātiśayatvaṃ ,",
  "SA19n1287:262": "tena vyāptaṃ kadācitkāryakāritvaṃ ,",
  "SA19n1287:263": "tasya cehopalabdhiḥ |",
  "SA19n1287:264": "ete ca kāryānupalabdhyādayaḥ pañcadaśa prayogāḥ svabhāvānupalabdhisvabhāvā eva pratipattavyāḥ |",
  "SA19n1287:265": "prayuktibhedena paraṃ bhedaḥ |",
  "SA19n1287:266": "tatra svabhāvānupalambhenāsad vyavahārayogyatvaṃ sādhyate,",
  "SA19n1287:267": "na tvābhāvaḥ |",
  "SA19n1287:268": "tasya ca pratyakṣeṇaiva siddhatvāt |",
  "SA19n1287:269": "aparaiśca sarvairabhāvo'bhāvabyavahāraśca sādhyate ,",
  "SA19n1287:270": "teṣāṃ parokṣaviṣayatvāt ||",
  "SA19n1287:271": "iti tarkabhāṣāyāṃ svārthānumānaparicchedo dvitīyaḥ samāptaḥ ||"
}