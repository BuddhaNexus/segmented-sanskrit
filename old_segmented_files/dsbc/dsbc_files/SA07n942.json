{
  "SA07n942:0": "caturdaśaḥ sargaḥ",
  "SA07n942:1": "ādi-prasthāna",
  "SA07n942:2": "atha smṛtikavāṭena pidhāyendriyasaṃvaram |",
  "SA07n942:3": "bhojane bhava mātrājño dhyānāyānāmayāya ca ||1 ||",
  "SA07n942:4": "prāṇāpānau nigṛṇhāti glāninidre prayacchati |",
  "SA07n942:5": "kṛto hyatyarthamāhāro vihanti ca parākramam ||2 ||",
  "SA07n942:6": "yathā cātyarthamāhāraḥ kṛto'narthāya kalpate |",
  "SA07n942:7": "upayuktastathātyalpo na sāmarthyāya kalpate ||3 ||",
  "SA07n942:8": "ācayaṃ dyutimutsāhaṃ prayogaṃ balameva ca |",
  "SA07n942:9": "bhojanaṃ kṛtamatyalpaṃ śarīrasyāpakarṣati ||4 ||",
  "SA07n942:10": "yathā bhāreṇa namate laghunonnamate tulā |",
  "SA07n942:11": "samā tiṣṭhati yuktena bhojyeneyaṃ tathā tanuḥ ||5 ||",
  "SA07n942:12": "tasmādabhyavaharttavyaṃ svaśaktimanupaśyatā |",
  "SA07n942:13": "nātimātraṃ na cātyalpaṃ meyaṃ mānavaśādapi ||6 ||",
  "SA07n942:14": "atyākrānto hi kāyāgnirguruṇānnena śāmyati |",
  "SA07n942:15": "avacchanna ivālpo'gniḥ sahasā mahatendhasā ||7 ||",
  "SA07n942:16": "atyantamapi saṃhāro nāhārasya praśasyate |",
  "SA07n942:17": "anāhāro hi nirvāti nirindhana ivānalaḥ ||8 ||",
  "SA07n942:18": "yasmānnāsti vināhārāt sarvaprāṇābhṛtāṃ sthitiḥ |",
  "SA07n942:19": "tasmād duṣyati nāhāro vikalpo'tra tu vāryate ||9 ||",
  "SA07n942:20": "na hyekaviṣaye'nyatra sajyante prāṇinastathā |",
  "SA07n942:21": "avijñāte yathāhāre boddhavyaṃ tatra kāraṇam ||10 ||",
  "SA07n942:22": "cikitsārthaṃ yathā dhatte vraṇasyālepanaṃ vraṇī |",
  "SA07n942:23": "kṣudvighātārthamāhārastadvat sevyo mumukṣuṇā ||11 ||",
  "SA07n942:24": "bhārasyodvahanārthaṃ ca rathākṣo'bhyajyate yathā |",
  "SA07n942:25": "bhojanaṃ prāṇayātrārthaṃ tadvad vidvānniṣevate ||12 ||",
  "SA07n942:26": "samatikramaṇārthaṃ ca kāntārasya yathādhvagau |",
  "SA07n942:27": "putramāṃsāni khādetāṃ dampatī bhṛśaduḥkhitau ||13 ||",
  "SA07n942:28": "evamabhyavaharttavyaṃ bhojanaṃ pratisaṃkhyayā |",
  "SA07n942:29": "na bhūṣārthaṃ na vapuṣo na madāya na dṛptaye ||14 ||",
  "SA07n942:30": "dhāraṇārthaṃ śarīrasya bhojanaṃ hi vidhīyate |",
  "SA07n942:31": "upastambhaḥ pipatiṣordubalasyeva veśmanaḥ ||15 ||",
  "SA07n942:32": "plavaṃ yatnād yathā kaścid badhnīyād dhārayedapi |",
  "SA07n942:33": "na tatsnehena yāvattu mahaughasyottitīrṣayā ||16 ||",
  "SA07n942:34": "tathopakaraṇaiḥ kāyaṃ dhārayanti parīkṣakāḥ |",
  "SA07n942:35": "na tatsnehena yāvattu duḥkhaughasya titīrṣayā ||17 ||",
  "SA07n942:36": "śocatā pīḍyamānena dīyate śatrave yathā |",
  "SA07n942:37": "na bhaktyā nāpi tarṣeṇa kevalaṃ prāṇaguptaye ||18 ||",
  "SA07n942:38": "yogācārastathāhāraṃ śarīrāya prayacchati |",
  "SA07n942:39": "kevalaṃ kṣudvighātārthaṃ na rāgeṇa na bhaktaye ||19 ||",
  "SA07n942:40": "manodhāraṇayā caiva pariṇāmyātmavānahaḥ |",
  "SA07n942:41": "vidhūya nidrāṃ yogena niśāmapyatināmayet ||20 ||",
  "SA07n942:42": "hṛdi yatsaṃjñinaścaiva nidrā prādurbhavettava |",
  "SA07n942:43": "guṇavatsaṃjñitāṃ saṃjñāṃ tadā manasi mā kṛthāḥ ||21 ||",
  "SA07n942:44": "dhāturārambhadhṛtyośca sthāmavikramayorapi |",
  "SA07n942:45": "nityaṃ manasi kāryaste bādhyamānena nidrayā ||22 ||",
  "SA07n942:46": "āmnātavyāśca viśadaṃ te dharmā ye pariśrutāḥ |",
  "SA07n942:47": "parebhyaścopadeṣṭavyāḥ saṃcintyāḥ svayameva ca ||23 ||",
  "SA07n942:48": "prakledyamadbhirvadanaṃ vilokyāḥ sarvato diśaḥ |",
  "SA07n942:49": "cāryā dṛṣṭiśca tārāsu jijāgariṣuṇā sadā ||24 ||",
  "SA07n942:50": "antargatairacapalairvaśasthāyibhirindriyaiḥ |",
  "SA07n942:51": "avikṣiptena manasā caṃkramyasvāsva vā niśi ||25 ||",
  "SA07n942:52": "bhaye prītau ca śoke ca nidrayā nābhibhūyate |",
  "SA07n942:53": "tasmānnidrābhiyogeṣu sevitavyamidaṃ trayam ||26 ||",
  "SA07n942:54": "bhayamāgamanānmṛtyoḥ prītiṃ dharmaparigrahāt |",
  "SA07n942:55": "janmaduḥkhādaparyantācchokamāgantumarhasi ||27 ||",
  "SA07n942:56": "evamādiḥ kramaḥ saumya kāryo jāgaraṇaṃ prati |",
  "SA07n942:57": "vandhyaṃ hi śayanādāyuḥ ka prājñaḥ kartumarhasi ||28 ||",
  "SA07n942:58": "doṣavyālānatikramya vyālān gṛhagatāniva |",
  "SA07n942:59": "kṣamaṃ prājñasya na svaptuṃ nistitīrṣormahad bhayam ||29 ||",
  "SA07n942:60": "pradīpte jīvaloke hi mṛtyuvyādhijarāgnibhiḥ |",
  "SA07n942:61": "kaḥ śayīta nirudvegaḥ pradīpta iva veśmani ||30 ||",
  "SA07n942:62": "tasmāttama iti jñātvā nidrāṃ nāveṣṭumarhasi |",
  "SA07n942:63": "apraśānteṣu doṣeṣu saśastreṣviva śatruṣu ||31 ||",
  "SA07n942:64": "pūrvaṃ yāmaṃ triyāmāyāḥ prayogeṇātināmya tu |",
  "SA07n942:65": "sevyā śayyā śarīrasya viśrāmārthaṃ svatantriṇā ||32 ||",
  "SA07n942:66": "dakṣiṇena tu pārśvena sthitayālokasaṃjñayā |",
  "SA07n942:67": "prabodhaṃ hṛdaye kṛtvā śayīthāḥ śāntamānasaḥ ||33 ||",
  "SA07n942:68": "yāme tṛtīye cotthāya carannāsīna eva vā |",
  "SA07n942:69": "bhūyo yogaṃ manaḥśuddhau kurvīthā niyatendriyaḥ ||34 ||",
  "SA07n942:70": "athāsanagatasthānaprekṣitavyāhṛtādiṣu |",
  "SA07n942:71": "saṃprajānan kriyāḥ sarvāḥ smṛtimādhātumarhasi ||35 ||",
  "SA07n942:72": "dvārādhyakṣa iva dvāri yasya praṇihitā smṛtiḥ |",
  "SA07n942:73": "dharṣayanti na taṃ doṣāḥ puraṃ guptamivārayaḥ ||36 ||",
  "SA07n942:74": "na tasyotpadyate kleśo yasya kāyagatā smṛtiḥ |",
  "SA07n942:75": "cittaṃ sarvāsvavasthāsu bālaṃ dhātrīva rakṣati ||37 ||",
  "SA07n942:76": "śaravyaḥ sa tu doṣāṇāṃ yo hīnaḥ smṛtivarmaṇā |",
  "SA07n942:77": "raṇasthaḥ pratiśatrūṇāṃ vihīna iva varmaṇā ||38 ||",
  "SA07n942:78": "anāthaṃ tanmano jñeyaṃ yatsmṛtirnābhirakṣati |",
  "SA07n942:79": "nirṇetā dṛṣṭirahito viṣameṣu caranniva ||39 ||",
  "SA07n942:80": "anartheṣu prasaktāśca svārthebhyaśca parāṅmukhā |",
  "SA07n942:81": "yadbhaye sati nodvignāḥ smṛtināśo'tra kāraṇam ||40 ||",
  "SA07n942:82": "svabhūmiṣu guṇāḥ sarve ye ca śīlādayaḥ sthitāḥ |",
  "SA07n942:83": "vikīrṇā iva gā gopaḥ smṛtistānanugacchati ||41 ||",
  "SA07n942:84": "pranaṣṭamamṛtaṃ tasya yasya viprasṛtā smṛtiḥ |",
  "SA07n942:85": "hastasthamamṛtaṃ tasya yasya kāyagatā smṛtiḥ ||42 ||",
  "SA07n942:86": "āryo nyāyaḥ kutastasya smṛtiryasya na vidyate |",
  "SA07n942:87": "yasyāryo nāsti ca nyāyaḥ pranaṣṭastasya satpathaḥ ||43 ||",
  "SA07n942:88": "pranaṣṭo yasya sanmārgo naṣṭaṃ tasyāmṛtaṃ padam |",
  "SA07n942:89": "pranaṣṭamamṛtaṃ yasya sa duḥkhānna vimucyate ||44 ||",
  "SA07n942:90": "tasmāccarana caro'smīti sthito'smīti cādhiṣṭhitaḥ |",
  "SA07n942:91": "evamādiṣu kāryeṣu smṛtimādhātumarhasi ||45 ||",
  "SA07n942:92": "yogānulomaṃ vijanaṃ viśabdaṃ śayyāsanaṃ saumya tathā bhajasva |",
  "SA07n942:93": "kāyasya kṛtvā hi vivekamādau sukho'dhigantuṃ manaso vivekaḥ ||46 ||",
  "SA07n942:94": "alabdhacetaḥpraśamaḥ sarāgo yo na pracāraṃ bhajate viviktam |",
  "SA07n942:95": "sa kṣaṇyate hyapratilabdhamārgaścarannivorvyāṃ bahukaṇṭakāyām ||47 ||",
  "SA07n942:96": "adṛṣṭatattvena parīkṣakeṇa sthitena citre viṣayapracāre |",
  "SA07n942:97": "cittaṃ niṣeddhuṃ na sukhena śakyaṃ kṛṣṭādako gauriva sasyamadhyāt ||48 ||",
  "SA07n942:98": "anīryamāṇastu yathānilena praśāntimāgacchati citrabhānuḥ |",
  "SA07n942:99": "alpena yatnena tathā vivikteṣvaghaṭṭitaṃ śāntimupaiti cetaḥ ||49 ||",
  "SA07n942:100": "kvacidbhuktvā yattad vasanamapi yattatparihito",
  "SA07n942:101": "vasannātmārāmaḥ kvacana vijane yo'bhiramate |",
  "SA07n942:102": "kṛtārthaḥ sa jñeyaḥ śamasukharasajñaḥ kṛtamatiḥ",
  "SA07n942:103": "pareṣāṃ saṃsargaṃ pariharati yaḥ kaṇṭakamiva ||50 ||",
  "SA07n942:104": "yadi dvandvārāme jagati viṣayavyagrahṛdaye",
  "SA07n942:105": "vivikte nirdvando viharati kṛtī śāntahṛdayaḥ |",
  "SA07n942:106": "tataḥ pītvā prajñārasamamṛtavattṛptahṛdayo",
  "SA07n942:107": "viviktaḥ saṃsaktaṃ viṣayakṛpaṇaṃ śocati jagat ||51 ||",
  "SA07n942:108": "vasañśūnyāgāre yadi satatameko'bhiramate",
  "SA07n942:109": "yadi kleśotpādaiḥ saha na ramate śatrubhiriva |",
  "SA07n942:110": "carannātmārāmo yadi ca pibati prītisalilaṃ",
  "SA07n942:111": "tato bhuṅkte śreṣṭhaṃ tridaśapatirājyādapi sukham ||52 ||",
  "SA07n942:112": "saundarananda mahākāvye “ādi-prasthāna“ nāma caturdaśa sarga samāpta ||"
}