{
  "S08n679:0": "atha pañcacatvāriṃśaḥ paṭalavisaraḥ |",
  "S08n679:1": "athakhalu bhagavāṃ śākyamuniḥ punarapi mañjuśriyaṃ kumārabhūtamāmantrayate sma |",
  "S08n679:2": "sarvāṃ ca śuddhāvāsabhavanasannipatitāṃ devagaṇānāmantrayate sma |",
  "S08n679:3": "śṛṇvantu bhavanto devasaṅghāḥ ! mañjuśriyasya kumārabhūtasya mahāṛddhivikurvaṇaprātihāryavikrīḍitaceṣṭitabālarūpasvarūpanidarśanayathāśayatvasantoṣaṇamahāyānāgradharmaprāpaṇaṃ sattvapākasaṃyojanamudrāmantraprabhāvatatrasattvayojanamabhiprāyasampūraṇārthaṃ mudrāpaṭalaṃ paramaguhyatamaṃ sarvamantratantrakalpeṣu bījabhūtaṃ sārabhūtaṃ paramarahasyaṃ mahāguhyatamaṃ paramottaratantreṣu sarvalaukikalokottareṣu aprakāśyaṃ paramagopyaṃ nāśiṣyāṇāṃ ca deyam aśrāddhānāmanutpāditabodhicittānāṃ matsariṇāmanyatīrthāyatanabhaktyānāṃ mahāyānāgradharmavidveṣiṇāṃ sarvamantratantreṣu agauravajātānām |",
  "S08n679:4": "eteṣāṃ prakāśya anyeṣāṃ prakāśyamiti samayajñānāṃ buddhaśāsane pratipannānāṃ surūpasuveṣaśrāddhamavikalacittasandhānamahotsāhā sarvamantreṣu ca sagaurava sarvabuddhabodhisattveṣu pratyekabuddhāryaśrāvaka sarvadeva sabrahmacārī sapratīsādarajāteṣu sattveṣu mahāsannāhasannaddheṣu sakalasattvādhātvottāraṇābhyudyamodyateṣu mahākāruṇikeṣu kṣāntisaurabhyasuvacaskeṣu sattveṣveteṣāṃ deyamanyeṣāmadeyamityāhu ca ||",
  "S08n679:5": "eka mudrāgaṇaḥ śreṣṭhaḥ prayukto mantrayojitaḥ |",
  "S08n679:6": "karoti karma vividhā maneṣṭā manuyojitā ||",
  "S08n679:7": "jāpibhiḥ sarvakālaṃ tu prayoktavyaḥ siddhimicchatā |",
  "S08n679:8": "nāmnā trailokyavikhyātaḥ buddhaiḥ ajitaḥ sadā ||",
  "S08n679:9": "strīsampatkaro hyeṣa prathitaḥ sarvajantubhiḥ |",
  "S08n679:10": "śrīvatso nāma mudro'yaṃ pramukho'ṣṭaśate bhuvi ||",
  "S08n679:11": "mudrāṇāmaṣṭaśataṃ jñeyaṃ mañjughoṣa ! śṛṇohi me |",
  "S08n679:12": "purā jinavarairgītaṃ buddhaputraiśca dhāritam ||",
  "S08n679:13": "ahaṃ vakṣye pratyahaṃ varttamānamanāgatam |",
  "S08n679:14": "arthārthaṃ samanumodye rakṣye'haṃ bhuvanatraye ||",
  "S08n679:15": "mañjughoṣastathā hṛṣṭaḥ uvāca vadatāṃ varam |",
  "S08n679:16": "deśayantu mahātmāno buddhāḥ sarvatra pūjitāḥ ||",
  "S08n679:17": "yaṃ śrutvā puruṣāḥ prājñāḥ niyataṃ bodhimāśraye |",
  "S08n679:18": "sarveṣāṃ tu pravṛttānāṃ japahomavrate sthitām ||",
  "S08n679:19": "dhruvaṃ mantrāstu siddhyeyurimairmudraistu mudritāḥ |",
  "S08n679:20": "adhyeṣye'haṃ mahāvīraṃ śākyasiṃhaṃ narottamam ||",
  "S08n679:21": "asmākaṃ sattvamarthāya dharmakośārthapūraṇam |",
  "S08n679:22": "mahāyānāgradharmārthaṃ mantracaryārthasādhaka ||",
  "S08n679:23": "durdāntadamakaṃ puṇyaṃ pavitraṃ pāpanāśanam |",
  "S08n679:24": "deśayantu mahāvīrā paṭalaṃ mudrasambhavam ||",
  "S08n679:25": "pūraṇārthaṃ tu mudrāṇāṃ sūcanārthaṃ tu devatām |",
  "S08n679:26": "anukampārthaṃ tu jāpinām ||",
  "S08n679:27": "evamuktvā tu mañjuśrīḥ kumāro bālarūpiṇaḥ |",
  "S08n679:28": "nirīkṣya sugataśreṣṭhaṃ sukho mañjuravastadā ||",
  "S08n679:29": "uvāca madhurāṃ vāṇīṃ muniśreṣṭho vināyaka |",
  "S08n679:30": "kalaviṅkarutaḥ śrīmāṃ meghadundubhiniḥsvanaḥ ||",
  "S08n679:31": "brahmasvareṇa vacasā vāco mabhyācacakṣa saḥ |",
  "S08n679:32": "śṛṇotha bhūtagaṇāḥ sarve kalpārthaṃ mantradevatām ||",
  "S08n679:33": "samayaṃ sarvadaivānāṃ mukhyaṃ mudrāśca daivatam |",
  "S08n679:34": "samatikrāntabuddhaistu pratyekārhatasādhakaiḥ ||",
  "S08n679:35": "kaḥ punaranyasattvaistu vidyādaivatalaukikaiḥ |",
  "S08n679:36": "eṣa mudrāgaṇajyeṣṭhaḥ sarvamudreṣu katthyate ||",
  "S08n679:37": "yaṃ tathā jāpinaḥ sarve niyataṃ siddhyanti devatā |",
  "S08n679:38": "ādau kisalayaṃ nāmnā dvitīyaṃ bhavati mekhalā ||",
  "S08n679:39": "tṛtīyaṃ sumekhalā caiva caturthī sumanusodbhavā |",
  "S08n679:40": "pañcamī saṅkaletyāhuḥ ṣaṣṭhī rekhā praghuṣyate ||",
  "S08n679:41": "suvarṇā saptamī jñeyā mālā bhavati cāṣṭamī |",
  "S08n679:42": "navamī aṅkuśī khyātā daśamī saptadaśacchadā ||",
  "S08n679:43": "ekādaśī bhavet kuntā sukuntā dvādaśī bhavet |",
  "S08n679:44": "kardamī trayodaśī cātra paṭahī pañcadaśī bhavet ||",
  "S08n679:45": "ṣoḍaśī tu bhaved yaṣṭiḥ muṣṭiḥ saptadaśī viduḥ |",
  "S08n679:46": "aṣṭādaśa samākhyātā vajramālā pragīyate ||",
  "S08n679:47": "hemamālonaviṃśā tu padmamālā tha viṃśati |",
  "S08n679:48": "nāgī nāgamukhī caiva tṛtīyā bhavati mahāmukhī ||",
  "S08n679:49": "vaktrā ca vaktrasahitā chatrī bhavati lohitā |",
  "S08n679:50": "lohitā cāṣṭaviṃśā tu nīlalohitikā sinī ||",
  "S08n679:51": "jyotsnā jani tāmasī dvātriṃśā kathitā bhuvi |",
  "S08n679:52": "tārā sutārā tārāvartā sumudrajāpi ||",
  "S08n679:53": "ghorarūpiṇī vikhyātā rātrī bhayadā sadā |",
  "S08n679:54": "mahāprabhāveti vikhyātā yā mudrā bhuvi locanā ||",
  "S08n679:55": "saptatriṃśatimudrāstu saṅkhyā hyeṣā pragīyate |",
  "S08n679:56": "śvetā paṇḍarā caiva evalā māmakī ca yā ||",
  "S08n679:57": "mahābhayaharī devī bhrukuṭī tu pragīyate |",
  "S08n679:58": "ajitā aparājitā khyātā jayā vijayā parājitā ||",
  "S08n679:59": "sādhakī sādhanī caiva tārā śveteti gīyate |",
  "S08n679:60": "ghaṭakarparamityāhuḥ sugatī gatiśodhikā ||",
  "S08n679:61": "padmī padmasutā caiva vajrī vajramanodbhavā |",
  "S08n679:62": "strīsaṅkhyā gaṇo mudraiḥ puruṣāṇāṃ tu pragīyate ||",
  "S08n679:63": "bhadraṃ mudrapīṭhaṃ tu āsanaṃ śayanaṃ bhuvi |",
  "S08n679:64": "svayambhūśambhucakraśca kuliśo musalastathā ||",
  "S08n679:65": "svastiko liṅgamudraśca pakṣirāḍ garutmanaḥ |",
  "S08n679:66": "mudro garuḍadhvajo jñeyaḥ viṣṇurudrasavāsavaḥ ||",
  "S08n679:67": "brahmā padmodbhavaḥ śrīmāṃ śrīsampuṭa eva ca |",
  "S08n679:68": "tathyaṃ yamalamudraṃ ca mayūrāsanameva tu ||",
  "S08n679:69": "viditaṃ sarvadig dhīmāṃ kārttikeyārthadaḥ sadā |",
  "S08n679:70": "kumārasyānucaro jñeyaḥ mañjughoṣasya ||",
  "S08n679:71": "tasya mudraṃ mahāvīryaṃ tā tāḥ śaktidharaḥ sadā |",
  "S08n679:72": "mayūrāsanamudraṃ tu tasyaivaitat prayujyate ||",
  "S08n679:73": "anena baddhvā mantreṇa kārttikeyasya yuktitaḥ |",
  "S08n679:74": "yāvanto laukikā mudrā śaivāścaiva savāsavāḥ ||",
  "S08n679:75": "sarve bhavanti baddhvā vai vaśyārthaṃ hi prayujyate |",
  "S08n679:76": "eṣa mudrā karo hyarthāṃ puṣkalāṃ sādhu ceṣṭitām ||",
  "S08n679:77": "prasanno buddhaputrasya mañjughoṣasya dhīmataḥ |",
  "S08n679:78": "buddhaśāsanamavatīrṇo bālarūpī maharddhikaḥ ||",
  "S08n679:79": "kārttikeyo'tha vikhyātaḥ mantramukhye'tha laukike |",
  "S08n679:80": "sarveṣāṃ ca prayoktavyo bāliśānāṃ viśeṣataḥ ||",
  "S08n679:81": "grahamātarakūṣmāṇḍaiḥ gṛhītā kaṭapūtanaiḥ |",
  "S08n679:82": "daityadānavayakṣaiśca piśācoragarākṣasaiḥ ||",
  "S08n679:83": "kravyādairmānuṣaiścāpi nityaṃ cāpi vimokṣakaḥ |",
  "S08n679:84": "raudrasattve'tha duṣṭebhiḥ piśitāśanavyantaraiḥ ||",
  "S08n679:85": "mudritebhiśca manujairmudro'yaṃ sampramokṣakaḥ |",
  "S08n679:86": "sarvasattvārthayuktaśca prayuktaḥ sukhadaḥ sadā ||",
  "S08n679:87": "saṃkṣepeṇa tu ukto'yaṃ vistaraścaiva saṃjñakam |",
  "S08n679:88": "aparaṃ mudraṃ pravakṣyāmi yaṃ baddhvā sukhī bhavet ||",
  "S08n679:89": "jāpinaḥ sarvakarmeṣu prayuktasyāpyamoghavām |",
  "S08n679:90": "nāmnā buddhāsano nāma mahāmudrā prakatthyate ||",
  "S08n679:91": "vistaraḥ sarvatantreṣu paṭhyate tāṃ nibodhata |",
  "S08n679:92": "yaṃ baddhvā jāpinaḥ sarve niyataṃ bodhiparāyaṇāḥ ||",
  "S08n679:93": "kaḥ punaḥ siddhikāmānāṃ bhogālipsaparāyaṇam |",
  "S08n679:94": "pūrvava caukṣasamācāraḥ sthitvā ca prāṅmukhaḥ śuciḥ ||",
  "S08n679:95": "ubhau hastau samau kṛtvā añjalyākāramāśṛtau |",
  "S08n679:96": "kuryād vikāsitau cāgre ubhāvaṅguṣṭhanāmitau ||",
  "S08n679:97": "madhyamāṅgulimāśliṣṭau kuṇḍalākāracihnitau |",
  "S08n679:98": "paryaṅkenopaviṣṭe tu nābhideśe tadā nyaset ||",
  "S08n679:99": "eṣa mudrāvaraḥ śreṣṭhaḥ sarvakarmeṣu yojitaḥ |",
  "S08n679:100": "uttameṣu ca uttiṣṭhe nādhame madhyame'pi vā ||",
  "S08n679:101": "kṣipramarthakaro hyeṣa siddhaḥ sarvatra yujyate |",
  "S08n679:102": "mahāpuṇyo pavitro'yaṃ maṅgalyamaghanāśanaḥ ||",
  "S08n679:103": "sarvapāpaharaḥ puṇyaḥ mudro'yaṃ siddhihetavaḥ |",
  "S08n679:104": "dvitīyamaparaṃ mudrā mahāmudrā prakatthyate ||",
  "S08n679:105": "nāmnā śatruñjayī nāma sarvavighnavināśinī |",
  "S08n679:106": "yaṃ baddhvā śatravaḥ sarvāṃ vaśaṃ kuryānna saṃśayaḥ ||",
  "S08n679:107": "sarvecchoṣamāyānti gacchante vātha dāsatām |",
  "S08n679:108": "rāgo dveṣaśca mohaśca svapakṣaḥ sagaṇaiḥ saha ||",
  "S08n679:109": "lokamātsaryamānaśca vicikitsā kathaṃkathā |",
  "S08n679:110": "pramādyo māyā kausīdyaṃ sādhyeṣyā kumārgatā ||",
  "S08n679:111": "mitthyādṛṣṭidaśe māne dante stambhe ca lubdhatā |",
  "S08n679:112": "daśā kuśalapathā karmā sarve te śatravaḥ smṛtāḥ ||",
  "S08n679:113": "eṣa śatrugaṇaḥ prokto buddhairbuddhasu taistathā |",
  "S08n679:114": "eṣa mārgeṣvavasthābhiḥ prāṇino ya ca māśṛtā ||",
  "S08n679:115": "buddhaśāsanahantāraḥ teṣāṃ mudrā prayujyate |",
  "S08n679:116": "iyaṃ mudrā mahāmudrā gītaṃ buddhaiḥ purā sadā |",
  "S08n679:117": "prayoktavyā prāṇināṃ hyeṣā damanārtthaṃ pāpanāśanī |",
  "S08n679:118": "tathaiva purataḥ sthitvā ubhau pāṇisamāśraye ||",
  "S08n679:119": "samāśliṣṭau tha tau kṛtvā añjalyākāramāśṛtau |",
  "S08n679:120": "aṅguṣṭhayugale kṣipraṃ tarjanyau saṃnyasedubhau ||",
  "S08n679:121": "kuṇḍalākārasaṃśliṣṭau tṛtīye parvamāśrayet |",
  "S08n679:122": "eṣā arthakarī mudrā dvitīyā kathitā jinaiḥ ||",
  "S08n679:123": "śatrūṇāṃ nāśayet kṣipraṃ hṛdayāṃsi pradoṣiṇām |",
  "S08n679:124": "tṛtīyaṃ mudraṃ pravakṣyāmi mañjughoṣa ! śṛṇohi tām ||",
  "S08n679:125": "nāmnā śalyaharī divyā sarvaśalyavināśinī |",
  "S08n679:126": "sarvatra yojitā mudrā sarvavyādhicikitsakī ||",
  "S08n679:127": "viṣaśastrakṛtāṃ doṣāṃ jalapāvakasambhavām |",
  "S08n679:128": "anilodbhavadoṣāṃśca duṣṭasattvagarapradām ||",
  "S08n679:129": "kravyādāṃ mānuṣāṃścāpi saviṣāṃ sthāvarajaṅgayām |",
  "S08n679:130": "yacca dehagatāṃ śalyāṃ nārīṇāṃ prasavātminām ||",
  "S08n679:131": "saṃsārābhiratāṃ cānyāṃ prāṇināṃ doṣapīḍitām |",
  "S08n679:132": "sarvanetāstathā śalyāḥ viśalyakaraṇī hyayam ||",
  "S08n679:133": "eṣa mudrā mahāmudrā smaritā sarvajantubhiḥ |",
  "S08n679:134": "viśalyā sukhitā kṣipraṃ bhavate nātra saṃśayaḥ ||",
  "S08n679:135": "nāmamātreṇa te martyā mantrasyāsya prabhāvataḥ |",
  "S08n679:136": "sarvavyādhivinirmuktā vicarante mahītale ||",
  "S08n679:137": "pūrvavaccaukṣasamācārā śucirvastraśucī tadā |",
  "S08n679:138": "badhnīyānmudravaraṃ śreṣṭhaṃ tṛtīyaṃ pāpanāśanam ||",
  "S08n679:139": "ubhau hastau samāyojya viparītākārasambhavām |",
  "S08n679:140": "samau vyaktau añjalyākārau hṛdayasthāne tu taṃ nyaset ||",
  "S08n679:141": "eṣa mudrā mahāmudrā sarvānartthanivāraṇī |",
  "S08n679:142": "yaṃ baddhvā jāpinaḥ sarve niyataṃ bodhiparāyaṇāḥ ||",
  "S08n679:143": "caturthī tu mahāmudrāṃ mahāyakṣīṃ tamādiśet |",
  "S08n679:144": "mahāprabhāvā vijñeyā sarvamantreṣu jāpinām ||",
  "S08n679:145": "atra yakṣagaṇāḥ sarve yakṣiṇyaśca maharddhikāḥ |",
  "S08n679:146": "mantradevatasarveṣu uttamādhamamadhyamāḥ ||",
  "S08n679:147": "sarvasattvaistu sampūjyā mudreyaṃ sampragīyate |",
  "S08n679:148": "ādau baddhvā japenmantraṃ homasādhanakarmasu ||",
  "S08n679:149": "sarvatra yojitā puṇyā sarvamantrāṇi sādhayet |",
  "S08n679:150": "vajrapāṇistathā māntraḥ sarvamudreśvarī hyayam ||",
  "S08n679:151": "paṭhitā lokanāthaistu purā jyeṣṭhairhyatītakaiḥ |",
  "S08n679:152": "tathaiva śucino bhūtvā sthitvā udaṅmukhastadā ||",
  "S08n679:153": "badhnīyānmudravare śreṣṭheḥ sarvakarmeṣu jāpinaḥ |",
  "S08n679:154": "damanārthaṃ sarvabhūtānām ||",
  "S08n679:155": "yathāyaṃ kurute kṣipraṃ yaḥ sattvāceṣṭitaṃ bhuvi |",
  "S08n679:156": "ubhau hastau tadā nyasya sampuṭākāraveṣṭitau ||",
  "S08n679:157": "kuryāt trisūcikākāraṃ aṅguṣṭhau kanyasamadhyamau |",
  "S08n679:158": "anyonyasaṃśliṣṭau caturbhiścāpyatha nāmitau ||",
  "S08n679:159": "kuryānmudravaraṃ hyuktaṃ śiraḥsthāne tu saṃsthitam |",
  "S08n679:160": "yaṃ dṛṣṭvā sarvabhūtā vai vidravanti na saṃśayaḥ ||",
  "S08n679:161": "pañcamī tu mahāmudrā śṛṇu tvaṃ mañjuravaḥ sadā |",
  "S08n679:162": "nāmnā trisamayā caiva mahāpuṇyatamā śivā ||",
  "S08n679:163": "durdāntadamanī nityaṃ sarvasattvārtthasādhanī |",
  "S08n679:164": "ghorarūpī maheśākṣā kālarātrisamaprabhā ||",
  "S08n679:165": "kṛtāntarūpiṇī bhīmā yamasyāpi bhayānikā |",
  "S08n679:166": "caṇḍā ca caṇḍarūpīti duḥprekṣā duḥsahā sadā ||",
  "S08n679:167": "rudravāsavayakṣeṣāṃ rākṣasagrahamātarām |",
  "S08n679:168": "devānanusarāṃścaiva mantramukhyāṃ maharddhikām ||",
  "S08n679:169": "sarvasattvā tathā nityaṃ durdāntadamakī hitā |",
  "S08n679:170": "akālamṛtyuvināśāya mṛtyunāśāya vai hitā ||",
  "S08n679:171": "sṛṣṭā sarvabuddhaistu kṛtāntasyāpi bhayāvahā |",
  "S08n679:172": "yaṃ baddhvā puruṣā nityaṃ samayajñā bhavanti ha ||",
  "S08n679:173": "ye ca mantrāśritā nityaṃ te'pi muktā jape ratā |",
  "S08n679:174": "teṣāṃ siddhyanti mantrā vai ayatnenaiva dehinām ||",
  "S08n679:175": "ajāpino'pi bhavejjāpī aśuciḥ śucino bhavet |",
  "S08n679:176": "saṃyuktaḥ krodharājena yamānteneha mudrayā |",
  "S08n679:177": "sarvakarmakarā hyeṣā saṃyuktā tattvadarśibhiḥ |",
  "S08n679:178": "sarvavighnavināśārthaṃ sarvavyādhicikitsanā ||",
  "S08n679:179": "sarvasattvārthasambhārā sarvaduṣṭanivāraṇā |",
  "S08n679:180": "sarvāsāṃ pūraṇārthāya vihitā munivaraiḥ purā ||",
  "S08n679:181": "eṣa mudrā hitā loke samayabhraṃśācca pūraṇī |",
  "S08n679:182": "baddhvā tu mudravaraṃ śreṣṭhaṃ samayajñastatkṣaṇād bhaved ||",
  "S08n679:183": "sarveṣāṃ caiva mantrāṇāṃ laukikānāṃ ca tatottamāt |",
  "S08n679:184": "praviṣṭo maṇḍalo jñeyaḥ mudrā mantreṇa īritaḥ ||",
  "S08n679:185": "tathaiva śucino bhūtvā pūrvavat sarvakarmasu |",
  "S08n679:186": "trisūcyākāra tathā vajraṃ aṅgulībhiḥ samācaret ||",
  "S08n679:187": "jyeṣṭhamadhyamaaṅgulyau aṅguṣṭhaiśca satā nyaset |",
  "S08n679:188": "mūrdhni sthāne tataḥ kṛtvā apasavyena bhrāmayet ||",
  "S08n679:189": "eṣa mudravarā śreṣṭhā prayuktaḥ sarvakarmasu |",
  "S08n679:190": "etā pañca mahāmudrā lokanāthaistu bhāṣitā ||",
  "S08n679:191": "niyataṃ puruṣavarā baddhvā sambodhyagraṃ spṛśanti ha |",
  "S08n679:192": "sarvāsāṃ pūrayatyete jāpināṃ manasodbhavām ||",
  "S08n679:193": "sarvatathyaṃ yathābhūtaṃ darśayanti yathepsitam |",
  "S08n679:194": "apare mudravarā śreṣṭhā pañca caiva prakāśitā ||",
  "S08n679:195": "śiraḥ vaktro'tha gātraṃ ca utpalaṃ kavacaṃ tathā |",
  "S08n679:196": "ete mudravarā divyā mañjughoṣasya dhīmataḥ ||",
  "S08n679:197": "purā lokavarairmukhyaiḥ kathitā tattvadarśibhiḥ |",
  "S08n679:198": "ahaṃ ca mañjuravaṃ vakṣye katthyamānaṃ nibodhyatām ||",
  "S08n679:199": "śṛṇuṣvaikamanā nityaṃ mudrā mudravarottamām |",
  "S08n679:200": "pūrvavaccaukṣasamācāraḥ sthitvā dhātuvarāgrataḥ ||",
  "S08n679:201": "badhnīyāt karapuṭe nityaṃ mudrāṃ pañcārthasaṃjñikām |",
  "S08n679:202": "ubhe karapuṭāgre tu kuḍmalākārakārite ||",
  "S08n679:203": "dadyuḥ śiravare nityaṃ śiramudreti saṃjñitam |",
  "S08n679:204": "yathaivotpalamudrā tu nyastaḥ duravare sadā ||",
  "S08n679:205": "sā ca sarvataḥ kṣiptā gātramudrā vidhīyate |",
  "S08n679:206": "sa caiva kuto jñeyā vaktramudrā tu sā bhavet ||",
  "S08n679:207": "tathaiva hastau saṃnyasya nābhisthāne tu saṃnyaset |",
  "S08n679:208": "īṣi tarjanyāṅgulyanābhimātmanaḥ saṃspṛśet ||",
  "S08n679:209": "sā bhavet kavacamudrā tu ātmarakṣā tu sā bhavet |",
  "S08n679:210": "sarvatra yojitā hyete saphalā sarvārthasādhikā ||",
  "S08n679:211": "ete mudrā mahāmudrā maṅgalyā maghanāśanā |",
  "S08n679:212": "jāpibhiḥ sarvakālaṃ tu prayoktavyāḥ saphalā hitāḥ ||",
  "S08n679:213": "mahāvīryā mahāpuṇyā sarvānarthanivārikā |",
  "S08n679:214": "yaṃ baddhvā puruṣā nityaṃ niyataṃ bodhiparāyaṇāḥ ||",
  "S08n679:215": "apare pañca mahāmudrā lokanāthasya tāpinaḥ |",
  "S08n679:216": "munine śākyasiṃhāya tathā ratnaśikhe gurau ||",
  "S08n679:217": "supuṣpāya sukeśāya tathā sumanasorave |",
  "S08n679:218": "saṅkusumāya ca buddhāya tathā padmottare vare ||",
  "S08n679:219": "sampūrṇāya sunetrāya śuddhā caiva jagadguroḥ |",
  "S08n679:220": "pitāmahāya caiva muktāya jagadvarāmbaramuktaye ||",
  "S08n679:221": "eteṣānāṃ ca buddhānāmanyeṣāṃ ca mahātmanām |",
  "S08n679:222": "atītānāgatā sattvāṃ vartamānāṃ svayambhuvām ||",
  "S08n679:223": "sarveṣānāṃ ca buddhānāṃ mūrdhni sambhūtilakṣaṇā |",
  "S08n679:224": "mahāprabhāvā mahāmudrā samantājjvālamālinaḥ ||",
  "S08n679:225": "uṣṇīṣā iti vikhyātā tṛdhātusamālaye |",
  "S08n679:226": "cakravarttī mahāpuṇyo maṅgalyo maghanāśanā ||",
  "S08n679:227": "sarveṣāṃ ca vidyānāṃ vidyārājaḥ smṛtaḥ prabhuḥ |",
  "S08n679:228": "ekākṣarasaṃyuktaḥ mantro sugatamūrdhajaḥ ||",
  "S08n679:229": "mudro tasya vido jñeyo prabhurekākṣarasya tu |",
  "S08n679:230": "cakravarttī jinakule jāta mudraḥ parameśvaraḥ ||",
  "S08n679:231": "ubhau hastau samāśliṣya sampuṭākāracihnitau |",
  "S08n679:232": "muṣṭiyogena baddhvā vai madhyāṅgulyau susūcitau ||",
  "S08n679:233": "īṣit saṅkocyavatkṛtvā kuṇḍalākāradarśitau |",
  "S08n679:234": "eṣa sarvatrage mudrā sarvamantreśvaro vido ||",
  "S08n679:235": "mūrdhānaṃ devataṃ kṛtvā suṣirākārakuḍmalam |",
  "S08n679:236": "īṣinnāmitatarjanyau kanyasaṃ tu supūjitau ||",
  "S08n679:237": "eṣa mudravaraḥ śreṣṭhaḥ tejorāśe tu kathyate |",
  "S08n679:238": "tadeva sampuṭaṃ cāgryā chatrākārasaṃjñakam ||",
  "S08n679:239": "vikāsyāṅgulī sarvāṃ sitātapatreti saṃjñitam |",
  "S08n679:240": "jayoṣṇīṣaṃ hitaṃ devaṃ hi madhyāṅgulyau susūcitau ||",
  "S08n679:241": "tadeva visāritau cāgre pāṇibhiḥ sarvato gataiḥ |",
  "S08n679:242": "uṣṇīṣasaṅkabhavā jñeyā sarvatrārthadarśibhiḥ ||",
  "S08n679:243": "munimūrdhajasambhūtā mudrā agrā pragīyate |",
  "S08n679:244": "pañcamā tu bhavet sā tu sarvamuṣṇīṣasambhavā ||",
  "S08n679:245": "anena vai sarvabuddhānāṃ yāvantamuṣṇīṣamūrdhajām |",
  "S08n679:246": "sarve te ca samāyānti sarvakarmeṣu yojitā ||",
  "S08n679:247": "sarve munivarairmudrā ye gītā bhuvanatraye |",
  "S08n679:248": "sarveṣāṃ tu mudrāṇāṃ mudreyaṃ parameśvarī ||",
  "S08n679:249": "anenābāhayenmantrāṃ anenaiva visarjayet |",
  "S08n679:250": "anena sarvakarmāṇi kuryāt sarvatra jāpinaḥ ||",
  "S08n679:251": "ete pañca mahāmudrā purā gītā munivaraiḥ |",
  "S08n679:252": "sarvakamārthayuktā vai sarvamuṣṇīṣasādhikā ||",
  "S08n679:253": "yāvanto munivaraiḥ gītā uṣṇīṣā bhuvanatraye |",
  "S08n679:254": "sarveṣāṃ tu sarvatra ime pañcārthapūraṇā ||",
  "S08n679:255": "sarvamuṣṇīṣato jñeyā mudrā vai ca asaṅkhyakā |",
  "S08n679:256": "teṣāṃ pañca varā proktā sarvamuṣṇīṣasādhanī ||",
  "S08n679:257": "avalokitamudrasya pañca vaite sumudrakāḥ |",
  "S08n679:258": "prakṛṣṭā padmakule śreṣṭhā mudre te bhuvi maṇḍale ||",
  "S08n679:259": "uṣṇīṣaṃ ca śirovaktrapadmamudrā ca kathyate |",
  "S08n679:260": "mahākaruṇajā devī tārā bhavati pañcamī ||",
  "S08n679:261": "pūrva caukṣasamācāraḥ dhautavastra sujaptadhīḥ |",
  "S08n679:262": "pāṇinā śirasā mṛśya ūrdhvahasto bhavennaraḥ ||",
  "S08n679:263": "vāmapāṇitale lekhyāṃ muṣṭiyogena veṣṭayet |",
  "S08n679:264": "eṣa uṣṇīṣamudro'yaṃ avalokitamūrdhajām ||",
  "S08n679:265": "tadeva śiravare dattvā śiramudrā pragīyate |",
  "S08n679:266": "tadeva saṅkucitau cāpi nābhideśe pratiṣṭhitau ||",
  "S08n679:267": "vikāsya aṅgulī sarvāṃ padmamudreti sā vidoḥ |",
  "S08n679:268": "upariṣṭādeva vaktrānte hastau tau na samāśṛte ||",
  "S08n679:269": "anyonyamiśritau hastau viralāṅgulimāśritau |",
  "S08n679:270": "tadeva vaktramudrā tu padmaketo'tha gīyate ||",
  "S08n679:271": "yā tu padmadhvaje mudrā nāgaloke prakathyate |",
  "S08n679:272": "sa bhavenmuṣṭiyogena ubhau hastau samāśritau ||",
  "S08n679:273": "ubhau tarjanyatāṃ cordhvau sūcībhūtau sucihnitau |",
  "S08n679:274": "aṅguṣṭhapīḍitau śreṣṭhau tārāmudreti kathyate ||",
  "S08n679:275": "eṣā mudravarā śreṣṭhā karuṇā padmadhvaje vidoḥ |",
  "S08n679:276": "ityevaṃ pañca mahāmudrā kathitā padmālaye sadā ||",
  "S08n679:277": "bodhisattvasya mukhye tā lokeśasya mahātmane |",
  "S08n679:278": "atra padmakule bhavanti bandhaṃ sarvakarmasu ||",
  "S08n679:279": "mantranātheśvaro ye ca vidyā devatalaukikā |",
  "S08n679:280": "sarve te atra vai mudre mudrā yānti sumudritā ||",
  "S08n679:281": "ye ca yakṣeśvarā gītā vajrapāṇimaharddhikā |",
  "S08n679:282": "mahāmantrārttharaudrāśca krodhaprāṇaharā tathā ||",
  "S08n679:283": "ye cānye laukikā mukhyā mantrayuktāśca devatā |",
  "S08n679:284": "sarve te ca samāyānti mudrairetaiḥ sumudritā ||",
  "S08n679:285": "ete mudrā mahāmudrā pavitrā pāpanāśanā |",
  "S08n679:286": "yaṃ baddhvā jāpinaḥ sarve kṣipramāyānti kṣiprataḥ ||",
  "S08n679:287": "muktā tāthāgatī mudrā anyeṣāṃ parameśvarī |",
  "S08n679:288": "avalokitanāthasya sarvavyādhicikitsane ||",
  "S08n679:289": "mudrai to pañca mahābhogā vicaranti mahītale |",
  "S08n679:290": "strīrūpadhāriṇo bhūtvā sarvasattvārthayojitā ||",
  "S08n679:291": "yaṃ baddhvā puruṣā prājña ! niyataṃ bodhiparāyaṇā |",
  "S08n679:292": "aparā pañca mahāmudrā vajrapāṇi maharddhikā ||",
  "S08n679:293": "ya eṣa vajreśvaraḥ śrīmāṃ sarvamantreśvaraḥ prabhuḥ |",
  "S08n679:294": "daśabhūmyapatiḥ śrīmāṃ sarvānarthanivārakaḥ ||",
  "S08n679:295": "mahābhayaprado caṇḍaḥ duṣṭasattvanivāraṇaḥ |",
  "S08n679:296": "dardāntadamako dhīmāṃ dakṣaḥ sattvārthasiddhiṣu ||",
  "S08n679:297": "yakṣarūpeṇa sattvānāṃ ātmanā ceṣṭine bhuvi |",
  "S08n679:298": "sattvārthakriyāyuktaḥ dharmārthamavatārayet ||",
  "S08n679:299": "bodhisambhāramarthāya viceruryakṣarūpiṇaḥ |",
  "S08n679:300": "ye te sattvā hitā loke yakṣiṇyā saha mohitā ||",
  "S08n679:301": "teṣāṃ siddhirna bhavenmantrāṃ vācā duścariteritām |",
  "S08n679:302": "bodhisattvo mahāpuṇyaḥ bahurūpī maharddhikaḥ ||",
  "S08n679:303": "pradoṣya cittaṃ mantreśe kutaḥ siddhyanti mānavāḥ |",
  "S08n679:304": "mudraitā pañca varā proktā buddhaiścāpi maharddhikā ||",
  "S08n679:305": "vajrapāṇirmahāpuṇyā tāṃ ca kṣipra suyojayet |",
  "S08n679:306": "tathaiva hastāvudvartya śvetacandanakuṅkumaiḥ ||",
  "S08n679:307": "tathaiva sampuṭākārau kuḍmalākāraveṣṭitau |",
  "S08n679:308": "śiraḥsthāne tathā nyastau cāpi susthitau ||",
  "S08n679:309": "sā tu vajraśirā jñeyā mahāmudrā hitā vidoḥ |",
  "S08n679:310": "yakṣasenāpatermudrā dvitīyā bhavati mūrdhajā ||",
  "S08n679:311": "uṣṇīṣamudrā hitā loke uṣṇīṣaṃ yakṣapaterhitam |",
  "S08n679:312": "tadeva vajraṃ śirāmudrā ūrdhvamañjalisthāpitām ||",
  "S08n679:313": "eṣa mudrā mahāmudrā uṣṇīṣeti pragīyate |",
  "S08n679:314": "tṛtīyā vajrodbhavā nāma lalāṭasthāne tu sā bhavet ||",
  "S08n679:315": "saṃnyastāñjalisampūrṇā dhruvau madhyeṣvanāmikau |",
  "S08n679:316": "eṣā vajrodbhavā nāma vajrapāṇe'rthasādhikā ||",
  "S08n679:317": "caturthī tu mahāmudrā vajravaktreti gīyate |",
  "S08n679:318": "uttānau hastatalau nyasya veṇikākārasambhavau ||",
  "S08n679:319": "vakṣaḥsthāne tathā nyasya madhyāṅgulyāṃ susūcitau |",
  "S08n679:320": "eṣā mudrā mahāmudrā varā yakṣavare hitā ||",
  "S08n679:321": "sarvavajrālayā ca sā |",
  "S08n679:322": "pañca mātrā mahāmudrā vajrapāṇi maharddhikā ||",
  "S08n679:323": "tathaiva hastau saṃnyasya nābhisthāne tu kārayet |",
  "S08n679:324": "tarjanyā kuñcitau kṛtvā aṅguṣṭhāgre tu nāmayet ||",
  "S08n679:325": "tṛtīye parvamāśliṣya kanyasau ca susaṃsthitau |",
  "S08n679:326": "baddhvo ca veṇikākārāṃ śeṣairaṅgulibhistadā ||",
  "S08n679:327": "eṣā vajrālayā nāma mahāmudrā pragīyate |",
  "S08n679:328": "atraiva sarvamudrā tu laukikā ye ca vajriṇe ||",
  "S08n679:329": "śaivāḥ śakrakāścāpi riṣīṇāṃ ca maharddhikā hitā |",
  "S08n679:330": "sā varā mataṅgino hyagrā mudrā proktā mahātmabhiḥ ||",
  "S08n679:331": "yakṣarākṣasapretaiśca kūṣmāṇḍaiḥ kaṭaputanaiḥ |",
  "S08n679:332": "ye tu mudrā varā proktā viṣṇvīndraiśca vanāhvayaiḥ ||",
  "S08n679:333": "īśānamātarairlokagrahaiścāpi + + + + + + |",
  "S08n679:334": "bhāskarenduvivasvākṣairvasavaścāpi supūjitaiḥ rakṣātmakaiḥ ||",
  "S08n679:335": "sṛṣṭā mudravarā ye tu sarvabhūtagaṇaiḥ sadā |",
  "S08n679:336": "sarve caiva samāyānti mudre'smiṃ vajramālaye ||",
  "S08n679:337": "prathitā mudravarā hyagrā kule'smiṃ vajramāhvaye |",
  "S08n679:338": "muktā tathāgatīṃ mudrāṃ avalokīśasyāpi mahātmanaḥ |",
  "S08n679:339": "mudrā hyeke te vai anyeṣāṃ prabhuriṣyate |",
  "S08n679:340": "eṣā mudrā mahāmudrā yakṣasenāpatervidoḥ ||",
  "S08n679:341": "yaṃ baddhvā puruṣā niyataṃ sarve bodhiparāyaṇāḥ |",
  "S08n679:342": "eṣā mudrā varaḥ śreṣṭhaḥ paramāhustathāgatāḥ ||",
  "S08n679:343": "hatyetā pañca mahāmudrā vajrapāṇe yaśasvinaḥ |",
  "S08n679:344": "jāpibhiḥ sarvakālaṃ tu smartavyā ca mahābhaye ||",
  "S08n679:345": "āśu naśyanti bhūtā vai kravyādā piśitāśinā |",
  "S08n679:346": "yakṣarākṣasapretāṃsi kūṣmāṇḍāḥ kaṭapūtanā ||",
  "S08n679:347": "devagandharvamanujāḥ kinnarāśca sasiddhakāḥ |",
  "S08n679:348": "grahamukhyavarā garuḍā mātarāśca maharddhikāḥ ||",
  "S08n679:349": "ye'pi te lokamukhyāśca brahmāviṣṇumaheśvarāḥ |",
  "S08n679:350": "sarvasattvāśca vai loke yeṣu savartra māśṛtāḥ ||",
  "S08n679:351": "sarve te dṛṣṭamātraṃ vai vidravanti na saṃśayaḥ |",
  "S08n679:352": "ete mudrā jinaihyāsī vajradhṛte prabhoḥ ||",
  "S08n679:353": "mantranāthasya yakṣeśe lokīśasyāpi mahātmane |",
  "S08n679:354": "tasmācca jāpibhiḥ sarvaiḥ niyataṃ siddhilipsubhiḥ ||",
  "S08n679:355": "smartavyā japakāle tu sarvamantreṣu siddhidā |",
  "S08n679:356": "yo'sau kisalayetyāhuḥ mudrāmādau pragītavām ||",
  "S08n679:357": "tathaiva hastau saṃnyasya uraḥsthāne nyased budhaḥ |",
  "S08n679:358": "tāmādau veṇikāṃ kṛtvā aṅgulībhiḥ samantataḥ ||",
  "S08n679:359": "sā vidyā kisalaye mudrā laukikāṃ mantradevatām |",
  "S08n679:360": "tāmādau yojayet kṣipraṃ kṣudrakarmeṣu dhīmatām ||",
  "S08n679:361": "jvararogagatā sarvān nāśayennātra saṃśayaḥ |",
  "S08n679:362": "saiva sumanasā jñeyā kanyasāṅgulināmitau ||",
  "S08n679:363": "paṭahī tu bhavet sā tu madhyamāṅgulināmitau |",
  "S08n679:364": "kandarpī ca bhavet sā ca ubhau aṅguṣṭhamucchritau ||",
  "S08n679:365": "ghaṭakharparikā jñeyā anāmikāgrasunāmitau |",
  "S08n679:366": "tathaiva kuḍmalaṃ kṛtvā hastāgrau ca subhūṣitau ||",
  "S08n679:367": "utpalākāracihnaṃ tu mudramutpalamucyate |",
  "S08n679:368": "vikāsitobhayau hastau aṅgulībhiḥ samantataḥ ||",
  "S08n679:369": "eṣā vai padmamudrā tu bhave jyotsnā sanāmitau ||",
  "S08n679:370": "tathaiva yojitāṃ sarvāṃ aṅgulyāgrāgrakāritā ||",
  "S08n679:371": "eṣā suparṇine mudrā suparṇīti pragīyate |",
  "S08n679:372": "tadeva lampuṭākāraṃ viparyastākāraceṣṭitam ||",
  "S08n679:373": "sā bhaved yamalamudrā tu garutmasyāpi mahātmane |",
  "S08n679:374": "tathaiva hastau saṃnyasya muṣṭiyogena yojitau ||",
  "S08n679:375": "ubhayāṅguṣṭhamadhyasthau liṅga mudreti gīyate |",
  "S08n679:376": "utthitāṅguṣṭhamadhyasthau tadevaṃ śaṅkhamiṣyate ||",
  "S08n679:377": "tadeva hastau visrajya jayā bhavati viśrutā |",
  "S08n679:378": "vijayā bhavate mudrā kanyasāṅguliveṣṭitau ||",
  "S08n679:379": "anāmikābhiḥ samāyuktā ajitā bhavati pūraṇī |",
  "S08n679:380": "visṛjya hastau saṃyuktau vāmahastena mīlayet ||",
  "S08n679:381": "aṅguṣṭhāgramadho nāmya muṣṭiṃ baddhveha paṇḍitaḥ |",
  "S08n679:382": "eṣāparājitā jñeyā mudreyaṃ ca supūjitā ||",
  "S08n679:383": "catuḥkumāryo vidhi jñeyā bhaginyeṣu prakīrtitā |",
  "S08n679:384": "tumburustveṣa vikhyātaḥ jyeṣṭhabhrātā prakalpyate ||",
  "S08n679:385": "nauyānasamāśritā hyete ambhodhestu nivāsinaḥ |",
  "S08n679:386": "vicaranti imaṃ sthāne mahāpuṇyamaharddhikāḥ ||",
  "S08n679:387": "vaśyārthaṃ sarvabhūtānāṃ sṛṣṭvā brahmavido vide |",
  "S08n679:388": "sarvatra pūjitā hyetā guhyamantraistu yojitā ||",
  "S08n679:389": "amoghā siddhimetāṃsi sarvakarmeṣu yojitā |",
  "S08n679:390": "kṣipramarthakarāḥ siddhā maṅgalyā maghanāśanāḥ ||",
  "S08n679:391": "śucinā śucikarmeṣu sādhanīyā tathottamaiḥ |",
  "S08n679:392": "utthitaṃ jvalanaṃ śāntaṃ khacaraṃ kāyi siddhaye ||",
  "S08n679:393": "madhyaṃ samadhyakarmeṣu aśaucaṃ kaśmalādiṣu |",
  "S08n679:394": "ye cāpi pāpakarmā vai nityocchiṣṭāśca dehinām ||",
  "S08n679:395": "teṣāṃ siddhyantyayatnena kṣudrakarmāṇi vai sadā |",
  "S08n679:396": "tathaiva hastau saṃyamya nābhideśe samānayet ||",
  "S08n679:397": "madhyamāṅgulyataḥ sūcyā veṇikākāra veṣṭayet |",
  "S08n679:398": "sumekhalā ca sā mudrā udveṣṭā bhavati mekhalā ||",
  "S08n679:399": "tameva madhatalau nyastau mudrā bhavati sampuṭā |",
  "S08n679:400": "saivamucchritā grīve śrīsampuṭamucyate ||",
  "S08n679:401": "nābhisthāne tadā nyasya apasavyena bhrāmayet |",
  "S08n679:402": "rajanī mudravarā hyeṣā duṣṭasattvanivāraṇī ||",
  "S08n679:403": "dakṣiṇe karamudyamya muṣṭiyogena māśrayet |",
  "S08n679:404": "mudrāmuṣṭivaretyāhuḥ sarvamantrāṇi cūrṇanī ||",
  "S08n679:405": "saivāṅgulimutsṛjya ubhau hastau prayojitā |",
  "S08n679:406": "muṣṭimudrā varetyāhuḥ piśitāśananāśanī ||",
  "S08n679:407": "sā tu saṅkucitā jñeyā aṅgulyāgrau sukuñcitau |",
  "S08n679:408": "mudrā sukuntā vijñeyā kuntā caiva prasāritaiḥ ||",
  "S08n679:409": "tārā sutārā vidhijñeyā ekarūpau ubhau bhavet |",
  "S08n679:410": "utpalākārasaṃnyastā tarjanībhiḥ susaṃhatā ||",
  "S08n679:411": "ekasūcikamityeva sampuṭākāraveṣṭitau |",
  "S08n679:412": "tadeva prasāritā hastau tārā bhavati ghuṣyate ||",
  "S08n679:413": "tadeva hastau saṃnyasya añjalyākārakāritau |",
  "S08n679:414": "tarjanyā miśritau śreṣṭhau tṛtīye parvaṇi sthite ||",
  "S08n679:415": "aṅguṣṭhau cānte mudrā bhavati locanā |",
  "S08n679:416": "tadevāṅgulimutsṛjya tarjanyau samprayojitau ||",
  "S08n679:417": "tadeva vihitā mudrā mudrā māmakyā samprayojitā |",
  "S08n679:418": "evalā mudravaretyāhu madhyamāṅgulyaiḥ sunāmitaiḥ ||",
  "S08n679:419": "śvetā yābhramudrā vai karaiścātra prasāritaiḥ |",
  "S08n679:420": "paṇḍarā tu bhavenmudrā muṣṭibhiḥ samprapīḍitaiḥ ||",
  "S08n679:421": "mahāprabhāvā mahāpuṇyā tarjanyāvucchritāvubhau |",
  "S08n679:422": "tadeva hastau sammiśra sampuṭākāraveṣṭitau ||",
  "S08n679:423": "tarjanībhiḥ tato kṛtvā netrākāraṃ tu pīḍayet |",
  "S08n679:424": "bhrukuṭī mudravarā khyātā mahābhayaharī sadā ||",
  "S08n679:425": "ityete cāṣṭa mudrā vai kathitā jinavaraiḥ purā |",
  "S08n679:426": "mahāprabhāvā mahāpuṇyā maheśākhyā maharddhikā ||",
  "S08n679:427": "sarvamudreṣu sarvatra mantraiścāpi viśeṣataḥ |",
  "S08n679:428": "sarvatra pūjitā hyete smartavyārthaphalapradā ||",
  "S08n679:429": "mahārakṣā pavitrāśca maṅgalyamaghanāśanāḥ |",
  "S08n679:430": "sarvatra pūjitā buddhaiḥ sarvamantrāṃśca sādhayet ||",
  "S08n679:431": "tārā bhṛkuṭī caiva śvetā paṇḍaravāsinī |",
  "S08n679:432": "māmakī locanā caiva sutārā tāravartinī ||",
  "S08n679:433": "ityete ca mahāmudrā paṭhitā lokatattvibhiḥ |",
  "S08n679:434": "eṣa rakṣāvidhiḥ proktaḥ mahārakṣeṣu kathyate ||",
  "S08n679:435": "mahāpāpaharī hyetā mahāmudrā svayambhuve |",
  "S08n679:436": "lokīśasya ca vīrasya mahāyakṣapatestathā ||",
  "S08n679:437": "ete mudrā mahāpuṇyā niyatā siddhihetavaḥ |",
  "S08n679:438": "kathitā lokamukhyaiśca sambuddhaiśca yaśasvibhiḥ ||",
  "S08n679:439": "tathaiva hastau saṃnyasya vaiṇikākārasambhavau |",
  "S08n679:440": "sampīḍitau viparyastau mudrā bhavati saṅkulā ||",
  "S08n679:441": "tathaiva sūcikāgraṃ tu aṅkuśasyāhu varṇitaḥ |",
  "S08n679:442": "tathaiva karapuṭo'graṃ vai unnanāmyo śiraḥsthitau ||",
  "S08n679:443": "vikāsya aṅgulīṃ sarvāṃ chatrā bhavati śobhanā |",
  "S08n679:444": "saṃyamya muṣṭikāmārau rātrī bhavati devatā ||",
  "S08n679:445": "tāmasī visṛtairnityaṃ mudrā bhavati tattvataḥ |",
  "S08n679:446": "tathaiva aṅgulāṃ veṣṭau ūrdhvamaṅguṣṭhanāmitau ||",
  "S08n679:447": "viṣaninīśanā sṛṣṭā rekhamudrā yaśasvibhiḥ |",
  "S08n679:448": "manasā nāmitau jñeyā mahāmānasamudritaiḥ ||",
  "S08n679:449": "tathaiva hastāvutsṛjya ekahastena mīlayet |",
  "S08n679:450": "tarjanyau veṣṭayenmadhyāṃ eṣā sā garuḍadhvajā ||",
  "S08n679:451": "ubhau hastau samāyuktau veṇimāśṛtya madhyajau |",
  "S08n679:452": "haṃsamāleti mudreyaṃ nāmnā sarvatra gīyate ||",
  "S08n679:453": "tadeva visṛtau hastau tṛsūcyākāraveṣṭitau |",
  "S08n679:454": "sā bhavet vajramudrā tu mudrā śreṣṭhatamā hitā ||",
  "S08n679:455": "prakṛṣṭā sarvamudrāṇāṃ vajrapāṇeḥ samāhitā |",
  "S08n679:456": "tadeva visṛtāṅgulyau padmamālā tu sā bhavet ||",
  "S08n679:457": "jyeṣṭhā mudravarā khyātā padmaketoḥ samā bhavet |",
  "S08n679:458": "eṣā mudravarā divyā mahāpuṇyā mahodbhavā ||",
  "S08n679:459": "prayuktā sarvakarmeṣu siddhimāyānti dehinām |",
  "S08n679:460": "bhuvi maṇḍalavikhyātā prasiddhā sarvakarmasu ||",
  "S08n679:461": "vaktrārthavakritā jñeyā ubhau pāṇitale same |",
  "S08n679:462": "sanyastāṅgulimagre tu tarjanyāṅgulimucchritā ||",
  "S08n679:463": "mudrā vaktramiti jñeyā arddhavaktrā tu kanyasaiḥ |",
  "S08n679:464": "samau muṣṭitalau jñeyau aṅguṣṭhottamanāmitau ||",
  "S08n679:465": "lohitāmudramityāhuḥ madhyamānāmitasulohitā |",
  "S08n679:466": "nīlalohitikā jñeyā mudrā rudrasya mūrdhnajā ||",
  "S08n679:467": "mahāprabhāvā vikhyātā yā mudrā bhuvimaṇḍale |",
  "S08n679:468": "sarvabighnaharī devī duṣṭasattvanivāraṇī ||",
  "S08n679:469": "sā mudrā kathyate loke śṛṇudhvaṃ bhūtikāṃkṣiṇaḥ |",
  "S08n679:470": "tathaiva hastau saṃyamya muṣṭimādau prakalpayet ||",
  "S08n679:471": "visṛtau madhyamau jñeyau īṣit saṅkucitātha sūcitau |",
  "S08n679:472": "mahāmudrā iti khyātā mudrā sā bhayasūdanī ||",
  "S08n679:473": "tathaiva sūcyāgrau tau hastau suvyaktamīlitau |",
  "S08n679:474": "eṣā viṣṇumiti khyātā mudrā sarvatra pūjitā ||",
  "S08n679:475": "brāhmī tu bhave ubhau aṅguṣṭhamiśritau |",
  "S08n679:476": "tathaiva kuḍmalākārā mudrā vaindrīti ucyate ||",
  "S08n679:477": "sā bhavenmāheśvarī mudrā ubhau kanyasamucchritau |",
  "S08n679:478": "tadeva hastāvutsṛjya nṛtyayogena māśrayet ||",
  "S08n679:479": "vāmabāhustadā nityaṃ ubhayāgraṃ prakalpyate |",
  "S08n679:480": "dakṣiṇaṃ bhujamāśliṣya tarjanyākāraveṣṭitam ||",
  "S08n679:481": "eṣā vajradharā nityaṃ varāhīti prakalpyate |",
  "S08n679:482": "tadeva visṛtau bāhū nṛtyayogena kalpitau ||",
  "S08n679:483": "ubhau tarjanyākārataḥ kṣiprau vajracāmuṇḍi mucyate |",
  "S08n679:484": "sa eva visṛtākārau ubhau pāṇau samāśṛtau ||",
  "S08n679:485": "ūrdhvamāśṛtya gatā dṛṣṭiḥ ghorā cāmuṇḍi mucyate |",
  "S08n679:486": "kaumārī tu bhavenmudrā kārttikeyasya mahāmahī ||",
  "S08n679:487": "tadeva hastau vinyasya sūcyāgraṃ tu mīlayet |",
  "S08n679:488": "visṛtairaṅgulībhiśca iyaṃ mudrā sarvamātarī ||",
  "S08n679:489": "eṣā sarvamudrāṇāṃ mātarāṇāṃ tu maharddhikā |",
  "S08n679:490": "etena sarvakarmā vai bāliśānāṃ tu kalpayetu ||",
  "S08n679:491": "sūtikānāṃ ca nārīṇāṃ garbhasthānaṃ ca dehinām |",
  "S08n679:492": "rakṣamokṣaṇamudreṣu pretavyantarakaśmalaiḥ ||",
  "S08n679:493": "mokṣaṇārthaṃ tu kalpīta grahamātaranairṛtām |",
  "S08n679:494": "hitārthaṃ prāṇināṃ loke mudrā bhavati sukhāvahā ||",
  "S08n679:495": "śreyasaḥ sarvamantrāṇāṃ bhūtānāṃ prayuktā sukhadā hitā |",
  "S08n679:496": "kṣudrakarmeṣu sarvatra yojayet sarvatra jāpinaḥ ||",
  "S08n679:497": "ete mudrā sadā mantrairetaireva prayojayet |",
  "S08n679:498": "tathaiva hastau saṃnyasya svakuṇḍalābhogaveṣṭitau ||",
  "S08n679:499": "aṅgulībhiḥ samantād vai mudrā nāgīti gīyate |",
  "S08n679:500": "tathaiva maṅgulimadhyasthau sūcyāgraṃ tu mīlitau ||",
  "S08n679:501": "bhavennāgamūkhī mudrā prakṛṣṭā sarvakarmasu |",
  "S08n679:502": "yā sā mudravarā jñeyā mālā loke prakalpate ||",
  "S08n679:503": "tathaiva hastau saṃnyasya aṅgulībhiḥ samantataḥ |",
  "S08n679:504": "veṇikākāra vaddhvā vai muṣṭyākāraṃ tu kārayet ||",
  "S08n679:505": "tathaiva sampuṭākārau aṅguṣṭhau madhyanāmitau |",
  "S08n679:506": "sā bhavenmālamudrā tu sarvakarmārthasādhanī ||",
  "S08n679:507": "tathaiva maṅgulibhirnityaṃ ucchritaiḥ saptabhiḥ sadā |",
  "S08n679:508": "sā tu saptacchadā mudrā tṛṣu lokeṣu gīyate ||",
  "S08n679:509": "ete mudravarā hyagrā yathoktāste darśitā purā |",
  "S08n679:510": "eteṣānāṃ tu mudrāṇāṃ nirdiṣṭā pūrvavistarām ||",
  "S08n679:511": "sarvā hyekatamā jñeyā vidhinirdiṣṭadarśitā |",
  "S08n679:512": "vistarārthagatā hyete vikalpārthāḥ savistarāḥ ||",
  "S08n679:513": "smṛtāḥ sarve bhavenmudrā sarvamudraistu mudritā |",
  "S08n679:514": "mudrā cāṣṭaśatā jñeyā uktā sarvārthasādhikā ||",
  "S08n679:515": "eka eva bhavet teṣāṃ yathāsaṅkhyārthapūraṇī |",
  "S08n679:516": "nṛtyayogena sthittvā vai ūrdhvaṃ paśyejjāpinaḥ ||",
  "S08n679:517": "lalāṭa maṅgulī nyasya tarjanyā kanyasānvitām |",
  "S08n679:518": "kṛtvā vai netrayogena sthitako'ñjalinā nyaset ||",
  "S08n679:519": "sarvatrādarśanī nāma mudrā cāṣṭaśatātmikā |",
  "S08n679:520": "anena mantrā sidhyante yathoktā sarvajñadarśinā ||",
  "S08n679:521": "sarvamudrāstu atraiva prayoktavyā hyavikalpataḥ |",
  "S08n679:522": "yathoktamudrāgaṇā hyeṣa ukto'yaṃ mantrasamāsata iti ||",
  "S08n679:523": "āryamañjuśrīmūlakalpāt bodhisattvapiṭakāvataṃsakānmahāyānavaipulyasūtrāt sarvatathāgatācintyadharmadhātumudrāmudritā tricatvāriṃśatimaḥ svacaturtho mudrāpaṭalavisaraḥ |"
}