{
  "SA14n1199:0": "VI",
  "SA14n1199:1": "anumodanāparimāṇamanāparivarto nāma ṣaṣṭhaḥ |",
  "SA14n1199:2": "uktāḥ stutistobhapraśaṃsāḥ |",
  "SA14n1199:3": "pariṇāmanāmanaskāro vaktavyaḥ |",
  "SA14n1199:4": "tamadhikṛtya śāstram-",
  "SA14n1199:5": "[51] viśeṣapariṇāmastu tasya kāritramuttamam ||",
  "SA14n1199:6": "nopalambhākṛtiścāsāvaviparyāsalakṣaṇaḥ ||2-21 ||",
  "SA14n1199:7": "[52] vivikto buddhapuṇyaughasvabhāvasmṛtigocaraḥ |",
  "SA14n1199:8": "sopāyaścānimittaśca buddhairabhyanumoditaḥ ||2-22 ||",
  "SA14n1199:9": "[53] traidhātukāprapannaśca pariṇāmo'parastridhā |",
  "SA14n1199:10": "mṛdumadhyo'dhimātraśca mahāpuṇyodayātmakaḥ ||2-23 ||",
  "SA14n1199:11": "sarvasattvānāṃ dānaśīlabhāvanāmayāt puṇyaugho viśiṣyate prakṛṣyate'neneti 'viśeṣaḥ' |",
  "SA14n1199:12": "sa punarasyāḥ sarvasattvānāmagratāyai samyaksaṃbodhikaraṇatā |",
  "SA14n1199:13": "“sarvasattvasādhāraṇaṃ kṛtvā anuttarāyai samyaksaṃbodhaye pariṇāmayati taccānupalambhayogena“ iti mahatyoḥ pāṭhāt |",
  "SA14n1199:14": "tena viśeṣeṇa 'pariṇāmaḥ' ||",
  "SA14n1199:15": "tamāha | atha khalu maitreya ityādinā |",
  "SA14n1199:16": "bodhisattvasyeti |",
  "SA14n1199:17": "utpāditabodhisacittasya |",
  "SA14n1199:18": "yathoktaviśeṣaviśiṣṭatvānmahāsattvaḥ,",
  "SA14n1199:19": "pariṇāmanā vyavasāyo'syeti mahāsattvasya |",
  "SA14n1199:20": "anumodanāsahagataṃ kuśalaṃ anumodanā |",
  "SA14n1199:21": "sā cānupalambhapariṇāmasyādau vistareṇa vakṣyate |",
  "SA14n1199:22": "tasyāḥ pariṇāmanā |",
  "SA14n1199:23": "tayā sahagatam |",
  "SA14n1199:24": "idameva ityasya pareṇa puṇyakriyāvastuśabdena sambandhaḥ |",
  "SA14n1199:25": "tata iti sarvasattvānāṃ dānādimayāt puṇyāt sakāśāt |",
  "SA14n1199:26": "agramākhyāyate yāvad asamasamamākhyāyate |",
  "SA14n1199:27": "tasmādagrādi |",
  "SA14n1199:28": "agrādiphalahetutvāt |",
  "SA14n1199:29": "tadapi kutaḥ ?",
  "SA14n1199:30": "yathākramaṃ pramuditādyekādaśabhūmisaṃgṛhītasvaparārthasaṃpattihetutvāt |",
  "SA14n1199:31": "paryāyatvepi sarveṣāmupādānasāmarthyāt |",
  "SA14n1199:32": "asamābuddhāsteṣāṃ sādhāraṇo viśeṣo'samasamaḥ |",
  "SA14n1199:33": "samantaprabhāsāyāṃ bhūmau |",
  "SA14n1199:34": "kathaṃ dharmameghāyāmasamaḥ?",
  "SA14n1199:35": "asamasādharmyāt |",
  "SA14n1199:36": "“daśabhūmīśvarastu bodhisattvo buddha eva draṣṭavyo na tu samyaksaṃbuddhaḥ“ iti vacanāt |",
  "SA14n1199:37": "tadevamagrādipadebhyaḥ pūrveṇa granthena viśeṣapariṇāma uktaḥ |",
  "SA14n1199:38": "agrādipadaistasyaiva 'kāritramuttamaṃ' iti viśeṣapariṇāmaḥ sakāritraḥ ||",
  "SA14n1199:39": "evamukta ityādinā anupalambhapariṇāmamāha |",
  "SA14n1199:40": "daśadiśo'sminniti daśadiśi loke,",
  "SA14n1199:41": "ākāśaparimāṇe bhājanaloke |",
  "SA14n1199:42": "sarvata iti tāsu sarvāsu dikṣu |",
  "SA14n1199:43": "sarvatragatayeti vyāpitayā ghanatayetyarthaḥ |",
  "SA14n1199:44": "aprameyādiṣu vīpsā digbhiḥ pratyekamabhisambandhārtham |",
  "SA14n1199:45": "anantāparyanteṣvityanantānanteṣu |",
  "SA14n1199:46": "tadiyamarthato dviruktirna śabdataḥ |",
  "SA14n1199:47": "tatra digdeśyānāmaparicchedāt aprameyāḥ |",
  "SA14n1199:48": "saṃkhyāyā aparicchedāt asaṃkhyeyāḥ |",
  "SA14n1199:49": "digvaipulyenāparicchedāt aparimāṇāḥ |",
  "SA14n1199:50": "pratyekaṃ cintayitumaśakyatvāt acintyāḥ |",
  "SA14n1199:51": "tāsveva cintāsvantagamanāt anantāḥ |",
  "SA14n1199:52": "evaṃ sākalyena pratidiśamananteṣu trisāhasreṣu pratidiśaṃ ya ekaikastrisāhasraḥ |",
  "SA14n1199:53": "tasmin aprameyāprameyāṇāṃ yāvat anantāparyantānāṃ tathāgatānāmiti sambandhaḥ |",
  "SA14n1199:54": "ihāpyekaikena trisāhasreṇa sambandhārtha vīpsā |",
  "SA14n1199:55": "nanvekasmiṃstrisāhasre eka eva tathāgato nāprameyādiriti cedāha |",
  "SA14n1199:56": "atīte'dhvani iti |",
  "SA14n1199:57": "ekadā traikastathāgato na sarvadā |",
  "SA14n1199:58": "atītaḥ punaradhvā anāditvāt aprameyaḥ tata ekasminnapi lokadhātāvatīte'dhvani aprameyāstathāgatāḥ kāladairdhyeṇāparicchedāt |",
  "SA14n1199:59": "tāvantaśca te saṃkhyayā aparicchedāt asaṃkhyeyāḥ |",
  "SA14n1199:60": "manasā tiryaksaṃniveśya vaipulyenāparicchedāt aparimāṇāḥ |",
  "SA14n1199:61": "ekaikacintayā acintyāḥ |",
  "SA14n1199:62": "ekaikacintāyāmantāgamanāt anantāḥ |",
  "SA14n1199:63": "īdṛśānāṃ tathāgatānāṃ parinirvṛtānāmiti na tu tiṣṭhatām |",
  "SA14n1199:64": "arayaḥ kleśāstān hatavanta iti arhatām |",
  "SA14n1199:65": "aviparītasarvadharmajñānāt samyaksambuddhānām |",
  "SA14n1199:66": "anena padadvayena prahāṇajñānasampadāvukte |",
  "SA14n1199:67": "bhavapathatvāddharme asmimāṇo(no) [vartmaniḥ] |",
  "SA14n1199:68": "vṛteranipratyayaḥ |",
  "SA14n1199:69": "saraṇidharaṇivat |",
  "SA14n1199:70": "muḍāgamaśca |",
  "SA14n1199:71": "vartmanistṛṣṇā bhavapadavītvāt |",
  "SA14n1199:72": "yathoktaṃ-“asmimānaḥ pitā ukto mātā tṛṣṇeti cocyate“ iti |",
  "SA14n1199:73": "tayorūnmūlanāt chinnavartmanāṃ chinnavartmanīnāṃ ca |",
  "SA14n1199:74": "prapañco dvayakalpanā,",
  "SA14n1199:75": "bhavaḥ saṃsāraḥ |",
  "SA14n1199:76": "tayornetryau nāyike yathākramaṃ dharmadṛṣṭiḥ pudgaladṛṣṭiśca |",
  "SA14n1199:77": "tayoḥ parikṣayāt chinnaprapañcabhavanetrīkānāṃ paryāttabāṣpāṇāmiti |",
  "SA14n1199:78": "punarbhavābhāve na punarbandhano na śoko nāśru |",
  "SA14n1199:79": "tataḥ parikṣīṇabāṣpāṇām |",
  "SA14n1199:80": "kaṇṭakasādharmyāt kaṇṭakāḥ kudṛṣṭayaḥ |",
  "SA14n1199:81": "teṣāṃ kṣodanāt marditakaṇṭakāḥ |",
  "SA14n1199:82": "śeṣaṃ nidāna eva vyākhyātam |",
  "SA14n1199:83": "prathamacittotpādo yaḥ pṛthivīsamaḥ |",
  "SA14n1199:84": "tamupādāya tata ārabhya |",
  "SA14n1199:85": "etasminnantara ityetāvatyavakāśe |",
  "SA14n1199:86": "śīlādiskandhaḥ śīlādirāśiḥ |",
  "SA14n1199:87": "bodhisattvānāmapi balādayaḥ santi |",
  "SA14n1199:88": "na tu te pāraṅgatāḥ |",
  "SA14n1199:89": "tatastadvyavacchedāya pāramitāgrahaṇam |",
  "SA14n1199:90": "anāśravo mārgaḥ parijñaḥ |",
  "SA14n1199:91": "sarvajñajñānaṃ samyaksambodhiḥ |",
  "SA14n1199:92": "pūrvaṃ buddhaguṇādibhiḥ saṃprayuktāni |",
  "SA14n1199:93": "ye cetyādinā buddhaguṇādinapyāha |",
  "SA14n1199:94": "samyaksambodhireva sukhamupaśamasukhatvāt |",
  "SA14n1199:95": "sarvadharmeṣu aiśvarya vaśitā |",
  "SA14n1199:96": "ṛddherabhisaṃskāra kriyā |",
  "SA14n1199:97": "anāvaraṇaṃ śuddhatvāt |",
  "SA14n1199:98": "asaṅgamanapekṣatvāt |",
  "SA14n1199:99": "apratihataṃ sarvasmin sarvākārajñeyapravṛtteḥ |",
  "SA14n1199:100": "anupama tasyānumānāya viśeṣadṛṣṭāntabhāvāt |",
  "SA14n1199:101": "parito'vacchedaḥ parimāna(ṇam) |",
  "SA14n1199:102": "aśeṣaviśeṣāntarāyāt rūpagrāhi pratyakṣam |",
  "SA14n1199:103": "tasya tasmin pareṣāmabhāvādaparimeyam |",
  "SA14n1199:104": "tathāgatānāṃ yathābhūtajñānasamyagjñānam |",
  "SA14n1199:105": "tadeva balaṃ sarvābhibhūtatvāt |",
  "SA14n1199:106": "yadbuddhajñānabalamiti |",
  "SA14n1199:107": "buddhajñānasya balaṃ śaktirniravadhisarvākāraviśvārthakriyāyai |",
  "SA14n1199:108": "balānāṃ yadbuddhaiḥ jñānadarśanaṃ prāptisākṣātkaraṇam |",
  "SA14n1199:109": "caturvaiśāradyena suparipūrṇo'dhigamaḥ svadharmāṇāṃ yaśca dharmādhigama iti sambandhaḥ |",
  "SA14n1199:110": "sa katham ? sarvadharmāṇāṃ paramārthasya samyagjñānasyābhinirhāreṇa niṣpādanena |",
  "SA14n1199:111": "triparivarta dvādaśākāraṃ lokottaraṃ jñānaṃ dharmaḥ |",
  "SA14n1199:112": "sa eva cakraṃ devamanuṣyeṣu caṃkramaṇāt |",
  "SA14n1199:113": "tasya pravartanaṃ daśasu dikṣu |",
  "SA14n1199:114": "ayamuddeśaḥ |",
  "SA14n1199:115": "asya nirdeśo navabhiraṅgaiḥ |",
  "SA14n1199:116": "tasyaiva dharmasya dyotanī vāg dharmoktā |",
  "SA14n1199:117": "tasyāḥ pragrahaṇaṃ manasā vyavasthāpanam |",
  "SA14n1199:118": "saiva vāg dharmabherī |",
  "SA14n1199:119": "tasyāḥ saṃpratāḍanaṃ vineyajayaśrāvaṇam |",
  "SA14n1199:120": "saiva vā dharmaśaṅkhaḥ |",
  "SA14n1199:121": "tasya pūraṇaṃ vineyaireva jñānam |",
  "SA14n1199:122": "tasya dharmaśaṅkhasya pravyāharaṇam |",
  "SA14n1199:123": "tamevālambya tadarthākāreṇa manasi kurvatāṃ cintābhāvanayoḥ pariniṣpattiḥ |",
  "SA14n1199:124": "bhāvānābalādutpannaṃ tadeva lokottaraṃ jñānaṃ dharmakhaṅgaḥ |",
  "SA14n1199:125": "tena praharaṇaṃ kleśānāṃ vidhvaṃsanam |",
  "SA14n1199:126": "tasyaiva bhūyasi jane pravṛttiḥ dharmavṛṣṭiḥ |",
  "SA14n1199:127": "tasyāḥ pravarṣaṇam |",
  "SA14n1199:128": "sa eva yajño nirargaḍatvāt |",
  "SA14n1199:129": "tasya yajanam |",
  "SA14n1199:130": "tasya dharmasya dānena sarvasattvānāṃ santapaṇaṃ saṃpravāraṇaṃ ca pariveṣanaṃ(ṇam) |",
  "SA14n1199:131": "vinītāḥ smṛtyupasthānaiḥ satyeṣvavatāraṇāt |",
  "SA14n1199:132": "śikṣitāḥ samyakprahāṇarddhipādaiḥ |",
  "SA14n1199:133": "adhimuktā indriyabalairekāntaniścayāt |",
  "SA14n1199:134": "niyatā avinivṛtteḥ |",
  "SA14n1199:135": "buddhānāṃ pariṣadāmiti vyadhikaraṇe ṣaṣṭhi |",
  "SA14n1199:136": "parinirvā[pa]yatāmiti okhai śoṣaṇe |",
  "SA14n1199:137": "buddhānāmasyeti kṣetrīkṛtya mānaso bhāvanaṃ rañjanam |",
  "SA14n1199:138": "tasmai hitā manobhāvanīyāḥ prasādakarā ityarthaḥ |",
  "SA14n1199:139": "niravaśeṣamabhisaṃkṣipya anavaśeṣamanumodeteti sambandhaḥ |",
  "SA14n1199:140": "aikadhyamityaikarāśyena |",
  "SA14n1199:141": "abhisaṃkṣipyetyasya vivaraṇaṃ piṇḍayitveti tulayitveti |",
  "SA14n1199:142": "samāhiteneti manasā nirūpya |",
  "SA14n1199:143": "anumodeteti prītyālambanaṃ kuryāt |",
  "SA14n1199:144": "anumodanayeti prītyotpādanayā |",
  "SA14n1199:145": "agrayeti prakṛṣṭayā |",
  "SA14n1199:146": "kathaṃ tarhi ekādaśapadāni ?",
  "SA14n1199:147": "ekādaśavidhepyālambane tasyāḥ prakarṣāt |",
  "SA14n1199:148": "tat kutaḥ ? madhye daśasu ca dikṣu ye tathāgatāḥ teṣāṃ saparicchadena yāni kuśalamūlāni tadālambanatvāttasyāḥ |",
  "SA14n1199:149": "kathaṃ pariuṇāmayatītyata āha |",
  "SA14n1199:150": "bodherāhārakaṃ ākarṣakaṃ bhavatviti |",
  "SA14n1199:151": "tadevamukta ityādinā vistareṇa sthavirasubhūtiryathānumodya yathā bodhisattvaḥ pariṇāmayati taduktavān |",
  "SA14n1199:152": "yathā tu tatrānupalambhayogaḥ kartavyastadupadarśanāyāryamaitreyaṃ tatretyādinā pṛcchati |",
  "SA14n1199:153": "yairvastubhiriti daśadik tathāgatādibhiḥ |",
  "SA14n1199:154": "yerālambanairiti tadīyaiḥ kuśalamūlaiḥ |",
  "SA14n1199:155": "yerākāreriti śīlasamādhiskandhādibhiḥ |",
  "SA14n1199:156": "taccittamityanumodanācittam |",
  "SA14n1199:157": "api tviti kintu |",
  "SA14n1199:158": "upalabhyeranniti śaktau liṅga |",
  "SA14n1199:159": "upalabdhuṃ śakyata iti praśnaḥ |",
  "SA14n1199:160": "nimittīkarotīti vikalpayati |",
  "SA14n1199:161": "anyathā anumodanāpariṇāmanayorayogāt ||",
  "SA14n1199:162": "āryamaitreya āha |",
  "SA14n1199:163": "na tānītyādi sthavira āha |",
  "SA14n1199:164": "evantarhi viparyāsāḥ syuriti |",
  "SA14n1199:165": "asata eva nimittodgrahāt grahaṇāt santīraṇācca yathokramaṃ saṃjñāyāścittasya dṛṣṭeśca viparyāsaḥ |",
  "SA14n1199:166": "eṣāṃ sādhanārtha rāgo dṛṣṭāntaḥ athāpīti paramatamāśaṅkate |",
  "SA14n1199:167": "yādṛśo yakṣastādṛśo baliriti bhāvaḥ |",
  "SA14n1199:168": "cittamiti pariṇāmanācittam |",
  "SA14n1199:169": "sarvadharmā ityuddeśaḥ |",
  "SA14n1199:170": "sarvadhātava iti nirdeśaḥ |",
  "SA14n1199:171": "yadi cetyādinā doṣamāha |",
  "SA14n1199:172": "katamairvastvādibhiriti |",
  "SA14n1199:173": "anumodanācittasambandhibhiḥ |",
  "SA14n1199:174": "cittamiti pariṇāmanācittam |",
  "SA14n1199:175": "tasyāpi niḥsvabhāavatvāt |",
  "SA14n1199:176": "kveti kasyām |",
  "SA14n1199:177": "pariṇāmanaiva na syāditi bhāvaḥ ||",
  "SA14n1199:178": "ata evāryamaitreya āha |",
  "SA14n1199:179": "nedamityādi |",
  "SA14n1199:180": "yadapi hi syād bhavet |",
  "SA14n1199:181": "kva ? anumodanāpariṇāmanādau |",
  "SA14n1199:182": "mātragrahaṇamanuṣṭhānavyavacchedārtham |",
  "SA14n1199:183": "śraddhā saṃpratyayaḥ |",
  "SA14n1199:184": "prema prītiḥ |",
  "SA14n1199:185": "prasādo manasaḥ kāluṣyavigamaḥ |",
  "SA14n1199:186": "gauravaṃ bhaktiḥ |",
  "SA14n1199:187": "upastabdhaḥ sthirīkṛtaḥ |",
  "SA14n1199:188": "avalayaścittasyāva[na]tiḥ |",
  "SA14n1199:189": "saṃlayaḥ sannatiḥ |",
  "SA14n1199:190": "viṣādaḥ khedaḥ |",
  "SA14n1199:191": "vi[ṣā]dāpattiḥ khedapravāhaḥ |",
  "SA14n1199:192": "trāsodyama uttrāsaḥ |",
  "SA14n1199:193": "samagrastrāsaḥ saṃtrāsaḥ |",
  "SA14n1199:194": "tatpravāhaḥ saṃtrāsāpattiḥ |",
  "SA14n1199:195": "evaṃ ceti |",
  "SA14n1199:196": "avalayādyabhāve |",
  "SA14n1199:197": "yenetyādi |",
  "SA14n1199:198": "yadityanumodakaṃ cittam |",
  "SA14n1199:199": "kṣīṇamityuddeśaḥ |",
  "SA14n1199:200": "niruddhaṃ vinaṣṭatvāt |",
  "SA14n1199:201": "vigatamasthitatvāt |",
  "SA14n1199:202": "vipariṇataṃ taditi na kiñcinniḥsvabhāvatvāt |",
  "SA14n1199:203": "samavadhānaṃ tulyakālatā |",
  "SA14n1199:204": "cittaṃ niruddhaṃ cittadharmatā śāśvatī cedāha |",
  "SA14n1199:205": "na cetyādi |",
  "SA14n1199:206": "tasyā asaṃskṛtatvena pariṇāmāyogāt |",
  "SA14n1199:207": "sugṛhītavacanaṃ durguhītasya supariṇāmitatvāyogāt |",
  "SA14n1199:208": "ārabhyetyadhikṛtya |",
  "SA14n1199:209": "kathamityāha |",
  "SA14n1199:210": "adhiṣṭhānaṃ praśnādhikaraṇaṃ kṛtveti |",
  "SA14n1199:211": "tatkatham ? iha maitreyeti vacanāt |",
  "SA14n1199:212": "āmantrayate smeti brūte sma |",
  "SA14n1199:213": "iha maitreyetyata ārabhya kathaṃ saṃjñādiviparyāso na bhavatīti yāvat |",
  "SA14n1199:214": "evaṃ āryamaitreya uttaramāha |",
  "SA14n1199:215": "sa cedityādi |",
  "SA14n1199:216": "yena cittena yatpariṇāmayatīti yaccittaṃ pariṇāmayati |",
  "SA14n1199:217": "tasminnityubhyasmin |",
  "SA14n1199:218": "evamiti sugṛhītatvāt |",
  "SA14n1199:219": "pariṇāmitamiti supariṇāmitam |",
  "SA14n1199:220": "sphuṭīkarttumāha |",
  "SA14n1199:221": "yathetyādi |",
  "SA14n1199:222": "evamityādinopasaṃhāraḥ |",
  "SA14n1199:223": "kadā tarhi viparyāsaḥ syādityata āha |",
  "SA14n1199:224": "athetyādi |",
  "SA14n1199:225": "iyatā viparyāsaprasaṃge codyaṃ parihṛya prakṛtānupalambhakhyāpanāyāha |",
  "SA14n1199:226": "sa cedityādi |",
  "SA14n1199:227": "evaṃ sañjānīta ityuddeśaḥ |",
  "SA14n1199:228": "evaṃ samanvāharatīti nirdeśaḥ |",
  "SA14n1199:229": "aviparyāsena manasikarotītyarthaḥ |",
  "SA14n1199:230": "tadityādi |",
  "SA14n1199:231": "tat cittamevaṃ samanvāhriyamāṇamiti sambandhaḥ |",
  "SA14n1199:232": "kṣoṇamityādibhiḥ paryāyairmanasi karoti |",
  "SA14n1199:233": "na tacchakyamiti |",
  "SA14n1199:234": "asattvācchaśaviṣāṇavat |",
  "SA14n1199:235": "sava dharmateti niḥsvabhāvataiva |",
  "SA14n1199:236": "dharmeṣviti buddhadharmeṣu |",
  "SA14n1199:237": "sa ce dityādinopasaṃhāraḥ |",
  "SA14n1199:238": "evamityanupalambhena |",
  "SA14n1199:239": "sarvatra śūnyataikarasena manasikāreṇetyarthaḥ |",
  "SA14n1199:240": "itīdamāryamaitreyo'tītān buddhānadhikṛtyoktavān |",
  "SA14n1199:241": "anāgatānadhikṛtyāha punaraparamityādi |",
  "SA14n1199:242": "pratyutpannānadhikṛtyāha punaraparamityādibhiḥ |",
  "SA14n1199:243": "anupalambhapariṇāmo dvitīyaḥ ||",
  "SA14n1199:244": "punaraparamityādi |",
  "SA14n1199:245": "atra saṃkṣepeṇa tryaiyadhvikabuddhādīnāṃ puṇyānumodanā |",
  "SA14n1199:246": "agrāditvaṃ purvavat |",
  "SA14n1199:247": "atrāviparyāsaṃ darśayitumāha |",
  "SA14n1199:248": "tasya kathamityādi |",
  "SA14n1199:249": "evaṃ samanvāharatīti samanvāhāraḥ samyagmanasikāraḥ |",
  "SA14n1199:250": "te dharmā iti ye pariṇāmayitavyāḥ |",
  "SA14n1199:251": "sa ca dharmo'kṣaya iti |",
  "SA14n1199:252": "anuttarā samyaksambodhiḥ suviśuddhadharmatālakṣaṇā |",
  "SA14n1199:253": "evaṃ pariṇāmitaṃ bhavatītyaviparyāsāditi bhāvaḥ |",
  "SA14n1199:254": "na dharmo dharma pariṇāmayatīti niḥsvabhāvatvāt sarvadharmāṇām |",
  "SA14n1199:255": "ityapīti |",
  "SA14n1199:256": "evamapi pūrvavat |",
  "SA14n1199:257": "ata evāha |",
  "SA14n1199:258": "evaṃ bhadantetyādi |",
  "SA14n1199:259": "sa cedityādinā prakārāntaramāha |",
  "SA14n1199:260": "ayamityādinopasaṃhāraḥ |",
  "SA14n1199:261": "ityaviparyāsapariṇāmastṛtīyaḥ ||",
  "SA14n1199:262": "sa cedityādi |",
  "SA14n1199:263": "puṇyābhisaṃskāraḥ puṇyakarma |",
  "SA14n1199:264": "saṃjñānamabhiniveśaḥ |",
  "SA14n1199:265": "kathaṃ tarhi pariṇāmayatītyāha |",
  "SA14n1199:266": "sa cedityādi |",
  "SA14n1199:267": "viviktaḥ śāntaśca yathākramaṃ svaparaiḥ svaparalakṣaṇaiśca śūnyatvāt |",
  "SA14n1199:268": "punaḥ sa cedityādinaitadāha |",
  "SA14n1199:269": "viviktaśāntatvajñānepi yadi tabhdāvābhiniveśaḥ syāt tadā na samyakpariṇāmayati |",
  "SA14n1199:270": "evamityādinopasaṃhāraḥ |",
  "SA14n1199:271": "prajñāpāramiteti vacanam |",
  "SA14n1199:272": "tayaiva samyakpariṇāmanāditi viviktapariṇāmaścaturthaḥ ||",
  "SA14n1199:273": "yadapītyādinā smaraṇam |",
  "SA14n1199:274": "yādṛśa evetyādinā nirūpaṇam |",
  "SA14n1199:275": "yādṛśa eva sa pariṇāma ityanuttarā samyaksaṃbodhirdharmadhatusvabhāvā tādṛśameva taditi labhyate nityābhisambandhāt |",
  "SA14n1199:276": "dharmadhātusvabhāvameva tadityarthaḥ |",
  "SA14n1199:277": "tādṛśameva tatkuśalamūlamiti yadanumodanāsahagatam |",
  "SA14n1199:278": "yenāpīti pariṇāmanācittena |",
  "SA14n1199:279": "tadapīti tadapyubhayam |",
  "SA14n1199:280": "tajjātikamiti saiva jātiḥ sāmānyaṃ yasya |",
  "SA14n1199:281": "tallakṣaṇamiti tadeva sāmānyalakṣaṇaṃ yasya |",
  "SA14n1199:282": "tannikāyamiti tadrāsi(śi)kam |",
  "SA14n1199:283": "tatsvabhāvamiti tatprakṛtikam |",
  "SA14n1199:284": "sa cedevaṃ saṃjānīta iti |",
  "SA14n1199:285": "yadyanenāpi tādṛśatvādinā tattvenābhiniviśate tadā na samyakpariṇāmayati |",
  "SA14n1199:286": "yaccātītamityādinā aparaṃ tattvavikalpamāha |",
  "SA14n1199:287": "asaṃprāptamanutpannam |",
  "SA14n1199:288": "sthitirnāstīti prakṛtyaiva naśvaratvāt |",
  "SA14n1199:289": "tasmāt trayamapi nopalabhyate tato'sat |",
  "SA14n1199:290": "tato naiva nimittamakāraṇatvāt |",
  "SA14n1199:291": "nākāraṇaṃ viṣayaḥ |",
  "SA14n1199:292": "sa cedityādi |",
  "SA14n1199:293": "evamiti kṣīṇatvādinā tattvena |",
  "SA14n1199:294": "nimittīkarotītyupalabhate |",
  "SA14n1199:295": "tadā na samanvāharati na samyagmanasikaroti |",
  "SA14n1199:296": "tadā na samyak pariṇāmayati |",
  "SA14n1199:297": "yadā tarhyanavabodhādasmaraṇādvā na nimittīkaroti tadā samyakpariṇāmaḥ syāditi cedāha |",
  "SA14n1199:298": "athetyādi |",
  "SA14n1199:299": "evamapīti |",
  "SA14n1199:300": "evamanimittīkaraṇepi na pariṇāmayati |",
  "SA14n1199:301": "pariṇāmanāmātrasyāpyabhāvāditi bhāvaḥ |",
  "SA14n1199:302": "kadā tarhi samyakpariṇāmitaṃ bhavatyata āha |",
  "SA14n1199:303": "athetyādi |",
  "SA14n1199:304": "ya(a)thaśabdo yadyarthaḥ |",
  "SA14n1199:305": "taditi tādṛśatvādikam |",
  "SA14n1199:306": "animittaṃ saviṣayatvañca |",
  "SA14n1199:307": "nimittamiti samyagjñānālambanam |",
  "SA14n1199:308": "samanvāharatīti samyagmanasikaroti |",
  "SA14n1199:309": "na ca nimittīkarotīti na sañjānāti nābhiniviśate |",
  "SA14n1199:310": "evamatretyādinopasaṃhāraḥ |",
  "SA14n1199:311": "evaṃ bauddhapuṇyaughasya yaḥ svabhāvo dharmatā tayā anusmaraṇam |",
  "SA14n1199:312": "anumodyādīnāmiti bauddhapuṇyaughasvabhāvānusmṛtipariṇāmaḥ pañcamaḥ ||",
  "SA14n1199:313": "idaṃ tadityādi |",
  "SA14n1199:314": "ivamiti yadenadubha[yaṃ] tattvasya manasikāro na ca nimittīkaraṇam |",
  "SA14n1199:315": "tacchabdaḥ prasiddhau |",
  "SA14n1199:316": "upāyakauśalaṃ yatprasiddhamidaṃ tat |",
  "SA14n1199:317": "ya ityādinā anuśaṃsamāha |",
  "SA14n1199:318": "athāsmin upāyakauśale ka upāya ityata āha |",
  "SA14n1199:319": "atra cetyādi |",
  "SA14n1199:320": "iyameveti |",
  "SA14n1199:321": "sūtrātmikaiva |",
  "SA14n1199:322": "aśrutavateti imāmasyāṃ veti śeṣaḥ |",
  "SA14n1199:323": "prajñāpāramitāyā yā pariṇāmanā saiva puṇyakriyā |",
  "SA14n1199:324": "seyaṃ praveṣṭumavagāhituṃ na hi śakyeti sambandhaḥ |",
  "SA14n1199:325": "tatreti tathā sati |",
  "SA14n1199:326": "sa maivaṃ vocaditi syādvacanīya |",
  "SA14n1199:327": "kosāvityāha |",
  "SA14n1199:328": "ya ityādi |",
  "SA14n1199:329": "iti sopāyapariṇāmaḥ ṣaṣṭhaḥ ||",
  "SA14n1199:330": "tatkasyetyādi |",
  "SA14n1199:331": "idaṃ taditi yaduktaṃ tatkuta ityarthaḥ |",
  "SA14n1199:332": "ātmabhāvāḥ kāyāḥ |",
  "SA14n1199:333": "saṃskāraḥ kuśalamūlāni |",
  "SA14n1199:334": "ataśca te śāntā viviktāḥ niḥsvabhāvā ityarthaḥ |",
  "SA14n1199:335": "ataśca virahitā upalabdhyā nopalabhyanta ityarthaḥ |",
  "SA14n1199:336": "api tviti | yadyapi nopalabhyante tathāpi yathābhūtamaviparītaṃ niruddhatvādikam |",
  "SA14n1199:337": "nimittīkṛtyetyudgrahataḥ |",
  "SA14n1199:338": "vikalpya cetyabhiniveśataḥ |",
  "SA14n1199:339": "ayathābhūte vikalpapratibhāse yathābhūtaniruddhādisaṃjñī |",
  "SA14n1199:340": "upalambhaṃ ātmīyaṃ anupalambhe samyaksaṃbodhau pariṇāmayet |",
  "SA14n1199:341": "tataḥ kimityāha |",
  "SA14n1199:342": "tasyetyādi |",
  "SA14n1199:343": "parinirvāṇamapīti |",
  "SA14n1199:344": "apiśabdo'tiśayārthaḥ |",
  "SA14n1199:345": "tasyātyantaṃ nimittīkaraṇādyayogāt |",
  "SA14n1199:346": "saviṣaḥ saśalyaśca tāddharmyāt |",
  "SA14n1199:347": "ityanimittapariṇāmaḥ saptamaḥ ||",
  "SA14n1199:348": "tadyathāpītyādi |",
  "SA14n1199:349": "praṇītaṃ varṇādiprakarṣāt |",
  "SA14n1199:350": "kiṃ cāpīti yadyapītyarthaḥ |",
  "SA14n1199:351": "api tviti tathāpītyarthaḥ |",
  "SA14n1199:352": "khalu punariti vākyālaṃkāro manyeteti varṇādilābhāt |",
  "SA14n1199:353": "svādanaṃ svādaḥ paribhogaḥ |",
  "SA14n1199:354": "pariṇāme ceti avasāne ca |",
  "SA14n1199:355": "vipākaphalam |",
  "SA14n1199:356": "durgahīteneti mithyāśrutena |",
  "SA14n1199:357": "durupa [la]kṣiteneti durvitarkitena |",
  "SA14n1199:358": "duḥsvādhyāteneti durabhyāsena |",
  "SA14n1199:359": "subhāṣitam |",
  "SA14n1199:360": "iti karaṇasamāptyarthaḥ |",
  "SA14n1199:361": "evaṃ sa iti yoyamuktaḥ |",
  "SA14n1199:362": "saviṣatvāditi |",
  "SA14n1199:363": "anarthakaraṇaśaktiratra viṣam |",
  "SA14n1199:364": "tasmād ityupasaṃhāraḥ |",
  "SA14n1199:365": "kathamityādinā praśnāḥ |",
  "SA14n1199:366": "ihetyādikamuttaram |",
  "SA14n1199:367": "abhyākhyānaṃ nindā |",
  "SA14n1199:368": "abhūtavāditayā khyāpanāt |",
  "SA14n1199:369": "parigrahītavyādipadeṣu parigraheṇānumodanā lakṣyate |",
  "SA14n1199:370": "nāntarīyakatvāt |",
  "SA14n1199:371": "buddhajñānena jñā(jā)",
  "SA14n1199:372": "nanti buddhacakṣuṣā paśyantīti sambandhaḥ |",
  "SA14n1199:373": "evaṃ cāsyetyupasaṃhāraḥ |",
  "SA14n1199:374": "nirviṣatvādikaṃ sarva kuta ityāha adhyāśayenetyādi |",
  "SA14n1199:375": "iti buddhānujñātapariṇāmo'ṣṭamaḥ ||",
  "SA14n1199:376": "punaraparamityādi |",
  "SA14n1199:377": "śīlādīti tathāgataḥ śīlādiskandhaḥ |",
  "SA14n1199:378": "aparyāpannamanantarbhūtaṃ |",
  "SA14n1199:379": "tryadhvatraidhātukāparyāpannatvāditi |",
  "SA14n1199:380": "adhvatraye dhātutraye cānantargatatvādityarthaḥ |",
  "SA14n1199:381": "dharmadhātumātratvāt teṣāṃ śīlādīnāmiti bhāvaḥ |",
  "SA14n1199:382": "pariṇāmopīti pariṇāmanāpi |",
  "SA14n1199:383": "yatrāpi dharma iti samyaksambodhau |",
  "SA14n1199:384": "avinaṣṭa ityaduṣṭa |",
  "SA14n1199:385": "aparyāpannaḥ |",
  "SA14n1199:386": "buddhānujñātapariṇāmayordharmadhātupariṇāmatvena samatāṃ darśayitumāha |",
  "SA14n1199:387": "tatretyādi |",
  "SA14n1199:388": "atra dvitīyādiśabdātpareṇa vārtho gamyate |",
  "SA14n1199:389": "yoyaṃ dharmadhātupariṇāmanayā pariṇāmaḥ |",
  "SA14n1199:390": "ayaṃ samyakpariṇāma iti sambandhaḥ |",
  "SA14n1199:391": "katamayetyāha |",
  "SA14n1199:392": "anayetyanantaroktayā |",
  "SA14n1199:393": "aparyāpannapariṇāmanayetyarthaḥ |",
  "SA14n1199:394": "yathā buddhā bhagavanta ityādikayā buddhānujñātapariṇāmanayevetyarthaḥ |",
  "SA14n1199:395": "evaṃ cetyupasaṃhāraḥ |",
  "SA14n1199:396": "itya paryāpannapariṇāmo navamaḥ |",
  "SA14n1199:397": "atha khalvityādi |",
  "SA14n1199:398": "yo hyayamiti yohyaparyāpannākhyaḥ |",
  "SA14n1199:399": "asyāmevetyādinā pariṇāmayatītyetatparyantena buddhānujñātapariṇāmasya nirdeśaḥ |",
  "SA14n1199:400": "atretyanayordharmadhatupariṇāmanayoḥ |",
  "SA14n1199:401": "agrāditvaṃ pramu[di]tādyekādaśabhūmigataprakarṣahetutvāt |",
  "SA14n1199:402": "śeṣaṃ subodham |",
  "SA14n1199:403": "yāvatpañcānāmabhijñānāṃ lābhino bhaveyuriti |",
  "SA14n1199:404": "ihokte mahāpuṇyodaye yacchaddhādikaṃ sa pūrvakādviśeṣaheturiti mṛdurmahāpuṇyodayapariṇāmo daśamaḥ ||",
  "SA14n1199:405": "tiṣṭhatvityādi subodhaṃ yāvatpratyekabuddhā bhaveyuriti |",
  "SA14n1199:406": "ihoktapuṇyātireke śraddhādikaṃ pūrvakādviśeṣaheturiti madhyo mahāpuṇyodayapariṇāma ekādaśaḥ ||",
  "SA14n1199:407": "tiṣṭhatvityādi |",
  "SA14n1199:408": "ye subhūta ityādinā dadyurityetadantenoddeśaḥ |",
  "SA14n1199:409": "etena paryāyeṇetyādinā dadyurityetadantena nirdeśaḥ |",
  "SA14n1199:410": "eteneti vakṣyamāṇena |",
  "SA14n1199:411": "glānaṃ glāniḥ |",
  "SA14n1199:412": "tatpratyayāni taddhetukāni bhaiṣajyāni |",
  "SA14n1199:413": "pariṣkārāḥ pariśrāvaṇādayaḥ |",
  "SA14n1199:414": "sukhahetavaḥ sukhāḥ |",
  "SA14n1199:415": "teṣāṃ upadhānaiḥ ḍhokanaiḥ |",
  "SA14n1199:416": "sukhasparśaḥ sukhānubhavaḥ |",
  "SA14n1199:417": "tena ye vihārāḥ caṃkramādayaḥ |",
  "SA14n1199:418": "tān sarvasattvānekakaṃ parikalpyeti |",
  "SA14n1199:419": "upastheyatvena pṛthagavasthāpya |",
  "SA14n1199:420": "tāṃśca sarvabodhisattvāniti |",
  "SA14n1199:421": "ekaikaṃ parikalpyeti vartate |",
  "SA14n1199:422": "upasthāpakatvena pṛthagavasthāpya |",
  "SA14n1199:423": "ekaṃko bodhisattva iti |",
  "SA14n1199:424": "upatiṣṭhaditi sambandhaḥ |",
  "SA14n1199:425": "kimupatiṣṭhet ?",
  "SA14n1199:426": "prakṛtatvāttāneva sarvasattvān |",
  "SA14n1199:427": "ekaṃkasteṣāṃ sarvabodhisattvānāmiti nirdhāraṇe ṣaṣṭhī |",
  "SA14n1199:428": "teṣāṃ madhye ekaikaḥ dānaṃ dadyāditi |",
  "SA14n1199:429": "tebhya eva sarvasattvebhyaḥ |",
  "SA14n1199:430": "tāvaccirarātrasañcitamiti |",
  "SA14n1199:431": "tāvatā dīrghakālena sañcitam |",
  "SA14n1199:432": "tathā mahāvistarasamudānītamiti |",
  "SA14n1199:433": "tāvanmahāvistareṇotpāditam |",
  "SA14n1199:434": "tiṣṭhatu khalu punarityādi |",
  "SA14n1199:435": "pūrvatra gaṃgānadībālukopamalokadhātuvīryāḥ sarvabodhisattvā upasthāpakāḥ pratyekaṃ gaṃgānadībālukopamalokadhātuvīryānāṃ sattvānām |",
  "SA14n1199:436": "tatra yāvanta upastheyāḥ sattvā iha tāvanta upasthāpakā bodhisattvāḥ pratyekaṃ gaṅgānadīvālukopamā lokadhātuvīryānāṃ sattvānāmiti viśeṣaḥ |",
  "SA14n1199:437": "tānsarvasattvān ekaikaṃ parikalpitāṃśca sarvabodhisattvāniti pūrvavat |",
  "SA14n1199:438": "śeṣaṃ subodham |",
  "SA14n1199:439": "ityadhimātro mahāpuṇyodayapariṇāmo dvādaśaḥ ||",
  "SA14n1199:440": "samāptaśca pariṇāmanāmanaskāraḥ ||",
  "SA14n1199:441": "anumodanāmanaskāro vaktavyaḥ |",
  "SA14n1199:442": "tamadhikṛtya śāstram-",
  "SA14n1199:443": "[54] upāyānupalambhābhyāṃ śubhamūlānumodanā |",
  "SA14n1199:444": "anumode manaskārabhāvaneha vidhīyate ||2-24 ||",
  "SA14n1199:445": "etadāha | atha khalvāyuṣmānityādinā |",
  "SA14n1199:446": "niravaśeṣyeti niravaśeṣīkṛtya |",
  "SA14n1199:447": "agratvādīni caturdaśoktāḥ |",
  "SA14n1199:448": "kiyatā agratā bhavatīti praśnaḥ |",
  "SA14n1199:449": "iyatā bhavatītyuttaram |",
  "SA14n1199:450": "kotrābhiprāyaḥ ?",
  "SA14n1199:451": "agratvameva daśadigmadhyatryadhvakuśalālambanatvāccaturdaśavidhaṃ bhavatīti |",
  "SA14n1199:452": "yatra tarhi trayodaśapadāni tatrāpi daśadiktryadhvabhedāt trayodaśavidham |",
  "SA14n1199:453": "tatra kathaṃ madhyamalokadhātoḥ saṃgrahaḥ ?",
  "SA14n1199:454": "tanmadhye sūkṣmamavadhiṃ kṛtvā diśāṃ grahaṇāt |",
  "SA14n1199:455": "lokadhātvekadeśeṣvapi lokadhātuvyapadeśāt |",
  "SA14n1199:456": "tadyathā aṣṭānāṃ vā navānāṃ vā māsānāmatyayāt prasūteti |",
  "SA14n1199:457": "yadā hi triṃśadrātrā māsāstadā'ṣṭau |",
  "SA14n1199:458": "yadā māsaikadeśopi māsastadā nava |",
  "SA14n1199:459": "na gṛṇhīte grāhyatvenāpratibhāsāt |",
  "SA14n1199:460": "na manyate vastutvenāpratibhāsāt |",
  "SA14n1199:461": "nopalabhate svarūpato apratibhāsāt |",
  "SA14n1199:462": "na kalpayati sāmānyalakṣaṇena |",
  "SA14n1199:463": "na vikalpayati viśeṣalakṣaṇaiḥ |",
  "SA14n1199:464": "na paśyati dṛṣṭyā anabhiniveśāt |",
  "SA14n1199:465": "na samanupaśyati santatamanabhiniveśāt |",
  "SA14n1199:466": "kalpanā abhūtaparikalpaḥ |",
  "SA14n1199:467": "tathā viṭhapitāḥ saṃdarśitāḥ |",
  "SA14n1199:468": "ajātā nirbījatvāt |",
  "SA14n1199:469": "anirjātā aniṣpatteḥ |",
  "SA14n1199:470": "anāgatikā anāgatādadhvanaḥpūrvalokādvā |",
  "SA14n1199:471": "agatikā atītādhvani paraloke vā |",
  "SA14n1199:472": "evaṃ yāvat nāpi nirudhyata iti |",
  "SA14n1199:473": "niḥsvabhāvatvātparikalpatatvādveti hetuḥ |",
  "SA14n1199:474": "evamiti parikalpitena svabhāvena |",
  "SA14n1199:475": "itthaṃ bhūtān etān dharmāniti paratantrarūpān kuśalān |",
  "SA14n1199:476": "dharmateti bālabuddhigocaraiḥ svabhāvaiḥ śūnyatā |",
  "SA14n1199:477": "anumodanādhikārepi tathā anumodya tathaiva pariṇāmayatīti vacanamavaśyapariṇāmanīyatvāt |",
  "SA14n1199:478": "śeṣaṃ vyākhyatameva yāvat na kṣamata iti |",
  "SA14n1199:479": "ityanupalambhānumodanā prathamā ||",
  "SA14n1199:480": "punaraparamityādi |",
  "SA14n1199:481": "vimuktirnirvāṇam |",
  "SA14n1199:482": "tacca dharmadhātoḥ sarvāvaraṇaviśuddhitā paramārthatastathaiva sarvaṃ dānādītyarthaḥ |",
  "SA14n1199:483": "saṅgastṛṣṇā |",
  "SA14n1199:484": "tadabhāvād asaktānāṃ tṛṣṇāhetukasya janmano'bhāvād abaddhānām |",
  "SA14n1199:485": "tato amuktānām |",
  "SA14n1199:486": "apariṇāmanāyoge tasyāpyanupalambhāt |",
  "SA14n1199:487": "sa kathamityāha |",
  "SA14n1199:488": "asaṃkrāntito avināśata iti |",
  "SA14n1199:489": "tathāhyavasthāntarasaṃkrāntiḥ pariṇāmaḥ pūrvavināśāparotpattī vā |",
  "SA14n1199:490": "na ca dharmadhātoravasthā |",
  "SA14n1199:491": "na ca saṃkramo nāpi vināśa iti |",
  "SA14n1199:492": "samādāyoti gācarataḥ (?)",
  "SA14n1199:493": "sāvadhikamādāya |",
  "SA14n1199:494": "ākruṣṭaḥ śaptaḥ |",
  "SA14n1199:495": "abhihatastāḍitaḥ |",
  "SA14n1199:496": "paribhāṣito bhūtābhūtadoṣasthānaiḥ |",
  "SA14n1199:497": "samān iti sannityarthaḥ |",
  "SA14n1199:498": "styānaṃ ca middhaṃ ca tenābhibhūtā iti sambandhaḥ |",
  "SA14n1199:499": "tatra styānaṃ cittasyākarmaṇyatā staimityam |",
  "SA14n1199:500": "staimityalakṣaṇā yā cittasyākarmaṇyatā svālambanapratītaye tat khalu styānam |",
  "SA14n1199:501": "middhamasvatantravṛttiścetaso'bhisaṃkṣepaḥ |",
  "SA14n1199:502": "cetaso'bhisaṃkṣepaścakṣurādīndriyadvāreṇāpravṛtiḥ |",
  "SA14n1199:503": "sa cedasvādhīnā |",
  "SA14n1199:504": "cetaso vṛttistanmiddham |",
  "SA14n1199:505": "śeṣaṃ subodhamāparivartasamāpteḥ |",
  "SA14n1199:506": "upāyo vimuktisādṛśyam |",
  "SA14n1199:507": "teneyaṃ dharmadhātoranumodanānupalambhenetyupāyānumodanā dvitīyā ||",
  "SA14n1199:508": "anumodanā ca pariṇāmanā ca tasyāḥ |",
  "SA14n1199:509": "tayorabhidhāyakaḥ parivarto anumodanāpariṇāmanāparivartaḥ ||",
  "SA14n1199:510": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākāraśāntiviracitāyāṃ ṣaṣṭhaḥ parivartaḥ ||"
}