{
  "SA10n1080:0": "śūnyatāsaptatiḥ",
  "SA10n1080:1": "svopajñavṛttyā samanvitā",
  "SA10n1080:2": "utpādasthitibhaṅgāstināstihīnasamottamam |",
  "SA10n1080:3": "laukikavyavahārāttu buddhenoktaṃ na tattvataḥ ||1 ||",
  "SA10n1080:4": "ātmā kaścinna cānātmā hyātmānātmetaraśca na |",
  "SA10n1080:5": "vācyaḥ sarvaḥ svabhāvena śūnyo nirvāṇasadṛśaḥ ||2 ||",
  "SA10n1080:6": "hetupratyayasāmagrayāṃ sarvasyāṃ vā pṛthak pṛthak |",
  "SA10n1080:7": "sarvabhāvasvabhāvo na tasmācchūnyaṃ hi vidyate ||3 ||",
  "SA10n1080:8": "bhāvo notpadyate bhāvān nābhāvo'vidyamānataḥ |",
  "SA10n1080:9": "sadasanna virodhānna sthitibhaṅgau hyajātitaḥ ||4 ||",
  "SA10n1080:10": "na jāyate yadā jātaṃ nājātamapi jāyate |",
  "SA10n1080:11": "jātājātācca naivaṃ hi jāyamāno'pi jāyate ||5 ||",
  "SA10n1080:12": "phale syāt phalavān hetuḥ nāstitve'hetunā samaḥ |",
  "SA10n1080:13": "sadasattve virodhitvaṃ traikālye nopapadyate ||6 ||",
  "SA10n1080:14": "naikatve'nekavṛttirna no'nekatve hi naikatā |",
  "SA10n1080:15": "tatpratītyasamutpannabhāvāste hyanimittakāḥ ||7 ||",
  "SA10n1080:16": "dvādaśāṅgo hyanutpādaḥ samutpādaḥ pratītyajaḥ |",
  "SA10n1080:17": "ekacitte na tad yuktaṃ bahuṣvapi na yujyate ||8 ||",
  "SA10n1080:18": "ātmā nāsti na cānātmā nityānitye duḥkhaṃ sukham |",
  "SA10n1080:19": "śucirnāśucirapyasti viparyāsā na santyataḥ ||9 ||",
  "SA10n1080:20": "tadabhāve na cāvidyā viparyāsacatuṣkajā |",
  "SA10n1080:21": "tadabhāvānna saṃskārāḥ syuḥ śeṣā api tādṛśāḥ ||10 ||",
  "SA10n1080:22": "saṃskāre'satyavidyā na naiva sa tadabhāvataḥ |",
  "SA10n1080:23": "parasparaṃ hetubhūte svabhāvena na sidhyataḥ ||11 ||",
  "SA10n1080:24": "svayaṃ svabhāvato'siddhaṃ paraṃstajjanayet katham |",
  "SA10n1080:25": "ato'siddhaparaistairna janyeran pratyayaiḥ pare ||12 ||",
  "SA10n1080:26": "pitā putro na putro'pi pitā'nyonyaṃ na tau vinā |",
  "SA10n1080:27": "tathā na yugapattau hi dvādaśāṅgaṃ tathaiva ca ||13 ||",
  "SA10n1080:28": "pratītya viṣayān svapne na syād duḥkhaṃ sukhaṃ yathā |",
  "SA10n1080:29": "viṣayo na tathaivāpi taṃ pratītya pratītyajaḥ ||14 ||",
  "SA10n1080:30": "svabhāvāddhi na bhāvāśceduttamādhamamadhyamāḥ |",
  "SA10n1080:31": "nānātve'sati hetubhyo'bhinirvṛttirna sidhyati ||15 ||",
  "SA10n1080:32": "bhāvāḥ svabhāvataḥ siddhā no'pratītya pratītya sat |",
  "SA10n1080:33": "niḥsvabhāvāḥ kuto bhāvāḥ svabhāvo'pi nasthāpyate ||16 ||",
  "SA10n1080:34": "svabhāvaparabhāvau vā bhaṅgo'bhāve'pi vā kutaḥ |",
  "SA10n1080:35": "svabhāvaparabhāvau cābhāvaste'to viparyayāḥ ||17 ||",
  "SA10n1080:36": "śūnyatve sati notpādo nirodho'pi na vidyate |",
  "SA10n1080:37": "svabhāvaśūnyatāyāṃ hi kutaḥ syādudayavyayau ||18 ||",
  "SA10n1080:38": "abhāve'sati bhāvo na bhāvābhāvau na caikadā |",
  "SA10n1080:39": "ṛte bhāvaṃ na cābhāvo bhāvo'bhāvaḥ sadā bhavet ||19 ||",
  "SA10n1080:40": "na svato nāpi parato'bhāvo bhāvaṃ vinā na hi |",
  "SA10n1080:41": "ata eva na bhāvo'styabhāvo na tadabhāvataḥ ||20 ||",
  "SA10n1080:42": "sati bhāve śāśvatatvaṃ vyucchedastadabhāvataḥ |",
  "SA10n1080:43": "ubhayaṃ hi sato bhāvād bhāvo'to nābhyupeyate ||21 ||",
  "SA10n1080:44": "santānāttanna santānaṃ bhāvo nirvartya naśyati |",
  "SA10n1080:45": "sidhyatīdaṃ na santānocchedadoṣaśca pūrvavat ||22 ||",
  "SA10n1080:46": "dṛṣṭvā nirvṛttimārgoktiḥ śūnyatvānnodayavyayau |",
  "SA10n1080:47": "ado'nyonyavirodhāddhi viruddhānaṃ ca darśanāt ||23 ||",
  "SA10n1080:48": "yadyutpādanirodhau na nirvāṇaṃ kinnirodhataḥ |",
  "SA10n1080:49": "na nirvāṇamanutpādānirodhau yau svabhāvataḥ? ||24 ||",
  "SA10n1080:50": "nirodho yadi nirvāṇaṃ hyucchedaḥ śāśvato'nyathā |",
  "SA10n1080:51": "tasmād bhāvo na cābhāvo'pyanutpādānirodhatā ||25 ||",
  "SA10n1080:52": "kācitsthitirhi nirvāṇamabhāvo'pi ca tad bhavet |",
  "SA10n1080:53": "abhāve'pi hi tannaivābhāvābhāve'pi tacca na ||26 ||",
  "SA10n1080:54": "na svato lakṣaṇaṃ lakṣyāllakṣyaṃ sidhyati lakṣaṇāt |",
  "SA10n1080:55": "nāpyanyonyamasiddhasyāsiddho naiva hi sādhakaḥ ||27 ||",
  "SA10n1080:56": "etena kāraṇaṃ kāryaṃ vedanāvedakādayaḥ |",
  "SA10n1080:57": "dṛśya-draṣṭrādikāḥ sarve ke'pi coktā aśeṣataḥ ||28 ||",
  "SA10n1080:58": "asthiteśca mithaḥ siddheḥ svato'siddheśca samplavāt |",
  "SA10n1080:59": "bhāvābhāvācca traikālyamasanmātraṃ vikalpanā ||29 ||",
  "SA10n1080:60": "utpādasthitibhaṅgā na trayaṃ saṃskṛtalakṣaṇam |",
  "SA10n1080:61": "tasmānna vidyate kiñcitsaṃskṛtaṃ nāpyasaṃskṛtam ||30 ||",
  "SA10n1080:62": "bhagno na bhajyate'bhagno'pyasthitasya na ca sthitiḥ |",
  "SA10n1080:63": "sthitasyāpi sthitirnāsan saṃścāpyutpadyate na hi ||31 ||",
  "SA10n1080:64": "na sannāsanna sadasannaiko nāneka ityapi |",
  "SA10n1080:65": "saṃskṛto'saṃskṛtaḥ sarve koṭiṣvāsveva te gatāḥ ||32 ||",
  "SA10n1080:66": "asti karmasvakatvaṃ hi karma-karmaphalaṃ tathā |",
  "SA10n1080:67": "karmaṇo'vipraṇāśaśca dideśa bhagavān guruḥ ||33 ||",
  "SA10n1080:68": "aniruddhamanutpannaṃ karmoktaṃ niḥsvabhāvakam |",
  "SA10n1080:69": "ātmagrahāddhi tajjātaṃ janako'pi vikalpataḥ ||34 ||",
  "SA10n1080:70": "yadi svabhāvataḥ karma tajjaḥ kāyo'pi śāśvataḥ |",
  "SA10n1080:71": "vipākaduḥkhavanna syāt,",
  "SA10n1080:72": "syādātmaivāpi karma ca ||35 ||",
  "SA10n1080:73": "karma pratyayajaṃ kiñcināstyapratyayajaṃ na ca |",
  "SA10n1080:74": "māyāvatsarvasaṃskārāḥ gandhabhukpurmarīcivat ||36 ||",
  "SA10n1080:75": "kleśakāraṇakaṃ karma saṃskārāḥ kleśakarmataḥ |",
  "SA10n1080:76": "karmahetuśca kāyo'pi trayaṃ śūnyaṃ svabhāvataḥ ||37 ||",
  "SA10n1080:77": "karmaṇyasati kartā na dvayābhāve na tatphalam |",
  "SA10n1080:78": "tadabhāve na bhoktā syādasattvācca viviktatā ||38 ||",
  "SA10n1080:79": "yo'paśyatkarmaśūnyatvaṃ samyagjñānena kama na |",
  "SA10n1080:80": "karmaṇyasati karmabhyaḥ samutpannā na santi vai ||39 ||",
  "SA10n1080:81": "nirmimīte yathā ṛddhyā bhagavāṃśca tathāgataḥ |",
  "SA10n1080:82": "tena nirmitakenāpi hyanyo nirmīyate punaḥ ||40 ||",
  "SA10n1080:83": "buddhanirmitakaḥ śūnyaḥ kā tannirmitake kathā |",
  "SA10n1080:84": "yatkiñcitkalpanāmātrasattvaṃ taccobhayostathā ||41 ||",
  "SA10n1080:85": "kartā nirmitakeneva karma nirmitasadṛśam |",
  "SA10n1080:86": "śūnyaṃ svabhāvato yatsat kalpanāmātrameva tat ||42 ||",
  "SA10n1080:87": "karmakartā na nirvāṇaṃ yadi karma svabhāvataḥ |",
  "SA10n1080:88": "iṣṭāniṣṭaphalaṃ na syāttadbhāvo yadi nāsti vai ||43 ||",
  "SA10n1080:89": "saccāpyasti hyasaccāpi sadasaccāpi vidyate |",
  "SA10n1080:90": "sugamā na hi buddhānāmābhiprāyikadeśanā ||44 ||",
  "SA10n1080:91": "rūpaṃ ced bhūtato jātaṃ tadrūpaṃ syādatattvataḥ |",
  "SA10n1080:92": "svabhāvānna hi tannāpi paratastadabhāvataḥ ||45 ||",
  "SA10n1080:93": "ekasminna catuḥsattvaṃ sannaikaṃ hi caturṣvapi |",
  "SA10n1080:94": "asaccaturmahābhūtāpekṣaṃ rūpaṃ kva sidhyati ||46 ||",
  "SA10n1080:95": "liṅgāditi na talliṅgamatyantāgrahaṇānnanu |",
  "SA10n1080:96": "hetupratyayajaṃ sattve na liṅgaṃ neti yujyate ||47 ||",
  "SA10n1080:97": "rūpasya grahaṇaṃ cet syātsvasvabhāvagraho bhavet |",
  "SA10n1080:98": "asannimittayā buddhyā hyasadrūpagrahaḥ katham ||48 ||",
  "SA10n1080:99": "buddhyā kṣaṇikayā rūpaṃ nāpyate kṣaṇikaṃ yadā |",
  "SA10n1080:100": "tadā'nāgatarūpaṃ cātītaṃ kimiva gṛhyate ||49 ||",
  "SA10n1080:101": "kadāpi varṇasaṃsthāne yadā naiva pṛthak pṛthak |",
  "SA10n1080:102": "naikagraho hi bhinnānāṃ hyubhe rūpaṃ prasidhyataḥ ||50 ||",
  "SA10n1080:103": "na rūpe nāpi madhye hi cakṣurbuddhirna cakṣuṣoḥ |",
  "SA10n1080:104": "cakṣuḥ pratītya rūpaṃ ca viparyāso vikalpanā ||51 ||",
  "SA10n1080:105": "cakṣuḥ paśyati nātmānaṃ rūpaṃ paśyennu tatkatham |",
  "SA10n1080:106": "cakṣurnirātmakaṃ rūpaṃ śeṣāṇyāyatanānyapi ||52 ||",
  "SA10n1080:107": "cakṣuḥ svabhāvataḥ śūnyaṃ śūnyañca parabhāvataḥ |",
  "SA10n1080:108": "śūnyaṃ tathaiva rūpañca śeṣāṇyāyatanānyapi ||53 ||",
  "SA10n1080:109": "saṃsparśena sahaikaṃ syāttadānyeṣāṃ hi śūnyatā |",
  "SA10n1080:110": "śūnyaṃ nāpekṣate'śūnyaṃ hyaśūnyaṃ cāpi śūnyatām ||54 ||",
  "SA10n1080:111": "nāsti svabhāvasaṃyogaḥ trikamasthitamapyasat |",
  "SA10n1080:112": "tatsvabhāvātmasaṃsparśo nāstyato vedanāpi sat ||55 ||",
  "SA10n1080:113": "antarāyatanaṃ prāpya vijñānaṃ bāhyameva vā |",
  "SA10n1080:114": "jāyate'to na vijñānaṃ śūnyaṃ māyāmarīcivat ||56 ||",
  "SA10n1080:115": "vijñeyāpekṣayotpādādvijñānaṃ nāsti sad dhruvam |",
  "SA10n1080:116": "jñātuścāvidyamānatvamasattvājjñānajñeyayoḥ ||57 ||",
  "SA10n1080:117": "kaścinnityo hyanityo vā'nityaṃ sarvaṃ ca nāsti vā |",
  "SA10n1080:118": "bhāve nityaṃ hyanityaṃ vā kathaṅkāraṃ tathā bhavet ||58 ||",
  "SA10n1080:119": "rāgo dveṣaśca moho hi ceṣṭāniṣṭaviparyayaiḥ |",
  "SA10n1080:120": "pratyayajā hyato rāgo dveṣo mohaśca na svataḥ ||59 ||",
  "SA10n1080:121": "yasmin rāgo bhavettasmin dveṣamohau yatastataḥ |",
  "SA10n1080:122": "vikalpato hi jāyante no vikalpo'pi tattvataḥ ||60 ||",
  "SA10n1080:123": "ye vikalpyā na te santi kalpyābhāve kva kalpanam |",
  "SA10n1080:124": "pratyayairjanitattvāddhi śūnye kalpyakakalpane ||61 ||",
  "SA10n1080:125": "caturviparyayai rjātā nāvidyā tattvadarśanāt |",
  "SA10n1080:126": "tadabhāve na saṃskārāḥ syuḥ śeṣā api tādṛśāḥ ||62 ||",
  "SA10n1080:127": "yadyatpratītya yajjātaṃ tadabhāve na tattataḥ |",
  "SA10n1080:128": "bhāvābhāvāśca saṃskārāsaṃskārāḥ śāntanirvṛtāḥ ||63 ||",
  "SA10n1080:129": "hetupratyayajā bhāvāḥ kalpyante ye ca tatvataḥ |",
  "SA10n1080:130": "proktā śāstrā hyavidyā sā dvādaśāṅgaṃ tato bhavet ||64 ||",
  "SA10n1080:131": "bhāvaśūnyatvasajjñānānnāvidyā tattvadarśanāt |",
  "SA10n1080:132": "so hyavidyānirodho'to dvādaśāṅgaṃ nirudhyate ||65 ||",
  "SA10n1080:133": "māyāmarīcigandharvapurabudbudaphenavat |",
  "SA10n1080:134": "saṃskārāḥ svapnasaṃkāśā vidyante'lātacakravat ||66 ||",
  "SA10n1080:135": "bhāvaḥ svabhāvataḥ kaścinnātrābhāvo'pi vidyate |",
  "SA10n1080:136": "hetupratyayato jāto bhāvo'bhāvaśca śūnyakaḥ ||67 ||",
  "SA10n1080:137": "sarvabhāvasvabhāvānāṃ śūnyatvādupadiṣṭavān |",
  "SA10n1080:138": "sarve pratītyajā bhāvā ityatulyastathāgataḥ ||68 ||",
  "SA10n1080:139": "tanmātraḥ paramārtho hi bhagavān buddha uktavān |",
  "SA10n1080:140": "lokavartanamāśritya sarvaṃ nānā yathārthataḥ ||69 ||",
  "SA10n1080:141": "lokabhāsanabhaṅgo na dharmaḥ kaścinna tattvataḥ |",
  "SA10n1080:142": "bhīto'jño'kalpanirhāre saugate vacane tvataḥ ||70 ||",
  "SA10n1080:143": "idampratītya cāstīdaṃ na rodho lokapaddhateḥ |",
  "SA10n1080:144": "pratītyajaḥ sa niḥsattvaḥ santyete niścayaḥ katham ||71 ||",
  "SA10n1080:145": "tattvānvīkṣārataḥ śrāddha ukte kutrāpi na sthitaḥ |",
  "SA10n1080:146": "prāpya yuktyā nayaṃ śāntaḥ bhāvābhāvaprahāṇataḥ ||72 ||",
  "SA10n1080:147": "idampratyayatājñānāt dṛṣṭijālavinirgataḥ |",
  "SA10n1080:148": "aspṛṣṭaṃ yāti nirvāṇaṃ rāgapratighamohahaḥ ||73 ||",
  "SA10n1080:149": "śūnyatāsaptatervṛttiḥ",
  "SA10n1080:150": "ācāryanāgārjunapādakṛtā samāptā ||"
}