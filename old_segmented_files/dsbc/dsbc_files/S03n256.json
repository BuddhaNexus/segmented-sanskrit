{
  "S03n256:0": "33. mahiṣa-jātakam",
  "S03n256:1": "sati kṣantavye kṣamā syānnāsatītyapakāriṇāmapi sādhavo lābhamiva bahu manyante |",
  "S03n256:2": "tadyathānuśrūyate-",
  "S03n256:3": "bodhisattvaḥ kilānyatamasminnaraṇyapradeśe paṅkasaṃparkātparuṣavapurṇīlameghaviccheda iva pādacārī vanamahiṣavṛṣo babhūva |",
  "S03n256:4": "sa tasyāṃ durlabhadharmasaṃjñāyāṃ saṃmohabahulāyāmapi tiryaggatau vartamānaḥ paṭuvijñānatvānna dharmacaryānirudyogamatirbabhūva |",
  "S03n256:5": "cirānuvṛttyevaḥ nibaddhabhāvā na taṃ kadācitkaruṇā mumoca |",
  "S03n256:6": "ko'pi prabhāva sa tu karmaṇo vā tasyaiva vā yatsa tathā babhūva ||1 ||",
  "S03n256:7": "ataśca nūnaṃ bhagavānavocadacintyatāṃ karmavipākayukteḥ |",
  "S03n256:8": "kṛpātmakaḥ sannapi yatsa bheje tiryaggatiṃ tatra ca dharmasaṃjñām ||2 ||",
  "S03n256:9": "vinā na karmāsti gatiprabandhaḥ śubhaṃ na cāniṣṭavipākamasti |",
  "S03n256:10": "sa dharmasaṃjñīpi tu karmaleśāṃstāṃstān samāsādya tathā tathāsīt ||3 ||",
  "S03n256:11": "athānyatamo duṣṭavānarastasya kālāntarābhivyaktāṃ prakṛtibhadratāṃ dayānuvṛttyā ca vigatakrodhasaṃrambhatāmavetya nāsmādbhayamastīti taṃ mahāsattvaṃ tena tena vihiṃsākrameṇa bhṛśataramabādhata |",
  "S03n256:12": "dayāmṛduṣu durjanaḥ paṭutarāvalepodbhavaḥ",
  "S03n256:13": "parāṃ vrajati vikriyāṃ na hi bhayaṃ tataḥ paśyati |",
  "S03n256:14": "yatastu bhayaśaṅkayā sukṛśayāpi saṃspṛśyate",
  "S03n256:15": "vinīta iva nīcakaiścarati tatra śāntoddhavaḥ ||4 ||",
  "S03n256:16": "sa kadācittasya mahāsattvasya visrabdhaprasuptasya nidrāvaśādvā pracalāyataḥ sahasaivopari nipatati sma |",
  "S03n256:17": "drumamiva kadācidenamadhiruhya bhṛśaṃ saṃcālayāmāsa |",
  "S03n256:18": "kṣudhitasyāpi kadācidasya mārgamāvṛtya vyatiṣṭhata |",
  "S03n256:19": "kāṣtheṇāpyenamekadā śravaṇayorghaṭṭayāmāsa |",
  "S03n256:20": "salilāvagāhanasamutsukasyāpyasya kadācicchiraḥ samabhiruhya pāṇibhyāṃ nayane samāvavre |",
  "S03n256:21": "apyenamadhiruhya samudyatadaṇḍaḥ prasahyaiva vāhayan yamasya līlāmanucakāra |",
  "S03n256:22": "bodhisattvo'pi mahasattvaḥ sarvaṃ tadasyāvinayaceṣṭitamupakāramiva manyamāno niḥsaṃkṣobhasaṃrambhamanyurmarṣayāmāsa |",
  "S03n256:23": "svabhāva eva pāpānāṃ vinayonmārgasaṃśrayaḥ |",
  "S03n256:24": "abhyāsāttatra ca satāmupakāra iva kṣamā || 5 ||",
  "S03n256:25": "atha kilānyatamo yakṣastamasya paribhavamamṛṣyamāno bhāvaṃ vā jijñāsamānastasya mahāsattvasya tena duṣṭakapinā vāhyamānaṃ taṃ mahiṣavṛṣabhaṃ mārge sthitvedamuvācamā tāvadbhoḥ ! kiṃ parikrīto'syanena duṣṭakapinā ?",
  "S03n256:26": "atha dyūte parājitaḥ ?",
  "S03n256:27": "utāho bhayamasmātkiṃcidāśaṅkase ?",
  "S03n256:28": "utāho balamātmagataṃ nāveṣi yadevamanena paribhūya vāhyase ? nanu bhoḥ !",
  "S03n256:29": "vegāviddhaṃ tvadviṣāṇāgravajraṃ vajraṃ bhindyādvajravadvā nagendrān |",
  "S03n256:30": "pādāśceme roṣasaṃrambhamuktā majjeyuste paṅkavacchailapṛṣṭhe ||6 ||",
  "S03n256:31": "idaṃ ca śailopamasaṃhatasthiraṃ samagraśobhaṃ balasaṃpadā vapuḥ |",
  "S03n256:32": "svabhāvasaujaskanirīkṣitorjitaṃ durāsadaṃ kesariṇo'pi te bhavet ||7 ||",
  "S03n256:33": "mathāna dhṛtvā tadimaṃ kṣureṇa vā viṣāṇakoṭyā madamasya voddhara |",
  "S03n256:34": "kimasya jālamasya kaperaśaktavatprabādhanāduḥkhamidaṃ titikṣase ||8 ||",
  "S03n256:35": "asajjanaḥ kutra yathā cikitsyate guṇānuvṛttyā sukhaśīlasaumyayā |",
  "S03n256:36": "kaṭuṣṇarūkṣākṣi hi yatra siddhaye kaphātmako roga iva prasarpati ||9 ||",
  "S03n256:37": "atha bodhisattvastaṃ yakṣamavekṣamāṇaḥ kṣamāpakṣapatitamarūkṣākṣaramityuvāca-",
  "S03n256:38": "avaimyenaṃ calaṃ nūnaṃ sadā cāvinaye ratam |",
  "S03n256:39": "ata eva mayā tvasya yuktaṃ marṣayituṃ nanu ||10 ||",
  "S03n256:40": "pratikartumaśaktasya kṣamā kā hi balīyasi |",
  "S03n256:41": "vinayācāraśīreṣu kṣantavyaṃ kiṃ ca sādhuṣu ||11 ||",
  "S03n256:42": "śakta eva titikṣate durbalaskhalitaṃ yataḥ |",
  "S03n256:43": "varaṃ paribhavastasmānna guṇānāṃ parābhavaḥ ||12 ||",
  "S03n256:44": "asatkriyā hīnabalāścca nāma nirdeśakālaḥ paramo guṇānām |",
  "S03n256:45": "guṇapriyastatra kimityapekṣya svadhairyabhedāya parākrameta ||13 ||",
  "S03n256:46": "nityaṃ kṣamāyāśca nanu kṣamāyāḥ kālaḥ parāyattayā durāpaḥ |",
  "S03n256:47": "pareṇa tasminnupapādite ca tatraiva kopapraṇa kopapraṇakramaḥ kaḥ ||14 ||",
  "S03n256:48": "svāṃ dharmapīḍāmavicintya yo'yaṃ matpāpaśuddhyarthimiva pravṛttaḥ |",
  "S03n256:49": "na cetkṣamāmapyahamatra kuryāmanya kṛtaghno bata kīdṛśaḥ syāt ||15 ||",
  "S03n256:50": "yakṣa uvāca-tena hi na tvamasyāḥ kacācitprabādhanāyā mokṣyase-",
  "S03n256:51": "guṇeṣvabahumānasya durjanasyāvinītatām |",
  "S03n256:52": "kṣamānairbhṛtyamatyaktvā kaḥ saṃkocayituṃ prabhuḥ ||16 ||",
  "S03n256:53": "bodhisattva uvāca-",
  "S03n256:54": "parasya pīḍāpraṇayena yatsukhaṃ nivāraṇaṃ syādasukhodayasya vā |",
  "S03n256:55": "sukhārthinastanna niṣevituṃ kṣamaṃ na tadvipāko hi sukhaprasiddhaye ||17 ||",
  "S03n256:56": "kśamāśrayādevamasau mayarthataḥ prabodhyamāno yadi nāvagacchati |",
  "S03n256:57": "nivārayiṣyanti ta enamutpathādamarṣiṇo yānayamabhyupaiṣyati ||18 ||",
  "S03n256:58": "asatkriyāṃ prāpya ca tadvidhājjanānna mādṛśe'pyevamasau kariṣyati |",
  "S03n256:59": "na labdhadoṣo hi punastathācaredataśca muktirmama sā bhaviṣayti ||19 ||",
  "S03n256:60": "atha yakṣastaṃ mahāsattvaṃ prasādavismayabahumānāvarjitamatiḥ sādhu sādhviti saśiraḥprakampāṅgalivikṣepamabhisaṃrādhya tattatpriyamuvāca-",
  "S03n256:61": "kutastiraścāmiyamīdṛśī sthitirguṇeṣvasau cādaravistaraḥ kutaḥ |",
  "S03n256:62": "kayāpi buddhyā tvidamāsthito vapustapovane ko'pi bhavāṃstapasyati ||20 ||",
  "S03n256:63": "ityenamabhipraśasya taṃ cāsya duṣṭavānaraṃ pṛṣṭhādavadhūya samādiśya cāsya rakṣāvidhānaṃ tatraivāntardadhe |",
  "S03n256:64": "tadevaṃ sati kṣantavye kṣamā syānnāsatītyapakāriṇamapi sādhavo lābhamiva bahu manyante iti kṣāntikathāyāṃ vācyam |",
  "S03n256:65": "evaṃ tiryaggatānāṃ bodhisattvānāṃ pratisaṃkhyānasauṣṭhavaṃ dṛṣṭam |",
  "S03n256:66": "ko nāma manuṣyabhūtaḥ pravrajitapratijño vā tadvikalaḥ śobheta ?",
  "S03n256:67": "ityevamapi vācyam |",
  "S03n256:68": "tathagatavarṇe satkṛtya dharmaśravaṇe ceti |",
  "S03n256:69": " ||iti mahiṣajātakaṃ trayastriṃśattamam ||"
}