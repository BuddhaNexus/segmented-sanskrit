{
  "SA11n1107:0": "10 pariṇāmanāparicchedo daśamaḥ |",
  "SA11n1107:1": "bodhicaryāvatāraṃ me yadvicintayataḥ śubham |",
  "SA11n1107:2": "tena sarve janāḥ santu bodhicaryāvibhūṣaṇāḥ ||1 ||",
  "SA11n1107:3": "sarvāsu dikśu yāvantaḥ kāyacittavyathāturāḥ |",
  "SA11n1107:4": "te prāpnuvantu matpuṇyaiḥ sukhapramodyasāgarān ||2 ||",
  "SA11n1107:5": "āsaṃsāraṃ sukhajyānirmā bhūtteṣāṃ kadācana |",
  "SA11n1107:6": "bodhisattvasukhaṃ prāptaṃ bhavatvavirataṃ jagat ||3 ||",
  "SA11n1107:7": "yāvanto narakāḥ kecidvidyante lokadhātuṣu |",
  "SA11n1107:8": "sukhāvatīsukhāmodyairmodantāṃ teṣu dehinaḥ ||4 ||",
  "SA11n1107:9": "śītārtāḥ prāpnuvantūṣṇamuṣṇārtāḥ santu śītalāḥ |",
  "SA11n1107:10": "bodhisattvamahāmeghasaṃbhavairjalasāgaraiḥ ||5 ||",
  "SA11n1107:11": "asipatravanaṃ teṣāṃ syānnandanavanadyuti |",
  "SA11n1107:12": "kūṭaśālmalivṛkṣāśca jāyantāṃ kalpapādapāḥ ||6 ||",
  "SA11n1107:13": "kādambakāraṇḍavacakravāka-",
  "SA11n1107:14": "haṃsādikolāhalaramyaśobhaiḥ |",
  "SA11n1107:15": "sarobhiruddāmasarojagandhai-",
  "SA11n1107:16": "rbhavantu hṛdyā narakapradeśāḥ ||7 ||",
  "SA11n1107:17": "so'ṅgārarāśirmaṇirāśirastu",
  "SA11n1107:18": "taptā ca bhūḥ sphāṭikakuṭṭimaṃ syāt |",
  "SA11n1107:19": "bhavantu saṃghātamahīdharāśca",
  "SA11n1107:20": "pūjāvimānāḥ sugataprapūrṇāḥ ||8 ||",
  "SA11n1107:21": "aṅgārataptopalaśastravṛṣṭi-",
  "SA11n1107:22": "radyaprabhṛtyastu ca puṣpavṛṣṭiḥ |",
  "SA11n1107:23": "tacchastrayuddhaṃ ca paraspareṇa",
  "SA11n1107:24": "krīḍārthamadyāstu ca puāpayuddham ||9 ||",
  "SA11n1107:25": "patitasakalamāṃsāḥ kundavarṇāsthidehā",
  "SA11n1107:26": "dahanasamajalāyāṃ vaitaraṇyāṃ nimagnāḥ |",
  "SA11n1107:27": "mama kuśalabalena prāptadivyātmabhāvāḥ",
  "SA11n1107:28": "saha suravanitābhiḥ santu mandākinīsthāḥ ||10 ||",
  "SA11n1107:29": "trastāḥ paśyantvakasmādiha yamapuruṣāḥ kākagṛdhrāśca ghorā",
  "SA11n1107:30": "dhvāntaṃ dhvastaṃ samantātsukharatijananī kasya saumyā prabheyam |",
  "SA11n1107:31": "ityūrdhva prekṣamāṇā gaganatalagataṃ vajrapāṇiṃ jvalantaṃ",
  "SA11n1107:32": "dṛṣṭvā prāmodyavegādvayapagataduritā yāntu tenaiva sārdham ||11 ||",
  "SA11n1107:33": "patati kamalavṛṣṭirgandhapānīyamiśrā-",
  "SA11n1107:34": "cchamiti (?)narakavahniṃ dṛśyate nāśayantī |",
  "SA11n1107:35": "kimidamiti sukhenāhvāditānāmakasmā-",
  "SA11n1107:36": "dbhavatu kamalapāṇerdarśanaṃ nārakāṇām ||12 ||",
  "SA11n1107:37": "āyātāyāta śīghraṃ bhayamapanayata bhrātaro jīvitāḥ smaḥ",
  "SA11n1107:38": "saṃprāpto'smākameṣa jvaladabhayakaraḥ ko'pi cīrīkumāraḥ |",
  "SA11n1107:39": "sarva yasyānubhāvādvayasanamapagataṃ prītivegāḥ pravṛttāḥ",
  "SA11n1107:40": "jātaṃ saṃbodhicittaṃ sakalajanaparitrāṇamātā dayā ca ||13 ||",
  "SA11n1107:41": "paśyantvenaṃ bhavantaḥ suraśatamukuṭairarcyamānāṅghripadmaṃ",
  "SA11n1107:42": "kāruṇyādārdradṛṣṭiṃ śirasi nipatitānekapuṣpaughavṛṣṭim |",
  "SA11n1107:43": "kūṭāgārairmanojñaiḥ stutimukharasurastrīsahastropagītai-",
  "SA11n1107:44": "rdṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām ||14 ||",
  "SA11n1107:45": "iti matkuśalaiḥ samantabhadra-",
  "SA11n1107:46": "pramukhānāvṛtabodhisattvameghān |",
  "SA11n1107:47": "sukhaśītasugandhavātavṛṣṭī-",
  "SA11n1107:48": "nabhinandantu vilokya nārakāste ||15 ||",
  "SA11n1107:49": "śāmyantu vedanāstīvrā nārakāṇāṃ bhayāni ca |",
  "SA11n1107:50": "durgatibhyo vimucyantāṃ sarvadurgativāsinaḥ ||16 ||",
  "SA11n1107:51": "anyonyabhakṣaṇabhayaṃ tiraścāmapagacchatu |",
  "SA11n1107:52": "bhavantu sukhinaḥ pretā yathottarakurau narāḥ ||17 ||",
  "SA11n1107:53": "saṃtarpyantāṃ pretāḥ strāpyantāṃ śītalā bhavantu sadā |",
  "SA11n1107:54": "āryāvalokiteśvarakaragalitakṣīradhārābhiḥ ||18 ||",
  "SA11n1107:55": "andhāḥ paśyantu rūpāṇi śṛṇvantu badhirāḥ sadā |",
  "SA11n1107:56": "garbhiṇyaśca prasūyantāṃ māyādevīva nirvyathāḥ ||19 ||",
  "SA11n1107:57": "vastrabhojanapānīyaṃ strakcandanavibhūṣaṇam |",
  "SA11n1107:58": "manobhilaṣitaṃ sarvaṃ labhantāṃ hitasaṃhitam ||20 ||",
  "SA11n1107:59": "mītāśca nirbhayāḥ santu śokārtāḥ prītilābhinaḥ |",
  "SA11n1107:60": "udvigrāśca nirudvegā dhṛtimanto bhavantu ca ||21 ||",
  "SA11n1107:61": "ārogyaṃ rogiṇāmastu mucyantāṃ sarvabandhanāt |",
  "SA11n1107:62": "durbalā balinaḥ santu strigdhacittāḥ parasparam ||22 ||",
  "SA11n1107:63": "sarvā diśaḥ śivāḥ santu sarveṣāṃ pathivartinām |",
  "SA11n1107:64": "yena kāryeṇa gacchanti tadupāyena sidhyatu ||23 ||",
  "SA11n1107:65": "nauyānayātrārūḍhāśca santu siddhamanorathāḥ |",
  "SA11n1107:66": "kṣemeṇa kūlamāsādya ramantāṃ saha bandhubhiḥ ||24 ||",
  "SA11n1107:67": "kāntāronmārgapatitā labhantāṃ sārthasaṃgatim |",
  "SA11n1107:68": "aśrameṇa ca gacchantu cauravyāghrādinirbhayāḥ ||25 ||",
  "SA11n1107:69": "suptamattapramattānāṃ vyādhyāraṇyādisaṃkaṭe |",
  "SA11n1107:70": "anāthabālavṛddhānāṃ rakṣāṃ kurvantu devatāḥ ||26 ||",
  "SA11n1107:71": "sarvākṣaṇavinirmuktāḥ śraddhāprajñākṛpānvitāḥ |",
  "SA11n1107:72": "ākārācārasaṃpannāḥ santu jātismarāḥ sadā ||27 ||",
  "SA11n1107:73": "bhavantvakṣayakośāśca yāvadgaganagañjavat |",
  "SA11n1107:74": "nirdvandvā nirupāyāsāḥ santu svādhīnavṛttayaḥ ||28 ||",
  "SA11n1107:75": "alpaujasaśca ye sattvāste bhavantu mahaujasaḥ |",
  "SA11n1107:76": "bhavantu rūpasaṃpannā ye virūpāstapasvinaḥ ||29 ||",
  "SA11n1107:77": "yāḥ kāścana striyo loke puruṣatvaṃ vrajantu tāḥ |",
  "SA11n1107:78": "prāpnuvantūccatāṃ nīcā hatamānā bhavantu ca ||30 ||",
  "SA11n1107:79": "anena mama puṇyena sarvasattvā aśeṣataḥ |",
  "SA11n1107:80": "viramya sarvapāpebhyaḥ kurvantu kuśalaṃ sadā ||31 ||",
  "SA11n1107:81": "bodhicittāvirahitā bodhicaryāparāyaṇāḥ |",
  "SA11n1107:82": "buddhaiḥ parigṛhītāśca mārakarmavivarjitāḥ ||32 ||",
  "SA11n1107:83": "aprameyāyuṣaścaiva sarvasattvā bhavantu te |",
  "SA11n1107:84": "nityaṃ jīvantu sukhitā mṛtyuśabdo'pi naśyatu ||33 ||",
  "SA11n1107:85": "ramyāḥ kalpadrumodyānairdiśaḥ sarvā bhavantu ca |",
  "SA11n1107:86": "buddhabuddhātmajākīrṇā dharmadhvanimanoharaiḥ ||34 ||",
  "SA11n1107:87": "śarkarādivyapetā ca samā pāṇitalopamā |",
  "SA11n1107:88": "mṛdvī ca vaiḍūryamayī bhūmiḥ sarvatra tiṣṭhatu ||35 ||",
  "SA11n1107:89": "bodhisattvamahāparṣanmaṇḍalāni samantataḥ |",
  "SA11n1107:90": "niṣīdantu svaśobhābhirmaṇḍayantu mahītalam ||36 ||",
  "SA11n1107:91": "pakṣibhyaḥ sarvavṛkṣebhyo raśmibhyo gaganādapi |",
  "SA11n1107:92": "dharmadhvaniraviśrāmaṃ śrūyatāṃ sarvadehibhiḥ ||37 ||",
  "SA11n1107:93": "buddhabuddhasutairnityaṃ labhantāṃ te samāgamam |",
  "SA11n1107:94": "pūjāmeghairanantaiśca pūjayantu jagadgurum ||38 ||",
  "SA11n1107:95": "devo varṣatu kālena sasyasaṃpattirastu ca |",
  "SA11n1107:96": "sphīto bhavatu lokaśca rājā bhavatu dhārmikaḥ ||39 ||",
  "SA11n1107:97": "śaktā bhavantu cauṣadhyo mantrāḥ sidhyantu jāpinām |",
  "SA11n1107:98": "bhavantu karuṇāviṣṭā ḍākinīrākṣasādayaḥ ||40 ||",
  "SA11n1107:99": "mā kaścidduḥkhitaḥ sattvo mā pāpī mā ca rogitaḥ |",
  "SA11n1107:100": "mā hīnaḥ paribhūto vā mā bhūtkaścicca durmanāḥ ||41 ||",
  "SA11n1107:101": "pāṭhasvādhyāyakalilā vihārāḥ santu susthitāḥ |",
  "SA11n1107:102": "nityaṃ syātsaṃghasāmagrī saṃghakāryaṃ ca sidhyatu ||42 ||",
  "SA11n1107:103": "vivekalābhinaḥ santu śikṣākāmāśca bhikṣavaḥ |",
  "SA11n1107:104": "karmaṇyacittā dhyāyantu sarvavikṣepavarjitāḥ ||43 ||",
  "SA11n1107:105": "lābhinyaḥ santu bhikṣuṇyaḥ kalahāyāsavarjitāḥ |",
  "SA11n1107:106": "bhavantyakhaṇḍaśīlāśca sarve pravrajitāstathā ||44 ||",
  "SA11n1107:107": "duḥśīlāḥ santu saṃvignāḥ pāpakṣayaratāḥ sadā |",
  "SA11n1107:108": "sugaterlābhinaḥ santu tatra cākhaṇḍitavratāḥ ||45 ||",
  "SA11n1107:109": "paṇḍitāḥ saṃskṛtāḥ santu lābhinaḥ paiṇḍapātikāḥ |",
  "SA11n1107:110": "bhavantu śuddhasaṃtānāḥ sarvadikkhyātakīrtayaḥ ||46 ||",
  "SA11n1107:111": "abhuktvāpāyikaṃ duḥkhaṃ vinā duṣkaracaryayā |",
  "SA11n1107:112": "divyenaikena kāyena jagaddhuddhatvamāpnuyāt ||47 ||",
  "SA11n1107:113": "pūjyantāṃ sarvasaṃbuddhāḥ sarvasattvairanekadhā |",
  "SA11n1107:114": "acintyabauddhasaukhyena sukhinaḥ santu bhūyasā ||48 ||",
  "SA11n1107:115": "sidhyantu bodhisattvānāṃ jagadarthaṃ manorathāḥ |",
  "SA11n1107:116": "yaccintayanti te nāthāstatsattvānāṃ samṛdhyatu ||49 ||",
  "SA11n1107:117": "pratyekabuddhāḥ sukhino bhavantu śrāvakāstathā |",
  "SA11n1107:118": "devāsuranarairnityaṃ pūjyamānāḥ sagauravaiḥ ||50 ||",
  "SA11n1107:119": "jātismaratvaṃ pravrajyāmahaṃ ca prāpnuyāṃ sadā |",
  "SA11n1107:120": "yāvatpramuditābhūmiṃ mañjughoṣaparigrahāt ||51 ||",
  "SA11n1107:121": "yena tenāsanenāhaṃ yāpayeyaṃ balānvitaḥ |",
  "SA11n1107:122": "vivekavāsasāmagrīṃ prāpnuyāṃ sarvajātiṣu ||52 ||",
  "SA11n1107:123": "yadā ca draṣṭukāmaḥ syāṃ praṣṭukāmaśca kiṃcana |",
  "SA11n1107:124": "tameva nāthaṃ paśyeyaṃ mañjunāthamavighnataḥ ||53 ||",
  "SA11n1107:125": "daśadigvyomaparyantasarvasattvārthasādhane |",
  "SA11n1107:126": "yathā carati mañjuśrīḥ saiva caryā bhavenmama ||54 ||",
  "SA11n1107:127": "ākāśasya sthitiryāvadyāvacca jagataḥ sthitiḥ |",
  "SA11n1107:128": "tāvanmama sthitirbhūyājjagadduḥkhāni nighnataḥ ||55 ||",
  "SA11n1107:129": "yatkiṃcijjagato duḥkhaṃ tatsarvaṃ mayi pacyatām |",
  "SA11n1107:130": "bodhisattvaśubhaiḥ sarvairjagatsukhitamastu ca ||56 ||",
  "SA11n1107:131": "jagadduḥkhaikabhaiṣajyaṃ sarvasaṃpatsukhākaram |",
  "SA11n1107:132": "lābhasatkārasahitaṃ ciraṃ tiṣṭhatu śāsanam ||57 ||",
  "SA11n1107:133": "mañjughoṣaṃ namasyāmi yatprasādānmatiḥ śubhe |",
  "SA11n1107:134": "kalyāṇamitraṃ vande'haṃ yatprasādācca vardhate ||58 ||",
  "SA11n1107:135": " ||bodhicaryāvatāre pariṇāmanāparicchedo daśamaḥ ||",
  "SA11n1107:136": " ||samāpto'yaṃ bodhicaryāvatāraḥ |",
  "SA11n1107:137": "kṛtirācāryaśāntidevasya ||"
}