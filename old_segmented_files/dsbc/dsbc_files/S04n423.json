{
  "S04n423:0": "9 ābharaṇaparivarto navamaḥ |",
  "S04n423:1": "atha khalu bhikṣava udayano nāma brāhmaṇo rājñaḥ purohita udāyinaḥ pitā,",
  "S04n423:2": "sa pañcamātrairbrāhmaṇaśataiḥ parivṛto hastottare citrānakṣatre rājānaṃ śuddhodanamupasaṃkramyaivamāha-yatkhalu devo jānīyādābharaṇāni kumārāya kriyantāmiti |",
  "S04n423:3": "taṃ rājā āha-bāḍham |",
  "S04n423:4": "gāḍhaṃ kriyatāmiti ||",
  "S04n423:5": "tatra rājñā śuddhodanena pañcamātraiśca śakyaśataiḥ pañcamātrāṇyābharaṇaśatāni kāritānyabhūvan |",
  "S04n423:6": "tadyathā-hastābharaṇāni pādābharaṇāni mūrdhābharaṇāni kaṇṭhābharaṇāni mudrikābharaṇāni karṇikāyākeyūrāṇi mekhalāsuvarṇasūtrāṇi kiṅkiṇījālāni ratnajālāni maṇipratyuptāni pādukā nānāratnasamalaṃkṛtā hārāḥ kaṭakā harṣā mukuṭāni |",
  "S04n423:7": "kārayitvā ca puṣyanakṣatrayogenānuyuktena te śākyā rājānaṃ śuddhodanamupasaṃkramyaivamāhuḥ-hanta deva maṇḍyatāṃ kumāra iti |",
  "S04n423:8": "rājā āha-alamalaṃkṛtaśca pūjitaśca bhavadbhiḥ kumāraḥ |",
  "S04n423:9": "mayāpi (kumārasya)",
  "S04n423:10": "sarvābharaṇāni kāritāni |",
  "S04n423:11": "te'vocan-saptasaptarātriṃdivānyapyasmākamābharaṇāni kumāraḥ kāya ābadhnātu |",
  "S04n423:12": "tato'smākamamogho vyāyāmo bhaviṣyatīti ||",
  "S04n423:13": "tatra rātrau vinirgatāyāmāditya udite vimalavyūhanāmodyānaṃ tatra bodhisattvo nirgato'bhūt |",
  "S04n423:14": "tatra mahāprajāpatyā gautamyā bodhisattvo'ṅke gṛhīto'bhut |",
  "S04n423:15": "aśītiśca strīsahasrāṇi pratyudgamya bodhisattvasya vadanaṃ prekṣante sma |",
  "S04n423:16": "daśa ca kanyāsahasrāṇi pratyudgamya bodhisattvasya vadanaṃ prekṣante sma |",
  "S04n423:17": "pañca ca brāhmaṇasahasrāṇi pratyudgamya bodhisattvasya vadanaṃ prekṣante sma |",
  "S04n423:18": "tatra yāni bhadrikeṇa śākyarājenābharaṇāni kāritānyabhūvan,",
  "S04n423:19": "tāni bodhisattvasya kāye ābadhyante sma |",
  "S04n423:20": "tāni samanantarābaddhāni bodhisattvasya kāyaprabhayā jihmīkṛtānyabhūvan,",
  "S04n423:21": "na bhāsante sma,",
  "S04n423:22": "na tapanti sma,",
  "S04n423:23": "na virocanti sma |",
  "S04n423:24": "tadyathāpi nāma jāmbūnadasya suvarṇasya purato masipiṇḍa upanikṣipto na bhāsati na tapati na virocate,",
  "S04n423:25": "evameva tānyābharaṇāni bodhisattvasya kāyaprabhayāspṛṣṭāni na bhāsante na tapanti na virocante sma |",
  "S04n423:26": "evaṃ yā yā ābharaṇavikṛtirbodhisattvasya kāya ābadhyate sma,",
  "S04n423:27": "sā sā jihmībhavati sma tadyathāpi nāma masipiṇḍaḥ ||",
  "S04n423:28": "tatra vimalā nāmodyānadevatā sā audārikamātmabhāvamabhisaṃdarśya purataḥ sthitvā rājānaṃ śuddhodanaṃ taṃ ca mahāntaṃ śākyagaṇaṃ gāthābhirabhibhāṣate sma—",
  "S04n423:29": "sarveyaṃ trisahasra medinī sanagaranigamā",
  "S04n423:30": "pūrṇā kāñcanasaṃcitā bhavet surucira vimalā |",
  "S04n423:31": "ekā kākiṇi jāmbukāñcane bhavati upahatā",
  "S04n423:32": "nā bhāsī itaraḥ sa kāñcana prabhasirirahitaḥ ||1 ||",
  "S04n423:33": "jāmbūkāñcanasaṃnibhā punarbhavet sakara iya mahī",
  "S04n423:34": "rome ābha pramukta nāyake hirisiribharite |",
  "S04n423:35": "nā bhāsī na tapī na śobhate na ca prabhavati",
  "S04n423:36": "ābhāye sugatasya kāyi no bhavati yatha masiḥ ||2 ||",
  "S04n423:37": "sve tejena ayaṃ svalaṃkṛto guṇaśatabharito",
  "S04n423:38": "no tasyābharaṇā virociṣū suvimalavapuṣaḥ |",
  "S04n423:39": "candrasūryaprabhāśca jyotiṣā tatha maṇijvalanāḥ",
  "S04n423:40": "śakrabahmaprabhā na bhāsate purata śirighane ||3 ||",
  "S04n423:41": "yasyā lakṣaṇi kāyu citritaḥ purimaśubhaphalaiḥ",
  "S04n423:42": "kiṃ tasyābharaṇebhiritvaraiḥ parakṛtakaraṇaiḥ |",
  "S04n423:43": "apanethā bharaṇā ma heṭhatā abudha budhakaraṃ",
  "S04n423:44": "nāyaṃ kṛttimabhūṣaṇārthika paramamatikaraḥ ||4 ||",
  "S04n423:45": "ceṭasyābharaṇāni dethime surucira vimalā",
  "S04n423:46": "sahajāto ya subhūṣi chandako nṛpatikulaśubhe |",
  "S04n423:47": "tuṣṭā śākiya vismitāśca abhavanpramuditamanaso",
  "S04n423:48": "vṛddhiḥ śākyakulanandasya cottamā bhaviṣyati vipulā ||5 ||",
  "S04n423:49": "ityuktvā sā devatā bodhisattvaṃ divyaiḥ puṣpairabhyavakīrya tatraivāntaradhāt ||",
  "S04n423:50": " || iti śrīlalitavistare ābharaṇaparivarto nāma navamo'dhyāyaḥ ||"
}