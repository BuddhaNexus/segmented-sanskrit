{
  "SA10n1022:0": "8",
  "SA10n1022:1": "karmakārakaparīkṣā aṣṭamaṃ prakaraṇam |",
  "SA10n1022:2": "sadbhūtaḥ kārakaḥ karma sadbhūtaṃ na karotyayam |",
  "SA10n1022:3": "kārako nāpyasadbhūtaḥ karmāsadbhūtamīhate ||1 ||",
  "SA10n1022:4": "sadbhūtasya kriyā nāsti karma ca syādakartṛkam |",
  "SA10n1022:5": "sadbhūtasya kriyā nāsti kartā ca syādakarmakaḥ ||2 ||",
  "SA10n1022:6": "karoti yadyasadbhūto'sadbhūtaṃ karma kārakaḥ |",
  "SA10n1022:7": "ahetukaṃ bhavetkarma kartā cāhetuko bhavet ||3 ||",
  "SA10n1022:8": "hetāvasati kāryaṃ ca kāraṇaṃ ca na vidyate |",
  "SA10n1022:9": "tadabhāve kriyā kartā karaṇaṃ ca na vidyate ||4 ||",
  "SA10n1022:10": "dharmādharmau na vidyete kriyādīnāmasaṃbhave |",
  "SA10n1022:11": "dharme cāsatyadharme ca phalaṃ tajjaṃ na vidyate ||5 ||",
  "SA10n1022:12": "phale'sati na mokṣāya na svargāyopapadyate |",
  "SA10n1022:13": "mārgaḥ sarvakriyāṇāṃ ca nairarthakyaṃ prasajyate ||6 ||",
  "SA10n1022:14": "kārakaḥ sadasadbhūtaḥ sadasatkurute na tat |",
  "SA10n1022:15": "parasparaviruddhaṃ hi saccāsaccaikataḥ kutaḥ ||7 ||",
  "SA10n1022:16": "satā ca kriyate nāsannāsatā kriyate ca sat |",
  "SA10n1022:17": "kartrā sarve prasajyante doṣāstatra ta eva hi ||8 ||",
  "SA10n1022:18": "nāsadbhūtaṃ na sadbhūtaḥ sadasadbhūtameva vā |",
  "SA10n1022:19": "karoti kārakaḥ karma pūrvoktaireva hetubhiḥ ||9 ||",
  "SA10n1022:20": "nāsadbhūto'pi sadbhūtaṃ sadasadbhūtameva vā |",
  "SA10n1022:21": "karoti kārakaḥ karma purvoktaireva hetubhiḥ ||10 ||",
  "SA10n1022:22": "karoti sadasadbhūto na sannāsacca kārakaḥ |",
  "SA10n1022:23": "karma tattu vijānīyātpūrvoktaireva hetubhiḥ ||11 ||",
  "SA10n1022:24": "pratītya kārakaḥ karma taṃ pratītya ca kārakam |",
  "SA10n1022:25": "karma pravartate,",
  "SA10n1022:26": "nānyatpaśyāmaḥ siddhikāraṇam ||12 ||",
  "SA10n1022:27": "evaṃ vidyādupādānaṃ vyutsargāditi karmaṇaḥ |",
  "SA10n1022:28": "kartuśca karmakartṛbhyāṃ śeṣān bhāvān vibhāvayet ||13 ||"
}