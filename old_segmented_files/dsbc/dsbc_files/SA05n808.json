{
  "SA05n808:0": "(ārya)tārāṣṭottaraśatanāmastotram",
  "SA05n808:1": "om namaḥ śrī āryatārāyai |",
  "SA05n808:2": "śrīmatpotalake ramye nānādhātuvirājite |",
  "SA05n808:3": "nānādrumalatākīrṇe nānāpakṣinikūjite || 1 ||",
  "SA05n808:4": "nānānirjharabhāṅkārairnānāmṛgasamākule |",
  "SA05n808:5": "nānākusumajātībhiḥ samantādadhivāsite || 2 ||",
  "SA05n808:6": "nānāhṛdyaphalopetaṣaṭpadodgītaniḥsvanaiḥ |",
  "SA05n808:7": "kinnarairmadhurodgītairmattaravāraṇasaṃkulaiḥ || 3 ||",
  "SA05n808:8": "siddhavidyādharagaṇairgandharvaiśca ninādite |",
  "SA05n808:9": "munibhirvītarāgaiśca satataṃ suniṣevite || 4 ||",
  "SA05n808:10": "bodhisattvagaṇaiścānyairdaśabhūmīśvarairapi |",
  "SA05n808:11": "āryatārādibhirdevairvidyārājñīsahasrakaiḥ || 5 ||",
  "SA05n808:12": "krodharājagaṇaiścānyairhayagrīvādibhirvṛte |",
  "SA05n808:13": "sarvasattvahite yukto bhagavānavalokitaḥ || 6 ||",
  "SA05n808:14": "vyājahāra tataḥ śrīmān padmagarbhāsane sthitaḥ |",
  "SA05n808:15": "mahatā tapasā yukto maitryā ca kṛpayānvitaḥ || 7 ||",
  "SA05n808:16": "dharmaṃ dideśa tasyāṃ ca mahatyāṃ devaparṣadi |",
  "SA05n808:17": "tatrāpaviddhamāgamya vajrapāṇirmahābalaḥ || 8 ||",
  "SA05n808:18": "parayā kṛpayā yuktaḥ papraccha cāvalokitam |",
  "SA05n808:19": "taskaroragasiṃhogragajavyāghrādisaṃkule || 9 ||",
  "SA05n808:20": "sīdantyamī mune sattvā magnāḥ saṃsārasāgare |",
  "SA05n808:21": "baddhāḥ sāṃsārikaiḥ pāśai rāgadveṣatamomayaiḥ || 10 ||",
  "SA05n808:22": "mucyante yena sattvāste tanme brūhi mahāmune |",
  "SA05n808:23": "evamukto jagannāthaḥ sa śrīmānavalokitaḥ || 11 ||",
  "SA05n808:24": "uvāca madhurāṃ vāṇīṃ vajrapāṇiṃ prabodhinīm |",
  "SA05n808:25": "śṛṇu guhyakarājendra amitābhasya tāyaṇīḥ(ṇīm) || 12 ||",
  "SA05n808:26": "praṇidhānavaśotpannāṃ mamājñāṃ lokamātaram |",
  "SA05n808:27": "mahākaruṇayopetāṃ jagaduddharaṇoddhṛtām || 13 ||",
  "SA05n808:28": "uditādityasaṃkāśāṃ purṇenduvadanaprabhām |",
  "SA05n808:29": "bhāṣayantīmimāṃ tārāṃ sadevāsuramānuṣān || 14 ||",
  "SA05n808:30": "kampayantīṃ ca trīn lokān trāsayantīṃ yakṣarākṣasān |",
  "SA05n808:31": "nīlotpalakarāṃ devīṃ mā bhairmā bhairiti bruvan || 15 ||",
  "SA05n808:32": "jagatsaṃrakṣaṇārthayāhamutpāditā jinaiḥ |",
  "SA05n808:33": "kāntāre śastrasaṃpāte nānābhayasamākule || 16 ||",
  "SA05n808:34": "smaraṇādeva nāmāni sattvān rakṣāmyahaṃ sadā |",
  "SA05n808:35": "tārayiṣyāmyahaṃ sattvān nānābhayamahārṇavāt || 17 ||",
  "SA05n808:36": "tena tāreti māṃ loke gāyanti munipuṃgavāḥ |",
  "SA05n808:37": "kṛtāñjalipuṭo bhūtvā tataḥ sādarasādhvasaḥ || 18 ||",
  "SA05n808:38": "jvalayatyantarikṣe tāmidaṃ vacanamabravīt |",
  "SA05n808:39": "nāmāṣṭaśatakaṃ brūhi yatpurā kīrtitaṃ janaiḥ || 19 ||",
  "SA05n808:40": "daśabhūmīśvarairnāthairbodhisattvairmaharddhikaiḥ |",
  "SA05n808:41": "sarvapāpaharaṃ puṇyaṃ māṅgalyaṃ kīrtivarddhanam || 20 ||",
  "SA05n808:42": "dhanadhānyakaraṃ caiva ārogyaṃ puṣṭivardhanam |",
  "SA05n808:43": "āyurārogyajanakaṃ sarvasattvasukhāvaham || 21 ||",
  "SA05n808:44": "lakṣmyāḥ śriyaḥ sthāpakaṃ ca sarvasattvavivarddhanam |",
  "SA05n808:45": "maitrīmālambya sattvānāṃ tatkīrtaya mahāmune || 22 ||",
  "SA05n808:46": "evamukte jagannāthaḥ prahasannavalokitaḥ |",
  "SA05n808:47": "vyavalokya diśaḥ sarvā maitrīspharaṇayā dṛśā || 23 ||",
  "SA05n808:48": "dakṣiṇaṃ karamuddhṛtya puṇyalakṣaṇamaṇḍitam |",
  "SA05n808:49": "tamuvāca mahāprājñaḥ sādhu sādhu mahātapa || 24 ||",
  "SA05n808:50": "nāmāni śṛṇu mahābhāga sarvasattvaikavatsare |",
  "SA05n808:51": "yāni saṃkīrtya manujā sampadā syurdhaneśvarāḥ || 25 ||",
  "SA05n808:52": "sarvavyādhivinirmuktāḥ sarvaiśvaryaguṇānvitāḥ |",
  "SA05n808:53": "akālamṛtyunirdagdhāścyutā yānti sukhāvatīm || 26 ||",
  "SA05n808:54": "tānyahaṃ sampravakṣyāmi devasaṃghāḥ śṛṇuta me |",
  "SA05n808:55": "anumodadhvametadvā bhaviṣyadhvaṃ sunirvṛtāḥ || 27 ||",
  "SA05n808:56": "om locane sulocane tāre tārodbhave sarvasattvānukampini sarvasattvatāriṇi sahasrabhuje sahasranetre |",
  "SA05n808:57": "om namo bhagavate avalokaya avalokaya māṃ sarvasattvāṃśca huṃ hu phaṭ phaṭ svāhā |",
  "SA05n808:58": "om śuddhe viśuddhe sugatātmaje maitrīhṛdaye nirmale śyāme śyāmarūpi mahāprājñe prabalavarabhūṣite |",
  "SA05n808:59": "aparājitā mahāraudrī viśvarūpī mahābalā | om suśriye ||28 ||",
  "SA05n808:60": "om kalyāṇī mahātejā lokadhātrī mahāyaśāḥ |",
  "SA05n808:61": "sarasvatī viśālākṣī prajñā śrīrbuddhivardhinī || 29 ||",
  "SA05n808:62": "dhṛtidā puṣṭidā svāhā omkārā kāmarūpiṇī |",
  "SA05n808:63": "sarvasattvahitodyuktā saṃgrāmottāriṇī jayā || 30 ||",
  "SA05n808:64": "prajñāpāramitā devī āryatārā manoramā |",
  "SA05n808:65": "dundubhī śaṅkhinī pūrṇā vidyārājñī priyamvadā || 31 ||",
  "SA05n808:66": "candrānanā mahāgaurī ajitā pītavāsasā |",
  "SA05n808:67": "mahāmāyā mahāśvetā mahābalaparākramā || 32 ||",
  "SA05n808:68": "mahāraudrī mahācaṇḍī duṣṭasattvaniṣūdinī |",
  "SA05n808:69": "praśāntā śāntarūpā ca vijayā jvalanaprabhā || 33 ||",
  "SA05n808:70": "vidyunmārī dhvajī khaṅgī cakrī cāpodyatāyudhā |",
  "SA05n808:71": "jambhano stambhanī kālī kālarātrirniśācarī || 34 ||",
  "SA05n808:72": "rakṣaṇī mohanī śāntā kāntārī drāvaṇī śubhā |",
  "SA05n808:73": "brahmāṇī vedamātā ca guhyā ca guhyavāsinī || 35 ||",
  "SA05n808:74": "māṅgalyā śāṅkarī saumyā jātavedā manojavā |",
  "SA05n808:75": "kapālinī mahāvegā sandhyā satyā'parājitā || 36 ||",
  "SA05n808:76": "sārthavāhakṛpādṛṣṭirnaṣṭamārgapradarśinī |",
  "SA05n808:77": "varadā śāsanī śāstrī surūpā'mṛtavikramā || 37 ||",
  "SA05n808:78": "śarvarī yoginī siddhā caṇḍārī(lī)",
  "SA05n808:79": "amṛtā dhruvā |",
  "SA05n808:80": "dhanyā puṇyā mahābhāgā śubhagā priyadarśanā || 38 ||",
  "SA05n808:81": "kṛtāntatrāsinī bhīmā ugrā ugramahātapā |",
  "SA05n808:82": "jagaddhite sadodyuktā śaraṇyā bhaktavatsalā || 39 ||",
  "SA05n808:83": "vāgīśvarī śivā sūkṣmā nityā sarvakramānugā |",
  "SA05n808:84": "sarvārthasādhanī bhadrā goptrī dhātrī dhanapradā || 40 ||",
  "SA05n808:85": "abhayā gautamī puṇyā śrīmallokeśvarātmajā || iti ||(108)",
  "SA05n808:86": "tārānāmaguṇānantā sarvāśāparipūrakā || 41 ||",
  "SA05n808:87": "om tāre kṛpāvare śrīkleśaśravaṇīye svāhā |",
  "SA05n808:88": "nāmnāmaṣṭottaraśataṃ hyetadyatkīrtitaṃ mayā |",
  "SA05n808:89": "rahasyabhūtaṃ guhyaṃ ca devānāmapi durlabham || 42 ||",
  "SA05n808:90": "saubhāgyabhogakaraṇaṃ sarvakilviṣanāśanam |",
  "SA05n808:91": "sarvavyādhipraśamanaṃ sarvasattvasukhāvaham || 43 ||",
  "SA05n808:92": "trikālaṃ yaḥ paṭheddhīmān śucisthāne samāhitaḥ |",
  "SA05n808:93": "so'cireṇaiva kālena rājyaśriyamavāpnuyāt || 44 ||",
  "SA05n808:94": "duḥkhī syāttu sukhī nityaṃ daridro dhanavān bhavet |",
  "SA05n808:95": "putro bhavenmahāprājño medhāvī ca na saṃśayaḥ || 45 ||",
  "SA05n808:96": "bandhanānmucyate baddho vyavahāre jayoa bhavet |",
  "SA05n808:97": "śatravo mitratāṃ yānti śṛṅgiṇaḥ śunakā api || 46 ||",
  "SA05n808:98": "saṃgrāme saṃkaṭe durge nānābhayasamucchrite |",
  "SA05n808:99": "smaraṇādeva nāmāni sarvānbhayānapohati || 47 ||",
  "SA05n808:100": "nākālamṛtyurbhavati prāpnoti vipulāśayam |",
  "SA05n808:101": "mānuṣye saphalaṃ janma tasyaikasya mahātmanaḥ || 48 ||",
  "SA05n808:102": "yaścedaṃ prātarutthāya mānavaḥ kīrtayiṣyati |",
  "SA05n808:103": "sa dīrghakālamāyuṣmān śriyaṃ ca labhate naraḥ || 49 ||",
  "SA05n808:104": "devā nāgāstathā yakṣā gandharvā kaṭhapūtanāḥ |",
  "SA05n808:105": "piśācā rākṣasā bhūtā mātaro raudratejasāḥ || 50 ||",
  "SA05n808:106": "ḍākinyastārakāḥ pretāḥ skandomādyā mahāgrahāḥ |",
  "SA05n808:107": "chāyāpasmārakāścaiva kheṭakā khārdakādayaḥ || 51 ||",
  "SA05n808:108": "vetālāściṃcakā preṣyā ye cānye duṣṭacetasaḥ |",
  "SA05n808:109": "chāyāmapi na laṅghanti kiṃ punastasya vigraham || 52 ||",
  "SA05n808:110": "duṣṭasattvā na bādhante vyādhayo nākramanti ca |",
  "SA05n808:111": "sarvaiśvaryaguṇairyukto vaṃśavṛddhiśca jāyate || 53 ||",
  "SA05n808:112": "jātismaro bhaved dhīmān kulīnaḥ priyadarśanaḥ |",
  "SA05n808:113": "prītimāṃśca mahāvāgmī sarvaśāstraviśāradaḥ || 54 ||",
  "SA05n808:114": "kalyāṇamitrasaṃsevī bodhicittavibhūṣitaḥ |",
  "SA05n808:115": "sadā'virahito buddhairyatra yatropapadyate || 55 ||",
  "SA05n808:116": "śrīāryatārābhaṭṭārikāyā nāmāṣṭottaraśataṃ",
  "SA05n808:117": "buddhaparibhāṣitaṃ parisamāptam |"
}