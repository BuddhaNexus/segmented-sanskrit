{
  "SA07n929:0": " ||om namo buddhāya ||",
  "SA07n929:1": "saundaranandaṃ mahākāvyam",
  "SA07n929:2": "prathamaḥ sargaḥ",
  "SA07n929:3": "kapilavastu varṇana",
  "SA07n929:4": "gautamaḥ kapilo nāma munirdharmabhṛtāṃ varaḥ |",
  "SA07n929:5": "babhūva tapasi śrāntaḥ kākṣīvāniva gautamaḥ ||1 ||",
  "SA07n929:6": "aśiśriyadyaḥ satataṃ dīptaṃ kāśyapavattapaḥ |",
  "SA07n929:7": "āśiśrāya ca tadvṛddhau siddhiṃ kāśyapavat parām ||2 ||",
  "SA07n929:8": "haviḥṣu yaśca svātmārthaṃ gāmadhukṣad vasiṣṭhavat |",
  "SA07n929:9": "tapaḥśiṣṭeṣu ca śiṣyeṣu gāmadhukṣad vasiṣṭhavat ||3 ||",
  "SA07n929:10": "māhātmyāddīrghatapaso yo dvitīya ivābhavat |",
  "SA07n929:11": "tṛtīya iva yaścābhūt kāvyāṅgirasayordhiyā ||4 ||",
  "SA07n929:12": "tasya vistīrṇatapasaḥ pārśve himavataḥ śubhe |",
  "SA07n929:13": "kṣetraṃ cāyatanaṃ caiva tapasāmāśramo'bhavat ||5 ||",
  "SA07n929:14": "cāruvīruttaruvanaḥ prasnigdhamṛduśādvalaḥ |",
  "SA07n929:15": "havirdhūmavitānena yaḥ sadābhra ivābabhau ||6 ||",
  "SA07n929:16": "mṛdubhiḥ saikataiḥ snigdhaiḥ kesarāstarapāṇḍubhiḥ |",
  "SA07n929:17": "bhūmibhāgairasaṃkīrṇaiḥ sāṅgarāga ivābhavat ||7 ||",
  "SA07n929:18": "śucibhistīrthasaṃkhyātaiḥ pāvanairbhāvanairapi |",
  "SA07n929:19": "bandhumāniva yastasthau sarobhiḥ sasaroruhaiḥ ||8 ||",
  "SA07n929:20": "paryāptaphalapuṣpābhiḥ sarvato vanarājibhiḥ |",
  "SA07n929:21": "śuśubhe vavṛdhe caiva naraḥ sādhanavāniva ||9 ||",
  "SA07n929:22": "nīvāraphalasantuṣṭaiḥ svasthaiḥ śāntairanutsukaiḥ |",
  "SA07n929:23": "ākīrṇo'pi tapobhṛddhiḥ śūnyaśūnya ivābhavat ||10 ||",
  "SA07n929:24": "agnīnāṃ hūyamānānāṃ śikhināṃ kūjatāmapi |",
  "SA07n929:25": "tīrthānāṃ cābhiṣekeṣu śuśruve yatra niḥsvanaḥ ||11 ||",
  "SA07n929:26": "virejurhariṇā yatra suptā medhyāsu vediṣu |",
  "SA07n929:27": "salājairmādhavīpuṣpairupahārāḥ kṛtā iva ||12 ||",
  "SA07n929:28": "api kṣudramṛgā yatra śāntāśceruḥ samaṃ mṛgaiḥ |",
  "SA07n929:29": "śaraṇyebhyastapasvibhyo vinayaṃ śikṣitā iva ||13 ||",
  "SA07n929:30": "saṃdigdhe'pyapunarbhāve viruddheṣvāgameṣvapi |",
  "SA07n929:31": "pratyakṣiṇa ivākurvaṃstapo yatra tapodhanāḥ ||14 ||",
  "SA07n929:32": "yatra sma mīyate brahma kaiścit kaiścinna mīyate |",
  "SA07n929:33": "kāle nimīyate somo na cākāle pramīyate ||15 ||",
  "SA07n929:34": "nirapekṣāḥ śarīreṣu dharme yatra svabuddhayaḥ |",
  "SA07n929:35": "saṃhṛṣṭā iva yatnena tāpasāstepire tapaḥ ||16 ||",
  "SA07n929:36": "śrāmyanto munayo yatra svargāyodyuktacetasaḥ |",
  "SA07n929:37": "taporāgeṇa dharmasya vilopamiva cakrire ||17 ||",
  "SA07n929:38": "atha tejasvisadanaṃ tapaḥkṣetraṃ tamāśramam |",
  "SA07n929:39": "kecidikṣvākavo jagmū rājaputrā vivatsavaḥ ||18 ||",
  "SA07n929:40": "suvarṇastambhavarṣmāṇaḥ siṃhoreskā mahābhujāḥ |",
  "SA07n929:41": "pātraṃ śabdasya mahataḥ śriyāṃ ca vinayasya ca ||19 ||",
  "SA07n929:42": "arharūpā hyanarhasya mahātmānaścalātmanaḥ |",
  "SA07n929:43": "prājñāḥ prajñāvimuktasya bhrātṛvyasya yavīyasaḥ ||20 ||",
  "SA07n929:44": "mātṛśulkādupagatāṃ te śriyaṃ [ca] viṣehire |",
  "SA07n929:45": "rarakṣuśca pituḥ satyaṃ yasmācchiśiyire -vanam ||21 ||",
  "SA07n929:46": "teṣāṃ munirupādhyāyo gautamaḥ kapilo'bhavat |",
  "SA07n929:47": "gurugotrādataḥ kautsāste bhavanti sma gautamāḥ ||22 ||",
  "SA07n929:48": "ekapitroryathā bhrātroḥ pṛthagguruparigrahāt |",
  "SA07n929:49": "rāma evābhavad gārgyo vāsubhadro'pi gautamaḥ ||23 ||",
  "SA07n929:50": "śākavṛkṣapraticchannaṃ vāsaṃ yasmācca cakrire |",
  "SA07n929:51": "tasmādikṣvākuvaṃśyāste bhuvi śākyā iti smṛtāḥ ||24 ||",
  "SA07n929:52": "sa teṣāṃ gautamaścakre svavaṃśasadṛśīḥ kriyāḥ |",
  "SA07n929:53": "munirūrdhvaṃ kumārasya sagarasyeva bhārgavaḥ ||25 ||",
  "SA07n929:54": "kaṇvaḥ śākuntalasyeva bharatasya tarasvinaḥ |",
  "SA07n929:55": "vālmikiriva dhīmāṃśca dhīmatormaithileyayoḥ ||26 ||",
  "SA07n929:56": "tadvanaṃ muninā tena taiśca kṣatriyapuṅgavaiḥ |",
  "SA07n929:57": "śāntāṃ guptāṃ ca yugapad brahmakṣatraśriyaṃ dadhe ||27 ||",
  "SA07n929:58": "athodakalaśaṃ gṛhya teṣāṃ vṛddhicikīrṣayā |",
  "SA07n929:59": "muniḥ sa viyadutpatya tānuvāca nṛpātmajān ||28 ||",
  "SA07n929:60": "yā patet kalaśādasmādakṣayyasalilānmahīm |",
  "SA07n929:61": "dhārā tāmanatikramya māmanveta yathākramam ||29 ||",
  "SA07n929:62": "tataḥ paramamityuktvā śirobhiḥ praṇipatya ca |",
  "SA07n929:63": "rathānāruruhuḥ sarve śīghravāhānalaṃkṛtān ||30 ||",
  "SA07n929:64": "tataḥ sa tairanugataḥ syandanasthairnabhogataḥ |",
  "SA07n929:65": "tadāśramamahīprāntaṃ paricikṣepa vāriṇā ||31 ||",
  "SA07n929:66": "aṣṭāpadamivālikhya nimittaiḥ surabhīkṛtam |",
  "SA07n929:67": "tānuvāca muniḥ sthitvā bhūmipālasutānidam ||32 ||",
  "SA07n929:68": "asmin dhārāparikṣipte nemicinhitalakṣaṇe |",
  "SA07n929:69": "nirmimīdhvaṃ puraṃ yūyaṃ mayi yāte triviṣṭapam ||33 ||",
  "SA07n929:70": "tataḥ kadācitte vīrāstasmin pratigate munau |",
  "SA07n929:71": "babhramuyauṃvanoddāmā gajā iva niraṅkuśā ||34 ||",
  "SA07n929:72": "baddhagodhāṅgulītrāṇā hastaviṣṭhitakārmukāḥ |",
  "SA07n929:73": "śarādhmātamahātūṇā vyāyatābaddhavāsasaḥ ||35 ||",
  "SA07n929:74": "jijñāsamānā nāgeṣu kauśalaṃ śvāpadeṣu ca |",
  "SA07n929:75": "anucakrurvanasthasya dauṣyanterdevakarmaṇaḥ ||36 ||",
  "SA07n929:76": "tān dṛṣṭvā prakṛtiṃ yātān vṛddhānvyāghraśiśūniva |",
  "SA07n929:77": "tāpasāstadvanaṃ hitvā himavantaṃ siṣevire ||37 ||",
  "SA07n929:78": "tatastadāśramasthānaṃ śūnyaṃ taiḥ śūnyacetasaḥ |",
  "SA07n929:79": "paśyanto manyunā taptā vyālā iva niśaśvasuḥ ||38 ||",
  "SA07n929:80": "atha te puṇyakarmāṇaḥ pratyupasthitavṛddhayaḥ |",
  "SA07n929:81": "tatra tajjñairupākhyātānavāpurmahato nidhīn ||39 ||",
  "SA07n929:82": "alaṃ dharmārthakāmānāṃ nikhilānāmavāptaye |",
  "SA07n929:83": "nidhayo naikavidhayo bhūrayaste gatārayaḥ ||40 ||",
  "SA07n929:84": "tatastatpratilambhācca pariṇāmācca karmaṇaḥ |",
  "SA07n929:85": "tasmin vāstuni vāstujñāḥ puraṃ śrīmannyaveśayan ||41 ||",
  "SA07n929:86": "saridvistīrṇaparikhaṃ spaṣṭāñcitamahāpatham |",
  "SA07n929:87": "śailakalpamahāvapraṃ girivrajamivāparam ||42 ||",
  "SA07n929:88": "pāṇḍurāṭṭālasumukhaṃ suvibhaktāntarāpaṇam |",
  "SA07n929:89": "harmyamālāparikṣiptaṃ kukṣiṃ himagireriva ||43 ||",
  "SA07n929:90": "vedavedāṅgaviduṣastasthuṣaḥ ṣaṭsu karmasu |",
  "SA07n929:91": "śāntaye vṛddhaye caiva yatra viprānajījapan ||44 ||",
  "SA07n929:92": "tadbhūmerabhiyoktṛṇāṃ prayuktān vinivṛttaye |",
  "SA07n929:93": "yatra svena prabhāvena bhṛtyadaṇḍānajījapan ||45 ||",
  "SA07n929:94": "caritradhanasampannān salajjān dīrghadarśinaḥ |",
  "SA07n929:95": "arhato'tiṣṭhipan yatra śūrān dakṣān kuṭumbinaḥ ||46 ||",
  "SA07n929:96": "vyastaistaistairguṇaiyuktān mativāgvikramādibhiḥ |",
  "SA07n929:97": "karmasu pratirupeṣu sacivāṃstānnyayūyujan ||47 ||",
  "SA07n929:98": "vasumabhdiravibhrāntairalaṃvidyairavismitaiḥ |",
  "SA07n929:99": "yad babhāse naraiḥ kīrṇaṃ mandaraḥ kinnarairiva ||48 ||",
  "SA07n929:100": "yatra te hṛṣṭamanasaḥ pauraprīticikīrṣayā |",
  "SA07n929:101": "śrīmantyudyānasaṃjñāni yaśodhāmānyacikaran ||49 ||",
  "SA07n929:102": "śivāḥ puṣkariṇīścaiva paramāgryaguṇāmbhasaḥ |",
  "SA07n929:103": "nājñayā cetanotkarṣāddikṣu sarvāsvacīkhanan ||50 ||",
  "SA07n929:104": "manojñāḥ śrīmatīḥ praṣṭhīḥ pathiṣūpavaneṣu ca |",
  "SA07n929:105": "sabhāḥ kūpavatīścaiva samantāt pratyatiṣṭhipan ||51 ||",
  "SA07n929:106": "hastyaśvarathasaṃkīrṇamasaṃkīrṇamanākulam |",
  "SA07n929:107": "anigūḍhārthivibhavaṃ nigūḍhajñānapauruṣam ||52 ||",
  "SA07n929:108": "sanidhānamivārthānāmādhānamiva tejasām |",
  "SA07n929:109": "niketamiva vidyānāṃ saṃketamiva saṃpadām ||53 ||",
  "SA07n929:110": "vāsavṛkṣaṃ guṇavatāmāśrayaṃ śaraṇaiṣiṇām |",
  "SA07n929:111": "ānartaṃ kṛtaśāstrāṇāmālānaṃ bāhuśālinām ||54 ||",
  "SA07n929:112": "samājairutsavairdāyaiḥ kriyāvidhibhireva ca |",
  "SA07n929:113": "alaṃcakruralaṃvīryāste jagaddhāma tatpuram ||55 ||",
  "SA07n929:114": "yasmādanyāyataste ca kaṃcinnācīkaran karam |",
  "SA07n929:115": "tasmādalpena kālena tattadāpūpuran puram ||56 ||",
  "SA07n929:116": "kapilasya ca tasyarṣestasminnāśramavāstuni |",
  "SA07n929:117": "yasmātte tatpuraṃ cakrustasmāt kapilavāstu tat ||57 ||",
  "SA07n929:118": "kakandasya makandasya kuśāmbasyeva cāśrame |",
  "SA07n929:119": "puryo yathā hi śrūyante tathaiva kapilasya tat ||58 ||",
  "SA07n929:120": "āpuḥ puraṃ tatpuruhūtakalpāste tejasāryeṇa na vismayena |",
  "SA07n929:121": "āpuryaśogandhamataśca śaśvat sutā yayāteriva kīrtimantaḥ ||59 ||",
  "SA07n929:122": "tannāthavṛttairapi rājaputrairarājakaṃ naiva rarāja rāṣṭram |",
  "SA07n929:123": "tārāsahastrairapi dīpyamānairanutthite candra ivāntarīkṣam ||60 ||",
  "SA07n929:124": "yo jyāyānatha vayasā guṇaiśca teṣāṃ",
  "SA07n929:125": "bhātṝṇāṃ vṛṣabha ivaujasā vṛṣāṇām |",
  "SA07n929:126": "te tatra priyaguravastamabhyaṣicannādityā",
  "SA07n929:127": "daśaśatalocanaṃ divīva ||61 ||",
  "SA07n929:128": "ācāravānvinayavānnayavānkriyāvān",
  "SA07n929:129": "dharmāya nendriyasukhāya dhṛtātapatraḥ |",
  "SA07n929:130": "tadbhrātṛbhiḥ parivṛtaḥ sa jugopa rāṣṭram",
  "SA07n929:131": "saṃkrandano divamivānusṛto marudbhiḥ ||62 ||",
  "SA07n929:132": "saundarananda mahākāvya meṃ 'kapilavastu varṇana' nāmaka prathama sarga samāpta |"
}