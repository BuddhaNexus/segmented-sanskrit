{
  "SA07n943:0": "pañcadaśaḥ-sargaḥ",
  "SA07n943:1": "vitarka-prahāṇa",
  "SA07n943:2": "yatra tatra vivikte tu baddhvā paryaṅkamuttamam |",
  "SA07n943:3": "ṛjuṃ kāyaṃ samādhāya smṛtyābhimukhayānvitaḥ ||1 ||",
  "SA07n943:4": "nāsāgre vā lalāṭe vā bhruvorantara eva vā |",
  "SA07n943:5": "kurvīthāścapalaṃ cittamālambanaparāyaṇam ||2 ||",
  "SA07n943:6": "sacet kāmavitarkastvāṃ dharṣayenmānaso jvaraḥ |",
  "SA07n943:7": "kṣeptavyo nādhivāsyaḥ sa vastre reṇurivāgataḥ ||3 ||",
  "SA07n943:8": "yadyapi pratisaṃkhyānāt kāmānutsṛṣṭavānasi |",
  "SA07n943:9": "tamāṃsīva prakāśena pratipakṣeṇa tāñjahi ||4 ||",
  "SA07n943:10": "tiṣṭhatyanuśayasteṣāṃ channo'gniriva bhasmanā |",
  "SA07n943:11": "sa te bhāvanayā saumya praśāmyo'gnirivāmbunā ||5 ||",
  "SA07n943:12": "te hi tasmāt pravartante bhūyo vījādivāṅkurāḥ |",
  "SA07n943:13": "tasya nāśena te na syurbījanāśādivāṅkurāḥ ||6 ||",
  "SA07n943:14": "arjanādīni kāmebhyo dṛṣṭvā duḥkhāni kāminām |",
  "SA07n943:15": "tasmāttānmūlataśchindhi mitrasaṃjñānarīniva ||7 ||",
  "SA07n943:16": "anityā moṣadharmāṇo riktā vyasanahetavaḥ |",
  "SA07n943:17": "bahusādhāraṇāḥ kāmā varhyā hyāśīviṣā iva ||8 ||",
  "SA07n943:18": "ye mṛgyamāṇā duḥkhāya rakṣyamāṇā na śāntaye |",
  "SA07n943:19": "bhraṣṭāḥ śokāya mahate prāptāśca na vitṛptaye ||9 ||",
  "SA07n943:20": "tṛptiṃ vittaprakarṣeṇa svargāvāptyā kṛtārthatām |",
  "SA07n943:21": "kāmebhyaśca sukhotpattiṃ yaḥ paśyati sa naśyati ||10 ||",
  "SA07n943:22": "calānapariniṣpannānasārānanavasthitān |",
  "SA07n943:23": "parikalpasukhān kāmānna tānsmartumihārhasi ||11 ||",
  "SA07n943:24": "vyāpādo vā vihiṃsā vā kṣobhayed yadi te manaḥ |",
  "SA07n943:25": "prasādyaṃ tadvipakṣeṇa maṇinevākulaṃ jalam ||12 ||",
  "SA07n943:26": "pratipakṣastayorjñeyo maitrī kāruṇyameva ca |",
  "SA07n943:27": "virodho hi tayornityaṃ prakāśatamasoriva ||13 ||",
  "SA07n943:28": "nivṛttaṃ yasya dauḥśīlyaṃ vyāpādaśca pravartate |",
  "SA07n943:29": "hanti pāṃsubhirātmānaṃ sa snāta iva vāraṇaḥ ||14 ||",
  "SA07n943:30": "duḥkhitebhyo hi martyebhyo vyādhimṛtyujarādibhiḥ |",
  "SA07n943:31": "āryaḥ ko duḥkhamaparaṃ saghṛṇo dhātumarhati ||15 ||",
  "SA07n943:32": "duṣṭena ceha manasā bādhyate vā paro na vā |",
  "SA07n943:33": "sadyastu dahyate tāvat svaṃ mano duṣṭacetasaḥ ||16 ||",
  "SA07n943:34": "tasmāt sarveṣu bhūteṣu maitrīṃ kāruṇyameva ca |",
  "SA07n943:35": "na vyāpādaṃ vihiṃsāṃ vā vikalpayitumarhasi ||17 ||",
  "SA07n943:36": "yadyadeva prasaktaṃ hi vitarkayati mānavaḥ |",
  "SA07n943:37": "abhyāsāttena tenāsya natirbhavati cetasaḥ ||18 ||",
  "SA07n943:38": "tasmādakuśalaṃ tyaktvā kuśalaṃ dhyātumarhasi |",
  "SA07n943:39": "yatte syādiha cārthāya paramārthasya cāptaye ||19 ||",
  "SA07n943:40": "saṃvardhante hyakuśalā vitarkāḥ saṃbhṛtā hṛdi |",
  "SA07n943:41": "anarthajanakāstulyamātmanaśca parasya ca ||20 ||",
  "SA07n943:42": "śreyaso vighnakaraṇād bhavantyātmavipattaye |",
  "SA07n943:43": "pātrībhāvopaghātāttu parabhaktivipattaye ||21 ||",
  "SA07n943:44": "manaḥkarmasvavikṣepamapi cābhyastumarhasi |",
  "SA07n943:45": "na tvevākuśalaṃ saumya vitarkayitumarhasi ||22 ||",
  "SA07n943:46": "yā vikāmopabhogāya cintā manasi vartate |",
  "SA07n943:47": "na ca taṃ guṇamāpnoti bandhanāya ca kalpate ||23 ||",
  "SA07n943:48": "sattvānāmupaghātāya parikleśāya cātmanaḥ |",
  "SA07n943:49": "mohaṃ vrajati kāluṣyaṃ narakāya ca vartate ||24 ||",
  "SA07n943:50": "tad vitarkairakuśalairnātmānaṃ hantumarhasi |",
  "SA07n943:51": "suśastraṃ ratnavikṛtaṃ mṛddhato gāṃ khananniva ||25 ||",
  "SA07n943:52": "anabhijño yathā jātyaṃ dahedaguru kāṣṭhavat |",
  "SA07n943:53": "anyāyena manuṣyatvamupahanyādidaṃ tathā ||26 ||",
  "SA07n943:54": "tyaktvā ratnaṃ yathā loṣṭaṃ ratnadvīpācca saṃharet |",
  "SA07n943:55": "tyaktvā naiḥśreyasaṃ dharmaṃ cintayedaśubhaṃ tathā ||27 ||",
  "SA07n943:56": "himavantaṃ yathā gatvā viṣaṃ bhuñjīta nauṣadham |",
  "SA07n943:57": "manuṣyatvaṃ tathā prāpya pāpaṃ seveta no śubham ||28 ||",
  "SA07n943:58": "tad buddhavā pratipakṣeṇa vitarkaṃ kṣeptumarhasi |",
  "SA07n943:59": "sūkṣmeṇa pratikīlena kīlaṃ dārvantarādiva ||29 ||",
  "SA07n943:60": "vṛddhyavṛddhyoratha bhaveccintā jñātijanaṃ prati |",
  "SA07n943:61": "svabhāvo jīvalokasya parīkṣyastannivṛttaye ||30 ||",
  "SA07n943:62": "saṃsāre kṛṣyamāṇānāṃ sattvānāṃ svena karmaṇā |",
  "SA07n943:63": "ko janaḥ svajanaḥ ko vā mohāt sakto jane janaḥ ||31 ||",
  "SA07n943:64": "atīte'dhvani saṃvṛttaḥ svajano hi janastava |",
  "SA07n943:65": "aprāpte cādhvani janaḥ svajanaste bhaviṣyati ||32 ||",
  "SA07n943:66": "vihagānāṃ yathā sāyaṃ tatra tatra samāgamaḥ |",
  "SA07n943:67": "jātau jātau tathāśleṣo janasya svajanasya ca ||33 ||",
  "SA07n943:68": "pratiśrayaṃ bahuvidhaṃ saṃśrayanti yathādhvagāḥ |",
  "SA07n943:69": "pratiyānti punastyaktvā tadvajjñātisamāgamaḥ ||34 ||",
  "SA07n943:70": "loke prakṛtibhinne'sminna kaścit kasyacit priyaḥ |",
  "SA07n943:71": "kāryakāraṇasambaddhaṃ vālukāmuṣṭivajjagat ||35 ||",
  "SA07n943:72": "bibharti hi sutaṃ mātā dhārayiṣyati māmiti |",
  "SA07n943:73": "mātaraṃ bhajate putro garbheṇādhatta māmiti ||36 ||",
  "SA07n943:74": "anukūlaṃ pravartante jñātiṣu jñātayo yadā |",
  "SA07n943:75": "tadā snehaṃ prakurvanti riputvaṃ tu viparyayāt ||37 ||",
  "SA07n943:76": "ahito dṛśyate jñātirajñātirdṛśyate hitaḥ |",
  "SA07n943:77": "snehaṃ kāryāntarāllokāśchinatti ca karoti ca ||38 ||",
  "SA07n943:78": "svayameva yathālikhya rajyeccitrakaraḥ striyam |",
  "SA07n943:79": "tathā kṛtvā svayaṃ snehaṃ saṃgameti jane janaḥ ||39 ||",
  "SA07n943:80": "yo'bhavad bāndhavajanaḥ paraloke priyastava |",
  "SA07n943:81": "sa te karmathaṃ kurute tvaṃ vā tasmai karoṣi kam ||40 ||",
  "SA07n943:82": "tasmājjñātivitarkeṇa mano nāveṣṭumarhasi |",
  "SA07n943:83": "vyavasthā nāsti saṃsāre svajanasya janasya ca ||41 ||",
  "SA07n943:84": "asau kṣemo janapadaḥ subhikṣo'sāvasau śivaḥ |",
  "SA07n943:85": "ityevamatha jāyeta vitarkastava kaścana ||42 ||",
  "SA07n943:86": "praheyaḥ sa tvayā saumya nādhivāsyaḥ kathaṃcana |",
  "SA07n943:87": "viditvā sarvamādīptaṃ taistairdoṣāgnibhirjagat ||43 ||",
  "SA07n943:88": "ṛtucakranivartācca kṣutpipāsāklamādapi |",
  "SA07n943:89": "sarvatra niyataṃ duḥkhaṃ na kvacid vidyate śivam ||44 ||",
  "SA07n943:90": "kvacicchītaṃ kvacid dharmaḥ kvacid rogo bhayaṃ kvacit |",
  "SA07n943:91": "bādhate'bhyadhikaṃ lokaṃ tasmādaśaraṇaṃ jagat ||45 ||",
  "SA07n943:92": "jarā vyādhiśca mṛtyuśca lokasyāsya mahad bhayam |",
  "SA07n943:93": "nāsti deśaḥ sa yatrāsya tad bhayaṃ nopapadyate ||46 ||",
  "SA07n943:94": "yatra gacchati kāyo'yaṃ duḥkhaṃ tatrānugacchati |",
  "SA07n943:95": "nāsti kācid gatirloke gato yatra na bādhyate ||47 ||",
  "SA07n943:96": "ramaṇīyo'pi deśaḥ san subhikṣaḥ kṣema eva ca |",
  "SA07n943:97": "kudeśa iti vijñeyo yatra kleśairvidahyate ||48 ||",
  "SA07n943:98": "lokasyābhyāhatasyāsya duḥkhaiḥ śārīramānasaiḥ |",
  "SA07n943:99": "kṣemaḥ kaścinna deśo'sti svastho yatra gato bhavet ||49 ||",
  "SA07n943:100": "duḥkhaṃ sarvatra sarvasya vartate sarvadā yadā |",
  "SA07n943:101": "chandarāgamataḥ saumya lokacitreṣu mā kṛthāḥ ||50 ||",
  "SA07n943:102": "yadā tasmānnivṛttaste chandarāgo bhaviṣyati |",
  "SA07n943:103": "jīvalokaṃ tadā sarvamādīptamiva maṃsyase ||51 ||",
  "SA07n943:104": "atha kaścid vitarkaste bhavedamaraṇāśrayaḥ |",
  "SA07n943:105": "yatnena sa vihantavyo vyādhirātmagato yathā ||52 ||",
  "SA07n943:106": "muhūrtamapi viśrambhaḥ kāryoṃ na khalu jīvite |",
  "SA07n943:107": "nilīna iva hi vyāghraḥ kālo viśvastaghātakaḥ ||53 ||",
  "SA07n943:108": "balastho'haṃ yuvā veti na te bhavitumarhati |",
  "SA07n943:109": "mṛtyuḥ sarvāsvasthāsu hanti nāvekṣate vayaḥ ||54 ||",
  "SA07n943:110": "kṣetrabhūtamanarthānāṃ śarīraṃ parikarṣataḥ |",
  "SA07n943:111": "svāsthyāśā jīvitāśā vā na dṛṣṭārthasya jāyate ||55 ||",
  "SA07n943:112": "nirvṛttaḥ ko bhavet kāyaṃ mahābhūtāśrayaṃ vahan |",
  "SA07n943:113": "parasparaviruddhānāmahīnāmiva bhājanam ||56 ||",
  "SA07n943:114": "praśvasityayamanvakṣaṃ yaducchvasiti mānavaḥ |",
  "SA07n943:115": "avagaccha tadāścaryamaviśvāsyaṃ hi jīvitam ||57 ||",
  "SA07n943:116": "idamāścaryamaparaṃ yatsuptaḥ pratibudhyate |",
  "SA07n943:117": "svapityutthāya vā bhūyo bahvamitrā hi dehinaḥ ||58 ||",
  "SA07n943:118": "garbhāt prabhṛti yo lokaṃ jighāṃsuranugacchati |",
  "SA07n943:119": "kastasmin viśvasenmṛtyāvudyatāsāvarāviva ||59 ||",
  "SA07n943:120": "prasūtaḥ puruṣo loke śrutavān balavānapi |",
  "SA07n943:121": "na jayatyantakaṃ kaścinnājayannāpi jeṣyati ||60 ||",
  "SA07n943:122": "sāmnā dānena bhedena daṇḍena niyamena vā |",
  "SA07n943:123": "prāpto hi rabhaso mṛtyuḥ pratihantuṃ na śakyate ||61 ||",
  "SA07n943:124": "tasmānnāyuṣi viśvāsaṃ cañcale kartumarhasi |",
  "SA07n943:125": "nityaṃ harati kālo hi sthāviryaṃ na pratīkṣate ||62 ||",
  "SA07n943:126": "niḥsāraṃ paśyato lokaṃ toyabudbuddurbalam |",
  "SA07n943:127": "kasyāmaravitarko hi syādanunmattacetasaḥ ||63 ||",
  "SA07n943:128": "tasmādeṣāṃ vitarkāṇāṃ prahāṇārthaṃ samāsataḥ |",
  "SA07n943:129": "ānāpānasmṛtiṃ saumya viṣayīkartumarhasi ||64 ||",
  "SA07n943:130": "ityanena prayogeṇa kāle sevitumarhasi |",
  "SA07n943:131": "pratipakṣān vitarkāṇāṃ gadānāmagadāniva ||65 ||",
  "SA07n943:132": "suvarṇahetorapi pāṃsudhāvakau vihāya pāṃsūn bṛhato yathāditaḥ |",
  "SA07n943:133": "jahāti sūkṣmānapi tadviśuddhaye viśodhya hemāvayavān niyacchati ||66 ||",
  "SA07n943:134": "vimokṣahetorapi yuktamānaso vihāya doṣān bṛhatastathāditaḥ |",
  "SA07n943:135": "jahāti sūkṣmānapi tadviśuddhaye viśodhya dharmāvayavān niyacchati ||67 ||",
  "SA07n943:136": "krameṇādbhiḥ śuddhaṃ kanakamiha pāṃsuvyavahitaṃ",
  "SA07n943:137": "yathāgnau karmāraḥ pacati bhṛśamāvartayati ca |",
  "SA07n943:138": "tathā yogācāro nipuṇamiha doṣavyavahitaṃ",
  "SA07n943:139": "viśodhya kleśebhyaḥ śamayati manaḥ saṃkṣipati ca ||68 ||",
  "SA07n943:140": "yathā ca svacchandādupanayati karmāśrayasukhaṃ",
  "SA07n943:141": "suvarṇaṃ karmāro bahuvidhamalaṅkāravidhiṣu |",
  "SA07n943:142": "manaḥśuddho bhikṣurvaśagatamabhijñāsvapi tathā",
  "SA07n943:143": "yathecchaṃ yatrecchaṃ śamayati manaḥ prerayati ca ||69 ||",
  "SA07n943:144": "saundarananda mahākāvye “vitarka-prahāṇa“ nāma pañcadaśa sarga samāpta |"
}