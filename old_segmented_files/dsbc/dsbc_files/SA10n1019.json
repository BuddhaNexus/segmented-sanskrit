{
  "SA10n1019:0": "5",
  "SA10n1019:1": "dhātuparīkṣā pañcamaṃ prakaraṇam |",
  "SA10n1019:2": "nākāśaṃ vidyate kiṃcitpūrvamākāśalakṣaṇāt |",
  "SA10n1019:3": "alakṣaṇaṃ prasajyeta syātpūrvaṃ yadi lakṣaṇāt ||1 ||",
  "SA10n1019:4": "alakṣaṇo na kaścicca bhāvaḥ saṃvidyate kkacit |",
  "SA10n1019:5": "asatyalakṣaṇe bhāve kramatāṃ kuha lakṣaṇam ||2 ||",
  "SA10n1019:6": "nālakṣaṇe lakṣaṇasya pravṛttirna salakṣaṇe |",
  "SA10n1019:7": "salakṣaṇālakṣaṇābhyāṃ nāpyanyatra pravartate ||3 ||",
  "SA10n1019:8": "lakṣaṇāsaṃpravṛttau ca na lakṣyamupapadyate |",
  "SA10n1019:9": "lakṣyasyānupapattau ca lakṣaṇasyāpyasaṃbhavaḥ ||4 ||",
  "SA10n1019:10": "tasmānna vidyate lakṣyaṃ lakṣaṇaṃ naiva vidyate |",
  "SA10n1019:11": "lakṣyalakṣaṇanirmukto naiva bhāvo'pi vidyate ||5 ||",
  "SA10n1019:12": "avidyamāne bhāve ca kasyābhāvo bhaviṣyati |",
  "SA10n1019:13": "bhāvābhāvavidharmā ca bhāvābhāvamavaiti kaḥ ||6 ||",
  "SA10n1019:14": "tasmānna bhāvo nābhāvo na lakṣyaṃ nāpi lakṣaṇam |",
  "SA10n1019:15": "ākāśam ākāśasamā dhātavaḥ pañca ye pare ||7 ||",
  "SA10n1019:16": "astitvaṃ ye tu paśyanti nāstitvaṃ cālpabuddhayaḥ |",
  "SA10n1019:17": "bhāvānāṃ te na paśyanti draṣṭavyopaśamaṃ śivam ||8 ||"
}