{
  "S04n289:0": "4 arciṣmatī nāma caturthī bhūmiḥ |",
  "S04n289:1": "vajragarbha āha - yo'yaṃ bhavanto jinaputrā bodhisattvastṛtīyāyāṃ bodhisattvabhūmau supariśuddhālokaścaturthī bodhisattvabhūmimākramati,",
  "S04n289:2": "sa daśabhirdharmālokapraveśairākramati |",
  "S04n289:3": "katamairdaśabhiḥ?",
  "S04n289:4": "yaduta sattvadhātuvicāraṇālokapraveśena ca lokadhātuvicaraṇālokapraveśena ca dharmadhātuvicāraṇālokapraveśena ākāśadhātuvicāraṇālokapraveśena ca vijñānadhātuvicāraṇā lokapraveśena ca kāmadhātuvicaraṇālokapraveśena ca rūpadhātuvicaraṇālokapraveśena ca ārūpyadhātuvicaraṇālokapraveśena udārāśayādhimuktidhātuvicaraṇālokapraveśena ca māhātmyāśayādhimuktidhātuvicaraṇālokapraveśena |",
  "S04n289:5": "ebhirdaśabhirdharmālokapraveśairākramati ||",
  "S04n289:6": "tatra bhavanto jinaputrā arciṣmatyā bodhisattvabhūmeḥ sahapratilambhena bodhisattvaḥ saṃvṛtto bhavati tathāgatakule tadātmakadharmapratilambhāya daśabhirjñānaparipācakairdharmaiḥ |",
  "S04n289:7": "katamairdaśabhiḥ?",
  "S04n289:8": "yaduta apratyudāvartyāśayatayā ca triratnābhedyaprasādaniṣṭhāgamanatayā ca saṃskārodayavyayavibhāvanatayā ca svabhāvānutpattyāśayatayā ca lokapravṛttinivṛttyāśayatayā ca karmabhavopapattyāśayatayā ca saṃsāranirvāṇāśayatayā ca sattvakṣetrakarmāśayatayā ca pūrvāntāparāntāśayatayā abhāvakṣayāśayatayā ca |",
  "S04n289:9": "ebhirbhavanto jinaputrā daśabhirjñānaparipācakairdharmaiḥ samanvāgato bodhisattvaḥ saṃvṛtto bhavati tathāgatakule tadātmakadharmapratilambhāya |",
  "S04n289:10": "sa khalu punarbhavanto jinaputrā bodhisattvo'syāmarciṣmatyāṃ bodhisattvabhūmau pratiṣṭhito'dhyātmaṃ kāye kāyānudarśī viharati ātāpī saṃprajānan smṛtimān vinīya loke'bhidhyādaurmanasye bahirdhā kāye...adhyātmaṃ bahirdhā kāye |",
  "S04n289:11": "evamevādhyātmaṃ vedanāsu bahirdhā vedanāsu adhyātmaṃ bahirdhā vedanāsu |",
  "S04n289:12": "evamadhyātmaṃ citte bahirdhā citte'dhyātmaṃ citte |",
  "S04n289:13": "adhyātmaṃ dharmeṣu dharmānudarśī...bahirdhā dharmeṣu dharmānudarśī...evamadhyātmaṃ bahirdhā dharmeṣu... |",
  "S04n289:14": "so'nutpannānāṃ pāpakānāmakuśalānāṃ dharmāṇāmanutpādāya cchandaṃ janayati vyāyacchate vīryamārabhate cittaṃ pragṛhṇāti samyakpraṇidadhāti |",
  "S04n289:15": "utpannānāṃ pāpakānāmakuśalānāṃ dharmāṇāṃ prahāṇāya... |",
  "S04n289:16": "anutpannānāṃ kuśalānāṃ dharmāṇāmutpādāya... |",
  "S04n289:17": "utpannānāṃ kuśalānāṃ dharmāṇāṃ sthitaye'saṃpramoṣāya vaipulyāya bhūyobhāvāya bhāvanāya paripūraye... |",
  "S04n289:18": "chandasamādhiprahāṇasaṃskārasamanvāgataṃ ṛddhipādaṃ bhāvayati vivekaniśritaṃ virāganiśritaṃ nirodhaniśritaṃ vyavasargapariṇataṃ vīryapariṇataṃ cittapariṇataṃ mīmāṃsāpariṇatam |",
  "S04n289:19": "sa śraddhendriyaṃ bhāvayati vivekaniśritaṃ...vīryendriyaṃ...smṛtīndriyaṃ...samādhīndriyaṃ...prajñendriyaṃ...sa |",
  "S04n289:20": "śraddhābalaṃ bhāvayati...vīryabalaṃ...smṛtibalaṃ...samādhibalaṃ...prajñābalaṃ... |",
  "S04n289:21": "smṛtisaṃbodhyaṅgaṃ bhāvayati dharmapravicaya...vīrya...prīti...prasrabdhi...samādhi...upekṣā... |",
  "S04n289:22": "samyakdṛṣṭiṃ bhāvayati...samyaksaṃkalpaṃ...samyagvācaṃ...samyakkarmāntaṃ...samyagājīvaṃ...samyagvyāyāmaṃ-...samyaksmṛtiṃ...samyaksamādhiṃ... ||",
  "S04n289:23": "tacca sarvasattvasāpekṣatayā ca pūrvapraṇidhānābhinirhāropastabdhatayā ca mahākaruṇāpūrvaṃgamatayā ca mahāmaitryupetatayā ca sarvajñajñānādhyālambanatayā ca buddhakṣetraviṭhapanālaṃkārābhinirhāratayā ca tathāgatabalavaiśāradyāveṇikabuddhadharmalakṣaṇānuvyañjanasvaraghoṣasaṃpadabhinirhāratayā ca uttarottaravaiśeṣikadharmaparimārgaṇatayā ca gambhīrabuddhadharmavimokṣaśravaṇānugamanatayā ca mahopāyakauśalyabalavicāraṇatayā ca |",
  "S04n289:24": "tasya khalu punarbhavanto jinaputrā bodhisattvasya asyāmarciṣmatyāṃ bodhisattvabhūmau sthitasya yānīmāni satkāyadṛṣṭipūrvaṃgamāni ātmasattvajīvapoṣapudgalaskandhadhātvāyatanābhiniveśasamucchritāni unmiñjitāni nimiñjitāni vicintitāni vitarkitāni kelāyitāni mamāyitāni dhanāyitāni niketasthānāni,",
  "S04n289:25": "tāni sarvāṇi vigatāni bhavanti sma |",
  "S04n289:26": "sa yānīmāni karmāṇyakaraṇīyāni samyaksaṃbuddhavivarṇitāni saṃkleśopasaṃhitāni,",
  "S04n289:27": "tāni sarveṇa sarvaṃ prajahāti |",
  "S04n289:28": "yāni cemāni karmāṇi karaṇīyāni samyaksaṃbuddhapraśastāni bodhimārgasaṃbhārānukūlāni,",
  "S04n289:29": "tāni samādāya vartate |",
  "S04n289:30": "sa bhūyasyā mātrayā yathā yathopāyaprajñābhinirhṛtāni mārgasamudāgamāya mārgāṅgāni bhāvayati,",
  "S04n289:31": "tathā tathā snigdhacittaśca bhavati,",
  "S04n289:32": "maducittaśca karmaṇyacittaśca hitasukhāvahacittaśca aparikliṣṭacittaśca uttarottaraviśeṣaparimārgaṇacittaśca jñānaviśeṣaṇābhilāṣacittaśca sarvajagatparitrāṇacittaśca gurugauravānukūlacittaśca yathāśrutadharmapratipatticittaśca bhavati |",
  "S04n289:33": "sa kṛtajñaśca bhavati,",
  "S04n289:34": "kṛtavedī ca sūrataśca sukhasaṃvāsaśca ṛjuśca mṛduśca agahanacārī ca nirmāyanirmāṇaśca suvacāśca pradakṣiṇagrāhī ca bhavati |",
  "S04n289:35": "sa evaṃ kṣamopeta evaṃ damopeta evaṃ śamopeta evaṃ kṣamadamaśamopeta uttarāṇi bhūmipariśodhakāni mārgāṅgāni manasi kurvāṇaḥ samudācaran aprasrabdhavīryaśca bhavati aparikliṣṭaḥ |",
  "S04n289:36": "apratyudāvartyavīryaśca vipulavīryaśca anantavīryaśca uttaptavīryaśca asamavīryaśca asaṃhāryavīryaśca sarvasattvaparipācanavīryaśca nayānayavibhaktavīryaśca bhavati |",
  "S04n289:37": "tasya bhūyasyā mātrayā āśayadhātuśca viśuddhyati,",
  "S04n289:38": "adhyāśayadhātuśca na vipravasati,",
  "S04n289:39": "adhimuktidhātuścottapyate,",
  "S04n289:40": "kuśalamūlavivṛddhiścopajāyate,",
  "S04n289:41": "lokamalakaṣāyatā cāpagacchati,",
  "S04n289:42": "sarvasaṃśayavimatisaṃdehāścāsyocchidyante,",
  "S04n289:43": "niṣkāṅkṣābhimukhatā ca paripūryate,",
  "S04n289:44": "prītiprasabdhī ca samudāgacchati,",
  "S04n289:45": "tathāgatādhiṣṭhānaṃ cābhimukhībhavati,",
  "S04n289:46": "apramāṇacittāśayatā ca samudāgacchāti ||",
  "S04n289:47": "tasya asyāmarciṣmatyāṃ bodhisattvabhūmau sthitasya bodhisattvasya...peyālaṃ... |",
  "S04n289:48": "bhūyastvena ca teṣāṃ tathāgatānāṃ śāsane pravrajati |",
  "S04n289:49": "tasya bhūyasyā mātrayā āśayādhyāśayādhimuktisamatā viśudhyati |",
  "S04n289:50": "tasya asyāmarciṣmatyāṃ bodhisattvabhūmau sthitasya bodhisattvasya...āśayādhyāśayādhimuktisamatāviśuddhistiṣṭhati,",
  "S04n289:51": "tāni cāsya kuśalamūlāni sūttaptāni prabhāsvaratarāṇi ca bhavanti |",
  "S04n289:52": "tadyathāpi nāma bhavanto jinaputrāstadeva jātarūpaṃ kuśalena karmāreṇābharaṇīkṛtamasaṃhāryaṃ bhavati tadanyairakṛtābharaṇairjātarūpaiḥ,",
  "S04n289:53": "evameva bhavanto jinaputrā bodhisattvasya asyāmarciṣmatyāṃ bodhisattvabhūmau sthitasya tāni kuśalamūlānyasaṃhāryāṇi bhavanti tadanyeṣāmadharabhūmisthitānāṃ bodhisattvānāṃ kuśalamūlaiḥ |",
  "S04n289:54": "tadyathāpi nāma bhavanto jinaputrā maṇiratnaṃ jātaprabhaṃ pariśuddharaśmimaṇḍalamālokapramuktamasaṃhāryaṃ bhavati tadanyairapi śuddhaprabhai ratnajātaiḥ,",
  "S04n289:55": "anācchedyaprabhaṃ ca bhavati sarvamārutodakapravarṣaiḥ,",
  "S04n289:56": "evameva bhavanto jinaputrā bodhisattvo'syāmarciṣmatyāṃ bodhisattvabhūmau sthitaḥ sannasaṃhāryo bhavati tadanyairadharabhūmisthitairbodhisattvaiḥ,",
  "S04n289:57": "anācchedyajñānaśca bhavati sarvamārakleśasamudācāraiḥ |",
  "S04n289:58": "tasya caturbhyaḥ saṃgrahavastubhyaḥ samānārthatā atiriktatamā bhavati |",
  "S04n289:59": "daśabhyaḥ pāramitābhyo vīryapāramitā atiriktatamā bhavati,",
  "S04n289:60": "na ca pariśeṣāsu na samudāgacchati yathābalaṃ yathābhajamānam |",
  "S04n289:61": "iyaṃ bhavanto jinaputrā bodhisattvasyārciṣmatī nāma caturthī bhūmiḥ samāsanirdeśataḥ,",
  "S04n289:62": "yasyāṃ pratiṣṭhito bodhisattvo bhūyastvena suyāmo bhavati devarājaḥ kṛtī prabhuḥ sattvānāṃ satkāyadṛṣṭisamuddhātāya kuśalaḥ sattvān samyagdarśane pratiṣṭhāpayitum |",
  "S04n289:63": "yacca kiṃcit........ ||",
  "S04n289:64": "arciṣmatī nāma caturthī bhūmiḥ ||"
}