{
  "S03n247:0": "24. mahākapi-jātakam",
  "S03n247:1": "nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā |",
  "S03n247:2": "tadyathānuśrūyate-",
  "S03n247:3": "bodhisattvaḥ kila śrīmati himavatpārśve vividhadhāturuciracitrāṅgarāge nīlakauśeyaprāvārakṛtottarāsaṅga iva vanagahanalakṣmyā prayatnaracitairivānekavarṇasaṃsthānavikalpairvaiṣamyabhakticitrairvibhūṣitataṭāntadeśe pravisṛtanaikaprasravaṇajale gambhīrakandarāntaraprapātasaṃkule paṭutaramadhukaranināde manojñamārutopavījyamānavicitrapuṣpaphalapādape vidyādharākrīḍabhute mahākāyaḥ kapirekacaro babhuva |",
  "S03n247:4": "tadavasthamapi cainamapariluptadharmasaṃjñaṃ kṛtajñamakṣudrasvabhāvaṃ dhṛtyā mahatyā samanvitamanurāgavaśādiva karuṇā naiva mumoca |",
  "S03n247:5": "sakānanā sādrivarā sasāgarā gatā vināśaṃ śataśo vasuṃdharā |",
  "S03n247:6": "yugāntakāle salilānalānilairna bodhisattvasya mahākṛpālutā ||1 ||",
  "S03n247:7": "atha sa mahātmā tāpasa iva vanaruparṇaphalamātravṛttiranukampamānastena tena vidhinā gocarapatitān prāṇinastamaraṇyapradeśamadhyavasati sma |",
  "S03n247:8": "athānyatamaḥ puruṣo gāṃ pranaṣṭāmanveṣituṃ kṛtodyogaḥ samantato'nuvicaran mārgāpranaṣṭo digbhāgasaṃmūḍhamatiḥ paribhramaṃstaṃ deśamupajagāma |",
  "S03n247:9": "sa kṣutpipāsādharmaśramaparimlānatanurdaurmanasyavahninā cāntaḥpradīpyamāno viṣādātibhārādivānyatamasmin vṛkṣamūle niṣaṇṇo dadarśa paripākavaśādvicyutāni paripiñjarāṇi katicittindukīphalāni |",
  "S03n247:10": "sa tānyāsvādya kṣutparikṣāmatayā paramasvādūni manyamānastatprabhavānveṣaṇaṃ pratyabhivṛddhotsāhaḥ samantato'nuvilokayan dadarśa prapātataṭāntavirūḍhaṃ paripakkaphalānamitapiñjarāgraśākhaṃ tindukīvṛkṣam |",
  "S03n247:11": "sa tatphalatṛṣṇayākṛṣyamāṇastaṃ giritaṭamadhiruhya tasya tindukīvṛkṣasya phaliniṃ śākhāṃ prapātābhinatāmadhyāruroha phalalobhena cāsyāḥ prāntamupajagāma |",
  "S03n247:12": "śākhātha sā tasya mahīruhasya bhārātiyogānnamitā kṛśatvāt |",
  "S03n247:13": "paraśvadheneva nikṛttamūlā saśabdabhaṅgaṃ sahasā papāta ||2 ||",
  "S03n247:14": "sa tayā sārdhaṃ mahati giridurge samantataḥ śailabhittiparikṣipte kūpa iva nyapatat |",
  "S03n247:15": "parṇasaṃcayaguṇāttvasya gāmbhīryācca salilasya na kiṃcidaṅgamabhajyata |",
  "S03n247:16": "sa tasmāduttīrya salilātsamantataḥ parisarpanna kutaściduttaraṇamārgaṃ dadarśa |",
  "S03n247:17": "sa nispratīkāraṃ martavyamiha mayā nacirāditi visrasyamānajīvitāśaḥ śokāśrupariṣiktadīnavadanastrīvreṇa daurmanasyaśalyena pratudyamānaḥ kātarahṛdayastattadārtivaśād vilalāp |",
  "S03n247:18": "kāntāre durge'smijanasaṃpātarahite nipatitaṃ mām |",
  "S03n247:19": "yatnādapi parimṛgayan mṛtyoranyaḥ ka iva paśyet ||3 ||",
  "S03n247:20": "bandhujanamitravarjitamekanipānīkṛtaṃ maśakasaṃghaiḥ |",
  "S03n247:21": "avapātānanamagnaṃ mṛgamiva ko'bhyuddhariṣyati mām ||4 ||",
  "S03n247:22": "udyānakānanavimānasaridvicitraṃ",
  "S03n247:23": "tārāvikīrṇamaṇiratnavirājitābhram |",
  "S03n247:24": "tāmisrapakṣarajanīva ghanāndhakārā",
  "S03n247:25": "kaṣṭaṃ jaganmama tiraskurute'ntarātriḥ ||5 ||",
  "S03n247:26": "iti sa puruṣastattadvilapaṃstena salilena taiśca sahanipatitaistindukaphalairvartayamānaḥ katiciddināni tatrāvasat |",
  "S03n247:27": "atha sa mahākapirāhārahetostadvanamanuvicarannāhūyamān iva mārutākampitābhistasya tindukīvṛkṣasyāgraśākhābhistaṃ pradeśamabhijagāma |",
  "S03n247:28": "abhiruhya cainaṃ tatprapātamavalokayan dadarśa taṃ puruṣaṃ kṣutparikṣāmanayanavadanaṃ paripāṇḍukṛśadīnagātraṃ paryutsukaṃ tatra viceṣṭamānam |",
  "S03n247:29": "sa tasya paridyūnatayā samāvajitānukampo mahākapirnikṣiptāhāravyāpārastaṃ puruṣaṃ pratataṃ bikṣamāṇo mānuṣīṃ vācamuvāca-",
  "S03n247:30": "mānuṣāṇāmagamye'smin prapāte parivartase |",
  "S03n247:31": "vaktumahaṃsi tatsādhu ko bhavāhina vā kutaḥ ||6 ||",
  "S03n247:32": "atha sa puruṣastaṃ mahākapimārtatayā samabhipraṇamyodvīkṣamāṇaḥ sāñjaliruvāca-",
  "S03n247:33": "mānuṣo'smi mahābhāga pranaṣṭo vicaran vane |",
  "S03n247:34": "phalārthī pādapādasmādimāmāpadamāgamam ||7 ||",
  "S03n247:35": "tatsuhṛdvandhuhīnasya prāptasya vyasanaṃ mahat |",
  "S03n247:36": "nātha vānarayūthānāṃ mamāpi śaraṇaṃ bhava ||8 ||",
  "S03n247:37": "tacchrattvā sa mahāsattvaḥ parāṃ karuṇāmupajagāma |",
  "S03n247:38": "āpadgato bandhusuhṛdvihīnaḥ kṛtāñjalirdīnamudīkṣamāṇaḥ |",
  "S03n247:39": "karoti śatrūnapi sānukampānākampayatyeva tu sānukampān ||9 ||",
  "S03n247:40": "athainaṃ bodhisattvaḥ karuṇāyamāṇastatkāladurlabhena snigdhena vacasā samāśvāsayāmāsa-",
  "S03n247:41": "prapātasaṃkṣiptaparākramo'hamabāndhavo veti kṛthāḥ śucaṃ mā |",
  "S03n247:42": "yadvandhukṛtyaṃ tava kiṃcidatra kartāsmi tatsarvamalaṃ bhayena ||10 ||",
  "S03n247:43": "iti sa mahāsattvastaṃ puruṣamāśvāsya tataścāsmai tindukānyaparāṇi ca phalāni samupahṛtya taduddharaṇayogyayā puruṣabhāragurvyā śilayānyatra yogyāṃ cakāra |",
  "S03n247:44": "tataścātmano balapramāṇamavagamya śakto'hamenametasmātprapātādurddhartumiti niścitamatiravatīrya prapātaṃ karuṇayā paricodyamānastaṃ puruṣamuvāca-",
  "S03n247:45": "ehi pṛṣṭhaṃ mamāruhya sulagno'stu bhavān mayi |",
  "S03n247:46": "yāvadabhyuddharāmi tvāṃ svadehātsārameva ca ||11 ||",
  "S03n247:47": "asārasya śarīrasya sāro hyeṣa mataḥ satām |",
  "S03n247:48": "yatpareṣāṃ hitārtheṣu sādhanīkriyate budhaiḥ ||12 ||",
  "S03n247:49": "sa tatheti pratiśrutyābhipraṇasya cainamadhyāruroha |",
  "S03n247:50": "athābhirūḍhaḥ sa nareṇa tena bharātiyogena vihanyamānaḥ |",
  "S03n247:51": "sattvaprakarṣādaviprannadhairyaḥ pareṇa duḥkhena tamujjahāra ||13 ||",
  "S03n247:52": "uddhṛtya cainaṃ paramapratītaḥ khedātparivyākulakhelagāmī |",
  "S03n247:53": "śilātalaṃ toyadharābhinīlaṃ viśrāmahetoḥ śayanīcakāra ||14 ||",
  "S03n247:54": "atha bodhisattvaḥ śuddhasvabhāvatayā kṛtopakāratvācca tasmātpuruṣādapāyanirāśaṅko visrambhādenamuvāca-",
  "S03n247:55": "avyāhatavyālamṛgapraveśe vanapradeśe'tra samantamārge |",
  "S03n247:56": "khedaprasuptaṃ sahasā nihanti kaścitpurā māṃ svahitodayaṃ ca ||15 ||",
  "S03n247:57": "yato bhavān dikṣuṃ vikīrṇacakṣuḥ karotu rakṣāṃ mama cātmanaśca |",
  "S03n247:58": "dṛḍhaṃ śrameṇāsmi parītamūrtistatsvaptumicchāmi muhūrtamātram ||16 ||",
  "S03n247:59": "atha sa mithyāvinayapragalbhaḥ-svapitu bhavān yathākāmaṃ sukhaprabodhāya,",
  "S03n247:60": "sthito'haṃ tvatsaṃrakṣaṇāyetyasmai pratiśuśrāva |",
  "S03n247:61": "atha sa puruṣastasmin mahāsattve śramabalānnidrāvaśamupagate cintāmaśivāmāpede-",
  "S03n247:62": "mūlaiḥ prayatnātiśayādhigamyairvanyairyadṛcchādhigataiḥ phalairvā |",
  "S03n247:63": "evaṃ parikṣīṇatanoḥ kathaṃ syādyātrāpi tāvatkuta eva puṣṭiḥ ||17 ||",
  "S03n247:64": "idaṃ ca kāntāramasupratāraṃ kathaṃ tariṣyāmi balena hīnaḥ |",
  "S03n247:65": "paryāptarūpaṃ tvidamasya māṃsaṃ kāntāradurgottaraṇāya me syāt ||18 ||",
  "S03n247:66": "kṛtopakāro'pi ca bhakṣya eva nisargayogaḥ sa hi tādṛśo'sya |",
  "S03n247:67": "āpatprasiddhaśca kilaiṣa dharmaḥ pātheyatāmityupaneya eṣaḥ ||19 ||",
  "S03n247:68": "yāvacca visrambhasukhaprasuptastāvanmayā śakyamayaṃ nihantum |",
  "S03n247:69": "imaṃ hi yuddhābhimukhaṃ sametya siṃho'pi saṃbhāvyaparājayaḥ syāt ||20 ||",
  "S03n247:70": "tannāyaṃ vilambituṃ me kāla iti viniścitya sa durātmā lobhadoṣavyāmohitamatirakṛtajño vipannadharmasaṃjñaḥ pranaṣṭakāruṇyasaumyasvabhāvaḥ paridurbalo'pyakāryātirāgānmahatīṃ śilāmudyamya tasya mahākapeḥ śirasi mumoca |",
  "S03n247:71": "śilātha sā durbalavihvalena kāryātirāgāttvaritena tena |",
  "S03n247:72": "atyantanidropagamāya muktā nidrāpravāsāya kaperbabhūva ||21 ||",
  "S03n247:73": "sarvātmanā sā na samāsasāda mūrdhānamasmānna vinispipeṣa |",
  "S03n247:74": "koṭyekadeśena tu taṃ rujantī śīlā tale sāśanivatpapāta ||22 ||",
  "S03n247:75": "śīlābhighātādavabhinnamūrdhā vegādavaplutya ca bodhisattvaḥ |",
  "S03n247:76": "kenāhato'smīti dadarśa nānyaṃ tameva tu hrītamukhaṃ dadarśa ||23 ||",
  "S03n247:77": "vailakṣyapītaprabhamapragalbhaṃ viṣādadainyātparibhinnavarṇam |",
  "S03n247:78": "trāsodayādāgatakaṅṭhaśoṣaṃ svedārdramudvīkṣitumapyaśaktam ||24 ||",
  "S03n247:79": "atha sa mahākapirasyaiva tatkarmeti niscitamatiḥ svamabhighātaduḥkhamacintayitvā tena tasyātmahitanirapekṣeṇātikaṣṭena karmaṇā samupajātasaṃvegakāruṇyaḥ parityattakrodhasaṃrambhadoṣaḥ sabāspayanayanastaṃ puruṣamavekṣya samanuśocannuvāca-",
  "S03n247:80": "mānuṣeṇa satā bhadra tvayedaṃ kṛtamīdṛśam |",
  "S03n247:81": "kathaṃ nāma vyavasitaṃ prārabdhaṃ kathameva vā ||25 ||",
  "S03n247:82": "madabhidrohasaṃrabdhaṃ tvaṃ nāmāpatitaṃ param |",
  "S03n247:83": "vinivāraṇaśauṭīravikramo roddhumarhasi ||26 ||",
  "S03n247:84": "duṣkaraṃ kṛtavānasmītyabhūnmānonnatirmama |",
  "S03n247:85": "tvayāpaviddhā sā duramatiduṣkarakāriṇā ||27 ||",
  "S03n247:86": "paralokādivānīto mṛtyorvaktrāntarādiva |",
  "S03n247:87": "prapātāduddhṛto'nyasmādanyatra patito hyasi ||28 ||",
  "S03n247:88": "dhigaho bata durvṛttamajñānamatidāruṇam |",
  "S03n247:89": "yatpātayati duḥkheṣu sukhāśākṛpaṇaṃ jagat ||29 ||",
  "S03n247:90": "pātito durgatāvātmā kṣiptaḥ śokānalo mayi |",
  "S03n247:91": "nimīlitā yaśolakṣmīrguṇamaitrī virodhitā ||30 ||",
  "S03n247:92": "gatvā dhigvādalakṣatvaṃ hatā viśvasanīyatā |",
  "S03n247:93": "kā nu khalvarthanispattirevamākāṅkṣitā tvayā ||31 ||",
  "S03n247:94": "dunoti māṃ naiva tathā tviyaṃ rujā",
  "S03n247:95": "yathaitadevātra manaḥ kṣiṇoti mām |",
  "S03n247:96": "gato'smi pāpe tava yannimittatāṃ",
  "S03n247:97": "na cāhamenastadapohituṃ prabhuḥ ||32 ||",
  "S03n247:98": "saṃdṛśyamānavapureva tu pārśvato māṃ",
  "S03n247:99": "tatsādhvanuvraja dṛḍhaṃ hyasi śaṅkanīyaḥ |",
  "S03n247:100": "yāvadbahupratibhayādgahanāditastvāṃ",
  "S03n247:101": "grāmāntapaddhatimanupratipādayāmi ||33 ||",
  "S03n247:102": "ekākinaṃ kṣāmaśarīrakaṃ tvāṃ mārganabhijñaṃ hi vane bhramantam |",
  "S03n247:103": "kaścitsamāsādya purā karoti tvatpīḍaṇādvyarthapariśramaṃ mām ||34 ||",
  "S03n247:104": "iti sa mahātmā taṃ puruṣamanuśocañjanāntamānīya pratipādya cainaṃ tanmārgaṃ punaruvāca-",
  "S03n247:105": "prāpto janāntamasi kānta vanāntametat",
  "S03n247:106": "kāntāradurgabhayamutsṛja gaccha sādhu |",
  "S03n247:107": "pāpaṃ ca karma parivarjayituṃ yatethā",
  "S03n247:108": "duḥkho hi tasya niyamena vipākakālaḥ ||35 ||",
  "S03n247:109": "iti sa mahākapistaṃ puruṣamanukampayā śiṣyamivānuśiṣya tameva vanapradeśaṃ pratijagāma |",
  "S03n247:110": "atha sa puruṣastadatikasṭaṃ pāpaṃ kṛtvā paścāttāpavahninā saṃpradīpyamānacetāmahatā kuṣṭhavyādhinā rūpāntaramupanītaḥ kilāsacitracchaviḥ prabhidyamānavraṇavisravārdragātraḥ paramadurgandhaśarīraḥ sadyaḥ samapadyata |",
  "S03n247:111": "sa yaṃ yaṃ deśamabhijagāma tatastata evainamatibībhatsavikṛtataradarśanaṃ mānuṣa ityaśraddheyarūpaṃ bhinnadīnasvaramabhivīkṣya puruṣāḥ sākṣadayaṃ pāṣmeti manyamānāḥ samudyataloṣṭadaṇḍā nirbhartsanaparuṣavacasaḥ pravāsayāmāsuḥ |",
  "S03n247:112": "athainamanyatamo rājā mṛgayāmanuvicaran pretamivāraṇye paribhramantaṃ prakṣīṇamalinavasanaṃ nātipracchannakaupīnamatidurdaśanamabhivīkṣya sasādhvasakautūhalaḥ papraccha-",
  "S03n247:113": "virūpitatanuḥ kuṣṭhaiḥ kilāsaśabalacchaviḥ |",
  "S03n247:114": "pāṇḍuḥ kṛśatanurdīno rajorūkṣaśiroruhaḥ ||36 ||",
  "S03n247:115": "kastvaṃ pretaḥ piśāco vā mūrtaḥ pāṣmātha pūtanaḥ |",
  "S03n247:116": "anekarogasaṃghātaḥ katamo vāsi yakṣmaṇām ||37 ||",
  "S03n247:117": "sa taṃ dīnena kaṇṭhena samabhipraṇamannuvāca-mānuso'smi mahārāja,",
  "S03n247:118": "nāmānuṣa iti |",
  "S03n247:119": "tatkathamimāmavasthāmanuprāpto'sīti ca paryanuyukto rājñā tadasmai svaṃ duścaritamāviṣkṛtyovāca-",
  "S03n247:120": "mitradrohasya tasyedaṃ puṣpaṃ tāvadupasthitam |",
  "S03n247:121": "ataḥ kaṣṭhataraṃ vyaktaṃ phalamanyadbhaviṣyati ||38 ||",
  "S03n247:122": "tasmānmitreṣvabhidrohaṃ śatruvad draṣṭumarhasi |",
  "S03n247:123": "bhāvasnigdhamavekṣasva bhāvasnigdhaṃ suhṛjjanam ||39 ||",
  "S03n247:124": "mitreṣvamitracaritaṃ parigṛhya vṛtta-",
  "S03n247:125": "mevaṃbidhāṃ samupayānti daśāmihaiva |",
  "S03n247:126": "lobhādidoṣamalinīkṛtamānasānāṃ",
  "S03n247:127": "mitradruhāṃ gatirataḥ parato'numeyā ||40 ||",
  "S03n247:128": "vātsalyasaumyahṛdayastu suhṛtsu kīrtiṃ",
  "S03n247:129": "viśvāsabhāvamupakārasukhaṃ ca tebhyaḥ |",
  "S03n247:130": "prāpnoti saṃnatiguṇaṃ manasaḥ praharṣaṃ",
  "S03n247:131": "durdharṣatāṃ ca pirubhistridaśālayaṃ ca ||41 ||",
  "S03n247:132": "imaṃ viditvā nṛpa mitrapakṣe prabhāvasiddhī sadasatpravṛttyoḥ |",
  "S03n247:133": "bhajasva mārga sujanābhipannaṃ tena prayātamanuyāti bhūtiḥ ||42 ||",
  "S03n247:134": "tadevaṃ nātmaduḥkhena tathā santaḥ saṃtapyante yathāpakāriṇāṃ kuśalapakṣahānyā |",
  "S03n247:135": "iti tathāgatamāhātmye vācyam |",
  "S03n247:136": "satkṛtya dharmaśravaṇe kṣāntikathāyāṃ mitrānabhidrohe pāpakarmādinavapradarśane ceti |",
  "S03n247:137": "iti mahākapi-jātakaṃ catuviṃśatitamam |"
}