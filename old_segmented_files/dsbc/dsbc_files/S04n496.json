{
  "S04n496:0": "sūtradhāraṇaparivartaḥ |",
  "S04n496:1": "atha khalu bhagavāṃścandraprabhasya kumārabhūtasya niviśanarathyāmavagāhamānaścandraprabhasya kumārabhūtasya niveśanaṃ praviṣṭo'bhūt |",
  "S04n496:2": "praviśya ca nyaṣīdat prajñapta evāsane |",
  "S04n496:3": "yathārhe cāsane bodhisattvasaṃgho bhikṣusaṃghaśca niṣaṇṇo'bhūt |",
  "S04n496:4": "atha khalu candraprabhaḥ kumārabhūto bhagavantaṃ bodhisattvasaṃghaṃ bhikṣusaṃghaṃ ca niṣaṇṇaṃ viditvā svayameva śatarasena bhojanena praṇītena prabhūtena khādanīyena bhojanīyena lehyena coṣyeṇa peyena bhagavantaṃ saṃtarpya saṃpravārya bhagavantaṃ bhuktavantamapanītadhautapāṇiṃ viditvā divyena navanavatikoṭīśatasahasramūlyena dūṣyayugena bhagavantamabhicchādayāmāsa |",
  "S04n496:5": "teṣāṃ ca bodhisattvānāṃ bhikṣusaṃghasya ca pratyekaṃ pratyekaṃ tricīvaramadātū ||",
  "S04n496:6": "atha khalu candraprabhaḥ kumārabhūta ekāṃsamuttarāsaṅga kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya bhagavataḥ pādau śirasābhivandya yena bhagavāṃstenāñjaliṃ praṇamya bhagavantaṃ gāthābhigītena praśnaṃ paripṛcchati sma -",
  "S04n496:7": "kathaṃ caranto vidu bodhisattvaḥ",
  "S04n496:8": "svabhāvu dharmāṇa sadā prajānate |",
  "S04n496:9": "kathaṃ kriyāmācarate vicakṣaṇaḥ",
  "S04n496:10": "kriyāmācarate bhotāru vadāhi nāyaka || 1 ||",
  "S04n496:11": "kathaṃ ca jātismaru bhoti nāyaka",
  "S04n496:12": "na cāpi garbhe upapadyate katham |",
  "S04n496:13": "kathaṃ parīvāru bhavedabhedya",
  "S04n496:14": "pratibhānu bhotīha kathamanantakam || 2 ||",
  "S04n496:15": "sarveṣa sattvāna cariṃ prajānase",
  "S04n496:16": "sarveṣu dharmeṣu ti jñānu vartate |",
  "S04n496:17": "anābhibhūtā dvipadānamuttamā",
  "S04n496:18": "pṛcchāmi praśnaṃ mama vyākarohi || 3 ||",
  "S04n496:19": "svabhāva dharmāṇamabhāvu jānase",
  "S04n496:20": "anābhilapyāṃ gira saṃprabhāṣase |",
  "S04n496:21": "siṃhena vā dharṣita sarva kroṣṭakā",
  "S04n496:22": "stathaiva buddheniha anyatīrthikāḥ || 4 ||",
  "S04n496:23": "sarveṣa sattvāna cariṃ prajānase",
  "S04n496:24": "sarveṣu dharmeṣu jñānānuvartate |",
  "S04n496:25": "asaṅgajñānī pariśuddhagocarā",
  "S04n496:26": "taṃ vyākarohi mama dharmasvāmī || 5 ||",
  "S04n496:27": "atītu jānāsi tathā anāgataṃ",
  "S04n496:28": "yacca ihā vartati pratyutpannam |",
  "S04n496:29": "triyadhvajñānaṃ ti asaṅgu vartate",
  "S04n496:30": "tenāhu pṛcchāmiha śākyasiṃham || 6 ||",
  "S04n496:31": "triyadhvayuktāna jināna dharmatā",
  "S04n496:32": "tvaṃ dharmatāṃ jānasi dharmarāja |",
  "S04n496:33": "dharmasvabhāvakuśalaḥ svayaṃbhū-",
  "S04n496:34": "stenāhu pṛcchāmiha jñānasāgaram || 7 ||",
  "S04n496:35": "yat kiṃci dharmaṃ skhalitaṃ na te'sti",
  "S04n496:36": "tato ti cittaṃ nikhilaṃ prahīṇam |",
  "S04n496:37": "prahīṇa granthā khilamohasādakā",
  "S04n496:38": "deśehi me bodhicariṃ narendra || 8 ||",
  "S04n496:39": "yallakṣaṇā dharma jinena buddhā -",
  "S04n496:40": "stallakṣaṇaṃ dharma mama prakāśaya |",
  "S04n496:41": "yallakṣaṇaṃ dharmamahaṃ viditvā",
  "S04n496:42": "tallakṣaṇaṃ bodhi cariṣyi cārikām || 9 ||",
  "S04n496:43": "vilakṣaṇāṃ sattvacarīmanantāṃ",
  "S04n496:44": "kathaṃ carantaścarimotaranti |",
  "S04n496:45": "carīpraveśaṃ mama deśaya svayaṃ",
  "S04n496:46": "śrutvā ca sattvāna cariṃ prajāniyām || 10 ||",
  "S04n496:47": "vilakṣaṇaṃ dharmasvabhāvalakṣaṇaṃ",
  "S04n496:48": "svabhāvaśūnyaṃ prakṛtīviviktam |",
  "S04n496:49": "pratyakṣa bhonti katha bodhisattvaḥ",
  "S04n496:50": "prakāśayasva mama buddhanetrīm || 11 ||",
  "S04n496:51": "sarveṣu dharmeṣviha pāramiṃgatāḥ",
  "S04n496:52": "sarveṣu nirdeśapadeṣu śikṣitāḥ |",
  "S04n496:53": "niḥsaṃśayī saṃśayakāṅkṣakṣachedake",
  "S04n496:54": "prakāśayāhī mama buddhabodhim || 12 ||",
  "S04n496:55": "atha khalu bhagavāṃścandraprabhasya kumārabhūtasya cetasaiva cetaḥparivitarkamājñātha candraprabhaṃ kumārabhūtamāmantrayate sma-ekadharmeṇa kumāra samanvāgato bodhisattvo mahāsattvaḥ etān guṇān pratilabhate,",
  "S04n496:56": "kṣipraṃ cānuttarāṃ samyaksaṃbodhimabhisaṃbudhyate |",
  "S04n496:57": "katamenaikena dharmeṇa iha kumāra bodhisattvo mahāsattvaḥ sarvadharmāṇāṃ svabhāvaṃ yathābhūtaṃ prajānāti ?",
  "S04n496:58": "kathaṃ ca kumāra bodhisattvo mahāsattvaḥ sarvadharmāṇāṃ svabhāvaṃ jānāti ?",
  "S04n496:59": "iha kumāra bodhisattvo mahāsattvaḥ sarvadharmānanāmakān nāmāpagatān prajānāti |",
  "S04n496:60": "ghoṣāpagatān vākpathāpagatān akṣarāpagatān utpādāpagatān nirodhāpagatān hetuvilakṣaṇān pratyayavilakṣaṇān vipākalakṣaṇānārambhaṇalakṣaṇān vivekalakṣaṇān ekalakṣaṇān yadutālakṣaṇān nimittāpagatān acintyāṃścintāpagatān manopagatān sarvadharmān yathābhūtaṃ prajānāti |",
  "S04n496:61": "atha khalu bhagavāṃstasyāṃ velāyāmimā gāthā abhāṣata-",
  "S04n496:62": "eku nirdeśa dharmāṇāṃ sarvadharmā alakṣaṇāḥ |",
  "S04n496:63": "deśitā varaprajñena yathābhūtaṃ prajānatā || 13 ||",
  "S04n496:64": "ya evaṃ dharmanirdeśaṃ bodhisattvaḥ prajānati |",
  "S04n496:65": "na tasya bhoti viṣṭhānaṃ sūtrakoṭyā prabhāṣataḥ || 14 ||",
  "S04n496:66": "adhiṣṭhito nāyako hi bhūtakoṭīṃ prajānati |",
  "S04n496:67": "prajānāti ca tāṃ koṭīṃ na cātro kiṃci bhāṣitam || 15 ||",
  "S04n496:68": "ekena sarvaṃ jānāti sarvamekana paśyati |",
  "S04n496:69": "kiyad bahuṃ pu bhāṣitvā na tasyotpadyate mahaḥ || 16 ||",
  "S04n496:70": "tathāsya cittaṃ nidhyāptaṃ sarvadharmā anāmakāḥ |",
  "S04n496:71": "śikṣito nāmanirdeśe bhūtāṃ vācaṃ prabhāṣate || 17 ||",
  "S04n496:72": "śṛṇoti ghoṣaṃ yaṃ kaṃcit pūrvāntaṃ tasya jānati |",
  "S04n496:73": "jñātvā ghoṣasya pūrvāntaṃ ghoṣeṇa hriyate na saḥ || 18 ||",
  "S04n496:74": "yathā ghoṣasya pūrvāntaṃ evaṃ dharmāṇa lakṣaṇam |",
  "S04n496:75": "evaṃ dharmān prajānanto na garbheṣūpapadyate || 19 ||",
  "S04n496:76": "ajātiḥ sarvadharmāṇāmanutpattiṃ prajānati |",
  "S04n496:77": "prajānan jātinirdeśaṃ bhavejjātismaraḥ sadā || 20 ||",
  "S04n496:78": "yadā jātismaro bhoti tadā ca carate kriyām |",
  "S04n496:79": "kriyāmotaramāṇasya parivāro na bhidyate || 21 ||",
  "S04n496:80": "yaṃ evaṃ śūnyakān dharmān bodhisattvaḥ prajānati |",
  "S04n496:81": "na tasya kiṃcidajñātameṣā koṭirakiṃcanā || 22 ||",
  "S04n496:82": "akiṃcanāyāṃ koṭyāṃ hi kiṃcid bālairvikalpitam |",
  "S04n496:83": "yena te kalpakoṭīyaḥ saṃsaranti punaḥ punaḥ || 23 ||",
  "S04n496:84": "sacette kalpa jānīyuryathā jānati nāyakaḥ |",
  "S04n496:85": "na teṣāṃ duḥkhu jāyeta nāpi gaccheyu durgatim || 24 ||",
  "S04n496:86": "evaṃ pṛthagjanāḥ sarve ajānanta imaṃ nayam |",
  "S04n496:87": "kṣipanti īdṛśān dharmān yatra duḥkhaṃ nirudhyate || 25 ||",
  "S04n496:88": "alabdhiḥ sarvadharmāṇāṃ dharmasaṃjñā pravartate |",
  "S04n496:89": "sā evaṃjātikā saṃjñā saṃjñāmeva vijānatha || 26 ||",
  "S04n496:90": "vijānanā ca saṃjñā ca bālairetadvikalpitam |",
  "S04n496:91": "prakalpiteṣu dharmeṣu nātra muhyanti paṇḍitāḥ || 27 ||",
  "S04n496:92": "paṇḍitānāmiyaṃ bhūmirbālānāṃ nātra gocaraḥ |",
  "S04n496:93": "gocaro buddhaputrāṇāṃ śūnyā dharmā anāvilāḥ || 28 ||",
  "S04n496:94": "bodhisattvānāmiyaṃ bhūmirbuddhaputracarī iyam |",
  "S04n496:95": "buddhadharmāṇalaṃkāro deśitā śānta śūnyatā || 29 ||",
  "S04n496:96": "yadā ca bodhisattvānāṃ prahīṇā bhoti vāsanā |",
  "S04n496:97": "na te hriyanti rūpehi buddhagotrasmi te sthitāḥ || 30 ||",
  "S04n496:98": "asthāna sarvadharmāṇāṃ sthānameṣāṃ na vidyate |",
  "S04n496:99": "ya evaṃ sthāna jānāti bodhistasya na durlabhā || 31 ||",
  "S04n496:100": "dānaṃ śīlaṃ śrutaṃ kṣāntiṃ sevitvā mitra bhadrakān |",
  "S04n496:101": "imāṃ kriyāṃ vijānantaḥ kṣipraṃ bodhiṃ sa budhyate || 32 ||",
  "S04n496:102": "devātha nāgāḥ sada satkaronti",
  "S04n496:103": "gandharva yakṣā asurā mahoragāḥ |",
  "S04n496:104": "sarve ca rājāna suparṇi kinnarā",
  "S04n496:105": "niśācarāścāsya karonti pūjām || 33 ||",
  "S04n496:106": "yaśo'sya bhāṣanti ca buddhakoṭiyo",
  "S04n496:107": "bahukalpakoṭyo'pi adhiṣṭhihantaḥ |",
  "S04n496:108": "dharma prakāśantiya bhoti varṇo",
  "S04n496:109": "na śakyu paryantu kṣapetu tasya || 34 ||",
  "S04n496:110": "yaḥ śūnyatāṃ jānati bodhisattvaḥ",
  "S04n496:111": "karoti so'rthaṃ bahuprāṇikoṭinām |",
  "S04n496:112": "deśeti dharmaṃ paryāyasūtrato",
  "S04n496:113": "śrutvāsya prema janayanti gauravam || 35 ||",
  "S04n496:114": "jñānaṃ ca teṣāṃ vipulaṃ pravartate",
  "S04n496:115": "yeneti paśyanti narottamān jinān |",
  "S04n496:116": "kṣetre ca paśyanti viyūha śobhanaṃ",
  "S04n496:117": "dharmaṃ ca deśenti te lokanāthāḥ || 36 ||",
  "S04n496:118": "māyopamān jānatha sarvadharmān",
  "S04n496:119": "yathāntarīkṣaṃ prakṛtīya śūnyam |",
  "S04n496:120": "prakṛtiṃ pi so jānati teṣa tādṛśī-",
  "S04n496:121": "mevaṃ caranto na kahiṃci sajjati || 37 ||",
  "S04n496:122": "jñānenāsaṅgena karoti so'rthaṃ",
  "S04n496:123": "loke caranto varabodhicārikām |",
  "S04n496:124": "jñānena te vīkṣiya sarvadharmān",
  "S04n496:125": "preṣenti te nirmita anyakṣetrān || 38 ||",
  "S04n496:126": "te buddhakṛtyaṃ kariyāṇa nirmitā",
  "S04n496:127": "prakṛtīya gacchanti yathaiva dharmatām |",
  "S04n496:128": "yathābhiprāyaṃ ca labhanti te'rthaṃ",
  "S04n496:129": "ye bodhicittasmi narāḥ pratiṣṭhitāḥ || 39 ||",
  "S04n496:130": "sa bhoti buddhān sadā kṛtajño",
  "S04n496:131": "yo buddhavaṃśasya sthitīya yujyate |",
  "S04n496:132": "virocamānena samucchrayeṇa",
  "S04n496:133": "dvātriṃśa kāye'sya bhavanti lakṣaṇāḥ || 40 ||",
  "S04n496:134": "anyānanantān bahu ānuśaṃsān",
  "S04n496:135": "śreṣṭhaṃ samādhau caramāṇu lapsyate |",
  "S04n496:136": "mahābalo bhoti sadā akampiyo",
  "S04n496:137": "rājān tasyo na sahanti tejaḥ || 41 ||",
  "S04n496:138": "prāsādiko bhoti mahābhiṣaṭkaḥ",
  "S04n496:139": "puṇyena tejena śirīya codgataḥ |",
  "S04n496:140": "devāpi no tasya sahanti tejo",
  "S04n496:141": "yo buddhadharmeṣu careya paṇḍitaḥ || 42 ||",
  "S04n496:142": "mitraṃ sa bhoti sada sarvaprāṇināṃ",
  "S04n496:143": "yo bodhicittasmi dṛḍhaṃ pratiṣṭhitaḥ |",
  "S04n496:144": "na cāndhakāro'sya kadāci bhoti",
  "S04n496:145": "prakāśayantasmi sa buddhabodhim || 43 ||",
  "S04n496:146": "apagatagiravākpathā anabhilapyā",
  "S04n496:147": "yatha gaganaṃ tatha tāḥ svabhāvadharmāḥ |",
  "S04n496:148": "ima gati paramāṃ vijānamāno",
  "S04n496:149": "tatha tu bhavati pratibhānu akṣayaṃ se || 44 ||",
  "S04n496:150": "sūtraśatasahasra bhāṣamāṇaḥ",
  "S04n496:151": "sūkṣma prajānati pūrvikāṃ sa koṭim |",
  "S04n496:152": "sada vidu bhavatī asaṅgavākyaḥ",
  "S04n496:153": "susukhuma dharmasvabhāvu jānamānaḥ || 45 ||",
  "S04n496:154": "nayaśatakuśalaśca nityu bhoti",
  "S04n496:155": "bahuvidhaghoṣaniruktikovidaśca |",
  "S04n496:156": "karmaphalavibhakti niścitāśco",
  "S04n496:157": "bhonti viśiṣṭa viśeṣa evarūpāḥ || 46 ||",
  "S04n496:158": "avikalaveśadhārī bhoti",
  "S04n496:159": "daśabalaātmaja paṇḍito mahātmā |",
  "S04n496:160": "sada sbhṛti pariśuddha tasya bhoti",
  "S04n496:161": "susukhuma dharmasvabhāvu jānamānaḥ || 47 ||",
  "S04n496:162": "na śruṇati amanojña śabda jātu",
  "S04n496:163": "śruṇati praṇīta manāpu nitya śabdān |",
  "S04n496:164": "sada bhavati manojña tasya vācā",
  "S04n496:165": "susukhuma dharmasvabhāvu jānamānaḥ || 48 ||",
  "S04n496:166": "smṛtimatigatiprajñavantu bhoti",
  "S04n496:167": "tathapi ca cittamanāvilaṃ prasannam |",
  "S04n496:168": "sūtraśatasahasru bhāṣate anekān",
  "S04n496:169": "susukhuma dharmasvabhāvu jānamānaḥ || 49 ||",
  "S04n496:170": "akṣarapadaprabhedakovidaśco",
  "S04n496:171": "ruta bahu jānati naika anyamanye |",
  "S04n496:172": "arthakuśala bhoti vyañjano ca",
  "S04n496:173": "ima guṇa dharmasvabhāvu jānamānaḥ || 50 ||",
  "S04n496:174": "devamanujanāgarākṣasānām",
  "S04n496:175": "asuramahoragakinnarāṇa nityam |",
  "S04n496:176": "teṣa sada priya manāpa bhoti",
  "S04n496:177": "susukhuma dharmasvabhāvu jānamānaḥ || 51 ||",
  "S04n496:178": "bhūtagaṇapiśācarākṣasāśco",
  "S04n496:179": "paramasudāruṇa ye ca māṃsabhakṣāḥ |",
  "S04n496:180": "te'sya bhayu na jātu saṃjanenti",
  "S04n496:181": "susukhuma dharmasvabhāvu jānamānaḥ || 52 ||",
  "S04n496:182": "vipula kathaṃ śruṇitva paṇḍitānāṃ",
  "S04n496:183": "vipula prajāyati romaharṣa teṣām |",
  "S04n496:184": "vipula tada janenti buddhapremaṃ",
  "S04n496:185": "vipula acintiyu teṣu bhoti arthaḥ || 53 ||",
  "S04n496:186": "puṇyabala na śakyu teṣa vaktuṃ",
  "S04n496:187": "bahumapi kalpasahasra bhāṣamāṇaiḥ |",
  "S04n496:188": "aparimita ananta aprameya",
  "S04n496:189": "imu sugatāna dharetva dharmagañjam || 54 ||",
  "S04n496:190": "sarva jina atīta pūjitāste",
  "S04n496:191": "aparimitā ya anāgatāśca buddhāḥ |",
  "S04n496:192": "daśasu diśāsu ye sthitāśca buddhā",
  "S04n496:193": "ima vara śānta samādhi dhārayitvā || 55 ||",
  "S04n496:194": "yatha naru iha kaści puṇyakāmo",
  "S04n496:195": "daśabala kāruṇikānupasthiheyyā |",
  "S04n496:196": "aparimita ananta kalpakoṭī-",
  "S04n496:197": "raparimitaṃ ca janetu prema teṣu || 56 ||",
  "S04n496:198": "dvitīya naru bhaveta puṇyakāmo",
  "S04n496:199": "itu paramārthanayāttu gāthamekām |",
  "S04n496:200": "dhariya carimakāli vartamāne",
  "S04n496:201": "parimaku puṇyakalā na bhoti tasya || 57 ||",
  "S04n496:202": "parama iyaṃ viśiṣṭa buddhapūjā",
  "S04n496:203": "carimaki dāruṇi kāli vartamāne |",
  "S04n496:204": "catupadamita gāthameku śrutvā",
  "S04n496:205": "dhārayi pūjita tena sarvabuddhāḥ || 58 ||",
  "S04n496:206": "parama sada sulabdha tehi lābhā",
  "S04n496:207": "parama subhuktu sadā va rāṣṭrapiṇḍam |",
  "S04n496:208": "parama daśabalasya jyeṣṭhaputrā",
  "S04n496:209": "bahu jina pūjita tehi dīrgharātram || 59 ||",
  "S04n496:210": "ahamapi iha dṛṣṭa gṛghrakūṭe",
  "S04n496:211": "tatha maya vyākṛta te'pi buddhajñāne |",
  "S04n496:212": "api ca maya parītu maitraka syāṃ",
  "S04n496:213": "punarapi vyākaraṇāya tasmi kāle || 60 ||",
  "S04n496:214": "tatha punaramitāyu teṣa tatro",
  "S04n496:215": "bhāṣate buddha aneka ānuśaṃsām |",
  "S04n496:216": "sarvi imi sukhāvatīṃ praviṣṭo",
  "S04n496:217": "abhirati gatva akṣobhya paśyi buddham || 61 ||",
  "S04n496:218": "kalpaśatasahasra aprameyā",
  "S04n496:219": "na ca vinipātabhayaṃ kadāci bhoti |",
  "S04n496:220": "imu varu caramāṇu bodhicaryā -",
  "S04n496:221": "manubhavati sa hi nitya saumanasyam || 62 ||",
  "S04n496:222": "tasya imu viśiṣṭa evarūpā",
  "S04n496:223": "ya imu prakāśita śreṣṭha ānuśaṃsām |",
  "S04n496:224": "pratipadamanuśikṣamāṇa mahyaṃ",
  "S04n496:225": "paścimi kāli dhareyu eta sūtram || 63 ||",
  "S04n496:226": "iti śrīsamādhirāje sūtradhāraṇaparivarto nāmaikādaśaḥ || 11 ||"
}