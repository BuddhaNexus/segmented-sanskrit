{
  "SA10n1032:0": "18",
  "SA10n1032:1": "ātmaparīkṣā aṣṭādaśamaṃ prakaraṇam |",
  "SA10n1032:2": "ātmā skandhā yadi bhavedudayavyayabhāgbhavet |",
  "SA10n1032:3": "skandhebhyo'nyo yadi bhavedbhavedaskandhalakṣaṇaḥ ||1 ||",
  "SA10n1032:4": "ātmanyasati cātmīyaṃ kuta eva bhaviṣyati |",
  "SA10n1032:5": "nirmamo nirahaṃkāraḥ śamādātmātmanīnayoḥ ||2 ||",
  "SA10n1032:6": "nirmamo nirahaṃkāro yaśca so'pi na vidyate |",
  "SA10n1032:7": "nirmamaṃ nirahaṃkāraṃ yaḥ paśyati na paśyati ||3 ||",
  "SA10n1032:8": "mametyahamiti kṣīṇe bahirdhādhyātmameva ca |",
  "SA10n1032:9": "nirudhyata upādānaṃ tatkṣayājjanmanaḥ kṣayaḥ ||4 ||",
  "SA10n1032:10": "karmakleśakṣayānmokṣaḥ karmakleśā vikalpataḥ |",
  "SA10n1032:11": "te prapañcātprapañcastu śūnyatāyāṃ nirudhyate ||5 ||",
  "SA10n1032:12": "ātmetyapi prajñapitamanātmetyapi deśitam |",
  "SA10n1032:13": "buddhairnātmā na cānātmā kaścidityapi deśitam ||6 ||",
  "SA10n1032:14": "nivṛttamabhidhātavyaṃ nivṛtte cittagocare |",
  "SA10n1032:15": "anutpannāniruddhā hi nirvāṇamiva dharmatā ||7 ||",
  "SA10n1032:16": "sarvaṃ tathyaṃ na vā tathyaṃ tathyaṃ cātathyameva ca |",
  "SA10n1032:17": "naivātathyaṃ naiva tathyametadbuddhānuśāsanam ||8 ||",
  "SA10n1032:18": "aparapratyayaṃ śāntaṃ prapañcairaprapañcitam |",
  "SA10n1032:19": "nirvikalpamanānārthametattattvasya lakṣaṇam ||9 ||",
  "SA10n1032:20": "pratītya yadyadbhavati na hi tāvattadeva tat |",
  "SA10n1032:21": "na cānyadapi tattasmānnocchinnaṃ nāpi śāśvatam ||10 ||",
  "SA10n1032:22": "anekārthamanānārthamanucchedamaśāśvatam |",
  "SA10n1032:23": "etattallokanāthānāṃ buddhānāṃ śāsanāmṛtam ||11 ||",
  "SA10n1032:24": "saṃbuddhānāmanutpāde śrāvakāṇāṃ punaḥ kṣaye |",
  "SA10n1032:25": "jñānaṃ pratyekabuddhānāmasaṃsargātpravartate ||12 ||"
}