{
  "S04n476:0": "19 sadāparibhūtaparivartaḥ |",
  "S04n476:1": "atha khalu bhagavān mahāsthāmaprāptaṃ bodhisattvaṃ mahāsattvamāmantrayate sma-anenāpi tāvanmahāsthāmaprāpta paryāyeṇa evaṃ veditavyam-yathā ya imamevaṃrūpaṃ dharmaparyāyaṃ pratikṣepsyanti,",
  "S04n476:2": "evaṃrūpāṃśca sūtrāntadhārakāṃśca bhikṣubhikṣuṇyupāsakopāsikā ākrośiṣyanti,",
  "S04n476:3": "paribhāṣiṣyanti,",
  "S04n476:4": "asatyayā paruṣayā vācā samudācariṣyanti,",
  "S04n476:5": "teṣāmevamaniṣṭo vipāko bhaviṣyati,",
  "S04n476:6": "yo na śakyaṃ vācā parikīrtayitum |",
  "S04n476:7": "ye ca imamaevaṃrūpaṃ sūtrāntaṃ dhārayiṣyanti vācayiṣyanti deśayiṣyanti paryavāpsyanti,",
  "S04n476:8": "parebhyaśca vistareṇa saṃprakāśayiṣyanti,",
  "S04n476:9": "teṣāmevamiṣṭo vipāko bhaviṣyati yādṛśo mayā pūrvaṃ parikīrtitaḥ |",
  "S04n476:10": "evaṃrūpāṃ ca cakṣuḥśrotraghrāṇajihvākāyamanaḥ-pariśuddhimadhigamiṣyanti ||",
  "S04n476:11": "bhūtapūrvaṃ mahāsthāmaprāpta atīte'dhvanyasaṃkhyeyaiḥ kalpairasaṃkhyeyatarairvipulairaprameyairacintyaistebhyaḥ pareṇa paratareṇa yadāsīt-tena kālena samayena bhīṣmagarjitasvararājo nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān vinirbhoge kalpe mahāsaṃbhavāyāṃ lokadhātau |",
  "S04n476:12": "sa khalu punarmahāsthāmaprāpta bhagavān bhīṣmagarjitasvararājastathāgato'rhan samyaksaṃbuddhastasyāṃ mahāsaṃbhavāyāṃ lokadhātau sadevamānuṣāsurasya lokasya purato dharmaṃ deśayati sma |",
  "S04n476:13": "yadidaṃ śrāvakāṇāṃ caturāryasatyasaṃprayuktaṃ dharmaṃ deśayati sma jātijarāvyādhimaraṇaśokaparidevaduḥkhadaurmanasyopāyāsasamatikramāya nirvāṇaparyavasānaṃ pratītyasamutpādapravṛttim |",
  "S04n476:14": "bodhisattvānāṃ mahāsattvānāṃ ṣaṭpāramitāpratisaṃyuktānāmanuttarāṃ samyaksaṃbodhimārabhya tathāgatajñānadarśanaparyavasānaṃ dharmaṃ deśayati sma |",
  "S04n476:15": "tasya khalu punarmahāsthāmaprāpta bhagavato bhīṣmagarjitasvararājasya tathāgatasyārhataḥ samyaksaṃbuddhasya catvāriṃśadgaṅgānadīvālikāsamāni kalpakoṭīnayutaśatasahasrāṇyāyuṣpramāṇamabhūt |",
  "S04n476:16": "parinirvṛtasya jambudvīpaparamāṇurajaḥsamāni kalpakoṭīnayutaśatasahasrāṇi saddharmaḥ sthito'bhūt |",
  "S04n476:17": "caturdvīpaparamāṇurajaḥsamāni kalpakoṭīnayutasahasrāṇi saddharmapratirūpakaḥ sthito'bhūt |",
  "S04n476:18": "tasyāṃ khalu punarmahāsthāmaprāpta mahāsaṃbhavāyāṃ lokadhātau bhagavato bhīṣmagarjitasvararājasya tathāgatasyārhataḥ samyaksaṃbuddhasya parinirvṛtasya saddharmapratirūpake ca antarhite aparo'pi bhīṣmagarjitasvararāja eva tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n476:19": "anayā mahāsthāmaprāpta paraṃparayā tasyāṃ mahāsaṃbhavāyāṃ lokadhātau bhīṣmagarjitasvararājanāmnāṃ tathāgatānāmarhatāṃ samyaksaṃbuddhānāṃ viṃśatikoṭīnayutaśatasahasrāṇyabhūvan |",
  "S04n476:20": "tatra mahāsthāmaprāpta yo'sau tathāgataḥ sarvapūrvako'bhūd bhīṣmagarjitasvararājo nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān,",
  "S04n476:21": "tasya bhagavataḥ parinirvṛtasya saddharme'ntarhite saddharmapratirūpake ca antardhīyamāne tasmin śāsane'dhimānikabhikṣvadhyākrānte sadāparibhūto nāma bodhisattvo bhikṣurabhūt |",
  "S04n476:22": "kena kāraṇena mahāsthāmaprāpta sa bodhisattvo mahāsattvaḥ sadāparibhūta ityucyate?",
  "S04n476:23": "sa khalu punarmahāsthāmaprāpta bodhisattvo mahāsattvo yaṃ yameva paśyati bhikṣuṃ vā bhikṣūṇīṃ vā upāsakaṃ vā upāsikāṃ vā,",
  "S04n476:24": "taṃ tamupasaṃkramya eva vadati-nāhamāyuṣmanto yuṣmākaṃ paribhavāmi |",
  "S04n476:25": "aparibhūtā yūyam |",
  "S04n476:26": "tatkasya hetoḥ?",
  "S04n476:27": "sarve hi bhavanto bodhisattvacaryāṃ carantu |",
  "S04n476:28": "bhaviṣyatha yūyaṃ tathāgatā arhantaḥ samyaksaṃbuddhā iti |",
  "S04n476:29": "anena mahāsthāmaprāpta paryāyeṇa sa bodhisattvo mahāsattvo bhikṣubhūto noddeśaṃ karoti,",
  "S04n476:30": "na svādhyāya karoti,",
  "S04n476:31": "anyatra yaṃ yameva paśyati dūragatamapi,",
  "S04n476:32": "sarvaṃ tamupaṃsakramya evaṃ saṃśrāvayati bhikṣuṃ vā bhikṣuṇīṃ vā upāsakaṃ vā upāsikāṃ vā,",
  "S04n476:33": "taṃ tamupasaṃkramyaivaṃ vadati-nāhaṃ bhaginyo yuṣmākaṃ paribhavāmi |",
  "S04n476:34": "aparibhūtā yūyam |",
  "S04n476:35": "tatkasya hetoḥ?",
  "S04n476:36": "sarvā yūyaṃ bodhisattvacaryāṃ caradhvam |",
  "S04n476:37": "bhaviṣyatha yūyaṃ tathāgatā arhantaḥ samyaksaṃbuddhāḥ |",
  "S04n476:38": "yaṃ yameva mahāsthāmaprāpta sa bodhisattvo mahāsattvastasmin samaye bhikṣuṃ vā bhikṣuṇīṃ vā upāsakaṃ vā upāsikāṃ vā evaṃ saṃśrāvayati,",
  "S04n476:39": "sarve'sya yadbhūyastvena krudhyanti,",
  "S04n476:40": "vyāpādanti aprasādamutpādayanti ākrośanti paribhāṣante-kuto'yamapṛṣṭo bhikṣuraparibhavacittamityasmākamupadarśayati?",
  "S04n476:41": "paribhūtamātmānaṃ karoti yadasmākaṃ vyākarotyanuttarāyāṃ samyaksaṃbodhau asantamanākāṅkṣitaṃ ca |",
  "S04n476:42": "atha khalu mahāsthāmaprāpta tasya bodhisattvasya mahāsattvasya bahūni varṣāṇi tathā ākruśyataḥ paribhāṣyamāṇasya gacchanti |",
  "S04n476:43": "na ca kasyacit krudhyati,",
  "S04n476:44": "na vyāpādacittamutpādayati |",
  "S04n476:45": "ye cāsya evaṃ saṃśrāvayato loṣṭaṃ vā daṇḍaṃ vā kṣipanti,",
  "S04n476:46": "sa teṣāṃ dūrata eva uccaiḥsvaraṃ kṛtvā saṃśrāvayati sma-nāhaṃ yuṣmākaṃ paribhavāmīti |",
  "S04n476:47": "tasya tābhirabhimānikabhikṣubhikṣuṇyupāsakopāsikābhiḥ satatasamitaṃ saṃśrāvyamāṇābhiḥ sadāparibhūta iti nāma kṛtamabhūt ||",
  "S04n476:48": "tena khalu punarmahāsthāmaprāpta sadāparibhūtena bodhisattvena mahāsattvena kālakriyāyāṃ pratyupasthitāyāṃ maraṇakālasamaye pratyupasthite ayaṃ saddharmapuṇḍarīko dharmaparyāyaḥ śruto'bhūt |",
  "S04n476:49": "tena ca bhagavatā bhīṣmagarjitasvararājena tathāgatenārhatā samyaksaṃbuddhena ayaṃ dharmaparyāyo viṃśatibhirgāthāviṃśatikoṭīnayutaśatasahasrairbhāṣito'bhūt |",
  "S04n476:50": "sa ca sadāparibhūto bodhisattvo mahāsattvo maraṇakālasamaye pratyupasthite antarīkṣanirghoṣādimaṃ dharmaparyāyamaśrauṣīt |",
  "S04n476:51": "yena kenacid bhāṣitamantarīkṣānnirghoṣaṃ śrutvā imaṃ dharmaparyāyamudgṛhītavān,",
  "S04n476:52": "imāṃ caivaṃrūpāṃ cakṣurviśuddhiṃ śrotraviśuddhiṃ ghrāṇaviśuddhiṃ jihvāviśuddhiṃ kāyaviśuddhiṃ manoviśuddhiṃ ca pratilabdhavān |",
  "S04n476:53": "sahapratilabdhābhirviśuddhibhiḥ punaranyāni viṃśativarṣakoṭīnayutaśatasahasrāṇi ātmano jīvitasaṃskāramadhiṣṭhāya imaṃ saddharmapuṇḍarīkaṃ dharmaparyāyaṃ saṃprakāśitavān |",
  "S04n476:54": "ye ca te'bhimānikāḥ sattvā bhikṣubhikṣuṇyupāsakopāsikāḥ,",
  "S04n476:55": "ye pūrvaṃ nāhaṃ yuṣmākaṃ paribhavāmīti saṃśrāvitāḥ,",
  "S04n476:56": "yairasyedaṃ sadāparibhūta iti nāma kṛtamabhūt,",
  "S04n476:57": "tasyodārarddhibalasthāmaṃ pratijñāpratibhānabalasthāmaṃ prajñā balasthāmaṃ ca dṛṣṭvā sarve'nusahāyībhūtā abhūvan dharmaśravaṇāya |",
  "S04n476:58": "sarve tena anyāni ca bahūni prāṇikoṭīnayutaśatasahasrāṇi anuttarāyāṃ samyaksaṃbodhau samādāpitānyabhūvan ||",
  "S04n476:59": "sa khalu punarmahāsthāmaprāpta bodhisattvo mahāsattvastataścyavitvā candrasvararājasahanāmnāṃ tathāgatānāmarhatāṃ samyaksaṃbuddhānāṃ viṃśatikoṭīśatānyārāgitavān,",
  "S04n476:60": "sarveṣu ca imaṃ dharmaparyāyaṃ saṃprakāśayāmāsa |",
  "S04n476:61": "so'nupūrveṇa tenaiva pūrvakeṇa kuśalamūlena punarapyanupūrveṇa dundubhisvararājasahanāmnāṃ tathāgatānāmarhatāṃ samyaksaṃbuddhānāṃ viṃśatimeva tathāgatakoṭīnayutaśatasahasrāṇyārāgitavān |",
  "S04n476:62": "sarveṣu ca imameva saddharmapuṇḍarīkaṃ dharmaparyāyamārāgitavān,",
  "S04n476:63": "saṃprakāśitavāṃścatasṛṇāṃ parṣadām |",
  "S04n476:64": "so'nenaiva pūrvakeṇa kuśalamūlena punarapyapūrveṇa meghasvararājasahanāmnāṃ tathāgatānāmarhatāṃ samyaksaṃbuddhānāṃ viṃśatimeva tathāgatakoṭīśatasahasrāṇyārāgitavān,",
  "S04n476:65": "sarveṣu ca imameva saddharmapuṇḍarīkaṃ dharmaparyāyamāragitavān,",
  "S04n476:66": "saṃprakāśitavāṃścatasṛṇāṃ parṣadām |",
  "S04n476:67": "sarveṣu ca evaṃrūpayā cakṣuḥpariśuddhayā samanvāgato'bhūt,",
  "S04n476:68": "śrotrapariśuddhyā ghrāṇapariśuddhayā jihvāpariśuddhayā kāyapariśuddhayā manaḥpariśuddhayā samanvāgato'bhūt ||",
  "S04n476:69": "sa khalu punarmahāsthāmaprāpta sadāparibhūto bodhisattvo mahāsattva iyatāṃ tathāgata koṭīnayutaśatasahasrāṇāṃ satkāraṃ gurukāraṃ mānanāṃ pūjanāmarcanāmapacāyanāṃ kṛtvā anyeṣāṃ ca bahūnāṃ buddhakoṭīnayutaśatasahasrāṇāṃ satkāraṃ gurukāraṃ mānanāṃ pūjanāmarcanāmapacāyanāṃ kṛtvā,",
  "S04n476:70": "sarveṣu ca teṣu imameva saddharmapuṇḍarīkaṃ dharmaparyāyamārāgitavān,",
  "S04n476:71": "ārāgayitvā sa tenaiva pūrvakeṇa kuśalamūlena paripakvena anuttarāṃ samyaksaṃbodhimabhisaṃbuddhaḥ |",
  "S04n476:72": "syātkhalu punaste mahāsthāmaprāpta evaṃ kāṅkṣā vā vimatirvā vicikitsā vā-anyaḥ sa tena kālena tena samayena sadāparibhūto nāma bodhisattvo mahāsattvo'bhūt,",
  "S04n476:73": "yastasya bhagavato bhīṣmagarjitasvararājasya tathāgatasyārhataḥ samyaksaṃbuddhasya śāsane catasṛṇāṃ parṣadāṃ sadāparibhūtaḥ saṃmato'bhūt,",
  "S04n476:74": "yena te tāvantastathāgatā arhantaḥ samyaksaṃbuddhā ārāgitā abhūvan?",
  "S04n476:75": "na khalu punaste mahāsthāmaprāpta evaṃ draṣṭavyam |",
  "S04n476:76": "tatkasya hetoḥ?",
  "S04n476:77": "ahameva sa mahāsthāmaprāpta tena kālena tena samayena sadāparibhūto nāma bodhisattvo mahāsattvo'bhūvam |",
  "S04n476:78": "yadā mayā mahāsthāmaprāpta pūrvamayaṃ dharmaparyāyo nodgṛhīto'bhaviṣyat,",
  "S04n476:79": "na dhāritaḥ,",
  "S04n476:80": "nāhamevaṃ kṣipramanuttarāṃ samyaksaṃbodhimabhisaṃbuddho'bhaviṣyam |",
  "S04n476:81": "yataścāhaṃ mahāsthāmaprāpta paurvikāṇāṃ tathāgatānāmarhatāṃ samyaksaṃbuddhānāmantikādimaṃ dharmaparyāyaṃ dhāritavān vācitavān deśitavān,",
  "S04n476:82": "tato'hamevaṃ kṣipramanuttarāṃ samyaksaṃbodhimabhisaṃbuddhaḥ |",
  "S04n476:83": "yānyapi tāni mahāsthāmaprāpta tena sadāparibhūtena bodhisattvena mahāsattvena bhikṣuśatāni bhikṣuṇīśatāni ca upāsakaśatāni upāsikāśatāni ca tasya bhagavataḥ śāsane imaṃ dharmaparyāyaṃ saṃśrāvitānyabhūvan-nāhaṃ yuṣmākaṃ paribhavāmīti |",
  "S04n476:84": "sarve bhavanto bodhisattvacaryāṃ carantu |",
  "S04n476:85": "bhaviṣyatha yūyaṃ tathāgatā arhantaḥ samyaksaṃbuddhāḥ |",
  "S04n476:86": "yaistasya bodhisattvasyāntike vyāpādacittamutpāditamabhūt,",
  "S04n476:87": "tairviśatikalpakoṭīnayutaśatasahasrāṇi na jātu tathāgato dṛṣṭo'bhūt,",
  "S04n476:88": "nāpi dharmaśabdo na saṃghaśabdaḥ śruto'bhūt |",
  "S04n476:89": "daśa ca kalpasahasrāṇyavīcau mahānarake dāruṇāṃ vedanāṃ vedayāmāsuḥ |",
  "S04n476:90": "te ca sarve tasmāt karmāvaraṇāt parimuktāḥ |",
  "S04n476:91": "tenaiva bodhisattvena mahāsattvena paripācitā anuttarāyāṃ samyaksaṃbodhau |",
  "S04n476:92": "syātkhalu punaste mahāsthāmaprāpta kāṅkṣā vā vimatirvā vicikitsā vā-katame tena kālena tena samayena te sattvā abhūvan ye te taṃ bodhisattvaṃ ptahāsattvamullāpitavanta uccagghitavantaḥ?",
  "S04n476:93": "asyāmeva mahāsthāmaprāpta parṣadi bhadrapālapramukhāṇi pañca bodhisattvaśatāni siṃhacandrāpramukhāni pañcabhikṣuṇīśatāni sugatacetanāpramukhāni pañcopāsikāśatāni sarvāṇyavaivartikāni kṛtāni anuttarāyāṃ samyaksaṃbodhau |",
  "S04n476:94": "evamiyaṃ mahāsthāmaprāpta mahārthasya dharmaparyāyasya dhāraṇā vācanā deśanā bodhisattvānāṃ mahāsattvānāmanuttarāyāḥ samyaksaṃbodherāhārikā saṃvartate |",
  "S04n476:95": "tasmāttarhi mahāsthāmaprāpta ayaṃ dharmaparyāyo bodhisattvairmahāsattvaistathāgate parinirvṛte abhīkṣṇaṃ dhārayitavyo vācayitavyo deśayitavyaḥ saṃprakāśayitavya iti ||",
  "S04n476:96": "atha khalu bhagavāṃstasyāṃ velāyāmimā gāthā abhāṣata—",
  "S04n476:97": "atītamadhvānamanusmarāmi",
  "S04n476:98": "bhīṣmasvaro rāja jino yadāsi |",
  "S04n476:99": "mahānubhāvo naradevapūjitaḥ",
  "S04n476:100": "praṇāyako naramaruyakṣarakṣasām ||1 ||",
  "S04n476:101": "tasya jinasya parinirvṛtasya",
  "S04n476:102": "saddharma saṃkṣobha vrajanti paścime |",
  "S04n476:103": "bhikṣū abhūṣī tada bodhisattvo",
  "S04n476:104": "nāmena so sadaparibhūta ucyate ||2 ||",
  "S04n476:105": "upasaṃkramitvā tada bhikṣu anyān",
  "S04n476:106": "upalambhadṛṣṭīna tathaiva bhikṣuṇī |",
  "S04n476:107": "paribhāva mahyaṃ na kadācidasti",
  "S04n476:108": "yūyaṃ hi caryāṃ carathāgrabodhaye ||3 ||",
  "S04n476:109": "evaṃ ca saṃśrāvayi nityakālaṃ",
  "S04n476:110": "ākrośa paribhāṣa sahantu teṣām |",
  "S04n476:111": "kālakriyāyāṃ samupasthitāyāṃ",
  "S04n476:112": "śrutaṃ idaṃ sūtramabhūṣi tena ||4 ||",
  "S04n476:113": "akṛtva kālaṃ tada paṇḍitena",
  "S04n476:114": "adhiṣṭhihitvā ca sudīrghamāyuḥ |",
  "S04n476:115": "prakāśitaṃ sūtramidaṃ tadāsīt",
  "S04n476:116": "tahi śāsane tasya vināyakasya ||5 ||",
  "S04n476:117": "te cāpi sarve bahu opalambhikā",
  "S04n476:118": "bodhīya tena paripācitāsīt |",
  "S04n476:119": "tataścyavitvāna sa bodhisattvo",
  "S04n476:120": "ārāgayī buddhasahasrakoṭyaḥ ||6 ||",
  "S04n476:121": "anupūrva puṇyena kṛtena tena",
  "S04n476:122": "prakāśayitvā imu sūtra nityam |",
  "S04n476:123": "bodhiṃ sa saṃprāpta jinasya putro",
  "S04n476:124": "ahameva so śākyamunistadāsīt ||7 ||",
  "S04n476:125": "ye cāpi bhikṣū tada opalambhikā",
  "S04n476:126": "yā bhikṣuṇī ye ca upāsakā vā |",
  "S04n476:127": "upāsikāstatra ca yā tadāsīd",
  "S04n476:128": "ye bodhi saṃśrāvita paṇḍitena ||8 ||",
  "S04n476:129": "te cāpi dṛṣṭvā bahubuddhakoṭya",
  "S04n476:130": "ime ca te pañcaśatā anūnakāḥ |",
  "S04n476:131": "tathaiva bhikṣūṇa ca bhikṣuṇī ca",
  "S04n476:132": "upāsikāścāpi mi mahya saṃmukham ||9 ||",
  "S04n476:133": "sarve mayā śrāvita agradharmā",
  "S04n476:134": "te caiva sarve paripācitā me |",
  "S04n476:135": "mayi nirvṛte cāpimi sarvi dhīrā",
  "S04n476:136": "imu dhārayiṣyanti ha sūtramagram ||10 ||",
  "S04n476:137": "kalpāna koṭyo bahubhīracintyai-",
  "S04n476:138": "rna kadācidetādṛśa dharma śrūyate |",
  "S04n476:139": "buddhāna koṭīśata caiva bhonti",
  "S04n476:140": "na ca te pimaṃ sūtra prakāśayanti ||11 ||",
  "S04n476:141": "tasmācchrūṇitvā idamevarūpaṃ",
  "S04n476:142": "parikīrtitaṃ dharmu svayaṃ svayaṃbhūvā |",
  "S04n476:143": "ārāgayitvā ca punaḥ punaścimaṃ",
  "S04n476:144": "prakāśayet sūtra mayīha nirvṛte ||12 ||",
  "S04n476:145": "iti śrīsaddharmapuṇḍarīke dharmaparyāye sadāparibhūtaparivarto nāmaikonaviṃśatimaḥ ||"
}