{
  "SA15n1273:0": "vajrasūcī",
  "SA15n1273:1": "jagadguruṃ mañjughoṣaṃ natvā vākkāyacetasā |",
  "SA15n1273:2": "aśvaghoṣo vajrasūcīṃ sūtrayāmi yathāmatam ||1 ||",
  "SA15n1273:3": "vedāḥ pramāṇaṃ smṛtayaḥ pramāṇaṃ dharmārthayuktaṃ vacanaṃ pramāṇam |",
  "SA15n1273:4": "yasya pramāṇaṃ na bhavetpramāṇaṃ kastasya kuryādvacanaṃ pramāṇam ||2 ||",
  "SA15n1273:5": "saptavyādhā daśārṇeṣu mṛgāḥ kālañjare girau |",
  "SA15n1273:6": "cakravākāḥ śaradvīpe haṃsāḥ sarasi mānase ||3 ||",
  "SA15n1273:7": "te'pi jātāḥ kurukṣetre brāhmaṇā vedapāragāḥ ||4 ||",
  "SA15n1273:8": "adhītya caturo vedān sāṅgopāṅgena tavatttaḥ |",
  "SA15n1273:9": "śūdrātpratigrahagrāhī brāhmaṇo jāyate kharaḥ ||5 ||",
  "SA15n1273:10": "kharo dvādaśajanmāni ṣaṣṭhijanmāni śūkaraḥ |",
  "SA15n1273:11": "śvānaḥ saptatijanmāni-ityevaṃ manurabravīt ||6 ||",
  "SA15n1273:12": "hastinyāmacalo jāta ulūkyāṃ keśapiṅgalaḥ |",
  "SA15n1273:13": "agastyo'gastipuṣpācca kauśikaḥ kuśasambhavaḥ ||7 ||",
  "SA15n1273:14": "kapilaḥ kapilājjātaḥ śaragulmācca gautamaḥ |",
  "SA15n1273:15": "droṇācāryastu kalaśāttittiristittirīsutaḥ ||8 ||",
  "SA15n1273:16": "reṇukā'janayadrāmamṛṣyaśṛṅgamuniṃ mṛgī |",
  "SA15n1273:17": "kaivartinyajanayad vyāsaṃ kuśikaṃ caiva śūdrikā ||9 ||",
  "SA15n1273:18": "viśvāmitraṃ ca caṇḍālī vasiṣṭhaṃ caiva urvaśī |",
  "SA15n1273:19": "na teṣāṃ brāhmaṇī mātā lokācārācca brāhmaṇāḥ ||10 ||",
  "SA15n1273:20": "sadyaḥ patati māṃsena lākṣayā lavaṇena ca |",
  "SA15n1273:21": "tryahācchūdraśca bhavati brāhmaṇaḥ kṣīravikrayī ||11 ||",
  "SA15n1273:22": "ākāśagāmino viprāḥ patanti māṃsabhakṣaṇāt |",
  "SA15n1273:23": "viprāṇāṃ patanaṃ dṛṣṭvā tato māṃsāni varjayet ||12 ||",
  "SA15n1273:24": "brāhmaṇatvaṃ na śāstreṇa na saṃskārairna jātibhiḥ |",
  "SA15n1273:25": "na kulena na vedena na karmaṇā bhavettataḥ ||13 ||",
  "SA15n1273:26": "nirmamo nirahaṅkāro niḥsaṅgo niṣparigrahaḥ |",
  "SA15n1273:27": "rāgadveṣavinirmuktastaṃ devā brāhmaṇaṃ viduḥ ||14 ||",
  "SA15n1273:28": "satyaṃ brahma tapo brahma brahma cendriyanigrahaḥ |",
  "SA15n1273:29": "sarvabhūte dayā brahma etad brāhmaṇa lakṣaṇam ||15 ||",
  "SA15n1273:30": "satyaṃ nāsti tapo nāsti nāsti cendriyanigrahaḥ |",
  "SA15n1273:31": "sarvabhūte dayā nāsti etaccāṇḍālalakṣaṇam ||16 ||",
  "SA15n1273:32": "devamānuṣanārīṇāṃ tiryagyonigateṣvapi |",
  "SA15n1273:33": "maithunaṃ nādhigacchanti te viprāste ca brāhmaṇāḥ ||17 ||",
  "SA15n1273:34": "na jātirdṛśyate tāvad guṇāḥ kalyāṇakārakāḥ |",
  "SA15n1273:35": "caṇḍālo'pi hi tatrasthastaṃ devā brāhmaṇaṃ viduḥ ||18 ||",
  "SA15n1273:36": "vṛṣalīphenapītasya niḥśvāsopahatasya ca |",
  "SA15n1273:37": "tatraiva ca prasūtasya niṣkṛtirnopalabhyate ||19 ||",
  "SA15n1273:38": "śūdrīhastena yo bhuṃkte māsamekaṃ nirantaram |",
  "SA15n1273:39": "jīvamāno bhavecchūdro mṛtaḥ śvānaśca jāyate ||20 ||",
  "SA15n1273:40": "śūdrīparivṛto vipraḥ śūdrī ca gṛhamedhinī |",
  "SA15n1273:41": "varjitaḥ pitṛdevena rauravaṃ so'dhigacchati ||21 ||",
  "SA15n1273:42": "araṇīgarbhasambhūtaḥ kaṭho nāma mahāmuniḥ |",
  "SA15n1273:43": "tapasā brāhmaṇo jātastasmājjātirakāraṇam ||22 ||",
  "SA15n1273:44": "kaivartīgarbhasambhūto vyāso nāma mahāmuniḥ |",
  "SA15n1273:45": "tapasā brāhmaṇo jātastasmājjātirakāraṇam ||23 ||",
  "SA15n1273:46": "urvarśīgarbhasambhūto vasiṣṭho'pi mahāmuniḥ |",
  "SA15n1273:47": "tapasā brāhmaṇo jātastasmājjātirakāraṇam ||24 ||",
  "SA15n1273:48": "hariṇīgarbhasambhūta ṛṣyaśrṛṅgo mahāmuniḥ |",
  "SA15n1273:49": "tapasā brāhmaṇo jātastasmājjātirakāraṇam ||25 ||",
  "SA15n1273:50": "caṇḍālī garbhasambhūto viśvāmitro ? mahāmuniḥ |",
  "SA15n1273:51": "tapasā brāhmaṇo jātastasmājjātirakāraṇam ||26 ||",
  "SA15n1273:52": "tāṇḍūlīgarbhasambhūto nārado hi mahāmuniḥ |",
  "SA15n1273:53": "tapasā brāhmaṇo jātastasmājjātirakāraṇam ||27 ||",
  "SA15n1273:54": "jitātmā yatirbhavati..................... jitendriyaḥ |",
  "SA15n1273:55": "[yatātmā yatirbhavati vijitātmā (jitātmā ca)",
  "SA15n1273:56": "jitendriyaḥ |]",
  "SA15n1273:57": "tapasā tāpaso jāto brahmacaryeṇa brāhmaṇaḥ ||28 ||",
  "SA15n1273:58": "na ca te brāhmaṇīputrāste ca lokasya brāhmaṇāḥ |",
  "SA15n1273:59": "śīlaśaucamayaṃ brahma tasmātkulama kāraṇam ||29 ||",
  "SA15n1273:60": "śīlaṃ pradhānaṃ na kulaṃ pradhānaṃ kulena kiṃ śīlavivarjitena |",
  "SA15n1273:61": "bahavo narā nīcakula prasūtāḥ svargaṃ gatāḥ śīlamupetya dhīrāḥ ||30 ||",
  "SA15n1273:62": "mukhato brāhmaṇo jāto bāhubhyāṃ kṣatriyastathā |",
  "SA15n1273:63": "urubhyāṃ vaiśyaḥ saṃjātaḥ padbhyāṃ śūdraka eva ca ||31 ||",
  "SA15n1273:64": "pāṇḍostu viśrutaḥ putraḥ sa vai nāmnā yudhiṣṭhiraḥ |",
  "SA15n1273:65": "vaiśampāyanamāgamya prāñjaliḥ paripṛcchati ||32 ||",
  "SA15n1273:66": "ke ca te brāhmaṇāḥ proktāḥ kiṃ vā brāhmaṇalakṣaṇam |",
  "SA15n1273:67": "etadicchāmi bho jñātuṃ tad bhavān vyākaroti me ||33 ||",
  "SA15n1273:68": "kṣāntyādibhirguṇairyuktastyakta daṇḍo nirāmiṣaḥ |",
  "SA15n1273:69": "na hanti sarvabhūtāni prathamaṃ brahmalakṣaṇam ||34 ||",
  "SA15n1273:70": "yadā sarvaṃ para-dravyaṃ pathi vā yadi vā gṛhe |",
  "SA15n1273:71": "adattaṃ naiva gṛhṇāti dvitīyaṃ brahmalakṣaṇam ||35 ||",
  "SA15n1273:72": "tyaktvā krūrasvabhāvaṃ tu nirmamo niṣparigrahaḥ |",
  "SA15n1273:73": "muktaścarati yo nityaṃ tṛtīyaṃ brahmalakṣaṇam ||36 ||",
  "SA15n1273:74": "devamānuṣa nārīṇāṃ tiryagyonigateṣvapi |",
  "SA15n1273:75": "maithunaṃ hi sadā tyaktaṃ caturthaṃ brahmalakṣaṇam ||37 ||",
  "SA15n1273:76": "satyaṃ śaucaṃ dayā śaucaṃ śaucamindriyanigrahaḥ |",
  "SA15n1273:77": "sarvabhūta dayā śaucaṃ tapaḥ śaucañca pañcamam ||38 ||",
  "SA15n1273:78": "pañcalakṣaṇasampanna īdṛśo yo bhaved dvijaḥ |",
  "SA15n1273:79": "tamahaṃ brāhmaṇaṃ brūyāṃ śeṣāḥ śūdrā yudhiṣṭhira ||39 ||",
  "SA15n1273:80": "na kulena na jātyā vā kriyābhirbrāhmaṇo bhavet |",
  "SA15n1273:81": "caṇḍālo'pi hi vṛtastho brāhmaṇaḥ sa yudhiṣṭhira ||40 ||",
  "SA15n1273:82": "ahiṃsā brahmacaryaṃ ca viśuddhācca pratigrahaḥ |",
  "SA15n1273:83": "phalena na samarthaṃ ca brāhmaṇaḥ syādyudhiṣṭhira ||40 a ||",
  "SA15n1273:84": "ekavarṇamidaṃ pūrvaṃ viśvamāsīdyudhiṣṭhira |",
  "SA15n1273:85": "karmakriyāviśeṣeṇa cāturvarṇyaṃ pratiṣṭhitam ||41 ||",
  "SA15n1273:86": "sarve vai yonijā martyāḥ sarve mūtrapurīṣiṇaḥ |",
  "SA15n1273:87": "ekendriyendriyārthāśca tasmācchīlaguṇairdvijāḥ ||42 ||",
  "SA15n1273:88": "śūdro'pi śīlasampannoguṇavān brāhmaṇo bhavet |",
  "SA15n1273:89": "brāhmaṇo'pi kriyāhīnaḥ śūdrātpratyavaro bhavet ||43 ||",
  "SA15n1273:90": "pañcendriyārṇavaṃ ghoraṃ yadi śūdro'pi tīrṇavān |",
  "SA15n1273:91": "tasmai dānaṃ pradātavyamaprameyaṃ yudhiṣṭhira ||44 ||",
  "SA15n1273:92": "na jātirdṛśyate rājan guṇāḥ kalyāṇakārakāḥ |",
  "SA15n1273:93": "jīvitaṃ yasya dharmārthe parārthe yasya jīvitam |",
  "SA15n1273:94": "ahorātraṃ caretkṣāntiṃ taṃ devā brāhmaṇaṃ viduḥ ||45 ||",
  "SA15n1273:95": "parityajya gṛhāvāsaṃ ye sthitā mokṣakākṣiṇaḥ |",
  "SA15n1273:96": "kāmeṣvasaktāḥ kaunteya brāhmaṇāste yudhiṣṭhira ||46 ||",
  "SA15n1273:97": "ahiṃsānirmamatvaṃ cā matkṛtyasya varjanam |",
  "SA15n1273:98": "rāgadveṣanivṛttiśca etad brāhmaṇalakṣaṇam ||47 ||",
  "SA15n1273:99": "kṣamā dayā damo dānaṃ satyaṃ śaucaṃ smṛtirghṛṇā |",
  "SA15n1273:100": "vidyā vijñānamāstikyametad brāhmaṇalakṣaṇam ||48 ||",
  "SA15n1273:101": "gāyatrīmātra sāro'pi varaṃ vipraḥ suyantritaḥ |",
  "SA15n1273:102": "nāyantritaścaturvedī sarvāśī sarvavikrayī ||49 ||",
  "SA15n1273:103": "ekarātroṣitasyāpi yā gatirbrahmacāriṇaḥ |",
  "SA15n1273:104": "na tatkratusahasreṇa prāpnuvanti yudhiṣṭhira ||50 ||",
  "SA15n1273:105": "pāragaṃ sarvavedānāṃ sarvatīrthābhiṣecanam |",
  "SA15n1273:106": "muktaścarati yo dharmaṃ tameva brāhmaṇaṃ viduḥ ||51 ||",
  "SA15n1273:107": "yadā na kurute pāpaṃ sarvabhūteṣu dāruṇam |",
  "SA15n1273:108": "kāyena manasā vācā brahma sampadyate tadā ||52 ||",
  "SA15n1273:109": "asmābhiruktaṃ yadidaṃ dvijānāṃ mohaṃ nihantuṃ hatabuddhiṃkānām |",
  "SA15n1273:110": "gṛhmantu santo yadi yuktametanmuñcantvathāyuktamidaṃ yadi syāt ||53 ||",
  "SA15n1273:111": "kṛtiriyaṃ siddhācāryāśvaghoṣapādānāmiti",
  "SA15n1273:112": "vajra-sūcī samāpteti śubham ||"
}