{
  "S04n539:0": " || dṛḍhāpṛthivīdevatāparivartaḥ ||",
  "S04n539:1": "atha khalu dṛḍhā pṛthivīdevatā bhagavantametadavocat |",
  "S04n539:2": "ayaṃ bhadanta bhagavansuvarṇaprabhāsottamaḥ sūtrendrarāja etarhi cānāgate'dhvani yatra grāme vā nagare vā nigame vā janapade vāraṇyapradeśe vā girikandare vā rājakule vopasaṃkramiṣyati |",
  "S04n539:3": "yatrāyaṃ suvarṇaprabhāsottamaḥ sūtrendrarājo vistareṇa saṃprakāśayiṣyati |",
  "S04n539:4": "yatra yatra bhagavanpṛthivīpradeśe tasya dharmabhāṇakasya bhikṣo ṛjukāyagatasya dharmāsanaprajñaptaṃ bhaviṣyati |",
  "S04n539:5": "yatra yatrāsane dharmabhāṇako niṣadyemaṃ suvarṇaprabhāsottamaṃ sūtrendrarājaṃ vistareṇa saṃprakāśayiṣyati |",
  "S04n539:6": "tatrāhaṃ bhadanta bhagavandṛḍhā pṛthivīdevatā teṣu pṛthivīpradeśeṣvāgamiṣyāmi |",
  "S04n539:7": "atra dharmāsanagato'smyadṛśyamānenātmabhāvenottamāṅgena ca tasya dharmabhāṇakasya bhikṣoḥ pādatalau pratisaṃhariṣyāmi |",
  "S04n539:8": "ātmānaṃ cānena dharmaśravaṇena dharmāmṛtarasena saṃtarpayiṣyāmi |",
  "S04n539:9": "saṃpratimānayiṣyāmi saṃpūjayiṣyāmi |",
  "S04n539:10": "ātmānaṃ ca saṃtarpayitvā pratimānayitvā saṃpraharṣayitvemamaṣṭaṣaṣṭiyojanasahasrāṇi pṛthivīskandhamātmānaṃ cānena dharmaśravaṇena dharmāmṛtarasena yāvadvajramayaṃ pṛthivītalamupādāya pṛthivīrasenavivardhayiṣyāmi saṃpratimānayiṣyāmi paripūrayiṣyāmi |",
  "S04n539:11": "uparitaścemaṃ samudraparyantaṃ pṛthivītalamupādāya pṛthivīmaṇḍalaṃ snigdhena pṛthivīrasena snehayiṣyāmi |",
  "S04n539:12": "ojasvitarāṃ cemāṃ mahāpṛthivīṃ kariṣyāmi |",
  "S04n539:13": "yenāsmiñjambudvīpe nānātṛṇagulmauṣadhivanaspataya ojasvitarāḥ prarohayiṣyanti |",
  "S04n539:14": "sarvārāmanavṛkṣasasyāni ca nānāvidhānyojasvitarāṇi bhaviṣyanti |",
  "S04n539:15": "gandhatarāṇi snigdhatarāṇyāsvadanīyāni darśanīyatarāṇi mahottarāṇi ca bhaviṣyanti |",
  "S04n539:16": "te ca sattvāstāni pānabhojanāni nānāvidhānyupabhuktvā āyurbalavarṇendriyāṇi vivardhayiṣyanti |",
  "S04n539:17": "tejobalavarṇarūpasamanvāuatāśca bhūtvā nānāvidhāni pṛthivīgatānyanekāni nānākāryaśatasahasrāṇi kariṣyantyutthāsyanti vyāpayiṣyanti |",
  "S04n539:18": "balakaraṇīyāni karmāṇi kariṣyanti ||",
  "S04n539:19": "tena hetunā bhadanta bhagavansarvajambudvīpaḥ kṣemaśca bhaviṣyati |",
  "S04n539:20": "subhikṣaśca sphītaścarddhaśca ramaṇīyaśca bahujanākīrṇamanuṣyaśca bhaviṣyati |",
  "S04n539:21": "sarvajambudvīpe ca sattvāni sukhitāni bhaviṣyanti |",
  "S04n539:22": "nānāvicitrāṃ ratimanubhaviṣyanti |",
  "S04n539:23": "tāni sattvāni tejobalavarṇarūpasamanvāgatāni ca bhaviṣyanti |",
  "S04n539:24": "asya suvarṇaprabhāsottamasya sūtrendrarājasyārthāya teṣāṃ sūtrendradhārakāṇāṃ bhikṣubhikṣuṇyupāsakopāsikānaṃ dharmāsanagatānāmantikamupasaṃkrameyuḥ |",
  "S04n539:25": "upasaṃkramitvā tāni prasannacittāni sarvasattvānāmarthāya hitāya sukhāya tāndharmabhāṇakānadhyeṣayeyusya suvarṇaprabhāsottamasya sūtrendrarājasya prakāśataḥ |",
  "S04n539:26": "ahaṃ dṛḍhā pṛthivīdevatā saparivāraujasvitarā ca bhaviṣyāmi |",
  "S04n539:27": "tena bhadanta bhagavaṃścāsmākaṃ kāye mahābalavī ryasthāmasaṃjanitaṃ bhaviṣyati |",
  "S04n539:28": "tejaśca śrīśca lakṣmīścāsmākaṃ kāyamāvekṣyanti |",
  "S04n539:29": "mayi ca bhadanta bhagavandṛḍhāyāṃ pṛthivīdevatāyāmanena dharmāmṛtarasena saṃtarpitāyāṃ mahātejobalavīryasthāmavegapratilabdhāyāmiyaṃ mahāpṛthivī saptayojanasāhasrikāyaṃ jambudvīpo mahatā pṛthivīrasena vivardhayiṣyati |",
  "S04n539:30": "ojasvitarā ca mahāpṛthivī bhaviṣyati |",
  "S04n539:31": "imāni ca bhadanta bhagana sarvasattvāni pṛthivīsaṃniśritāni vṛddhivirūḍhivaipulyatāṃ ca gamiṣyanti |",
  "S04n539:32": "mahanti ca bhaviṣyanti |",
  "S04n539:33": "mahanti ca bhūtvā sarvasattvāni pṛthivīgatāni nānopabhogaparibhogānyupabhokṣyanti sukhāni cānubhaviṣyanti |",
  "S04n539:34": "tāni ca sarvāṇi nānāvicitrānnapānabhojyavastraśayanāsanavasanabhavanavimānodyānanadīpuṣkariṇyutsarohradataḍāgādīnīmānyevaṃrūpāṇi nānāvidhānyupakaraṇasukhāni pṛthivīsaṃsthitāni pṛthivyāṃ prādurbhūtāni pṛthivyāṃ pratiṣṭhitānyupabhujantu |",
  "S04n539:35": "tena bhadanta bhagavanhetunā sarvasattvairasmākaṃ kṛtajñatā kartavyā |",
  "S04n539:36": "avaśyamayaṃ suvarṇaprabhāsottamaḥ sūtrendrarājaḥ satkṛtya śrotavyaḥ satkartavyo gurukartavyo mānayitavyaḥ pūjayitavyaḥ |",
  "S04n539:37": "yadā ca bhadanta bhagavaṃste sarve sattvā nānākulebhyo nānāgṛhebhyo niṣkrameyusteṣāṃ dharmabhāṇakānāmupasakramaṇāya |",
  "S04n539:38": "upasaṃkramya cemaṃ suvarṇaprabhāsottamaṃ sūtrendrarājaṃ śṛṇuyuḥ |",
  "S04n539:39": "śrutvā ca punareva te sattvāḥ svakasvakeṣu nānākuleṣu gṛhagrāmanagaranigameṣu praviṣṭāḥ svagṛhagatāṃ paraspareṇaivaṃ kathayeyuḥ |",
  "S04n539:40": "gambhīro'smābhiradya dharmaśravaṇaḥ śrutaḥ |",
  "S04n539:41": "acintyo'smābhiradya puṇyaskandhaḥ parigṛhītaḥ |",
  "S04n539:42": "tena dharmaśravaṇena narakāḥ pratimuktāḥ syuḥ |",
  "S04n539:43": "tiryagyoniyamalokapretaviṣayāḥ parimuktā adyāsmābhiḥ |",
  "S04n539:44": "anena dharmaśravanenānāgate'dhvanyanekeṣu jātiśatasahasreṣu devamanuṣyopapattiparigṛhītā bhaviṣyanti |",
  "S04n539:45": "tena ca nānāgṛhagatā bhūtvā teṣāṃ sattvānāmitaḥ suvarṇaprabhāsottamātsūtrendrarājādantaśa ekadṛṣṭāntamapyārocayeyurantaśa ekaparivartaṃ vā ekapūrvayogaṃ vāntaśaścatuṣpādikāmapi gāthāmantaśa ekapadamapi suvarṇaprabhāsottamātsūtrendrarājādanyeṣāṃ sattvānāṃ saṃśrāvayeyurantaśaḥ suvarṇaprabhāsottamasya sūtrendrarājasya nāmadheyamapi pareṣāṃ sattvānā saṃśrāvayeyuḥ |",
  "S04n539:46": "yatra yatra bhadanta bhagavaṃstāni nānāvidhāni sattvāni nānāvidheṣu pṛthivīpradeśaṣvimānyevaṃrūpāṇi nānāvidhāni sūtrāntahetūni paraspareṇārocayeyuḥ saṃśrāvayeyuśca |",
  "S04n539:47": "kathāsaṃbandhaṃ ca kurvīran |",
  "S04n539:48": "sarve te bhadanta bhagavanpṛthivīpradeśā ojasvitarāśca bhaviṣyanti |",
  "S04n539:49": "snigdhatarāśca bhaviṣyanti |",
  "S04n539:50": "sarveṣāṃ sattvānāṃ teṣu teṣu pṛthivīpradeśeṣu nānāvidhāni pṛthivīrasāni sarvopakaraṇāni bhūyiṣṭhataramutpatsyante vivardhayiṣyante vaipulyatāṃ gamiṣyanti |",
  "S04n539:51": "sarvāṇi tāni sattvāni mahādhanāni mahābhogāni ca dānādhimuktāni ca bhaviṣyanti |",
  "S04n539:52": "triṣu ratneṣvabhiprasannāni bhaviṣyanti ||",
  "S04n539:53": "evamukte bhagavandṛḍhāṃ pṛthivīdevatāmetadavocat |",
  "S04n539:54": "ye kecitpṛthivīdevate sattvā itaḥ suvarṇaprabhāsottamātsūtrendrarājādantaśa ekapadamapi śṛṇuyuste ta ito manuṣyalokāccavitvā trayastriṃśatsu devanikāyeṣvanyatarānyatareṣu devanikāyeṣūpapatsyante |",
  "S04n539:55": "ye kecitpṛthivī devate sattvā asya suvarṇaprabhāsottamasya sūtrendrarājāsyārthāya tāni sthānāni samalaṃkurvīrannantaśa ekacchatraṃ vā ekadūṣyaṃ vā samalaṃkṛtāni ca devatāsthānāni |",
  "S04n539:56": "teṣu saptasu kāmāvacareṣu devanikāyeṣu saptaratnamayāni divyāni vimānāni sarvālaṃkārasamalaṃkṛtāni saṃsthāsyanti te sattvā ito manuṣyalokāccyāvitvā teṣu saptaratnamayeṣu divyavimāneṣūpapatsyante |",
  "S04n539:57": "te caikaikasminpṛthivīdevate saptaratnamaye divyavimāne saptavarā anupapatsyante acintyāni divyāni sukhāni pratyanubhaviṣyanti ||",
  "S04n539:58": "evamukte dṛḍhā pṛthivīdevatā bhagavantametadavocat |",
  "S04n539:59": "tenāhaṃ bhadanta bhagavandṛḍhā pṛthivīdevatā tasya dharmabhāṇakasya bhikṣordharmāsanagatasya teṣu pṛthivīpradeśeṣvavāsiṣyāmi |",
  "S04n539:60": "adṛśyamānenātmabhāvena tasya dharmabhāṇakasya bhikṣoruttamāṅgena pādatalau pratisaṃhariṣyāmi |",
  "S04n539:61": "yathāpyayaṃ suvarṇaprabhasottamaḥ sūtrendrarājasteṣāṃ buddhasahasrāvaruptakuśalamūlānāṃ sattvānāmarthāya ciraṃ jambudvīpe pracaret |",
  "S04n539:62": "na ca kṣipramantardhāpayeet |",
  "S04n539:63": "sattvāni cemaṃ suvarṇaprabhāsottamaṃ sūtrendrarājaṃ śṛṇuyuḥ |",
  "S04n539:64": "anāgato'dhvanyanekāni kalpakoṭīniyutaśatasahasrāṇyacintyāni divyamānuṣyakāni sukhānyanubhaveyuḥ |",
  "S04n539:65": "tathāgatasamavadhānagatāni ca bhaveyuḥ |",
  "S04n539:66": "anāgate'dhvanyanuttarāṃ samyaksaṃbodhimabhisaṃbudhyeyuḥ |",
  "S04n539:67": "sarvanarakatiryagyoniyamalokaduḥkhāni cātyantasamucchinnāni bhaveyuriti ||",
  "S04n539:68": "iti śrīsuvarṇaprabhāsottasūtrendrarāje dṛḍhāpṛthivī",
  "S04n539:69": "devatāparivarto nāmaikādaśaḥ ||"
}