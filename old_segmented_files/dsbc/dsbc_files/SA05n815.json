{
  "SA05n815:0": "avalokiteśvarastavaḥ",
  "SA05n815:1": "candrakāntābhikṣuṇīkṛtaḥ",
  "SA05n815:2": "om namo'valokiteśvarāya",
  "SA05n815:3": "bhuvanatrayavanditalokagurum amarādhipatistutabrahmavaram |",
  "SA05n815:4": "munirājavaraṃ dyutisiddhikaraṃ praṇamāmyavalokitanāmadharam || 1 ||",
  "SA05n815:5": "sugatātmajarupasurupadharaṃ bahulakṣaṇabhūṣitadehavaram |",
  "SA05n815:6": "amitābhatathāgatamaulidharaṃ kanakābjavibhūṣitavāmakaram || 2 ||",
  "SA05n815:7": "kuṭilāmalapiṅgaladhūmrajaṭaṃ śaśibimbasamujjvalapūrṇamukham |",
  "SA05n815:8": "kamalāyatalocanacāruvaraṃ himakhaṇḍavipāṇḍuragaṇḍayugam || 3 ||",
  "SA05n815:9": "adharaṃ jitapaṅkajanābhisamaṃ śaradambudagarjitamegharutam |",
  "SA05n815:10": "bahuratnavibhūṣitabāhuyugaṃ tanukomalaśādvalapāṇitalam || 4 ||",
  "SA05n815:11": "mṛgacarmaviveṣṭitavāmatanuṃ śubhakuṇḍalamaṇḍitaloladharam |",
  "SA05n815:12": "vimalaṃ kamalodaranābhitalaṃ maṇimaṇḍitamekhalahemavaram || 5 ||",
  "SA05n815:13": "kaṭiveṣṭitacitrasuvastradharaṃ jinabodhimahodadhipāragatam |",
  "SA05n815:14": "bahupuṇyamupārjitalabdhavaraṃ jvaravyādhiharaṃ bahusaukhyakaram || 6 ||",
  "SA05n815:15": "śubhaśāntikaraṃ tribhavāsyakaraṃ sacaraṃ khacaraṃ stutidehadharam |",
  "SA05n815:16": "vividhākulanirjitamārabalaṃ daśapāramitāparamārthakaram || 7 ||",
  "SA05n815:17": "caturasravihāravivekaparaṃ tathatādvayabodhavibodhakaram |",
  "SA05n815:18": "maṇinūpuragarjitapādayugaṃ gajamandavilambitahaṃsagatim || 8 ||",
  "SA05n815:19": "paripūrṇamahāmṛtalabdhadhṛtiṃ kṣīrodajalārṇavanityagatim |",
  "SA05n815:20": "śrīpotalakābhinivāsaratiṃ karuṇāmayanirmalacārudṛśam || 9 ||",
  "SA05n815:21": "śrīmadāryāvalokiteśvarabhaṭṭārakasya candrakāntābhikṣuṇīviracitaḥ stavaḥ",
  "SA05n815:22": "samāptaḥ |"
}