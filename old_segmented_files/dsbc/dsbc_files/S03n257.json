{
  "S03n257:0": "34. śatapatra-jātakam",
  "S03n257:1": "protsāhyamāno'pi sādhurnālaṃ pāpe pravartitumanabhyāsāt |",
  "S03n257:2": "tadyathānuśrūyate-",
  "S03n257:3": "bodhisattvaḥ kilānyatamasmin vanapradeśe nānāvidharāgaruciracitrapatraḥ śatapatro babhūva |",
  "S03n257:4": "karuṇāparicayācca tadavastho'pi na prāṇihiṃsākaluṣāṃ śatapatravṛttimanuvavarta |",
  "S03n257:5": "bālaiḥ pravālaiḥ sa mahīruhāṇāṃ puṣpādhivāsairmadhubhiśca hyadyaiḥ |",
  "S03n257:6": "phalaiśca nānārasagandhavarṇaiḥ saṃtoṣavṛttiṃ vibharāṃcakāra ||1 ||",
  "S03n257:7": "dharmaṃ parebhyaḥ pravadan yathārhamārtān yathāśakti samuddharaṃśca |",
  "S03n257:8": "nivārayaṃścāvinayādanāryānudbhāvayāmāsa parārthacaryām || 2 ||",
  "S03n257:9": "iti paripālyamānastena mahāsattvena tasmin vanapradeśe sattvakāyaḥ sācāryaka iva bandhumāniva savidya iva rājanvāniva sukhamabhyavardhata |",
  "S03n257:10": "dayāmahattvātparipālyamāno vṛddhiṃ yathāsau guṇato jagāma |",
  "S03n257:11": "sa sattvakāyo'pi tathaiva tena saṃrakṣyamāṇo guṇavṛddhimāpa ||3 ||",
  "S03n257:12": "atha kadācitsa mahāsattvaḥ sattvānukampayā vanāntarāṇi samanuvicaraṃstīvravedanābhibhavādviceṣṭamānaṃ digdhaviddhamivānyatamasmin vanapradeśe reṇusaṃparkavyākulamalinake sarasaṭaṃ sihaṃ dadarśa |",
  "S03n257:13": "samabhigamya cainaṃ karuṇayā paricodyamānaḥ papraccha-kimidaṃ mṛgarāja ?",
  "S03n257:14": "bāḍhaṃ khalvakalyaśarīraṃ tvāṃ paśyāmī |",
  "S03n257:15": "dvipeṣu darpātirasānuvṛttyā javaprasaṅgādathavā mṛgeṣu |",
  "S03n257:16": "kṛtaṃ tavāsvāsthyamidaṃ śrameṇa vyādheṣuṇā vā rujayā kayācit ||4 ||",
  "S03n257:17": "tad brūhi vācyaṃ mayi cedidaṃ te yadeva vā kṛtyamihocyatāṃ tat |",
  "S03n257:18": "mamāsti yā mitragatā ca śaktistatsādhyasaukhyasya bhavān sukhī ca ||5 ||",
  "S03n257:19": "siṃha uvāca-sādho pakṣivara ! na me śramajātamidamasvāsthyaṃ rujayā vyādheṣuṇā vā |",
  "S03n257:20": "idaṃ tvasthiśakalaṃ galāntare vilagnaṃ śalyamiva māṃ bhṛśaṃ dunoti |",
  "S03n257:21": "na hyenacchaknomya bhyavahartumudgarituṃ vā |",
  "S03n257:22": "tadeṣa kālaḥ suhṛdām |",
  "S03n257:23": "yathedānīṃ jānāsi,",
  "S03n257:24": "tathā māṃ sukhinaṃ kuruṣveti |",
  "S03n257:25": "atha bodhisattvaḥ paṭuvijñānatvādvicintya śalyoddharaṇopāyaṃ tadvacanaviṣkambhapramāṇaṃ kāṣṭhamādāya taṃ siṃhamuvāca-yā te śaktistayā samyak tāvatsvamukhaṃ nirvyādehīti |",
  "S03n257:26": "sa tathā cakāra |",
  "S03n257:27": "atha bodhisattvastadasya kāṣṭhaṃ dantapālyorantare samyagniveśya praviśya cāsya galamūlaṃ tattiryagavasthitimasthiśakalaṃ vadanāgreṇābhihṛtyaikasmin pradeśe samutpāditaśaithilyamitarasmin parigṛhya paryante vicakarṣa |",
  "S03n257:28": "nirgacchanneva tattasya vadanaviṣkambhaṇakāṣṭhaṃ nipātayāmāsa |",
  "S03n257:29": "sudṛṣṭakarmā nipuṇo'pi śalyahṛnna tatprayatnādapi śalyamuddharet |",
  "S03n257:30": "yadujjahārānabhiyogasiddhayā sa medhayā janmaśatānubaddhayā ||6 ||",
  "S03n257:31": "uddhṛtya śalyena sahaiva tasya duḥkhaṃ ca tatsaṃjanitāṃ śucaṃ ca |",
  "S03n257:32": "prītaḥ sa śalyoddharaṇādyathāsīt prītaḥ saśalyoddharaṇāttathāsīt || 7 ||",
  "S03n257:33": "dharmatā hyeṣā sajjanasya |",
  "S03n257:34": "prasādhya saukhyaṃ vyasanaṃ nivartya vā sahāpi duḥkhena parasya sajjanaḥ |",
  "S03n257:35": "upaiti tāṃ prītiviśeṣasaṃpadaṃ na yāṃ svasaukhyeṣu sukhāgateṣvapi ||8 ||",
  "S03n257:36": "iti sa mahāsattvastasya tadduḥkhamupaśamayya prītahṛdayastamāmantrya siṃhaṃ pratinanditastena yatheṣṭaṃ jagāma |",
  "S03n257:37": "atha sa kadācitpravitataruciracitrapatraḥ śatapatraḥ paribhraman kiṃcitkvacit tadvidhamāhārajātamanāsādya kṣudagniparigatatanustameva siṃhamacirahastasya hariṇataruṇasya māṃsamupabhuñjānaṃ tadrudhirānurañjitavadananakharakesarāgraṃ saṃdhyāprabhāsamālabdhaṃ śaranmeghavicchedamiva dadarśa |",
  "S03n257:38": "kṛtopakāro'pi tu na prasehe vaktuṃ sa yācñāvirasākṣaraṃ tam |",
  "S03n257:39": "viśāradasyāpi hi tasya lajjā tatkālamaunavratamādideśa ||9 ||",
  "S03n257:40": "kāryānurodhāttu tathāpi tasya cakṣuṣpathe hrīvidhuraṃ cacāra |",
  "S03n257:41": "sa cānupaśyannapi taṃ durātmā nimantraṇāmapyakaronna tasya ||10 ||",
  "S03n257:42": "śilātale bījamiva prakīrṇaṃ hutaṃ ca śāntoṣmaṇi bhasmapuñje |",
  "S03n257:43": "samaprakāraṃ phalayogakāle kṛtaṃ kṛtaghne vidule ca puṣpam ||11 ||",
  "S03n257:44": "atha bodhisattvo nūnamayaṃ māṃ na pratyabhijānīta iti nirviśaṅkataraḥ samabhigamyainamarthivṛttyā prayuktayuktāśīrvādaḥ saṃvibhāgamayācata-",
  "S03n257:45": "pathyamastu mṛgendrāya vikramārjitavṛttaye |",
  "S03n257:46": "arthisaṃmānamicchāmi tvadyaśaḥpuṇyasādhanam ||12 ||",
  "S03n257:47": "ityāśīrvādamadhuramapyucyamāno'tha siṃhaḥ krauryamātsaryaparicayādanucitāryavṛttiḥ kopāgnidīptayātipiṅgalayā didhakṣanniva vivartitayā dṛṣṭyā bodhisattvamīkṣamāṇa uvāca-mā tavadbhoḥ |",
  "S03n257:48": "dayāklaibyaṃ na yo veda khādana visphurato mṛgān |",
  "S03n257:49": "praviśya tasya me vaktraṃ yajjīvasi na tadbahu ||13 ||",
  "S03n257:50": "māṃ punaḥ paribhūyaivamāsādayasi yācñayā |",
  "S03n257:51": "jīvitena nu khinno'si paraṃ lokaṃ didṛkṣase ||14 ||",
  "S03n257:52": "atha bodhisattvastena tasya rūkṣākṣarakrameṇa pratyākhyānavacasā samupajātavrīḍastatraiva nabhaḥ samutpapāta |",
  "S03n257:53": "pakṣiṇo vayamityarthataḥ pakṣavisphāraṇaśabdenainamuktvā pracakrāma |",
  "S03n257:54": "athānyatamā vanadevatā tasya tamasatkāramasahamānā dhairyaprayāmajijñāsayā vā samutpatya taṃ mahāsattvamuvāca-pakṣivara,",
  "S03n257:55": "kasmādimamasatkāramasya durātmanaḥ kṛtopakāraḥ |",
  "S03n257:56": "san saṃvidyamānāyāṃ śaktāvapi marṣayasi ?",
  "S03n257:57": "ko'rthaḥ kṛtaghnenānenaivamupekṣitena ?",
  "S03n257:58": "śaktastvamasya nayane vadanābhighātād",
  "S03n257:59": "visphūrjitaḥ pramathituṃ balaśālino'pi |",
  "S03n257:60": "daṃṣṭrāntarasthamapi cāmiṣamasya hartuṃ",
  "S03n257:61": "tanmṛṣyate kimayamasya balāvalepaḥ ||15 ||",
  "S03n257:62": "atha bodhisattvastathāpyasatkāraviprakṛtaḥ protsāhyamāno'pi tayā vanadevatayā svāṃ prakṛtibhadratāṃ pradarśayannuvāca-alamalamanena krameṇa |",
  "S03n257:63": "naiṣa mārgo'smadvidhānām |",
  "S03n257:64": "ārte pravṛttiḥ sādhūnāṃ kṛpayā na tu lipsayā |",
  "S03n257:65": "tāmavaitu paro mā vā tatra kopasya ko vidhiḥ ||16 ||",
  "S03n257:66": "vañcanā sā ca tasyaiva yanna vetti kṛtaṃ paraḥ |",
  "S03n257:67": "ko hi pratyupakārārthī tasya bhūyaḥ kariṣyati ||17 ||",
  "S03n257:68": "upakartā tu dharmeṇa paratastatphalena ca |",
  "S03n257:69": "yogamāyāti niyamādihāpi yaśasaḥ śiryā ||18 ||",
  "S03n257:70": "kṛtaśceddharma ityeva kastatrānuśayaḥ punaḥ |",
  "S03n257:71": "atha pratyupakārārthamṛṇadānaṃ na tatkṛtam ||19 ||",
  "S03n257:72": "upakṛtaṃ kila vetti na me parastadapakāramiti prakaroti yaḥ |",
  "S03n257:73": "nanu viśodhya guṇaiḥ sa yaśastanuṃ dviradavṛttimabhipratipadyate ||20 ||",
  "S03n257:74": "na vetti cedupakṛtamāturaḥ paro na yokṣyate'pi sa guṇakāntayā śriyā |",
  "S03n257:75": "sacetasaḥ punaratha ko bhavetkramaḥ samucchritaṃ pramathitumātmano yaśaḥ ||21 ||",
  "S03n257:76": "idaṃ tvatra me yuktarūpaṃ pratibhāti-",
  "S03n257:77": "yasmin sādhūpacīrṇe'pi mitradharmo na lakṣyate |",
  "S03n257:78": "aniṣṭhuramasaṃrabdhamapayāyācchanaistataḥ ||22 ||",
  "S03n257:79": "atha sā devatā tatsubhāṣitaprasāditamanāḥ sādhu sādhviti punaruktamabhipraśasya tattatpriyamuvāca-",
  "S03n257:80": "ṛte jaṭāvalkaladhāraṇaśramādbhavānṛṣistvaṃ viditāyatiryatiḥ |",
  "S03n257:81": "na veṣamātraṃ hi munitvasiddhaye guṇairupetastviha tattvato muniḥ ||23 ||",
  "S03n257:82": "ityabhilakṣya pratipūjyainaṃ tatraivāntardadhe |",
  "S03n257:83": "tadevaṃ protsāhyamāno'pi sādhurnālaṃ pāpe pravartitumanabhyāsāditi sajjanapraśaṃsāyāṃ vācyam |",
  "S03n257:84": "evaṃ kṣāntikathāyāmapyupaneyam-evaṃ kṣamāparicayānna vairabahulo bhavati,",
  "S03n257:85": "nāvadyabahulo bahujanapriyo manoṅaśceti |",
  "S03n257:86": "evaṃ pratisaṃkhyānabahulāḥ svāṃ guṇaśobhāmanurakṣanti paṇḍitā iti pratisaṃkhyānavarṇe vācyam |",
  "S03n257:87": "tathāgatamāhātmye ca bhadraprakṛtyabhyāsavarṇe ca-evaṃ bhadraprakṛtirabhyastā tiryaggatānāmapi na nivartata iti |",
  "S03n257:88": " ||iti śatapatra-jātakaṃ catustriṃśattamam ||",
  "S03n257:89": " || kṛtiriyamāryaśūrapādānām ||"
}