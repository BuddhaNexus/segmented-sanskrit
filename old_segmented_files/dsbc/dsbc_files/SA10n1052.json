{
  "SA10n1052:0": "skandhaparīkṣā caturtha prakaraṇam |",
  "SA10n1052:1": "atrāha- yadyevaṃ cakṣurādīnīndriyāṇi na santi ,",
  "SA10n1052:2": "na skandhāḥ,",
  "SA10n1052:3": "apratiṣedhāt tadantargatāni cendriyāṇi,",
  "SA10n1052:4": "atastānyapi bhaviṣyantīti |",
  "SA10n1052:5": "ucyate |",
  "SA10n1052:6": "syureva, yadi skandhāḥ syuḥ tatra rūpaskandhamadhikṛtyāha -",
  "SA10n1052:7": "rūpakāraṇanirmuktaṃ na rūpamupalabhyate |",
  "SA10n1052:8": "rūpeṇāpi na nirmuktaṃ dṛśyate rūpakāraṇam ||1 ||",
  "SA10n1052:9": "tatra rūpaṃ bhautikam |",
  "SA10n1052:10": "tasya kāraṇaṃ catvāri mahābhūtāni |",
  "SA10n1052:11": "tadvayatiriktaṃ pṛthagbhūtaṃ rūpaṃ rūpaśabdagandharasaspraṣṭavyākhyaṃ nopalabhyate ghaṭādiva paṭaḥ |",
  "SA10n1052:12": "rūpeṇāpi na nirmuktaṃ rūpātpṛthagbhūtaṃ rūpakāraṇamupalabhyate ||1 ||",
  "SA10n1052:13": "tadetatpratijñādvayaṃ prasādhayitukāma āha -",
  "SA10n1052:14": "rūpakāraṇanirmukte rūpe rūpaṃ prasajyate |",
  "SA10n1052:15": "āhetukaṃ, na cāstyarthaḥ kaścidāhetukaḥ kkacit ||2 ||",
  "SA10n1052:16": "yathā ghaṭādarthāntarabhūtaḥ paṭo na ghaṭahetukaḥ,",
  "SA10n1052:17": "evaṃ rūpakāraṇacaturmahābhūtavyatirikta bhautikaṃ rūpamiṣyamāṇaṃ na bhūtahetukaṃ syāt |",
  "SA10n1052:18": "na cāstyarthaḥ kaścidāhetukaḥ kkacit |",
  "SA10n1052:19": "tasmādahetukatva doṣaprasaṅgānna rūpakāraṇanirmuktaṃ rūpamabhyupetavyamiti ||2 ||",
  "SA10n1052:20": "idānīṃ rūpeṇāpi vinirmuktaṃ yathā rūpakāraṇaṃ nāsti,",
  "SA10n1052:21": "tathā pratipādayannāha -",
  "SA10n1052:22": "rūpeṇa tu vinirmuktaṃ yadi syādrūpakāraṇam |",
  "SA10n1052:23": "yadi kāryarūpavinirmuktaṃ rūpakāraṇaṃ syāt,",
  "SA10n1052:24": "tadā,",
  "SA10n1052:25": "yathā ghaṭātkuṇḍaṃ pṛthaksiddhaṃ ghaṭahetukaṃ na bhavati,",
  "SA10n1052:26": "evaṃ kāryātpṛthagbhūtaṃ kāraṇamiṣyamāṇam-",
  "SA10n1052:27": "akāryakaṃ kāraṇaṃ syāt",
  "SA10n1052:28": "nirhetukaṃ syāt |",
  "SA10n1052:29": "kāraṇasya hi kāraṇatve kāryapravṛttirhetuḥ,",
  "SA10n1052:30": "kāryanirapekṣācca kāraṇāt pṛthaksiddhā nāsti kāryapravṛttiḥ |",
  "SA10n1052:31": "yaccākāryakaṃ kāraṇaṃ tannirhetukatvānnaroragaturagaviṣāṇavannāstyevetyāha -",
  "SA10n1052:32": "nāstyakāryaṃ ca kāraṇam ||3 ||",
  "SA10n1052:33": "iti ||3 ||",
  "SA10n1052:34": "atha cedaṃ rūpasya kāraṇamiṣyamāṇaṃ sati vā rūpe kāraṇatveneṣyate'sati vā?",
  "SA10n1052:35": "ubhayathā ca nopapadyata ityāha -",
  "SA10n1052:36": "rūpe satyeva rūpasya kāraṇaṃ nopapadyate |",
  "SA10n1052:37": "rūpe'satyeva rūpasya kāraṇaṃ nopapadyate ||4 ||",
  "SA10n1052:38": "sati vā saṃvidyamāne rūpe kiṃ rūpakāraṇena prayojanam?",
  "SA10n1052:39": "asati asaṃvidyamāne rūpe kiṃ kiṃ rūpakāraṇena prayojanam,",
  "SA10n1052:40": "kasya vā tatkāraṇaṃ parikalpyate?",
  "SA10n1052:41": "tasmādasatyapi rūpe rūpakāraṇaṃ nopapadyate ||4 ||",
  "SA10n1052:42": "atha syāt - yadyapi evaṃ rūpakāraṇaṃ na saṃbhavati,",
  "SA10n1052:43": "tathāpi kāryaṃ rūpaṃ saṃvidyate,",
  "SA10n1052:44": "sadbhāvāt kāraṇamapi bhaviṣyatīti |",
  "SA10n1052:45": "syādevam , yadi kāryaṃ rūpaṃ syāt |",
  "SA10n1052:46": "na tvasti | ysmāt -",
  "SA10n1052:47": "niṣkāraṇaṃ punā rūpaṃ naiva naivopapadyate |",
  "SA10n1052:48": "rūpakāraṇaṃ yathā nāsti tathoktam |",
  "SA10n1052:49": "asati kāraṇe kuto nirhetukaṃ kāryaṃ rūpaṃ bhavet?",
  "SA10n1052:50": "naiva naivetyanena sāvadhāraṇena pratiṣedhadvayena ahetukatvādasyātyaniṣṭatāṃ darśayati |",
  "SA10n1052:51": "yataścaivaṃ rūpaṃ sarvathā vicāryamāṇaṃ na saṃbhavati,",
  "SA10n1052:52": "tasmāt",
  "SA10n1052:53": "tattvadarśī yogī",
  "SA10n1052:54": "rūpagatān kāṃścinna vikalpān vikalpayet ||5 ||",
  "SA10n1052:55": "sapratighāpratighasanidarśanānidarśanātītānāgatanīlapītādivikalpān rūpālambanānna kāṃścitparikalpayitumarhatītyarthaḥ ||5 ||",
  "SA10n1052:56": "api ca | idaṃ rūpakāraṇamiṣyamāṇaṃ sadṛśaṃ kāryaṃ niṣpādayedasadṛśaṃ vā?",
  "SA10n1052:57": "ubhayathā ca nopapadyate ityāha -",
  "SA10n1052:58": "na kāraṇasya sadṛśaṃ kāryamityupapadyate |",
  "SA10n1052:59": "na kāraṇasyāsadṛśaṃ kāryamityupapadyate ||6 ||",
  "SA10n1052:60": "tatra rūpakāraṇaṃ kaṭhinadravoṣṇataralasvabhāvam |",
  "SA10n1052:61": "bhautikaṃ tu cakṣurādhyātmikaṃ pañcacakṣurvijñānādyāśrayakarūpaprasādātmakam |",
  "SA10n1052:62": "bāhyaṃ tu rūpādyāyatanādikaṃ cakṣurvijñānādigrāhyalakṣaṇaṃ na mahābhūtasvabhāvamiti |",
  "SA10n1052:63": "ato bhinnalakṣaṇatvānnirvāṇavatkāryakāraṇayoḥ sādṛśyameva nāstīti",
  "SA10n1052:64": "na kāraṇasya sadṛśaṃ kāryamityupapadyate |",
  "SA10n1052:65": "na cāpi sadṛśānāṃ śālibījādīnāṃ parasparakāryakāraṇabhāvo dṛṣṭaḥ, ityataḥ",
  "SA10n1052:66": "na kāraṇasya sadṛśaṃ kāryamityupapadyate |",
  "SA10n1052:67": "tathāpi",
  "SA10n1052:68": "na kāraṇasyāsadṛśaṃ kāryamityupapadyate |",
  "SA10n1052:69": "bhinnalakṣaṇatvānnirvāṇavadevetyabhiprāyaḥ ||6 ||",
  "SA10n1052:70": "yathā cedaṃ rūpaṃ vicāryamāṇaṃ sarvathā nopapadyate,",
  "SA10n1052:71": "evaṃ vedanādayo'pi,",
  "SA10n1052:72": "ityatidiśannāha -",
  "SA10n1052:73": "vedanācittasaṃjñānāṃ saṃskārāṇāṃ ca sarvaśaḥ |",
  "SA10n1052:74": "sarveṣāmeva bhāvānāṃ rūpeṇaiva samaḥ kramaḥ ||7 ||",
  "SA10n1052:75": "vedanādikamapi sarvaṃ rūpavicāreṇaiva samaṃ yojyam |",
  "SA10n1052:76": "yathaiva hyekasya dharmasya śūnyatā pratipādayitumiṣṭā mādhyamikena,",
  "SA10n1052:77": "tathaiva sarvadharmāṇāmapīti ||7 ||",
  "SA10n1052:78": "ataḥ -",
  "SA10n1052:79": "vigrahe yaḥ parīhāraṃ kṛte śūnyatayā vadet |",
  "SA10n1052:80": "sarvaṃ tasyāparihṛtaṃ samaṃ sādhyena jāyate ||8 ||",
  "SA10n1052:81": "tatra parapakṣadūṣaṇaṃ vigrahaḥ |",
  "SA10n1052:82": "śūnyatayā kāraṇabhūtayā rūpaṃ niḥsvabhāvamityevaṃ sasvabhāvavāde pratiṣiddhe,",
  "SA10n1052:83": "yadi paraḥ parihāraṃ brūyāt - vedanādayastāvatsanti,",
  "SA10n1052:84": "tadvadrūpamapyastīti,",
  "SA10n1052:85": "tadetatsarva tasyāpari hṛtaṃ bhavati |",
  "SA10n1052:86": "yasmādvedanādīnāmapi sadbhāvaḥ sādhyena rūpasadbhāvena samo veditavyaḥ |",
  "SA10n1052:87": "yathā rūpaṃ svakāraṇāttattvānyatvena vicāryamāṇamasat,",
  "SA10n1052:88": "evaṃ sparśapratyayā vedanā,",
  "SA10n1052:89": "vijñānasahajā saṃjñā,",
  "SA10n1052:90": "avidyāpratyayāḥ saṃskārāḥ,",
  "SA10n1052:91": "saṃskārapratyayaṃ ca vijñānaṃ svakāraṇātsparśādeḥ tattvānyatvādinā vicāryamāṇaṃ nāstīti sarvametatsādhyasamaṃ bhavati |",
  "SA10n1052:92": "yathā vedanādayaḥ sādhyasamāḥ,",
  "SA10n1052:93": "evaṃ lakṣyalakṣaṇa kāryakāraṇāvayavyavayavādayo'pi sarva eva padārthāḥ rūpeṇa sādhyena samā iti kutaḥ parasya parīhāra saṃbhavet?",
  "SA10n1052:94": "sarvaṃ vacanamasya sādhyasamaṃ bhavatīti sarvatra śāstre parīhāreṇa sādhyasamatvaṃ mādhyamikenā grāhaṇīyamityācāryaḥ śikṣayati ||8 ||",
  "SA10n1052:95": "yathā ca parapakṣadūṣaṇe vihi'toyaṃ vidhiḥ,",
  "SA10n1052:96": "evaṃ vyākhyānakāle'pītyāha -",
  "SA10n1052:97": "vyākhyāne ya upālambhaṃ kṛte śūnyatayā vadet |",
  "SA10n1052:98": "sarvaṃ tasyānupālabdhaṃ samaṃ sādhyena jāyate ||9 ||",
  "SA10n1052:99": "vyākhyānakāle'pi yaḥ śiṣyadeśīyaścodyamupālambhaṃ kuryāt,",
  "SA10n1052:100": "tasyāpi taccodyamupālambhākhyaṃ pūrvavatsādhyasamaṃ veditavyam | yathoktam -",
  "SA10n1052:101": "bhāvasyaikasya yo draṣṭā draṣṭā sarvasya sa smṛtaḥ |",
  "SA10n1052:102": "ekasya śūnyatā yaiva saiva sarvasya śūnyatā || iti |",
  "SA10n1052:103": "āryagaganagañjasamādhisūtre'pi -",
  "SA10n1052:104": "ekena dharmeṇa tu sarvadharmān",
  "SA10n1052:105": "anugacchate māyamarīcisādṛśān |",
  "SA10n1052:106": "agrāhyatucchānalikānaśāśvatān",
  "SA10n1052:107": "so bodhimaṇḍaṃ nacireṇa gacchati || iti ||",
  "SA10n1052:108": "samādhirājasūtre'pi -",
  "SA10n1052:109": "yatha ñāta tayātmasaṃjña tathaiva sarvatra peṣitā buddhiḥ |",
  "SA10n1052:110": "sarve ca tatsvabhāvā dharma viśuddhā gaganakalpāḥ ||",
  "SA10n1052:111": "ekena sarvaṃ jānāti sarvamekena paśyati |",
  "SA10n1052:112": "kiyadbahu pi bhāvetvā na tasyotpadyate madaḥ ||iti |",
  "SA10n1052:113": "ityācāryacandrakīrtipādoparacittāyāṃ prasannapadāyāṃ madhyamakavṛttau skandhaparīkṣā nāma caturtha prakaraṇam ||"
}