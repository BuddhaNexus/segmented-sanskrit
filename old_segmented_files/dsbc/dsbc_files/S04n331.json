{
  "S04n331:0": "24 utpalabhūtiḥ |",
  "S04n331:1": "atha khalu sudhanaḥ śreṣṭhidārako'napekṣaḥ kāye jīvite ca,",
  "S04n331:2": "anapekṣaḥ sarvabhavabhogaparigrahopādānābhiniveśanāpattiṣu,",
  "S04n331:3": "anapekṣaḥ sarvasattvadeśaratiṣu,",
  "S04n331:4": "anapekṣaḥ sarvarūpaśabdagandharasaspraṣṭavyeṣu,",
  "S04n331:5": "anapekṣaḥ sarvaparivāropabhogaparibhogeṣu,",
  "S04n331:6": "anapekṣaḥ sarvarājyaiśvaryādhipatyasukheṣu,",
  "S04n331:7": "sāpekṣaḥ sarvasattvaparipācanavinayapariśuddhiṣu anuttarabuddhakṣetrapariśuddhyabhinirharaṇatayā,",
  "S04n331:8": "sāpekṣaḥ sarvatathāgatapūjopasthānaparicaryāvitṛptatayā,",
  "S04n331:9": "sāpekṣaḥ sarvadharmeṣu svabhāvaparijñānānugamāya,",
  "S04n331:10": "sāpekṣa sarvabodhisattvaguṇeṣu sarvaguṇasāgareṣu pratipattyacyavanatāyai,",
  "S04n331:11": "sāpekṣaḥ sarvabodhisattvamahāpraṇidhāneṣu sarvakalpānavaśeṣabodhisattvacaryāsaṃvāsanatāyai,",
  "S04n331:12": "sāpekṣaḥ sarvatathāgataparṣanmaṇḍalasamudrāvatāreṣu,",
  "S04n331:13": "sāpekṣaḥ sarvabodhisattvasamādhimukheṣu ekaikasamādhimukhasarvabodhisattvasamādhyasaṃkhyeyāvataraṇavikurvaṇatāyai,",
  "S04n331:14": "sāpekṣaḥ sarvadharmajñānālokacakreṣu sarvatathāgatadharmacakrasaṃpratīcchanātṛptatāyai sarvakalyāṇamitrākarān sarvakalyāṇamitrasaṃbhavane,",
  "S04n331:15": "tāṃśca anyāṃśca sarvabodhisattvaguṇān saṃpaśyan anupūrveṇa yena pṛthurāṣṭraṃ janapadastenopasaṃkramya utpalabhūtiṃ gāndhikaśreṣṭhinaṃ parimārgan parigaveṣamāṇo'drākṣīt |",
  "S04n331:16": "dṛṣṭvā ca punaryenotpalabhūtirgāndhikaśreṣṭhī tenopajagāma |",
  "S04n331:17": "upetya utpalabhūtergāndhikaśreṣṭhinaḥ pādau sirasābhivandya utpalabhūtiṃ gāndhikaśreṣṭhinamanekaśatasahasrakṛtvaḥ pradakṣiṇīkṛtya utpalabhūtergāndhikaśreṣṭhinaḥ purataḥ prāñjaliḥ sthitvā evamāha-ahamārya anuttarāyāṃ samyaksaṃbodhau saṃprasthitaḥ sarvabuddhasamajñānamākāṅkṣamāṇaḥ sarvabuddhapūrṇapraṇidhānamaṇḍalaṃ paripūrayitukāmaḥ sarvabuddharūpakāyaṃ draṣṭukāmaḥ sarvabuddhadharmakāyaṃ pariniṣpādayitukāmaḥ sarvabuddhadharmajñānakāyaṃ parijñātukāmaḥ sarvabodhisattvacaryāmaṇḍalaṃ pariśodhayitukāmaḥ sarvabodhisattvasamādhimaṇḍalamavabhāsayitukāmaḥ sarvabodhisattvadhāraṇīmaṇḍalaṃ saṃsthāpayitukāmaḥ sarvāvaraṇamaṇḍalaṃ vikaritukāmaḥ sarvakṣetramaṇḍalamanuvicaritukāmaḥ |",
  "S04n331:18": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n331:19": "kathaṃ pratipattavyam |",
  "S04n331:20": "kathaṃ pratipadyamāno bodhisattvo niryāti sarvajñatāyām?",
  "S04n331:21": "āha-sādhu sādhu kulaputra,",
  "S04n331:22": "yena te'nuttarāyāṃ samyaksaṃbodhau cittamutpāditam |",
  "S04n331:23": "ahaṃ kulaputra sarvagandhān prajānāmi |",
  "S04n331:24": "sarvagandhayogān sarvadhūpān sarvadhūpayogān prajānāmi |",
  "S04n331:25": "sarvānulepanāni sarvānulepanayogān sarvacūrṇān sarvacūrṇayogān sarvagandhānulepanacūrṇākarān prajānāmi |",
  "S04n331:26": "devagandhānapi prajānāmi |",
  "S04n331:27": "nāgayakṣagandharvāsuragaruḍakinnaramahoragamanuṣyāmanuṣyagandhānapi prajānāmi |",
  "S04n331:28": "vividhānapi gandhān prajānāmi |",
  "S04n331:29": "vyādhipraśamanagandhānapi,",
  "S04n331:30": "daurmanasyāpahāragandhānapi,",
  "S04n331:31": "laukikaprītisaṃjananagandhānapi,",
  "S04n331:32": "kleśojjvālanagandhānapi,",
  "S04n331:33": "kleśapraśamanagandhānapi,",
  "S04n331:34": "vividhasaṃskṛtaratisukhasaṃjananagandhānapi,",
  "S04n331:35": "sarvasaṃskṛtodvegasaṃjananagandhānapi,",
  "S04n331:36": "madapramādāpahāragandhānapi,",
  "S04n331:37": "buddhamanasikārasamudācārasaṃbhavagandhānapi,",
  "S04n331:38": "dharmanayānugamagandhānapi,",
  "S04n331:39": "āryopabhogyagandhānapi,",
  "S04n331:40": "sarvabodhisattvagandhavimātratāmapi,",
  "S04n331:41": "sarvabodhisattvabhūmivyavasthānagandhānapi prajānāmi |",
  "S04n331:42": "sarvāṃśca tānahaṃ gandhānākārato'pi prajānāmi |",
  "S04n331:43": "saṃbhavato'pi utpādato'pi prādurbhāvato'pi pariniṣpattito'pi pariśuddhito'pi parihārato'pi prayogato'pi paribhogato'pi viṣayato'pi prabhāvato'pi dharmato'pi mūlato'pi prajānāmi ||",
  "S04n331:44": "asti kulaputra manuṣyaloke nāgasaṃkṣobhasaṃbhavahastigarbho nāma gandhaḥ,",
  "S04n331:45": "yasya tilamātrā gulikā sakalaṃ pṛthurāṣṭraṃ janapadaṃ mahāgandhaghanābhrajālasaṃchannaṃ kṛtvā saptāhaṃ sūkṣmagandhodakadhārāvarṣamabhipravarṣati |",
  "S04n331:46": "tatra yeṣāṃ sattvānāṃ śarīre vā cīvare vā gandhodakadhārā nipatanti,",
  "S04n331:47": "te sarve suvarṇavarṇakusumavicitritā bhavanti |",
  "S04n331:48": "yeṣu ca bhavanavimānakūṭāgāreṣu nipatanti,",
  "S04n331:49": "te sarve suvarṇavarṇakusumavicitritā bhavanti |",
  "S04n331:50": "ye'pi sattvāsteṣāṃ gandhameghajālānāṃ mārutasamīritānāmantarbhavanagatā gandhaṃ jighranti,",
  "S04n331:51": "te sarve saptāhamudāraprītiprāmodyaparisphuṭā bhavanti,",
  "S04n331:52": "anekavidhāni ca kāyikacaitasikāni sukhasaumanasyāni pratyanubhavanti |",
  "S04n331:53": "na caiṣāṃ śarīre vyādhirutpadyate dhātusaṃkṣobhajo vā aparaparikramiko vā |",
  "S04n331:54": "nāpi caitasikaṃ duḥkhadaurmanasyamutpadyate,",
  "S04n331:55": "na samudācarati bhayaṃ vā trāsaṃ vā cchambhitattvaṃ vā manaḥsaṃkṣobho vā vyāpādo vā |",
  "S04n331:56": "sarve ca te sattvā anyonyaṃ maitracittā bhavanti harṣaprītisaṃjātāḥ |",
  "S04n331:57": "teṣāmahaṃ kulaputra harṣaprītisaṃjātānāmāśayaviśuddhimārabhya tathā dharmaṃ deśayāmi,",
  "S04n331:58": "yathā niyatā bhavanti anuttarāyāṃ samyaksaṃbodhau ||",
  "S04n331:59": "asti kulaputra malayaparvatasaṃbhavaṃ gośīrṣaṃ nāma candanam,",
  "S04n331:60": "yenānuliptagātro agnikhadāyāmapi prapatito na dahyate |",
  "S04n331:61": "asti kulaputra sāgarakacchasaṃbhavo aparājito nāma gandhaḥ,",
  "S04n331:62": "yenānuliptāyā bheryāḥ śaṅkhasya vā nirghoṣeṇa sarvaparacakraṃ parājayaṃ gacchati |",
  "S04n331:63": "asti kulaputra anavataptahṛdatīrasaṃbhavaṃ padmagarbhaṃ nāma kālāgaru,",
  "S04n331:64": "yasya tilamātrā gulikā sakalaṃ jambudvīpaṃ gandhena spharati |",
  "S04n331:65": "ye ca sattvāstaṃ gandhaṃ jighranti,",
  "S04n331:66": "te sarve pāpavijugupsanasaṃvaracittaṃ pratilabhante |",
  "S04n331:67": "asti kulaputra himavatparvatarājasaṃbhavā aruṇavatī nāma gandhajātiḥ,",
  "S04n331:68": "yasyā gandhamāghrāya sattvā viraktacittā bhavanti |",
  "S04n331:69": "teṣāmahaṃ tathā dharmaṃ deśayāmi,",
  "S04n331:70": "yadvirajomaṇḍalaṃ nāma samādhiṃ pratilabhante |",
  "S04n331:71": "asti kulaputra rākṣasalokasaṃbhavā sāgaragarbhā nāma gandhajātiḥ,",
  "S04n331:72": "yā rājñaścakravartinaḥ paribhogāyotpadyate,",
  "S04n331:73": "yayā dhūpitamātrayā caturaṅgo balakāyo rājñaścakravartino gaganatale pratiṣṭhate |",
  "S04n331:74": "asti kulaputra,",
  "S04n331:75": "sudharmadevasabhāsaṃbhavā śobhanavyūhā nāma gandhajātiḥ,",
  "S04n331:76": "yayā dhūpitamātrayā devā buddhagandhasmṛtiṃ pratilabhante |",
  "S04n331:77": "asti kulaputra suyāmadevarājabhavane śuddhakośānāṃ gandhajātiḥ,",
  "S04n331:78": "yayā dhūpitayā sarve suyāmadevaputrāḥ suyāmadevarājasakāśamupasaṃkrāmanti |",
  "S04n331:79": "teṣāmupasaṃkrāntānāṃ suyāmo devarājo dhārmīṃ kathāṃ kathayati |",
  "S04n331:80": "asti kulaputra tuṣitabhavane sindhuvāritā nāma gandhajātiḥ,",
  "S04n331:81": "yā dharmāsananiṣaṇṇasya ekajātipratibaddhasya bodhisattvasya purato dhūpitā mahāgandhameghena sakalaṃ dharmadhātuṃ spharitvā sarvatathāgataparṣanmaṇḍaleṣvanekākāravyūhaṃ mahādharmameghavarṣaṃ pravarṣati |",
  "S04n331:82": "asti kulaputra sunirmitadevarājabhavane manoharā nāma gandhajātiḥ,",
  "S04n331:83": "yā sunirmitadevarājabhavane pradhūpitā saptāhamacintyadharmameghavarṣaṃ pravarṣati |",
  "S04n331:84": "etāmahaṃ kulaputra gandhayuktiṃ prajānāmi |",
  "S04n331:85": "kiṃ mayā śakyaṃ nirāmagandhānāṃ bodhisattvānāṃ sarvakāmoccalitānāṃ kleśamārapāśavipramuktānāṃ sarvabhavagativyativṛttānāṃ jñānamāyāgatarūpavicāriṇāṃ sarvalokānupaliptānāmasaṅgaśīlānāmanāvaraṇajñānamaṇḍalaviśuddhānāmapratihatajñānagocaraviṣayāṇāṃ sarvālayaniketāniśritānāṃ sarvabhavālayaniketacāriṇāṃ caryāṃ jñātuṃ guṇān vā vaktum,",
  "S04n331:86": "śīlacaryāviśuddhimukhaṃ vā paridīpayitum,",
  "S04n331:87": "anavadyacaraṇaṃ vā prabhāvayitum,",
  "S04n331:88": "avyāpādakāyavāṅbhanaḥsamudācāro vā deśayitum ||",
  "S04n331:89": "gaccha kulaputra,",
  "S04n331:90": "ihaiva dakṣiṇāpathe kūṭāgāraṃ nāma nagaram |",
  "S04n331:91": "tatra vairo nāma dāśaḥ prativasati |",
  "S04n331:92": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n331:93": "kathaṃ pratipattavyam ||",
  "S04n331:94": "atha khalu sudhanaḥ śreṣṭhidāraka utpalabhūtergāndhikaśreṣṭhinaḥ pādau śirasābhivandya utpalabhūtiṃ gāndhikaśreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya utpalabhūtergāndhikaśreṣṭhino'ntikāt prakrāntaḥ ||22 ||"
}