{
  "SA07n945:0": "saptadaśaḥ sargaḥ",
  "SA07n945:1": "amṛta-prāpti",
  "SA07n945:2": "athaivamādeśitatattvamārgo nandastadā prāptavimokṣamārgaḥ |",
  "SA07n945:3": "sarveṇa bhāvena gurau praṇamya kleśaprahāṇāya vanaṃ jagāma ||1 ||",
  "SA07n945:4": "tatrāvakāśaṃ mṛdunīlaśaṣpaṃ dadarśa śāntaṃ taruṣaṇḍavantam |",
  "SA07n945:5": "niḥśabdayā nimnagayopagūḍhaṃ vaiḍūryanīlodakayā vahantyā ||2 ||",
  "SA07n945:6": "sa pādayostatra vidhāya śaucaṃ śucau śive śrīmati vṛkṣamūle |",
  "SA07n945:7": "mokṣāya baddhvā vyavasāyakakṣāṃ paryaṅkamaṅkāvahitaṃ babandha ||3 ||",
  "SA07n945:8": "ṛjuṃ samagraṃ praṇidhāya kāyaṃ kāye smṛtiṃ cābhimukhīṃ vidhāya |",
  "SA07n945:9": "sarvendriyāṇyātmani saṃnidhāya sa tatra yogaṃ prayataḥ prapede ||4 ||",
  "SA07n945:10": "tataḥ sa tattvaṃ nikhilaṃ cikīrṣurmokṣānukūlāṃśca vidhīṃścikīrṣan |",
  "SA07n945:11": "jñānena śīlena śamena caiva cacāra cetaḥ parikarmabhūmau ||5 ||",
  "SA07n945:12": "saṃdhāya dhairyaṃ praṇidhāya vīryaṃ vyapohya saktiṃ parigṛhya śaktim |",
  "SA07n945:13": "praśāntacetā niyamasthacetāḥ svasthastatobhūd viṣayeṣvanāsthaḥ ||6 ||",
  "SA07n945:14": "ātaptabuddheḥ prahitātmano'pi svabhyastabhāvādatha kāmasaṃjñā |",
  "SA07n945:15": "paryākulaṃ tasya manaścakāra prāvṛṭsu vidyujjalamāgateva ||7 ||",
  "SA07n945:16": "sa paryavasthānamavetya sadyaścikṣepa tāṃ dharmavighātakartrīm |",
  "SA07n945:17": "priyāmapi krodhaparītacetā nārīmivodvṛttaguṇāṃ manasvī ||8 ||",
  "SA07n945:18": "ārabdhavīryasya manaḥśamāya bhūyastu tasyākuśalo vitarkaḥ |",
  "SA07n945:19": "vyādhipraṇāśāya niviṣṭavuddherupadravo ghora ivājagāma ||9 ||",
  "SA07n945:20": "sa tadvighātāya nimittamanyad yogānukūlaṃ kuśalaṃ prapede |",
  "SA07n945:21": "ārtāyanaṃ kṣīṇabalo balasthaṃ nirasyamāno balināriṇeva ||10 ||",
  "SA07n945:22": "puraṃ vidhāyānuvidhāya daṇḍaṃ mitrāṇi saṃgṛhya ripūn vigṛhya |",
  "SA07n945:23": "rājā yathāpnoti hi gāmapūrvāṃ nītirmumukṣorapi saiva yoge ||11 ||",
  "SA07n945:24": "vimokṣakāmasya hi yogino'pi manaḥ puraṃ jñānavidhiśca daṇḍaḥ |",
  "SA07n945:25": "guṇāśca mitrāṇyarayaśca doṣā bhūmirvimuktiryatate yadartham ||12 ||",
  "SA07n945:26": "sa duḥkhajālānmahato mumukṣurvimokṣamārgādhigame vivikṣuḥ |",
  "SA07n945:27": "panthānmāryaṃ paramaṃ didṛkṣuḥ śamaṃ yayau kiṃcidupāttacakṣuḥ ||13 ||",
  "SA07n945:28": "yaḥ syānniketastamaso'niketaḥ śrutvāpi tattvaṃ sa bhavet pramattaḥ |",
  "SA07n945:29": "yasmāttu mokṣāya sa pātrabhūtastasmānmanaḥ svātmani saṃjahāra ||14 ||",
  "SA07n945:30": "sambhārataḥ pratyayataḥ svabhāvādāsvādato doṣaviśeṣataśca |",
  "SA07n945:31": "athātmavānniḥsaraṇātmataśca dharmeṣu cakre vidhivat parīkṣām ||15 ||",
  "SA07n945:32": "sa rūpiṇaṃ kṛtsnamarūpiṇaṃ ca sāraṃ didṛkṣurvicikāya kāyam |",
  "SA07n945:33": "athāśuciṃ duḥkhamanityamasvaṃ nirātmakaṃ caiva cikāya kāyam ||16 ||",
  "SA07n945:34": "anityatastatra hi śūnyataśca nirātmato duḥkhata eva cāpi |",
  "SA07n945:35": "mārgapravekeṇa sa laukikena kleśadrumaṃ saṃcalayāṃcakāra ||17 ||",
  "SA07n945:36": "yasmādabhūtvā bhavatīha sarvaṃ bhutvā ca bhūyo na bhavatyavaśyam |",
  "SA07n945:37": "sahetukaṃ ca kṣayi hetumacca tasmādanityaṃ jagadityavindat ||18 ||",
  "SA07n945:38": "yataḥ prasūtasya ca karmayogaḥ prasajyate bandhavighātahetuḥ |",
  "SA07n945:39": "duḥkhapratīkāravidhau sukhākhye tato bhavaṃ duḥkhamiti vyapaśyat ||19 ||",
  "SA07n945:40": "yataśca saṃskāragataṃ viviktaṃ na kārakaḥ kaścana vedako vā |",
  "SA07n945:41": "samagryataḥ saṃbhavati pravṛttiḥ śūnyaṃ tato lokamimaṃ dadarśa ||20 ||",
  "SA07n945:42": "yasmānnirīhaṃ jagadasvatantraṃ naiśvaryamekaḥ kurute kriyāsu |",
  "SA07n945:43": "tattatpratītya prabhavanti bhāvā nirātmakaṃ tena viveda lokam ||21 ||",
  "SA07n945:44": "tataḥ sa vātaṃ vyajanādivoṣṇe kāṣṭhāśritaṃ nirmathanādivāgnim |",
  "SA07n945:45": "antaḥkṣitisthaṃ khananādivāmbho lokottaraṃ vartma durāpamāpa ||22 ||",
  "SA07n945:46": "sajjñānacāpaḥ smṛtivarma baddhvā viśuddhaśīlavratavāhanasthaḥ |",
  "SA07n945:47": "kleśāribhiścittaraṇājirasthaiḥ sārdhaṃ yuyutsurvijayāya tasthau ||23 ||",
  "SA07n945:48": "tataḥ sa bodhyaṅgaśitāttaśastraḥ samyak-pradhānottamavāhanasthaḥ |",
  "SA07n945:49": "mārgāṅgamātaṅgavatā balena śanaiḥ śanaiḥ kleśacamūṃ jagāhe ||24 ||",
  "SA07n945:50": "sa smṛtyupasthānamayaiḥ pṛṣatkaiḥ śatrūn viparyāsamayān kṣaṇena |",
  "SA07n945:51": "duḥkhasya hetūṃścaturaścaturbhiḥ svaiḥ svaiḥ pracārāyatanairdadāra ||25 ||",
  "SA07n945:52": "āryairbalaiḥ pañcabhireva pañca cetaḥkhilānyapratimairbabhañja |",
  "SA07n945:53": "mithyāṅganāgāṃśca tathāṅganāgairvinirdudhāvāṣṭabhireva so'ṣṭau ||26 ||",
  "SA07n945:54": "athātmadṛṣṭiṃ sakalāṃ vidhūya caturṣu satyeṣvakathaṃkathaḥ san |",
  "SA07n945:55": "viśuddhaśīlavratadṛṣṭadharmā dharmasya pūrvāṃ phalabhūmimāpa ||27 ||",
  "SA07n945:56": "sa darśanādāryacatuṣṭayasya kleśaikadeśasya ca viprayogāt |",
  "SA07n945:57": "pratyātmikāccāpi viśeṣalābhāt pratyakṣato jñānisukhasya caiva ||28 ||",
  "SA07n945:58": "dārḍhyāt prasādasya dhṛteḥ sthiratvāt satyeṣvasaṃmūḍhatayā caturṣu |",
  "SA07n945:59": "śīlasya cācchidratayottamasya niḥsaṃśayo dharmavidhau babhūva ||29 ||",
  "SA07n945:60": "kudṛṣṭijālena sa viprayukto lokaṃ tathābhūtamavekṣamāṇaḥ |",
  "SA07n945:61": "jñānāśrayāṃ prītimupājagāma bhūyaḥ prasādaṃ ca gurāviyāya ||30 ||",
  "SA07n945:62": "yo hi pravṛttiṃ niyatāmavaiti nivānyahetoriha nāpyahetoḥ |",
  "SA07n945:63": "pratītya tattatsamavaiti tattatsa naiṣṭhikaṃ paśyati dharmamāryam ||31 ||",
  "SA07n945:64": "śāntaṃ śivaṃ nirjarasaṃ virāgaṃ niḥśreyasaṃ paśyati yaśca dharmam |",
  "SA07n945:65": "tasyopadeṣṭāramathāryavaryaṃ sa prekṣate buddhamavāptacakṣuḥ ||32 ||",
  "SA07n945:66": "yathopadeśena śivena mukto rogādarogo bhiṣajaṃ kṛtajñaḥ |",
  "SA07n945:67": "anusmaran paśyati cittadṛṣṭyā maitryā ca śāstrajñatayā ca tuṣṭaḥ ||33 ||",
  "SA07n945:68": "āryeṇa mārgeṇa tathaiva muktastathāgataṃ tattvavidāryatattvaḥ |",
  "SA07n945:69": "anusmaran paśyati kāyasākṣī maitryā ca sarvajñatayā ta tuṣṭaḥ ||34 ||",
  "SA07n945:70": "sa nāśakairdṛṣṭigatairvimuktaḥ paryantamālokya punarbhavasya |",
  "SA07n945:71": "bhaktvā ghṛṇāṃ kleśavijṛmbhiteṣu mṛtyorna tatrāsa na durgatibhyaḥ ||35 ||",
  "SA07n945:72": "tvaksnāyumedorudhirāsthimāṃsakeśādināmedhyagaṇena pūrṇam |",
  "SA07n945:73": "tataḥ sa kāyaṃ samavekṣamāṇaḥ sāraṃ vicintyāṇvapi nopalebhe ||36 ||",
  "SA07n945:74": "sa kāmarāgapratighau sthirātmā tenaiva yogena tanū cakāra |",
  "SA07n945:75": "kṛtvā mahoraskatanustanū tau prāpa dvitīyaṃ phalamāryadharme ||37 ||",
  "SA07n945:76": "sa lobhacāpaṃ parikalpabāṇaṃ rāgaṃ mahāvairiṇamalpaśeṣam |",
  "SA07n945:77": "kāyasvabhāvādhigataurbibheda yogāyudhāstrairaśubhāpṛṣatkaiḥ ||38 ||",
  "SA07n945:78": "dveṣāyudhaṃ krodhavikīrṇabāṇaṃ vyāpādamantaḥprasavaṃ sapatnam |",
  "SA07n945:79": "maitrīpṛṣatkairdhṛtitūṇasaṃsthaiḥ kṣamādhanurjyāvisṛtairjaghāna ||39 ||",
  "SA07n945:80": "mūlānyatha trīṇyaśubhasya vīrastribhirvimokṣāyatanaiścakarta |",
  "SA07n945:81": "camūmukhasthān dhṛtakārmukāṃstrīnarīnivāristribhirāyasāgraiḥ ||40 ||",
  "SA07n945:82": "sa kāmadhātoḥ samatikramāya pārṣṇigrahāṃstānabhibhūya śatrūn |",
  "SA07n945:83": "yogādanāgāmiphalaṃ prapadya dvārīva nirvāṇapurasya tasthau ||41 ||",
  "SA07n945:84": "kāmairviviktaṃ malinaiśca dharmairvitarkavaccāpi vicāravacca |",
  "SA07n945:85": "vivekajaṃ prītisukhopapannaṃ dhyānaṃ tataḥ sa prathamaṃ prapede ||42 ||",
  "SA07n945:86": "kāmāgnidāhena sa vipramukto lhādaṃ paraṃ dhyānasukhādavāpa |",
  "SA07n945:87": "sukhaṃ vigāhyāpsviva dharmakhinnaḥ prāpyeva cārtha vipulaṃ daridraḥ ||43 ||",
  "SA07n945:88": "tatrāpi taddharmagatān vitarkān guṇāguṇe ca prasṛtān vicārān |",
  "SA07n945:89": "buddhvā manaḥkṣobhakarānaśāntāṃstadviprayogāya matiṃ cakāra ||44 ||",
  "SA07n945:90": "kṣobhaṃ prakurvanti yathormayo hi dhīraprasannāmbuvahasya sindhoḥ |",
  "SA07n945:91": "ekāgrabhūtasya tathormibhūtāścittāmbhasaḥ kṣobhakarā vitarkāḥ ||45 ||",
  "SA07n945:92": "khinnasya suptasya ca nirvṛtasya bādhaṃ yathā saṃjanayanti śabdāḥ |",
  "SA07n945:93": "adyātmamaikāgryamupāgatasya bhavanti bādhāya tathā vitarkāḥ ||46 ||",
  "SA07n945:94": "athāvitarkaṃ kramaśo'vicāramekāgrabhāvānmanasaḥ prasannam |",
  "SA07n945:95": "samādhijaṃ prītisukhaṃ dvitīyaṃ dhyānaṃ tadādhyātmaśivaṃ sa dadhyau ||47 ||",
  "SA07n945:96": "taddhyānamāgamya ca cittamaunaṃ lebhe parāṃ prītimalabdhapūrvām |",
  "SA07n945:97": "prītau tu tatrāpi sa doṣadarśī yathā vitarkeṣvabhavattathaiva ||48 ||",
  "SA07n945:98": "prītiḥ parā vastuni yatra yasya viparyayāttasya hi tatra duḥkham |",
  "SA07n945:99": "prītāvataḥ prekṣya sa tatra doṣān prītikṣaye yogamupāruroha ||49 ||",
  "SA07n945:100": "prītervirāgāt sukhamāryajuṣṭaṃ kāyena vindannatha saṃprajānan |",
  "SA07n945:101": "upekṣakaḥ sa smṛtimān vyahārṣid dhyānaṃ tṛtīyaṃ pratilabhya dhīraḥ ||50 ||",
  "SA07n945:102": "yasmāt paraṃ tatra sukhaṃ sukhebhyastataḥ paraṃ nāsti sukhapravṛttiḥ |",
  "SA07n945:103": "tasmād babhāṣe śubhakṛtsnabhūmiḥ parāparajñaḥ parameti maitryā ||51 ||",
  "SA07n945:104": "dhyāne'pi tatrātha dadarśa doṣaṃ mene paraṃ śāntamaniñjameva |",
  "SA07n945:105": "ābhogato'pīñjayati sma tasya cittaṃ pravṛttaṃ sukhamityasram ||52 ||",
  "SA07n945:106": "yatreñjitaṃ spanditamasti tatra yatrāsti ca spanditamasti duḥkham |",
  "SA07n945:107": "yasmādatastatsukhamiñjakatvāt praśāntikāmā yatayastyajanti ||53 ||",
  "SA07n945:108": "atha prahāṇāt sukhaduḥkhayośca manovikārasya ca pūrvameva |",
  "SA07n945:109": "dadhyāvupekṣāsmṛtimad viśuddhaṃ dhyānaṃ tathāduḥkhasukhaṃ caturtham ||54 ||",
  "SA07n945:110": "yasmāttu tasminna sukhaṃ na duḥkhaṃ jñānaṃ ca tatrāsti tadarthacāri |",
  "SA07n945:111": "tasmādupekṣāsmṛtipāriśuddhirnirucyate dhyānavidhau caturthe ||55 ||",
  "SA07n945:112": "dhyānaṃ sa niśritya tataścaturthamarhattvalābhāya matiṃ cakāra |",
  "SA07n945:113": "saṃdhāya mitraṃ balavantamāryaṃ rājeva deśānajitān jigīṣuḥ ||56 ||",
  "SA07n945:114": "ciccheda kārtsnyena tataḥ sa pañca prajñāsinā bhāvanayeritena |",
  "SA07n945:115": "ūrdhvaṅgamānyuttamabandhanāni saṃyojanānyuttamabandhanāni ||57 ||",
  "SA07n945:116": "bodhyaṅganāgairapi saptabhiḥ sa saptaiva cittānuśayān mamarda |",
  "SA07n945:117": "dvipānivopasthitavipraṇāśān kālo grahaiḥ saptabhireva sapta ||58 ||",
  "SA07n945:118": "agnidrumājyāmbuṣu yā hi vṛttiḥ kabandhavāyvagnidivākarāṇām |",
  "SA07n945:119": "doṣeṣu tāṃ vṛttimiyāya nando nirvāpaṇotpāṭanadāhaśoṣaiḥ ||59 ||",
  "SA07n945:120": "iti trivegaṃ trijhaṣaṃ trivicamekāmbhasaṃ pañcarayaṃ dvikūlam |",
  "SA07n945:121": "dvigrāhamaṣṭāṅgavatā plavena duḥkhārṇavaṃ dustaramuttatāra ||60 ||",
  "SA07n945:122": "arhattvamāsādya sa satkriyārho nirutsuko niṣpraṇayo nirāśaḥ |",
  "SA07n945:123": "vibhīrviśugvītamado virāgaḥ sa eva dhṛtyānya ivābabhāse ||61 ||",
  "SA07n945:124": "bhrātuśca śāstuśca tayānuśiṣṭyā nandastataḥ svena ca vikrameṇa |",
  "SA07n945:125": "praśāntacetāḥ paripūrṇakāryo vāṇīmimāmātmagatāṃ jagāda ||62 ||",
  "SA07n945:126": "namo'stu tasmai sugatāya yena hitaiṣiṇā me karuṇātmakena |",
  "SA07n945:127": "bahūni duḥkhānyapavartitāni sukhāni bhūyāṃsyupasaṃhṛtāni ||63 ||",
  "SA07n945:128": "ahaṃ hyanāryeṇa śarīrajena duḥkhātmake vartmani kṛṣyamāṇaḥ |",
  "SA07n945:129": "nivartitastadvacanāṅkuśena darpānvito nāga ivāṅkuśena ||64 ||",
  "SA07n945:130": "tasyājñayā kāruṇikasya śāsturhṛdisthamutpāṭya hi rāgaśalyam |",
  "SA07n945:131": "adyaiva tāvat sumahat sukhaṃ me sarvakṣaye kiṃbata nirvṛtasya ||65 ||",
  "SA07n945:132": "nirvāpya kāmāgnimahaṃ hi dīptaṃ dhṛtyambunā pāvakamambuneva |",
  "SA07n945:133": "hlādaṃ paraṃ sāṃpratamāgato'smi śītaṃ hradaṃ gharma ivāvatīrṇaḥ ||66 ||",
  "SA07n945:134": "na me priyaṃ kiṃcana nāpriyaṃ me na me'nurodho'sti kuto virodhaḥ |",
  "SA07n945:135": "tayorabhāvāt sukhito'smi sadyo himātapābhyāmiva vipramuktaḥ ||67 ||",
  "SA07n945:136": "mahābhayāt kṣemamivopalabhya mahāvarodhādiva vipramokṣam |",
  "SA07n945:137": "mahārṇavāt pāramivāplavaḥ san bhīmāndhakārādiva ca prakāśam ||68 ||",
  "SA07n945:138": "rogādivārogyamasahyarūpādṛṇādivānṛṇyamanantasaṃkhyāt |",
  "SA07n945:139": "dviṣatsakāśādiva cāpayānaṃ durbhikṣayogācca yathā subhikṣam ||69 ||",
  "SA07n945:140": "tadvatparāṃ śāntimupāgato'haṃ yasyānubhāvena vināyakasya |",
  "SA07n945:141": "karomi bhūyaḥ punaruktamasmai namo namo'rhāya tathāgatāya ||70 ||",
  "SA07n945:142": "yenāhaṃ girimupanīya rūkmaśṛṅgaṃ svargaṃ ca plavagavadhūnidarśanena |",
  "SA07n945:143": "kāmātmā tridivacarībhiraṅganābhirniṣkṛṣṭo yuvatimaye kalau nimagnaḥ ||71 ||",
  "SA07n945:144": "tasmācca vyasanaparādanarthapaṅkādutkṛṣya kramaśithilaḥ karīva paṅkāt |",
  "SA07n945:145": "śānte'smin virajasi vijvare viśoke saddharme vitamasi naiṣṭhike vimuktaḥ ||72 ||",
  "SA07n945:146": "taṃ vande paramanukampakaṃ maharṣi mūrdhnāhaṃ prakṛtiguṇajñamāśayajñam |",
  "SA07n945:147": "saṃbuddhaṃ daśabalinaṃ bhiṣakpradhānaṃ trātāraṃ punarapi cāsmi saṃnatastam ||73 ||",
  "SA07n945:148": "saundarananda mahākāvya meṃ “amṛta-prāpti“ nāmaka saptadaśa sarga samāpta |"
}