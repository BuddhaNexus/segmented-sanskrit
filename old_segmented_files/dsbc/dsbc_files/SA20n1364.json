{
  "SA20n1364:0": "pañcamo'dhikāraḥ",
  "SA20n1364:1": "pratipattilakṣaṇe ślokaḥ |",
  "SA20n1364:2": "mahāśrayārambhaphalodayātmikā jinātmajānāṃ pratipattiriṣyate |",
  "SA20n1364:3": "sadā mahādānamahādhivāsanā mahārthasaṃpādanakṛtyakārikā ||1 ||",
  "SA20n1364:4": "tatra mahāśrayā cittotpādāśrayatvāt |",
  "SA20n1364:5": "mahārambhā svaparārthārambhāt |",
  "SA20n1364:6": "mahāphalodayā mahābodhiphalatvāt |",
  "SA20n1364:7": "ata eva yathākramaṃ mahādānā sarvasattvopādānāt |",
  "SA20n1364:8": "mahādhivāsanā sarvaduḥkhādhivāsanāt |",
  "SA20n1364:9": "mahārthasaṃpādanakṛtyakārikā vipulasattvārthasaṃpādanāt |",
  "SA20n1364:10": "svaparārthanirviśeṣatve ślokaḥ |",
  "SA20n1364:11": "paratralabdhvātmasamānacittatāṃ svato'dhi vā śreṣṭhatareṣṭatāṃ pare |",
  "SA20n1364:12": "tathātmano'nyārthaviśiṣṭasaṃjñinaḥ svakārthatā kā katamā parārthatā ||2 ||",
  "SA20n1364:13": "paratrātmasamānacittatāṃ labdhvā'dhimuktito vā sāṃketikacittotpādalābhe jñānato vā pāramārthikacittotpādalābhe |",
  "SA20n1364:14": "ātmato vā punaḥ paratra viśiṣṭatarāmiṣṭatāṃ labdhvā tenaiva ca kāraṇenātmanaḥ parārthe viśiṣṭasaṃjñino bodhisattvasya kaḥ svārthaḥ parārtho vā |",
  "SA20n1364:15": "nirviśeṣaṃ hi tasyobhayamityarthaḥ |",
  "SA20n1364:16": "parārthaviśeṣaṇe ślokaḥ |",
  "SA20n1364:17": "paratra loko na tathātinirdayaḥ pravartate tāpanakarmaṇāripau |",
  "SA20n1364:18": "yathā parārthaṃ bhṛśaduḥkhatāpane kṛpātmakaḥ svātmani saṃpravartate ||3 ||",
  "SA20n1364:19": "yathā svātmanaḥ parārtho viśiṣyate tatsādhayati parārthamātmano'tyarthaṃ saṃtāpanāt |",
  "SA20n1364:20": "parārthapratipattivibhāge dvau ślokau |",
  "SA20n1364:21": "nikṛṣṭamadhyottamadharmatāsthite sudeśanāvarjanatā'vatāraṇā |",
  "SA20n1364:22": "vinītirarthe paripācanā śubhe tathāvavādasthitibuddhimuktayaḥ ||4 ||",
  "SA20n1364:23": "guṇairviśiṣṭaiḥ samudāgamastathā kulodayo vyākaraṇābhiṣiktatā |",
  "SA20n1364:24": "tathāgatajñānamanuttaraṃ padaṃ parārtha eṣa tryadhiko daśātmakaḥ ||5 ||",
  "SA20n1364:25": "trividhe sattvanikāye hīnamadhyaviśiṣṭagotrastheḥ trayodaśavidho bodhisattvasya parārthaḥ |",
  "SA20n1364:26": "sudeśanā 'nuśāsanyādeśanāpratihāryābhyām |",
  "SA20n1364:27": "āvarjanā ṛddhiprātihāyerṇa |",
  "SA20n1364:28": "avatāraṇā śāsanābhyupagamanāt |",
  "SA20n1364:29": "vinītirarthe'vatīrṇānāṃ saṃśayacchedanam |",
  "SA20n1364:30": "paripācanā kuśale |",
  "SA20n1364:31": "avavādaścittasthitiḥ prajñāvimuktiḥ,",
  "SA20n1364:32": "abhijñādibhirviśeṣakairguṇaiḥ samudāgamaḥ |",
  "SA20n1364:33": "tathāgatakule janma,",
  "SA20n1364:34": "aṣṭabhyāṃ bhūmau vyākaraṇaṃ daśamyāmabhiṣekaśca |",
  "SA20n1364:35": "saha tathāgatajñānenetyeṣa triṣu gotrastheṣu yathāyogaṃ trayodaśavidhaḥ parārtho bodhisattvasya |",
  "SA20n1364:36": "parārthapratipattisaṃpattau ślokaḥ |",
  "SA20n1364:37": "janānurūpā'viparītadeśanā nirunnatā cāpyamamā vicakṣaṇā |",
  "SA20n1364:38": "kṣamā ca dāntā ca sudūragā'kṣayā jinātmajānāṃ pratipattiruttamā ||6 ||",
  "SA20n1364:39": "yathā'sau parārthapatipattiḥ saṃpannā bhavati tathā saṃdarśayati |",
  "SA20n1364:40": "kathaṃ cāsau saṃpannā bhavati |",
  "SA20n1364:41": "yadi gotrasthajanānurūpā'viparītā ca deśanā bhavati |",
  "SA20n1364:42": "anunnatā cāvarjanā |",
  "SA20n1364:43": "amamā cāvatāraṇā |",
  "SA20n1364:44": "na ṛddhayā manyate na cāvatāritānsattvānmamāyati |",
  "SA20n1364:45": "vicakṣaṇā cārthe vinītipratipattirbhavati |",
  "SA20n1364:46": "kṣamā ca śubhe paripācanāpratipattiḥ |",
  "SA20n1364:47": "dāntā cāvavādādipratipattiḥ |",
  "SA20n1364:48": "na hyadānto 'vavādādiṣu pareṣāṃ samarthaḥ |",
  "SA20n1364:49": "sudūragā ca kulodayādipratipattiḥ |",
  "SA20n1364:50": "na hyadūragatayā pratipattyā kulodayādayaḥ pareṣāṃ kartuṃ śakyāḥ |",
  "SA20n1364:51": "sarvā caiṣā,",
  "SA20n1364:52": "parārthapratipattirbodhisattvānāmakṣayā bhavatyabhyupagatasattvākṣayatvādato 'pi saṃpannā veditavyā |",
  "SA20n1364:53": "pratipattiviśeṣaṇe dvau ślokau |",
  "SA20n1364:54": "mahābhaye kāmijanaḥ pravartate cale viparyāsasukhe bhavapriyaḥ |",
  "SA20n1364:55": "pratisvamādhipraśame śamapriyaḥ sadā tu sarvādhiga[śa]me kṛpātmakaḥ ||7 ||",
  "SA20n1364:56": "jano vimūḍhaḥ svasukhārthamudyataḥ sadā tadaprāpya paraiti duḥkhatām |",
  "SA20n1364:57": "sadā tu dhīro hi parārthamudyato dvayārthamādhāya paraiti nirvṛtim ||8 ||",
  "SA20n1364:58": "tatra kāmānāṃ mahābhayatvaṃ bahukāyikacaitasikaduḥkhadurgatigamanahetutvāt |",
  "SA20n1364:59": "calaṃ viparyāsasukhaṃ rūpārūpyabhavapriyāṇāmanityatvātparamārthaduḥkhatvācca saṃskāraduḥkhatayā |",
  "SA20n1364:60": "ādhayaḥ kleśā veditavyā duḥkhādhānāt |",
  "SA20n1364:61": "vimūḍho janaḥ sadā svasukhārthaṃ pratipannaḥ sukhaṃ nāpnoti duḥkhamevāpnoti |",
  "SA20n1364:62": "bodhisattvastu parārthaṃ pratipannaḥ svaparārthaṃ saṃpādya nirvṛtisukhaṃ prāpnotyayamasyāparaḥ pratipattiviśeṣaḥ |",
  "SA20n1364:63": "gocarapariṇāmane ślokaḥ |",
  "SA20n1364:64": "yathā yathā hyakṣavicitragocare pravartate cāragato jinātmajaḥ |",
  "SA20n1364:65": "tathā tathā yuktasamānatāpadairhitāyā sattveṣvabhisaṃskaroti tat ||9 ||",
  "SA20n1364:66": "yena yena prakāreṇa cakṣurādīndriyagocare vicitre bodhisattvaḥ pravartate |",
  "SA20n1364:67": "īryāpathavyāpāracāre vartamānastena tena prakāreṇa saṃbaddhasādṛśyavacanairhitārthaṃ sattveṣu tatsarvamabhisaṃskaroti |",
  "SA20n1364:68": "yathā gocarapariśuddhisūtre vistareṇa nirdiṣṭam |",
  "SA20n1364:69": "sattveṣvakṣāntipratiṣedhe ślokaḥ |",
  "SA20n1364:70": "sadā 'svatantrīkṛtadoṣacetane jane na saṃdoṣamupaiti buddhimān |",
  "SA20n1364:71": "akāmakāreṇa hi viprapattayo jane bhavantīti kṛpāvivṛddhitaḥ ||10 ||",
  "SA20n1364:72": "sadā kleśairasvatantrīkṛtacetane jane na saṃdoṣamupaiti bodhisattvaḥ |",
  "SA20n1364:73": "kiṃ kāraṇam |",
  "SA20n1364:74": "akāmakāreṇaiṣāṃ vipratipattayo bhavantīti viditvā karuṇāvṛddhigamanāt |",
  "SA20n1364:75": "pratipattimāhātmye ślokaḥ |",
  "SA20n1364:76": "bhavagatisakalābhibhūyagantrī paramaśamānugatā prapattireva |",
  "SA20n1364:77": "vividhaguṇagaṇairvivardhamānā jagadupagu[gṛ ? ]",
  "SA20n1364:78": "hya sadā kṛpāśayena ||11 ||",
  "SA20n1364:79": "caturvidhaṃ māhātmyaṃ saṃdarśayati |",
  "SA20n1364:80": "abhibhavamāhātmyaṃ sakalaṃ bhavatrayaṃ gatiṃ ca pañcavidhāmabhibhūyagamanāt |",
  "SA20n1364:81": "yathoktaṃ prajñāpāramitāyāṃ,",
  "SA20n1364:82": "rūpaṃ cetsubhūta[te] bhāvo 'bhaviṣyannābhāvo nedaṃ mahāyānaṃ sadevamānuṣāsuralokamabhibhūya niryāsyatīti vistaraḥ |",
  "SA20n1364:83": "nirvṛtimāhātmyamapratiṣṭhanirvāṇānugatatvāt |",
  "SA20n1364:84": "guṇavṛddhimāhātmyaṃ sattvāparityāgamāhātmyaṃ ceti |",
  "SA20n1364:85": " || mahāyānasūtrālaṃkāre pratipattyadhikāraḥ pañcamaḥ ||"
}