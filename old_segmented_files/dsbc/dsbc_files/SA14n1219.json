{
  "SA14n1219:0": "XXVI",
  "SA14n1219:1": "māyopamaparivarto nāma ṣaḍviṃśatitamaḥ |",
  "SA14n1219:2": "uktā vivṛddhiḥ |",
  "SA14n1219:3": "nirūḍhirvaktavyā |",
  "SA14n1219:4": "ataḥ śāstram-",
  "SA14n1219:5": "[128] trisarvajñatvadharmāṇāṃ paripūriranuttarā |",
  "SA14n1219:6": "aparityaktvasattvārthā nirūḍhirabhidhīyate ||5-3 ||",
  "SA14n1219:7": "tribhiḥ sarvajñatvaiḥ saṃgṛhītā dharmāḥ 'trisarvajñatvadharmāḥ' |",
  "SA14n1219:8": "tāraṇamocanāśvāsanaparinirvāpaṇāni 'sattvārthāḥ' |",
  "SA14n1219:9": "ataḥ sūtre'tha khalvityādi viharantīti yāvat |",
  "SA14n1219:10": "carannapīti kva caran ? vivṛddhau |",
  "SA14n1219:11": "kiṃ caran ? dānādīn |",
  "SA14n1219:12": "cittaṃ krāmatīti gacchatīti prasīdatītyarthaḥ |",
  "SA14n1219:13": "cittamutpāditamityaho batāhamenāmadhigaccheyamiti |",
  "SA14n1219:14": "uhyamānāniti hriyamānān |",
  "SA14n1219:15": "same yukte nirdoṣe |",
  "SA14n1219:16": "pārime tīra iti nirvāṇe |",
  "SA14n1219:17": "samṛdhyantāṃ teṣāmiti cittotpādā iti pareṇa sambandhaḥ |",
  "SA14n1219:18": "abhīpsitāḥ prītikaratvāt |",
  "SA14n1219:19": "paricintitāḥ punaḥpunarutpādanāt |",
  "SA14n1219:20": "parigṛhītā aparityāgayogena |",
  "SA14n1219:21": "buddhadharmāṇāmiti buddhaḥ sarvajñaḥ |",
  "SA14n1219:22": "tasya dharmāṇāmityayamuddeśaḥ |",
  "SA14n1219:23": "tasya nirdeśastribhiḥ sarvajñatvaiḥ sarvajñabhāvaiḥ yataḥ sa sarvajño bhavati sarvajñatā ca svayambhūṃtvaṃ ca,",
  "SA14n1219:24": "asaṃhāryatā ca |",
  "SA14n1219:25": "tatra sarvākārasarvadharmasamyagjñānamiha sarvajñatā |",
  "SA14n1219:26": "svayameva cittādeva bhavantyasya dharmā iti svayaṃbhūḥ |",
  "SA14n1219:27": "sarvadharmavaśavartītyarthaḥ |",
  "SA14n1219:28": "tasya dharmāḥ svayaṃbhūtvena ye saṃgṛhītāḥ |",
  "SA14n1219:29": "nāsya saṃhāramastīti asaṃhāryaḥ |",
  "SA14n1219:30": "savāsanasarvāvaraṇanirmukta ityarthaḥ |",
  "SA14n1219:31": "tasya dharmā ye'saṃhāryatvena saṃgṛhītāsteṣāṃ sarveṣāṃ paripūraṇāya bhavantviti iyatā paripūriruktā ||",
  "SA14n1219:32": "sattvārthāparityāgamāha |",
  "SA14n1219:33": "na me bhagavannityādinā |",
  "SA14n1219:34": "imairiti sautro nirdeśaḥ |",
  "SA14n1219:35": "ato bhisa ais bhavati |",
  "SA14n1219:36": "ido'nādeśaśca na bhavati |",
  "SA14n1219:37": "imairityuktam |",
  "SA14n1219:38": "katamairityāha |",
  "SA14n1219:39": "kimitītyādi |",
  "SA14n1219:40": "kimitiśabdasya kathaṃ nāmetyarthaḥ iti nirūḍhiḥ ||",
  "SA14n1219:41": "cittasya saṃsthitiḥ |",
  "SA14n1219:42": "sā vaktavyā |",
  "SA14n1219:43": "samādhirityarthaḥ |",
  "SA14n1219:44": "ataḥ śāstram-",
  "SA14n1219:45": "[129] caturdvīpakasāhasradvitrisāhasrakopamāḥ |",
  "SA14n1219:46": "kṛtvā puṇyabahutvena samādhiḥ parikīrtitaḥ ||5-4 ||",
  "SA14n1219:47": "sūtre puṇyabahutvena samādhirukto na sākṣāt |",
  "SA14n1219:48": "katham ? caturdvipakaśca lokadhātuḥ sāhasraśca dvisāhasrakaśca trisāhasrakaśca tairupamāḥ kṛtvā |",
  "SA14n1219:49": "katamena granthena ?",
  "SA14n1219:50": "yasteṣāṃ bhagavannityādinā abhinirhṛtāni bhagavantītyetadantena |",
  "SA14n1219:51": "teṣāmiti sarveṣām |",
  "SA14n1219:52": "tāniti pratirūpān |",
  "SA14n1219:53": "dharmatā dharmasamūhaḥ svabhāvo vā |",
  "SA14n1219:54": "palāgreṇeti palapramāṇena pramāṇaṃ grahītuṃ iyanti palānīti |",
  "SA14n1219:55": "atha kiṃ kasyātropamānam ?",
  "SA14n1219:56": "puṇyaparimāṇasya jambūdvīpādiparimāṇam |",
  "SA14n1219:57": "śāstra upacāraḥ kṛtaḥ |",
  "SA14n1219:58": "nanvanumodanāmātrasyaitatpuṇyaparimāṇaṃ na samādheḥ ?",
  "SA14n1219:59": "anumodanāpuṇyānumodanena puṇyabahutvenetyabhiprāyādadoṣaḥ |",
  "SA14n1219:60": "anumodanāyāḥ paripūraṇārthaṃ tāmakurvatāṃ ca nindārthamāha |",
  "SA14n1219:61": "evamityādi |",
  "SA14n1219:62": "mārādhiṣṭhitā iti māreṇa mahāpāpena nirutsāhīkṛtāḥ |",
  "SA14n1219:63": "na śṛṇvanti śabdataḥ |",
  "SA14n1219:64": "na jānantyarthataḥ |",
  "SA14n1219:65": "na paśyantyādarataḥ |",
  "SA14n1219:66": "na samanvāharantīti nābhimukhīkurvanti |",
  "SA14n1219:67": "mārapakṣe bhavāḥ mārapākṣikāḥ |",
  "SA14n1219:68": "tadvadeva mahataḥ sattvārthasya vighātakaraṇāt |",
  "SA14n1219:69": "mārabhavanebhyaścyutā iti |",
  "SA14n1219:70": "mārā eva atyantaṃ tatsādharmyāt |",
  "SA14n1219:71": "abhinirhṛtā iti niṣpāditāḥ |",
  "SA14n1219:72": "kairityāha |",
  "SA14n1219:73": "yairityādi |",
  "SA14n1219:74": "yeṣāmityādi ca |",
  "SA14n1219:75": "evamukta ityādinā anumoditavyāntena śakrapraśaṃsā |",
  "SA14n1219:76": "yarityādinā yairapītyataḥ prāk |",
  "SA14n1219:77": "mahāyānaprasthitānāṃ anumodanānuśaṃsāḥ |",
  "SA14n1219:78": "yairapītyādinā prathamacittotpādikānāmapi na kevalamanumoditāni svasantāne cāvaropitānyabhinirhṛtāni ca bhavanti |",
  "SA14n1219:79": "anumodya cāvaśyaṃ pariṇāmanā kartavyā |",
  "SA14n1219:80": "yathā ca te kartavye tathā'numodanāpariṇāmanāparivartādveditavyam |",
  "SA14n1219:81": "yathoktaṃ mahatyobhagavatyoḥ-'tāni kuśalamūlāni anumodyānuttarāyāṃ 'samyaksambodhau pariṇāmayitavyāni |",
  "SA14n1219:82": "tathā ca pariṇāmayitavyāni yathā na cittaṃ citte carati na cānyatra cittāt“ ityādi |",
  "SA14n1219:83": "tadevamanumodanāsahagataṃ kuśalamūlamasya samādherālambanaṃ samyaksambodhau pariṇāmanamākāraḥ |",
  "SA14n1219:84": "cittasaṃsthitiḥ svabhāvaḥ |",
  "SA14n1219:85": "kva saṃsthitiḥ ?",
  "SA14n1219:86": "na citte grāhakalakṣaṇena na vānyatreti na sarvadharmeṣu |",
  "SA14n1219:87": "kiṃ tarhi ? sarvadharmatathatāyāmadvayāyāmiti cittasaṃsthitiḥ ||",
  "SA14n1219:88": "darśanaheyā vikalpāḥ sapratipakṣā vaktavyāḥ |",
  "SA14n1219:89": "tānadhikṛtya śāstram-",
  "SA14n1219:90": "[130] pravattau ca nivṛttau ca pratyekaṃ tau navātmakau |",
  "SA14n1219:91": "grāhyau vikalpau vijñeyāvayathāviṣayātmakau ||5-5 ||",
  "SA14n1219:92": "dvau tāvadvikalpau 'grāhyau' grāhyasya vikalpanāt |",
  "SA14n1219:93": "kathaṃ 'vikalpau' ?",
  "SA14n1219:94": "yatastayorātmā na yathāviṣayaṃ vitathaḥ kalpo vikalpa iti kṛtvā |",
  "SA14n1219:95": "tau punaḥ kasminviṣaye ?",
  "SA14n1219:96": "pravṛttipakṣe ca |",
  "SA14n1219:97": "'pratyekaṃ' ityubhayorapi pakṣayoḥ |",
  "SA14n1219:98": "'navātmakau' navaprabhedau ||",
  "SA14n1219:99": "[131] dravyaprajñaptisatsattvavikalpau grāhakau matau |",
  "SA14n1219:100": "pṛthagjanāryabhedena pratyeka tau navātmakau ||5-6 ||",
  "SA14n1219:101": "aparau dvau 'vikalpau grāhakau' grāhakasya vikalpanāt |",
  "SA14n1219:102": "kathaṃ dvau ?",
  "SA14n1219:103": "yathākramaṃ dravyasataḥ prajñaptisataśca sattvasya vikalpanāt |",
  "SA14n1219:104": "tatra prathamaṃ pṛthagjanānāṃ dvitīyamāryāṇām |",
  "SA14n1219:105": "tāvapi 'pratyekaṃ navātmakau' |",
  "SA14n1219:106": "kathaṃ tau grāhakavikalpau ?",
  "SA14n1219:107": "asata eva grāhakasya kalpanāt |",
  "SA14n1219:108": "vitatho hi kalpo vikalpaḥ | etadevāha-",
  "SA14n1219:109": "[132] grāhyau cenna tathā sto'rthau kasya tau grāhakau matau |",
  "SA14n1219:110": "iti grāhakabhāvena śūnyatā lakṣaṇaṃ tayoḥ ||5-7 ||",
  "SA14n1219:111": "'grāhakabhāvena' iti grāhakasattvarūpeṇa |",
  "SA14n1219:112": "'tayoḥ' iti grāhakavikalpayoḥ ||",
  "SA14n1219:113": "catvāropyamī vikalpā viṣayabhedena pratyekaṃ navavidhāḥ |",
  "SA14n1219:114": "ata ādyamadhikṛtya śāstram-",
  "SA14n1219:115": "[133] eṣa svabhāve gotre ca pratipatsamudāgame |",
  "SA14n1219:116": "jñānasyālambanābhrāntau pratipakṣavipakṣayoḥ ||5-8 ||",
  "SA14n1219:117": "[134] svasminnadhigame kartatatkāritrakriyāphale |",
  "SA14n1219:118": "pravṛttipakṣādhiṣṭhāno vikalpo navadhā mataḥ ||5-9 ||",
  "SA14n1219:119": "'kartṛtatkāritrakriyāphale' iti kartari tatkāritrakriyāphale cetyarthaḥ |",
  "SA14n1219:120": "svabhāvādinavakaṃ pravṛttipakṣaḥ |",
  "SA14n1219:121": "bodhisattvopādeyatvāt |",
  "SA14n1219:122": "tadadhiṣṭhāna eṣa vikalpaḥ |",
  "SA14n1219:123": "tasmātprathamaḥ |",
  "SA14n1219:124": "ataḥ prathamaṃ vikalpamadhikṛtya sūtre navavākyāni |",
  "SA14n1219:125": "tatrādyamadhikṛtya sūtram |",
  "SA14n1219:126": "subhutirāha |",
  "SA14n1219:127": "kathaṃ ca bhagavan māyopamamityādi tadyathāpityataḥ prāk |",
  "SA14n1219:128": "māyākāranirmitaṃ gajādikaṃ māyā |",
  "SA14n1219:129": "tadvadanyadapi yat khyāti nehāsti tat māyopamam |",
  "SA14n1219:130": "ta thā ca cittam |",
  "SA14n1219:131": "grāhakalakṣaṇatvāt grāhakasya cāsattvāt |",
  "SA14n1219:132": "na hyasati grāhye grāhakaṃ yuktam |",
  "SA14n1219:133": "grāhyābhāvaḥ kathamiti cet |",
  "SA14n1219:134": "yadi jñānenārthaḥ prakāśyeta syādgrāhyatvam |",
  "SA14n1219:135": "na ca prakāśyeta |",
  "SA14n1219:136": "aprakāśasya prakāśyavirodhāt |",
  "SA14n1219:137": "athārthaḥ prakāśātmaiva |",
  "SA14n1219:138": "kiṃ tasya jñānena?",
  "SA14n1219:139": "tasmānmāyopamaṃ cittaṃ tadasat kathamabhisaṃbudhyata iti praśnaḥ |",
  "SA14n1219:140": "uttaraṃ tatkimityādinā |",
  "SA14n1219:141": "no hīdaṃ no dīdamityasattvāditi bhāvaḥ |",
  "SA14n1219:142": "anyatretyanyam |",
  "SA14n1219:143": "taṃ dharmamityātmānam |",
  "SA14n1219:144": "no hīdamiti tasyātyantamasattvāditi bhāvaḥ |",
  "SA14n1219:145": "etadeva sphuṭīkartumāha |",
  "SA14n1219:146": "nāhamityādi |",
  "SA14n1219:147": "astīti nāstīti vā nirdeśaṃ nopaiti |",
  "SA14n1219:148": "asato'vijñātarūpasya vidhipratiṣedhābhyāmasambandhāditi bhāvaḥ |",
  "SA14n1219:149": "yopi dharma ityādi sugamam |",
  "SA14n1219:150": "tasmāttarhītyādi |",
  "SA14n1219:151": "tarhiśabdo'kṣamāyām |",
  "SA14n1219:152": "tasmāditi grāhakalakṣaṇatvāt |",
  "SA14n1219:153": "grāhakatvasya vāyogāt |",
  "SA14n1219:154": "atyantagrahaṇena caitadāha |",
  "SA14n1219:155": "yatheyaṃ svena lakṣaṇena grāhakatvena śūnya tathā sarvaiḥ saṃprayogibhiḥ,",
  "SA14n1219:156": "teṣāmapi grāhakalakṣaṇatvāt |",
  "SA14n1219:157": "ālambanabhūtaiśca sarvadharmaiḥ,",
  "SA14n1219:158": "ālambanasya grāhyalakṣaṇatvāt |",
  "SA14n1219:159": "dharmāṇāṃ ca yathāyogaṃ grāhyagrāhakalakṣaṇatvāt |",
  "SA14n1219:160": "kathaṃ punargrāhakau na staḥ ?",
  "SA14n1219:161": "abhede grāhyagrāhakatvāyogāt,",
  "SA14n1219:162": "aṅgulyagravat |",
  "SA14n1219:163": "bhede jaḍasya paratopi prakāśāyogāt |",
  "SA14n1219:164": "ajaḍasya svayameva prakāśāt |",
  "SA14n1219:165": "nāsau bhāvayitavyaḥ |",
  "SA14n1219:166": "na punaḥpunarbuddhau niveśyaḥ kharaviṣāṇavat |",
  "SA14n1219:167": "nāpyasāvityādi |",
  "SA14n1219:168": "kasyaciddharmasyeti samyaksambodhyādeḥ |",
  "SA14n1219:169": "āvāhaka āhārakaḥ |",
  "SA14n1219:170": "nirvāhako niṣpādakaḥ |",
  "SA14n1219:171": "asato'kiñcitkaratvāt |",
  "SA14n1219:172": "pratītyasamutpāda eṣa enaṃ prāpya bodhisattvaḥ saṃbudhyata iti cedāha |",
  "SA14n1219:173": "kathaṃ cetyādi |",
  "SA14n1219:174": "na hyasat prāpyata iti bhāvaḥ |",
  "SA14n1219:175": "anuttarāpītyādi |",
  "SA14n1219:176": "atyantaviviktā prajñāpāramitāvat |",
  "SA14n1219:177": "kathaṃ bhavatīti naiva bhavati |",
  "SA14n1219:178": "atyantāsatoḥ sādhyasādhanatvāyogāditi bhāvaḥ |",
  "SA14n1219:179": "evamukta ityādi |",
  "SA14n1219:180": "yata eva ata eveti |",
  "SA14n1219:181": "hetvanurūpatvātphalasyetyarthaḥ |",
  "SA14n1219:182": "sa cedityādinā hetuṃ paripūrayati |",
  "SA14n1219:183": "yadi hi saṃjānīte tadā vikalpaḥ syāt na prajñāpāramitā |",
  "SA14n1219:184": "evamityādinopasaṃhāraḥ |",
  "SA14n1219:185": "nāpyabhisaṃbudhyata ityabhisaṃbodheravikalpanāditi bhāvaḥ |",
  "SA14n1219:186": "abhisabudhyate cetyādi |",
  "SA14n1219:187": "parikalpitena hi rūpeṇa trayamidaṃ nāsti tacchūnyena tu vijñaptirūpeṇāstīti bhāvaḥ |",
  "SA14n1219:188": "tathāpi saṃvṛttireṣāṃ yathā pratibhāsasamatvāt |",
  "SA14n1219:189": "śūnyatā tu paramārthaḥ |",
  "SA14n1219:190": "gambhīre'rthe caratīti yato'sminnarthe na śakyate'nyaiścaritum |",
  "SA14n1219:191": "duṣkarakāraka iti |",
  "SA14n1219:192": "yataḥ sa bhagavān sākṣātkartuṃ śaktopi na sākṣātkaroti sattvāvekṣayā |",
  "SA14n1219:193": "bhāṣitasyārthamiti ābhiprāyikamartham |",
  "SA14n1219:194": "duṣkaramanyeṣāṃ sukaraṃ bodhisattvasyeti bhāvaḥ |",
  "SA14n1219:195": "kutaḥ sukaram ?",
  "SA14n1219:196": "upāyakuśalatvāt |",
  "SA14n1219:197": "sa copāyaḥ prajñāpāramitaiva |",
  "SA14n1219:198": "atastamevāha tathāhītyādinā |",
  "SA14n1219:199": "ya iti bodhisattvaḥ |",
  "SA14n1219:200": "ya iti gambhīro'rthaḥ |",
  "SA14n1219:201": "yeneti prajñāpāramitākhyena |",
  "SA14n1219:202": "athāsyāṃ prajñāpāramitāyāṃ carataḥ sā caryā kiyatā bhavatītyata āha |",
  "SA14n1219:203": "sa cedityādi |",
  "SA14n1219:204": "na saṃsīdatīti na bhajyate |",
  "SA14n1219:205": "ayamuddeśaḥ |",
  "SA14n1219:206": "asya nirdeśaḥ ṣoḍhā |",
  "SA14n1219:207": "nāvalīyata iti nāsyāṃ madhyapremā |",
  "SA14n1219:208": "na saṃlīyata iti nāsyāṃ mṛdupremā |",
  "SA14n1219:209": "na vipṛṣṭhībhavatīti nāpremā |",
  "SA14n1219:210": "nottrasyatīti naināṃ tyaktukāmaḥ |",
  "SA14n1219:211": "na saṃtrasyatīti na tyajati |",
  "SA14n1219:212": "na saṃtrāsamāpadyata iti na prabandhena tyajati |",
  "SA14n1219:213": "tadevaṃ ṣaḍvidhabhaṅgapratiṣedhādetadgamyate yosyāmabhimukhībhūtāyāmatyantaṃ prīyate so'syāṃ caratīti |",
  "SA14n1219:214": "aparamāha sa cedityādinā |",
  "SA14n1219:215": "aparamāha |",
  "SA14n1219:216": "āsannetyādinā |",
  "SA14n1219:217": "aparamāha dūrīkṛtetyādinā |",
  "SA14n1219:218": "iha svabhāvādayo navārthāḥ |",
  "SA14n1219:219": "pravṛttipakṣe bodhisattvairupādeyatvāt |",
  "SA14n1219:220": "teṣu vikalpaḥ sammoho'samyagjñānam |",
  "SA14n1219:221": "tatrādyaḥ svabhāvavikalpaḥ |",
  "SA14n1219:222": "svabhāvaḥ svābhiprāyaḥ |",
  "SA14n1219:223": "ahamanuttarāṃ samyaksambodhimadhigaccheyaṃ tanmārgeṇeti |",
  "SA14n1219:224": "bodhicittamityarthaḥ |",
  "SA14n1219:225": "tasmin vikalpaḥ |",
  "SA14n1219:226": "ākāro bodheḥ prajñāpāramitāyāśca śūnyatāyāṃ yadajñānamasamāhitajñānaṃ ca |",
  "SA14n1219:227": "samāhitajñāne ca tisro manyanā |",
  "SA14n1219:228": "ahaṃ carāmi āsannā me mahābodhirahaṃ vā dūre hīnabodheḥ syāmiti |",
  "SA14n1219:229": "asya pratipakṣaḥ kathaṃ bhagavanmāyopamaṃ cittamityata ārabhya tadyathāpītyataḥ prāk |",
  "SA14n1219:230": "iti svabhāvavikalpaḥ ||",
  "SA14n1219:231": "tadyathāpītyādi |",
  "SA14n1219:232": "āsannā me mahābodhirdūre hīnabodhī yatohaṃ buddhagotra iti sammohaḥ |",
  "SA14n1219:233": "asya pratipakṣaḥ |",
  "SA14n1219:234": "ākāśasamatvādgotrasya tadvadavikalpā prajñāpāramiteti gotravikalpaḥ ||",
  "SA14n1219:235": "tadyathāpītyādi |",
  "SA14n1219:236": "asti me pratipattisamudāgamaḥ |",
  "SA14n1219:237": "tata āsannā me mahābodhirdūre hīnabodhī iti saṃmohaḥ |",
  "SA14n1219:238": "tasya pratipakṣaḥ samudāgamasya māyāpuruṣopamatvādavikalpā prajñāpāramiteti pratipatsamudāgamavikalpaḥ ||",
  "SA14n1219:239": "tadyathāpītyādi |",
  "SA14n1219:240": "pratibhāsaḥ pratibimbaḥ |",
  "SA14n1219:241": "jñānapratibhāsasya pratibhāsatvenaiva yad jñānaṃ na tvālambanasya ca |",
  "SA14n1219:242": "seha jñānasyālambanā bhrāntiḥ |",
  "SA14n1219:243": "sā mama jātā |",
  "SA14n1219:244": "tata āsannā me mahābodhirdūre hīnabodhī iti saṃmohaḥ |",
  "SA14n1219:245": "tasya pratipakṣaḥ pratibimbavadavikalpā prajñāpāramiteti ālambanābhrāntivikalpaḥ ||",
  "SA14n1219:246": "tadyathāpītyādi |",
  "SA14n1219:247": "pratipakṣo hantā vipakṣo hantavya iti saṃmohaḥ |",
  "SA14n1219:248": "asya pratipakṣo yathā tathāgatasya priyāpriyau na stastadvadavikalpāyāṃ prajñāpāramitāyāṃ caratopīti pratipakṣavipakṣavikalpaḥ ||",
  "SA14n1219:249": "yathaiva hītyādi abhūtakalpanāt kalpaḥ |",
  "SA14n1219:250": "tasya vigamakalpanādvikalpaḥ |",
  "SA14n1219:251": "tau prahīṇau yathā tathāgatasya tadvadavikalpāyāṃ prajñāpāramitāyāṃ caratopi |",
  "SA14n1219:252": "tatra kalpavigamo vikalpaḥ svādhigamasaṃmohaḥ |",
  "SA14n1219:253": "tasya pratipakṣaḥ kalpavikalpaprahīṇā prajñāpāramiteti svādhigamavikalpaḥ ||",
  "SA14n1219:254": "tadyathāpītyādi |",
  "SA14n1219:255": "prajñāpāramitāmahaṃ bhāvayāmi |",
  "SA14n1219:256": "tata āsannā me mahābodhirdūre hīnabodhī iti kartari sammohaḥ |",
  "SA14n1219:257": "tasya pratipakṣaḥ |",
  "SA14n1219:258": "kartustathāgatanirmitopamatattadvadeva kartari nirvikalpā prajñāpāramiteti kartari vikalpaḥ ||",
  "SA14n1219:259": "tadyathāpītyādi |",
  "SA14n1219:260": "sa ca tathāgatanirmito yadarthaṃ nirmitastacca kṛtyaṃ karoti |",
  "SA14n1219:261": "na ca tāṃ kriyāṃ vikalpayati |",
  "SA14n1219:262": "tadvadbodhisattvaḥ prajñāpāramitāṃ bhāvayati na ca vikalpayatīti pratipakṣaḥ |",
  "SA14n1219:263": "bodhivikalpanaṃ kriyāphalavikalpaḥ ||",
  "SA14n1219:264": "tadyathāpītyādi [ā parivartā]ntāt |",
  "SA14n1219:265": "śilpinā yadartha dāruyantramayaḥ pumānkṛtaḥ sa tadartha karoti na vikalpayati |",
  "SA14n1219:266": "tadvadbodhisattvo bodhaye, na (tāṃ)",
  "SA14n1219:267": "bodhiṃ prāpsyati na ca tāṃ vikalpayatīti pratipakṣaḥ |",
  "SA14n1219:268": "bodhivikalpanaṃ kriyāphalavikalpaḥ ||",
  "SA14n1219:269": "māyopamacittopalakṣitaḥ parivarto māyopamaparivartaḥ ||",
  "SA14n1219:270": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāṃ ṣaḍiṃvaśatitamaḥ parivartaḥ ||"
}