{
  "S04n403:0": "ṣaḍakṣarimahāvidyāmaṇḍalavarṇanaṃ caturthaṃ prakaraṇam |",
  "S04n403:1": "atha avalokiteśvaro bhagavantametadavocat–adṛṣṭamaṇḍalasya na dātavyāṃ kathaṃ bhagavatpadmāṅkamudrāmanugṛhṇāti ?",
  "S04n403:2": "kathaṃ maṇidharāṃ mudrāṃ saṃjānīte ?",
  "S04n403:3": "kathaṃ sarvarājendrāṃ saṃjānīte ?",
  "S04n403:4": "maṇḍalapariśuddhiṃ kathaṃ saṃjānīte ?",
  "S04n403:5": "maṇḍalasyedaṃ nimittaṃ caturasraṃ pañcahastapramāṇaṃ sāmantakena madhye maṇḍalasyāmitābhaṃ likhet |",
  "S04n403:6": "indranīlacūrṇaṃ padmarāgacūrṇaṃ marakatacūrṇaṃ sphāṭikacūrṇaṃ suvarṇarūpyacūrṇānyamitābhasya tathāgatasya kāye saṃyojayitavyāni |",
  "S04n403:7": "dakṣiṇe pārśve mahāmaṇidharo bodhisattvaḥ kartavya |",
  "S04n403:8": "vāmapārśve ṣaḍakṣarī mahāvidyā kartavyā caturbhujā śaratkāṇḍagauravarṇā,",
  "S04n403:9": "nānālaṃkāravibhūṣitā |",
  "S04n403:10": "vāmahaste padmaṃ kartavyam |",
  "S04n403:11": "dakṣiṇahaste akṣamālā kartavyā |",
  "S04n403:12": "dau hastau saṃprayuktau sarvarājendrā nāma mudrā kartavyā |",
  "S04n403:13": "tasyāḥ ṣaḍakṣarimahāvidyāyāḥ pādamūle vidyādharaṃ pratisthāpayitavyam |",
  "S04n403:14": "dakṣiṇahaste dhūpakaṭacchukaṃ kartavyaṃ dhūmāyamānam |",
  "S04n403:15": "vāmahaste nānāvidhālaṃkāraparipūrṇaṃ piṭakaṃ kartavyam |",
  "S04n403:16": "tasya ca maṇḍalasya caturdvāreṣu catvāro mahārājāḥ kartavyāḥ,",
  "S04n403:17": "nānāpraharaṇagṛhītāḥ kartavyāḥ |",
  "S04n403:18": "tasya maṇḍalacatuṣkoṇeṣu catvāraḥ pūrṇakumbhāḥ nānāmaṇiratnasaṃcitāḥ |",
  "S04n403:19": "yaḥ kaścitkulaputro vā kuladuhitā vā icchati maṇḍalaṃ praveṣṭum,",
  "S04n403:20": "tena sarvagotrasyāparaṃparasya nāmāni likhitavyāni,",
  "S04n403:21": "likhitvā ca haste gṛhītavyāni ca |",
  "S04n403:22": "maṇḍale prathamataraṃ tāni nāmāni prakṣipet |",
  "S04n403:23": "te sarve caramabhavikā bodhisattvā bhavanti |",
  "S04n403:24": "sarvamānuṣyakeṇa duḥkhena viprahīṇā bhaviṣyanti,",
  "S04n403:25": "kṣipraṃ cānuttarāṃ samyaksaṃbodhimabhisaṃbudhyante |",
  "S04n403:26": "tata ācāryeṇa asthāne naiva dātavyā |",
  "S04n403:27": "athavā śraddhādhimuktakasya dātavyā |",
  "S04n403:28": "athavā mahāyānaśraddhādhimuktakasya dātavyā |",
  "S04n403:29": "na ca tīrthikasya dātavyā ||",
  "S04n403:30": "athāmitābhastathāgato'rhan samyaksaṃbuddho'valokiteśvarametadavocat–yadi kulaputra indranīlacūrṇaṃ padmarāgacūrṇaṃ suvarṇarūpyacūrṇaṃ daridrasya kulaputrasya kuladuhiturvā na saṃvidyante tāni cūrṇāni,",
  "S04n403:31": "bhagavannānāraṅgāṇi saṃprayoktavyāni?",
  "S04n403:32": "nānāraṅgāṇi saṃprayoktavyāni nānāpuṣpairnānāgandhaiḥ |",
  "S04n403:33": "yadi kulaputra tadapi na saṃvidyate deśāntaragatasya sthānapadacyutasya,",
  "S04n403:34": "tadācāryeṇa mānasikaṃ maṇḍalaṃ cintitavyam |",
  "S04n403:35": "ācāryeṇa mantramudrālakṣaṇānyupadarśayitavyāni ||",
  "S04n403:36": "iti ṣaḍakṣarimahāvidyāmaṇḍalavarṇanaṃ caturthaṃ prakaraṇam ||"
}