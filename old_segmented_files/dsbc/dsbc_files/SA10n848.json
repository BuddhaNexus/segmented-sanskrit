{
  "SA10n848:0": "niraupamyastavaḥ",
  "SA10n848:1": "niraupamya namastubhyaṃ niḥsvabhāvārthavādine |",
  "SA10n848:2": "yastvaṃ dṛṣṭivipannasya lokasyaiva hitodyataḥ || 1 ||",
  "SA10n848:3": "na ca nāma tvayā kiñcid dṛṣṭaṃ bauddhena cakṣuṣā |",
  "SA10n848:4": "anuttarā ca te nātha dṛṣṭistattvārthadarśinī || 2 ||",
  "SA10n848:5": "na boddhā na ca boddhavyamastīha paramārthataḥ |",
  "SA10n848:6": "aho paramadurbodhāṃ dharmatāṃ buddhavānasi || 3 ||",
  "SA10n848:7": "na tvayotpāditaḥ kaścid dharmo nāpi nirodhitaḥ |",
  "SA10n848:8": "samatādarśanenaiva prāptaṃ padamanuttamam || 4 ||",
  "SA10n848:9": "na saṃsārātprakarṣeṇa tvayā nirvāṇamīpsitam |",
  "SA10n848:10": "śāntiste'dhigatā nātha saṃsārānaparādhitaḥ || 5 ||",
  "SA10n848:11": "tvaṃ vivedaikarasatāṃ saṃkleśavyavadānayoḥ |",
  "SA10n848:12": "dharmadhātvavinirbhedād viśuddhaścāsi sarvataḥ || 6 ||",
  "SA10n848:13": "nodāhṛtaṃ tvayā kiñcidekamapyakṣaraṃ vibho |",
  "SA10n848:14": "kṛtsnaśca vaineyajano dharmavarṣeṇa tarpitaḥ || 7 ||",
  "SA10n848:15": "na te'sti saktiḥ skandheṣu na dhātvāyataneṣu ca |",
  "SA10n848:16": "ākāśasamacittastvaṃ sarvadharmeṣu niśritaḥ || 8 ||",
  "SA10n848:17": "sattvasaṃjñā ca te nātha sarvathā na pravartate |",
  "SA10n848:18": "duḥkhārteṣu ca sattveṣu tvamatīva kṛpātmakaḥ || 9 ||",
  "SA10n848:19": "sukhaduḥkhātmanairātmyanityānityādiṣu prabho |",
  "SA10n848:20": "iti nānāvikalpeṣu buddhistava na sajjate || 10 ||",
  "SA10n848:21": "na gatirnāgatiḥ kāciddharmāṇāmiti te mati |",
  "SA10n848:22": "na kvacidrāśitaḥ prokto dharmārthaparamārthavit || 11 ||",
  "SA10n848:23": "sarvatrānugataścāsi na ca yāto'si kutracit |",
  "SA10n848:24": "janmadharmaśarīrābhyāmacintyastvaṃ mahāmune || 12 ||",
  "SA10n848:25": "ekatvānyatvarahitaṃ pratiśrutkopamaṃ jagat |",
  "SA10n848:26": "saṃkrāntināśāya gataṃ buddhavān tvamanindita || 13 ||",
  "SA10n848:27": "śāśvatocchedarahitaṃ lakṣyalakṣaṇavarjitam |",
  "SA10n848:28": "saṃsāramavabuddhastvaṃ svapnamāyādivat prabho || 14 ||",
  "SA10n848:29": "vāsanāmūlaparyantakleśanadyo vinirjitāḥ |",
  "SA10n848:30": "kleśaprakṛtitaścaiva tvayāmṛtamupārjitam || 15 ||",
  "SA10n848:31": "alakṣaṇaṃ tvayā dhīraṃ dṛṣṭaṃ rūpamarūpavat |",
  "SA10n848:32": "lakṣaṇojjvalagātraśca dṛśyase rūpagocare || 16 ||",
  "SA10n848:33": "na ca rūpeṇa dṛṣṭena dṛṣṭa ityabhidhīyase |",
  "SA10n848:34": "dharmadṛṣṭyā sudṛṣṭo'si dharmatā na ca dṛśyate || 17 ||",
  "SA10n848:35": "śauṣīryo nāsti te kāyo māṃsāsthirudhiro na ca |",
  "SA10n848:36": "indrāyudhamiva kāyaṃ vinā darśitavānasi || 18 ||",
  "SA10n848:37": "nāmayo nāśuciḥ kāye kṣuttṛṣṇāsambhavo na ca |",
  "SA10n848:38": "tvayā lokānuvṛttyarthaṃ darśitā laukikī kriyā || 19 ||",
  "SA10n848:39": "karmāvaraṇadoṣaśca sarvathā'nagha nāsti te |",
  "SA10n848:40": "tvayā lokānukampāyai karmaplotiḥ pradarśitā || 20 ||",
  "SA10n848:41": "dharmadhātorasaṃbhedād yānabhedo'sti na prabho |",
  "SA10n848:42": "yānatritayamākhyātaṃ tvayā sattvāvatārataḥ || 21 ||",
  "SA10n848:43": "nityo dhruvaḥ śivaḥ kāyastava dharmamayo jina |",
  "SA10n848:44": "vineyajanahetośca darśitā nirvṛtistvayā || 22 ||",
  "SA10n848:45": "lokadhātuṣvasaṃkhyeṣu tvadbhaktaiḥ punarīkṣase |",
  "SA10n848:46": "cyutijanmābhisaṃbodhicakranirvṛtilālasaiḥ || 23 ||",
  "SA10n848:47": "na te'sti manyanā nātha na vikalpo na ceñjanā |",
  "SA10n848:48": "anābhogena te loke buddhakṛtyaṃ pravartate || 24 ||",
  "SA10n848:49": "iti sugatamacintyamaprameyaṃ",
  "SA10n848:50": "guṇakusumairavakīrya mayā prāptam |",
  "SA10n848:51": "kuśalamiha bhavantu tena sattvāḥ",
  "SA10n848:52": "paramagabhīramunīndradharmabhājanāḥ || 25 ||",
  "SA10n848:53": "niraupamyastavaḥ samāptaḥ ||"
}