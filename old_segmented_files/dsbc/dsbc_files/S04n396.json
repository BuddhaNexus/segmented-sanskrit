{
  "S04n396:0": "devabhavanabhramaṇaṃ trayodaśaṃ prakaraṇam |",
  "S04n396:1": "athāryāvalokiteśvaro jvaladivāgnipiṇḍamākāśe'ntarhitaḥ |",
  "S04n396:2": "tato devabhavanaṃ gatvā śuddhāvāsakāyikadevaputrāṇāṃ sakāśamupasaṃkrāntaḥ |",
  "S04n396:3": "upasaṃkramya brāhmaṇarūpamātmānamabhinirmāyāgamat |",
  "S04n396:4": "tatra devanikāyeṣu sukuṇḍalo nāma devaputro daridro duścittaśceti |",
  "S04n396:5": "atha āryāvalokiteśvaraḥ sa tena brāhmaṇarūpeṇa tasya devaputrasya sakāśamupasaṃkrāntaḥ |",
  "S04n396:6": "upasaṃkramya sarveṣāṃ devānāṃ dāridryaduḥkhavyupaśamāya taṃ devaputrametadavocat–bubhukṣito'haṃ tṛṣitaśceti |",
  "S04n396:7": "atha sa devaputro rudaṃstaṃ brāhmaṇametadavocat–na ca me brāhmaṇa kiṃcitsaṃvidyate |",
  "S04n396:8": "brāhmaṇo'vocat–avaśyaṃ tvayā mama kiṃciddātavyam |",
  "S04n396:9": "atha sa devaputro vimānaṃ praviśya sarvabhāṇḍaṃ nirabhyavekṣitumārabdhaḥ |",
  "S04n396:10": "sa ca paripatitaṃ niveśanaṃ divyairmahārhai ratnabhāṇḍaiḥ paripūrṇaṃ dakṣiṇapārśvam,",
  "S04n396:11": "anyāni ca bhāṇḍāni divyarasarasāgropetairāhāraiḥ paripūrṇāni vāmapārśve vimānasya vastrābharaṇaiḥ sarvapuṣpagandhādibhiḥ paripūrṇāni ||",
  "S04n396:12": "atha sa devaputra etad dṛṣṭaivaṃ cintāmāpede–avaśyamayaṃ sa satpātro dvāre sthito yasya darśanamātreṇāpidṛśī lakṣmīrmamānuprāptā |",
  "S04n396:13": "atha sa devaputrastaṃ brāhmaṇamāhūyaivamāha–ehi brāhmaṇa,",
  "S04n396:14": "idaṃ vimānaṃ praviśa |",
  "S04n396:15": "sa ca brāhmaṇastena devaputreṇa vimāne praviśya tairdivyaratnaiḥ pratipāditaḥ,",
  "S04n396:16": "divyai rasarasāgropetairāhārairbhojitaḥ,",
  "S04n396:17": "divyairvastraiḥ pravāritaḥ |",
  "S04n396:18": "sa bhuktvā ca svastikāramanukurute |",
  "S04n396:19": "atha sa devaputrastaṃ brāhmaṇametadavocat–bho brāhmaṇa,",
  "S04n396:20": "katamāyā bhūmyāstvamāgataḥ?",
  "S04n396:21": "brāhmaṇa āha–jetavananāmamahāvihārādahamāgataḥ |",
  "S04n396:22": "atha sa devaputrastametadavocat–kīdṛśī sā bhūmiḥ?",
  "S04n396:23": "atha sa brāhmaṇo devaputrametadavocat–tathāgatādhyuṣitā sā bhūmī ramaṇīyā divyamaṇiratnaparikhacitā pariśobhitā |",
  "S04n396:24": "paribhogāya ca tadbhūmau divyakalpavṛkṣāḥ prādurbhūtāḥ,",
  "S04n396:25": "manoramāṇi puṣpāṇi prādubharvanti,",
  "S04n396:26": "vividhāḥ puṣkariṇyo dṛśyante,",
  "S04n396:27": "vividhāśca śīlavanto guṇavanto dakṣiṇīyā dṛśyante viśvabhuvaḥ |",
  "S04n396:28": "tathāgatasyānekāni prātihāryāṇi dṛśyante |",
  "S04n396:29": "evaṃ sā paramaramaṇīyā devaputra bhūmiḥ |",
  "S04n396:30": "atha sa devaputrastaṃ brāhmaṇametadavocat–avaśyaṃ tvayā brāhmaṇa satyaṃ pratyāhāraḥ kartavyaḥ |",
  "S04n396:31": "athavā tvaṃ devo'si,",
  "S04n396:32": "manuṣyo'si vā?",
  "S04n396:33": "na ca manuṣyasyedṛśaṃ nimittaṃ bhavati yādṛśaṃ tava nimittaṃ bhavati |",
  "S04n396:34": "atha sa brāhmaṇastametadavocat–na devaḥ,",
  "S04n396:35": "api tu mānuṣo'haṃ bodhisattvabhūtaḥ |",
  "S04n396:36": "evaṃ hīnadīnānukampako bodhimārgamupadarśakaḥ |",
  "S04n396:37": "atha sa devaputrastasmai maulikuṇḍalamupanāmayati,",
  "S04n396:38": "upanāmayitvā ca sa devaputra imāṃ gāthāṃ bhāṣita(vān)–",
  "S04n396:39": "aho guṇamayaṃ kṣetraṃ sarvadoṣavivarjitam |",
  "S04n396:40": "adyaiva vāpitaṃ bījaṃ adyaiva phalasaṃpadam ||",
  "S04n396:41": "atha sa devaputra imāṃ gāthāṃ bhāṣitvā tatraiva prakrāntaḥ ||",
  "S04n396:42": "iti devabhavanabhramaṇaṃ nāma trayodaśaṃ prakaraṇam ||"
}