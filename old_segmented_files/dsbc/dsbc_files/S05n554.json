{
  "S05n554:0": "pratītyasamutpādādivibhaṅganirdeśasūtram |",
  "S05n554:1": "evaṃ mayā śrutam |",
  "S05n554:2": "ekasmin samaye bhagavān śrāvastyāṃ viharati sma jetavane anāthapiṇḍadasyārāme mahatā bhikṣusaṃghena sārdhamardhatrayodaśabhirbhikṣuśataiḥ |",
  "S05n554:3": "tatra bhagavānāmantrayate sma-pratītyasamutpādasya vo bhikṣavaḥ ādiṃ vo deśayiṣyāmi vibhaṅgaṃ ca |",
  "S05n554:4": "tacchṛṇuta,",
  "S05n554:5": "sādhu ca suṣṭhu ca manasikuruta, bhāṣiṣye-",
  "S05n554:6": "pratītyasamutpādasya ādiḥ katamaḥ ?",
  "S05n554:7": "yaduta asmin sati idaṃ bhavati,",
  "S05n554:8": "asyotpādādidamutpadyate |",
  "S05n554:9": "yaduta avidyāpratyayāḥ saṃskārāḥ |",
  "S05n554:10": "saṃskārapratyayaṃ vijñānam |",
  "S05n554:11": "vijñānapratyayaṃ nāmarūpam |",
  "S05n554:12": "nāmarūpapratyayaṃ ṣaḍāyatanam |",
  "S05n554:13": "ṣaḍāyatanapratyayaḥ sparśaḥ |",
  "S05n554:14": "sparśapratyayā vedanā |",
  "S05n554:15": "vedanāpratyayā tṛṣṇā |",
  "S05n554:16": "tṛṣṇāpratyayamupādānam |",
  "S05n554:17": "upādānapratyayo bhavaḥ |",
  "S05n554:18": "bhavapratyayā jātiḥ |",
  "S05n554:19": "jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti |",
  "S05n554:20": "evamasya kevalasya mahato duḥkhaskandhasya samudayo bhavati |",
  "S05n554:21": "ayamucyate pratītyasamutpādasyādiḥ ||",
  "S05n554:22": "vibhaṅgaḥ katamaḥ ?",
  "S05n554:23": "avidyāpratyayāḥ saṃskārāḥ ityavidyā katamā ?",
  "S05n554:24": "yat pūrvānte'jñānam,",
  "S05n554:25": "aparānte'jñānam,",
  "S05n554:26": "pūrvāntāparānte'jñānam,",
  "S05n554:27": "adhyātmajñānam,",
  "S05n554:28": "bahirdhājñānam,",
  "S05n554:29": "adhyātmabahirdhājñānam,",
  "S05n554:30": "karmaṇyajñānam,",
  "S05n554:31": "vipāke'jñānam,",
  "S05n554:32": "karmavipāke'jñānam,",
  "S05n554:33": "buddhe'jñānam,",
  "S05n554:34": "dharme'jñānam,",
  "S05n554:35": "saṃghe'jñānam,",
  "S05n554:36": "duḥkhe'jñānam,",
  "S05n554:37": "samudaye'jñānam,",
  "S05n554:38": "nirodhe'jñānam,",
  "S05n554:39": "mārge'jñānam,",
  "S05n554:40": "hetāvajñānam,",
  "S05n554:41": "hetusamutpanneṣu dharmeṣvajñānam,",
  "S05n554:42": "kuśalākuśaleṣu sāvadyānavadyeṣu sevitavyāsevitavyeṣu hīnapraṇītakṛṣṇaśuklasapratibhāgapratītyasamutpanneṣu dharmeṣvajñānam,",
  "S05n554:43": "ṣaṭsu vā punaḥ sparśāyataneṣu yathābhūta(tā ?)",
  "S05n554:44": "saṃprativedhaḥ iti |",
  "S05n554:45": "yadatra tatra yathābhūtasyājñānam,",
  "S05n554:46": "adarśanam,",
  "S05n554:47": "anabhisamayaḥ,",
  "S05n554:48": "tamaḥ,",
  "S05n554:49": "saṃmohaḥ,",
  "S05n554:50": "avidyāndhakāram,",
  "S05n554:51": "iyamucyate'vidyā ||",
  "S05n554:52": "avidyāpratyayāḥ saṃskārāḥ katame ?",
  "S05n554:53": "trayaḥ saṃskārāḥ-kāyasaṃskārāḥ vāksaṃskārāḥ manaḥsaṃskārā iti ||",
  "S05n554:54": "saṃskārapratyayaṃ vijñānamiti vijñānaṃ katamat ?",
  "S05n554:55": "ṣaḍ vijñānakāyāḥ-cakṣurvijñānaṃ śrotraghrāṇajihvākāyamanovijñānam ||",
  "S05n554:56": "vijñānapratyayaṃ nāmarūpamiti nāma katamat ?",
  "S05n554:57": "catvāra arūpiṇaḥ skandhāḥ |",
  "S05n554:58": "katame catvāraḥ ?",
  "S05n554:59": "vedanāskandhaḥ saṃjñāskandhaḥ saṃskāraskandhaḥ vijñānaskandhaḥ |",
  "S05n554:60": "rūpaṃ katamat?",
  "S05n554:61": "yat kiṃcidrūpam,",
  "S05n554:62": "sarvaṃ tat catvāri mahābhūtāni |",
  "S05n554:63": "catvāri ca mahābhūtānyupādāya itīdaṃ ca nāma,",
  "S05n554:64": "tadaikadhyamabhisaṃkṣipya nāmarūpamityucyate ||",
  "S05n554:65": "nāmarūpapratyayaṃ ṣaḍāyatanamiti ṣaḍāyatanaṃ katamat ?",
  "S05n554:66": "ṣaḍādhyātmikānyāyatanāni |",
  "S05n554:67": "cakṣurādhyātmikamāyatanaṃ śrotaghrāṇajihvākāyamanaādhyātmikamāyatanam ||",
  "S05n554:68": "ṣaḍāyatanapratyayaḥ sparśa iti sparśaḥ katamaḥ ?",
  "S05n554:69": "ṣaṭ sparśakāyāḥ |",
  "S05n554:70": "cakṣuḥsaṃsparśaḥ śrotraghrāṇajihvākāyamanaḥsaṃsparśaḥ ||",
  "S05n554:71": "sparśapratyayā vedaneti vedanā katamā ?",
  "S05n554:72": "tisro vedanāḥ |",
  "S05n554:73": "sukhā duḥkhā aduḥkhāsukhā ca ||",
  "S05n554:74": "vedanāpratyayā tṛṣṇeti tṛṣṇā katamā ?",
  "S05n554:75": "tisrastṛṣṇāḥ |",
  "S05n554:76": "kāmatṛṣṇā rūpatṛṣṇā arūpyatṛṣṇā ca ||",
  "S05n554:77": "tṛṣṇāpratyayamupādānamiti upādānaṃ katamat ?",
  "S05n554:78": "catvāryupādānāni |",
  "S05n554:79": "kāmopādānaṃ dṛṣṭyupādānaṃ śīlavratopādānamātmavādopādānam ||",
  "S05n554:80": "upādānapratyayo bhava iti bhavaḥ katamaḥ ?",
  "S05n554:81": "trayo bhavāḥ |",
  "S05n554:82": "kāmabhavaḥ rūpabhavaḥ arūpyabhavaḥ ||",
  "S05n554:83": "bhavapratyayā jātiriti jātiḥ katamā ?",
  "S05n554:84": "yā teṣāṃ teṣāṃ sattvānāṃ tasmiṃstasmin sattvanikāye jātiḥ saṃjātiravakrāntirabhirvṛttiḥ prādurbhāvaḥ skandhapratilambho dhātupratilambhaḥ āyatanapratilambhaḥ skandhānāmabhinirvṛttiḥ jīvitendriyasya prādurbhāvaḥ ||",
  "S05n554:85": "jātipratyayaṃ jarāmaraṇamiti jarā katamā ?",
  "S05n554:86": "yattat khālatyaṃ pālityaṃ valīpracuratā jīrṇatā bhugnatā kubjagopānasīvaṅkatā tilakālakācitagātratā khuḻakhuḻapraśvāsakāyatā purataḥ prāgbhārakāyatā daṇḍaviṣkambhaṇatā dhandhatvaṃ mandatvaḥ hāniḥ parihāṇiḥ indriyāṇāṃ paripākaḥ paribhedaḥ saṃskārāṇāṃ purāṇībhāvaḥ jarjarībhāvaḥ |",
  "S05n554:87": "iyamucyate jarā ||",
  "S05n554:88": "maraṇaṃ karamat ?",
  "S05n554:89": "yā teṣāṃ teṣāṃ sattvānāṃ tasmāttasmāt sattvanikāyāt cyutiḥ cyavanato bhedaḥ antarahāṇiḥ āyuṣo hāṇiḥ uṣmaṇo hāṇiḥ jīvitendriyasya nirodhaḥ skandhānāṃ nikṣepaḥ maraṇaṃ kālakriyā |",
  "S05n554:90": "idamucyate maraṇamiti |",
  "S05n554:91": "idaṃ ca maraṇa pūrvikā ca jarā,",
  "S05n554:92": "tadubhayamaikadhyamabhisaṃkṣipya jarāmaraṇamityucyate ||",
  "S05n554:93": "ayamucyate pratītyasamutpādasya vibhaṅgaḥ |",
  "S05n554:94": "pratītyasamutpādasyādiṃ vo deśayiṣyāmi iti vibhaṅgaṃ ca iti vo yaduktam,",
  "S05n554:95": "tadetat pratyuktam ||",
  "S05n554:96": "idamavocadbhagavān |",
  "S05n554:97": "āttamanasaste bhikṣavo bhagavato bhāṣitamabhyanandan ||",
  "S05n554:98": "pratītyasamutpādādivibhaṅganirdeśasūtraṃ samāptam ||"
}