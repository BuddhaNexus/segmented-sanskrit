{
  "SA07n949:0": "tṛtīyaḥ sargaḥ",
  "SA07n949:1": "dauhṛdaliṅgādhānam",
  "SA07n949:2": "athodayaṃ śākyamahīpatīnāmānandamālījanalocanānām |",
  "SA07n949:3": "āśvāsanaṃ sajjanamānasānāmādhatta sā dauhṛdaliṅgamāryā ||1 ||",
  "SA07n949:4": "vivardhamānena ca madhyamena śyāmāyamānena ca cūcukena |",
  "SA07n949:5": "garbhodayo'bhūdalasekṣaṇāyāstasyāḥ sakhonāmanumānagamyaḥ ||2 ||",
  "SA07n949:6": "mahāmunīnāmapi mānanīye garbhatvamātasthuṣi bodhisattve |",
  "SA07n949:7": "madhyastadīyo manaso'pi sūkṣmaḥ priyādiva sphītataro babhūva ||3 ||",
  "SA07n949:8": "yathā yathā vṛddhimavāpa tasyā madhyaṃ mahiṣyā mahanīyamūrtteḥ |",
  "SA07n949:9": "tathā tathā vṛddhimavāpa gātramaputratāśokakṛśasya bharttuḥ ||4 ||",
  "SA07n949:10": "stanadvayasyāgramabhūd vivarṇaṃ sākaṃ sapatnīvadanena tasyāḥ |",
  "SA07n949:11": "kiñcānanaṃ garbhabharālasāyāḥ kīrttyā samaṃ pāṇḍuramāsa bharttuḥ ||5 ||",
  "SA07n949:12": "antargatasyādbhutavikramasya viśvatrayīvismayanīyamūrtte |",
  "SA07n949:13": "pratāpavahneriva dhūpajālaistasyāḥ stanaḥ śyāmamukho babhūva ||6 ||",
  "SA07n949:14": "tasyāḥ stanadvandvamaninditāṅgyāḥ śyāmaṃ śikhāyāmavaśeṣapāṇḍu |",
  "SA07n949:15": "taṭābhighātāhitapaṅkamudrāmādhatta nāgādhipakumbhalakṣmīm ||7 ||",
  "SA07n949:16": "vṛddhā vitenurvividhauṣadhībhiḥ putrasya rakṣāmudarasthitasya |",
  "SA07n949:17": "saiva smaropadravapīḍitānāṃ babhūva rakṣā bhuvanatrayāṇām ||8 ||",
  "SA07n949:18": "puṇye muhūrte puṃruhūtalakṣmīḥ kulānurūpaṃ gurugarbhavatyāḥ |",
  "SA07n949:19": "yathākramaṃ puṃsavanādi kṛtyaṃ nirvartayāmāsa nṛpo mahiṣyāḥ ||9 ||",
  "SA07n949:20": "prabhātaveleva sahasrabhānuṃ pradoṣalakṣmīriva śītaraśmim |",
  "SA07n949:21": "bhadre muhūrte nṛpadharmapatnī prāsūta putraṃ bhuvanaikanetram ||10 ||",
  "SA07n949:22": "tatrāntare tāmarasairudārairudañcitairañcitapañcavarṇaiḥ |",
  "SA07n949:23": "sañchāditā tasya vihārahetoḥ kṛtopahāreva babhūva pṛthvī ||11 ||",
  "SA07n949:24": "śākhāsu śākhāsu samudbhavadbhivicitrapatraiḥ śatapatrajātaiḥ |",
  "SA07n949:25": "cakāśire tasya vilokanāya sañjātanetrā iva śākhino'pi ||12 ||",
  "SA07n949:26": "asmākamutpattirivātra bhūmau buddhāṅkurāṇāmapi durlabheti |",
  "SA07n949:27": "sandarśanāyeva śarīrabhājāṃ nālīkamāsīnnabhasaḥ sthale'pi ||13 ||",
  "SA07n949:28": "asyopadeśādakhilo'pi satyaṃ nirvāṇamabhyeṣyati jīvalokaḥ |",
  "SA07n949:29": "kimasmadabhyujjvalanairatīva nirvāṇamīyurnirayāgnayo'pi ||14 ||",
  "SA07n949:30": "mahātmanastasya mahīdhrapātagurūṇi pādākramaṇāni soḍhum |",
  "SA07n949:31": "apārayantīva bhṛśaṃ cakampe viśvambharā viślathaśailabandhā ||15 ||",
  "SA07n949:32": "tālapramāṇāḥ sahasā dharitrīṃ bhittvā samuttasthurudapravāhāḥ ||",
  "SA07n949:33": "puṇyātmanastasya namaskriyārthaṃ bhujaṅgalokā iva śeṣavaśyāḥ ||16 ||",
  "SA07n949:34": "amuṣya sarvatra vitāyamānairākāśaṅgāsalilāvadātaiḥ |",
  "SA07n949:35": "yaśaḥpravāhairiva lipyamānā diśaḥ samastāḥ viśadībabhūvuḥ ||17 ||",
  "SA07n949:36": "‘jātaḥ pṛthivyāmadhipo munīnām’ iti bruvāṇā iva viṣṭapānām |",
  "SA07n949:37": "maṅgalyaśaṅkhānakamardalādyavādyaprabhedāḥ svayameva reṇuḥ ||18 ||",
  "SA07n949:38": "mahānubhāvasya mahābhiṣekasambhāvanāṃ kartumiva pravṛttāḥ |",
  "SA07n949:39": "vyatītya velāṃ sakalāḥ samudrāḥ pracelurabhyucchritavīcihasyāḥ ||19 ||",
  "SA07n949:40": "cacāla meroracalābhidhānaṃ caskhāla sindhorlavaṇodavārtā |",
  "SA07n949:41": "ākhyā sravantītyagalatsravantyāsthireti bhūmerabhidhā vyaraṃsīt ||20 ||",
  "SA07n949:42": "vavarṣa varṣāsamayaṃ vināpi valāhako vāridhidhīraghoṣaḥ |",
  "SA07n949:43": "āścaryakarmāṇi babhūvuritthaṃ jāte satāmagrasare kumāre ||21 ||",
  "SA07n949:44": "āsphālitānekamṛdaṅgaghoṣavācālitāśāntadarīmukhāṇām |",
  "SA07n949:45": "ānandanṛttabhramighūrṇamānavasundharāndolitabhūdharāṇām ||22 ||",
  "SA07n949:46": "anyonyasammardaviśīrṇahāramuktāvalītārakitasthalīnām |",
  "SA07n949:47": "prakṣiptapiṣṭātakapāṃsumuṣṭiśṛṅgāritāśeṣadigantarāṇām ||23 ||",
  "SA07n949:48": "parasparākṣiptavibhūṣaṇānāṃ paryastacūḍāmaṇiśekharāṇām |",
  "SA07n949:49": "ekālayasyeva jagattrayāṇāṃ babhūva tajjanmamahotsavaśrīḥ ||24 ||",
  "SA07n949:50": "pratyagragarbhacchavipāṭalena sutena mātā sutarāṃ cakāśe |",
  "SA07n949:51": "navyodayālohitavigraheṇa veleva bālena sudhākareṇa ||25 ||",
  "SA07n949:52": "prataptacāmīkarabhāsvareṇa prasarpatā tasya śarīrabhāsā |",
  "SA07n949:53": "prasūtikāgarbhagṛhapradīpāḥ pratyūṣatārāpratimā babhūvuḥ ||26 ||",
  "SA07n949:54": "atyadbhutāmātmajajanmavārtāṃ śrṛṇvan sa śuddhāntajanānnarendraḥ |",
  "SA07n949:55": "ānandamūrcchākulacittavṛttiḥ kartavyamūḍhaḥ stimito babhūva ||27 ||",
  "SA07n949:56": "padārthametatpriyadānayogyamadṛṣṭavān sa triṣu viṣṭapeṣu |",
  "SA07n949:57": "sarvasvadānena tathāpi rājā sambhāvayāmāsa tamatyudāraḥ ||28 ||",
  "SA07n949:58": "bhadre muhūrte sa patiḥ prajānāṃ dadarśa devyāḥ stimitāyatākṣaḥ |",
  "SA07n949:59": "kumāramutsaṅgatale śayānaṃ taṭe taṭinyā iva haṃsaśāvam ||29 ||",
  "SA07n949:60": "aśrāntatṛṣṇena vilocanena mukhendumāsvādayataḥ svasūnoḥ |",
  "SA07n949:61": "āsīt pituḥ kaṇṭakitāṅgayaṣṭerānandabāṣpaprasaro nirodhaḥ ||30 ||",
  "SA07n949:62": "stanandhayasyānanacandrabimbamamandasaundaryasudhānidhānam |",
  "SA07n949:63": "nipīya netrāñjalinā nitāntaṃ nṛpādhipo nirvṛtimāsasāda ||31 ||",
  "SA07n949:64": "sa jātakarmādikamatyudāraṃ sūnoḥ samāpayya purohitena |",
  "SA07n949:65": "'siddhārtha' ityasya jagatpraśasyāmananyayogyāmakarodabhikhyām ||32 ||",
  "SA07n949:66": "navāmbuvāhena nabhaḥsthalīva navyena tārāpatinā niśeva |",
  "SA07n949:67": "mṛgendraśāvena mahāṭavīva vibhūṣitā santatirāsa tena ||33 ||",
  "SA07n949:68": "avyaktavarṇābhiramuṣya vāgbhiryathā nṛpaḥ prītamanā babhūva |",
  "SA07n949:69": "tathā na gānairapi gāyakānāṃ mahākavīnāmapi vāgvilāsaiḥ ||34 ||",
  "SA07n949:70": "nisargasaurabhyanitāntahṛdyaṃ tasyānanaṃ tādṛśasaukumāryam |",
  "SA07n949:71": "babhūva sāmānyamayātayāmaṃ līlābjamantaḥpurasundarīṇām ||35 ||",
  "SA07n949:72": "mano'bhirāmairmaṇikiṅkaṇīnāṃ māturmudaṃ māṃsalayanninādaiḥ |",
  "SA07n949:73": "ātmīyabimbānunayābhimānaścikrīḍa sūnurmaṇimedinīṣu ||36 ||",
  "SA07n949:74": "ātanvatā pāṃsuvihāramāptairamātyaputraiḥ saha bālakena |",
  "SA07n949:75": "saṃgrāmabhūdhūliṣu bhāvinīṣu svairaṃ vihartuṃ vihiteva yogyā ||37 ||",
  "SA07n949:76": "sa dhīramantaḥpurasiṃhaśāvaiḥ saṃkrīḍamānaḥ saha rājasūnuḥ |",
  "SA07n949:77": "atyadbhutasyātmaparākramasya śikṣāmivaiṣāṃ ciramanvatiṣṭhat ||38 ||",
  "SA07n949:78": "anupravṛttānmaṇighaṇṭikānāmārāvaharṣād gṛharājahaṃsān |",
  "SA07n949:79": "tatāṭa pādena tadīyarājaśabdāsahiṣṇuḥ kila tān kumāraḥ ||39 ||",
  "SA07n949:80": "nakhāṃkuśāghātavidhūtamūrdhā mukhāravaprasrutavṛṃhitaśrīḥ |",
  "SA07n949:81": "maṅgalyanirvṛttamadāmburekho bālo vitene madahastilīlām ||40 ||",
  "SA07n949:82": "abhyullasaccampakadāmadīptirālokasambhāvitajīvalokaḥ |",
  "SA07n949:83": "sa dārako dīpa iva pradīptaḥ śokāndhakāraṃ vinināya pitroḥ ||41 ||",
  "SA07n949:84": "kṛtopavītaṃ galitātibālyaṃ samastavidyāpariśīlanāya |",
  "SA07n949:85": "tamarpayāmāsa kumāravaryamācāryahasteṣu patiḥ pṛthivyāḥ ||42 ||",
  "SA07n949:86": "sa deśikendrairupadiśyamānā vidyāḥ samastāḥ sakalāḥ kalāśca |",
  "SA07n949:87": "jagrāha medhāvitayā'cireṇa varṣāghano vārinidheravāpa ||43 ||",
  "SA07n949:88": "ananyasāmānyadhiyaṃ kumāramāsādya vidyāḥ sutarāṃ virejuḥ |",
  "SA07n949:89": "śaratprasannaṃ gaganāvakāśaṃ tārādhipasyeva mayūkhamālāḥ ||44 ||",
  "SA07n949:90": "nitāntamānandayatā prajānāṃ manāṃsi sadyo haratā tamāṃsi |",
  "SA07n949:91": "candrodayeneva mahāsamudraḥ śākyānvayastena samullalāsa ||45 ||",
  "SA07n949:92": "prabheva bhānoḥ pratibheva sūreḥ śikheva dīpasya dayeva sādhoḥ |",
  "SA07n949:93": "jyotsneva candrasya sudheva sindhostasyoditā''sīnnavayauvanaśrīḥ ||46 ||",
  "SA07n949:94": "āropya tāruṇyaviśeṣaśāṇaṃ rauṣāṇitānīva manobhavena |",
  "SA07n949:95": "aṅgānyabhivyañjitalakṣaṇāni vibhaktasandhīni babhūvurasya ||47 ||",
  "SA07n949:96": "tasyāṃdhriyugmaṃ sahajābhirūpyaṃ rekhāsahasrārarathāṅgacihnam |",
  "SA07n949:97": "navyāni nālīkavanāni nūnaṃ nakhaprabhacandrikayā jahāsa ||48 ||",
  "SA07n949:98": "valitrayālaṃkṛtidarśanīyavilagnabhāgo narapālasūnuḥ |",
  "SA07n949:99": "manthācalo vāsukibhogaveṣṭaḥ lekhollasanmadhya ivāluloke ||49 ||",
  "SA07n949:100": "guṇaiḥ samastai saha rājasūnornitambabimvaḥ prathimānamāpa |",
  "SA07n949:101": "doṣairaśeṣaiḥ samameva tasya madhyapradeśaḥ kṛśatāmayāsīt ||50 ||",
  "SA07n949:102": "nābhihradastasya narendrasūno romāvalīketananīlayaṣṭim |",
  "SA07n949:103": "nikhātukāmena manobhāvena nirvartito garta ivābabhāse ||51 ||",
  "SA07n949:104": "śriyaḥ sarojāntaraduḥsthitāyā viśṛṅkhalaṃ dātumivāvakāśam |",
  "SA07n949:105": "puṇyātmanastasya bhujāntarāalaṃ babhūva vindhyādriśilāviśālam ||52 ||",
  "SA07n949:106": "śūrasya tasya kṣitipālasūnorvṛkṣaḥkavāṭe sati vajrasāre |",
  "SA07n949:107": "cakruḥ kavāṭaṃ sadaneṣu sattvā vibhūṣaṇārthaṃ na tu rakṣaṇārtham ||53 ||",
  "SA07n949:108": "bhujo bhujaṅgādhipabhogadīrghastasya prajāpālanapaṇḍitasya |",
  "SA07n949:109": "akṣepaṇīyaḥ pratibhūpatīnāṃ trailokyarakṣāparigho babhūva ||54 ||",
  "SA07n949:110": "rekhābhiratyantaparisphuṭābhistatkandharā bandhurasanniveśā |",
  "SA07n949:111": "gāḍhādarāliṅgitakāntilakṣmīkeyūramudrābhirivāvababhāse ||55 ||",
  "SA07n949:112": "mugdhasya tasyāsa mukhāmbujasya mahotpalasyāpi mahān viśeṣaḥ |",
  "SA07n949:113": "vāṇimalolāṃ vahati sma pūrvaṃ svabhāvalolāmitaratu lakṣmīm ||56 ||",
  "SA07n949:114": "vāṇyā vareṇyasya mukhe vasantyā mañjīraśiñjānamivāsa sūktam |",
  "SA07n949:115": "nakhaprabheva smitacandrikā''sīnmuktākṣamāleva ca dantapaṃktiḥ ||57 ||",
  "SA07n949:116": "tadānanāmbhoruhakāntilakṣmyāstadgaṇḍabhittirmaṇidarpaṇaśrīḥ |",
  "SA07n949:117": "tatkarṇapāśaśca vilāsaḍolā tadīkṣaṇaṃ vibhramadīrdhikā''sīt ||58 ||",
  "SA07n949:118": "bhrūvallarī tasya manojñamūrttestārāṃśulīḍhobhayakoṭibhāgā |",
  "SA07n949:119": "kodaṇḍalīleva vijitya mārādātmīkṛtāropitabhṛṅgamauvī ||59 ||",
  "SA07n949:120": "prasannamūrṇāvalayābhirāmaṃ jyotirmayaṃ tasya mukhārabindam |",
  "SA07n949:121": "bhūyiṣṭhamantargatacandralekhāṃ bālārkabimbaśriyamātatāna ||60 ||",
  "SA07n949:122": "ūrṇābhirāmā narapālasūnorniṭālabhūmirnitarāṃ cakāśe |",
  "SA07n949:123": "vaprakriyābhagnanilīnadantidantāṃkurā meruśilātaṭīva ||61 ||",
  "SA07n949:124": "vināṅgarāgeṇa vināṅgadena vināvataṃsena vinā srajā'piu |",
  "SA07n949:125": "āviṣkṛtāsecanakālamāsīdaṅgaḥ tadīyaṃ navayauvanena ||62 ||",
  "SA07n949:126": "ānandayitrī hariṇekṣaṇānāmaduṣṭipūrvā puruṣāntareṣu |",
  "SA07n949:127": "nirvyājabhūṣā nikhilāṅgayaṣṭestasyoditāsīt samudāyaśobhā ||63 ||",
  "SA07n949:128": "viśvambharāvalayadhāraṇayogyabāhoḥ",
  "SA07n949:129": "sūnornṛpaḥ surapatipratimasvabhāvaḥ |",
  "SA07n949:130": "māṇikyakumbhabharitairmaṇimantrapūtai-",
  "SA07n949:131": "stīrthaiścakāra yuvarājapadābhiṣekam ||64 ||",
  "SA07n949:132": "iti buddhaghoṣaviracite padyacūḍāmaṇināmni mahākāvye tṛtīyaḥ sargaḥ ||"
}