{
  "SA10n1029:0": "15",
  "SA10n1029:1": "svabhāvaparīkṣā pañcadaśamaṃ prakaraṇam |",
  "SA10n1029:2": "na saṃbhavaḥ svabhāvasya yuktaḥ pratyayahetubhiḥ |",
  "SA10n1029:3": "hetupratyayasaṃbhūtaḥ svabhāvaḥ kṛtako bhavet ||1 ||",
  "SA10n1029:4": "svabhāvaḥ kṛtako nāma bhaviṣyati punaḥ katham |",
  "SA10n1029:5": "akṛtrimaḥ svabhāvo hi nirapekṣaḥ paratra ca ||2 ||",
  "SA10n1029:6": "kutaḥ svabhāvasyābhāve parabhāvo bhaviṣyati |",
  "SA10n1029:7": "svabhāvaḥ parabhāvasya parabhāvo hi kathyate ||3 ||",
  "SA10n1029:8": "svabhāvaparabhāvābhyāmṛte bhāvaḥ kutaḥ punaḥ |",
  "SA10n1029:9": "svabhāve parabhāve vā sati bhāvo hi sidhyati ||4 ||",
  "SA10n1029:10": "bhāvasya cedaprasiddhirabhāvo naiva sidhyati |",
  "SA10n1029:11": "bhāvasya hyanyathābhāvamabhāvaṃ bruvate janāḥ ||5 ||",
  "SA10n1029:12": "svabhāvaṃ parabhāvaṃ ca bhāvaṃ cābhāvameva ca |",
  "SA10n1029:13": "ye paśyanti na paśyanti te tattvaṃ buddhaśāsane ||6 ||",
  "SA10n1029:14": "kātyāyanāvavāde cāstīti nāstīti cobhayam |",
  "SA10n1029:15": "pratiṣiddhaṃ bhagavatā bhāvābhāvavibhāvinā ||7 ||",
  "SA10n1029:16": "yadyastitvaṃ prakṛtyā syānna bhavedasya nāstitā |",
  "SA10n1029:17": "prakṛteranyathābhāvo na hi jātūpapadyate ||8 ||",
  "SA10n1029:18": "prakṛtau kasya cāsatyāmanyathātvaṃ bhaviṣyati |",
  "SA10n1029:19": "prakṛtau kasya ca satyāmanyathātvaṃ bhaviṣyati ||9 ||",
  "SA10n1029:20": "astīti śāśvatagrāho nāstītyucchedadarśanam |",
  "SA10n1029:21": "tasmādastitvanāstitve nāśrīyeta vicakṣaṇaḥ ||10 ||",
  "SA10n1029:22": "asti yaddhi svabhāvena na tannāstīti śāśvatam |",
  "SA10n1029:23": "nāstīdānīmabhūtpūrvamityucchedaḥ prasajyate ||11 ||"
}