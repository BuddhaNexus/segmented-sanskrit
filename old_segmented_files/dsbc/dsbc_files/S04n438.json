{
  "S04n438:0": "24 trapuṣabhallikaparivartaścaturviṃśaḥ |",
  "S04n438:1": "iti hi bhikṣavo'bhisaṃbuddhastathāgato devairabhiṣṭūyamānaḥ paryaṅkamabhindannanimiṣanayano drumarājaṃ prekṣate sma |",
  "S04n438:2": "dhyānaprītyāhāraḥ sukhapratisaṃvedī saptarātraṃ bodhivṛkṣamūle'bhināmayati sma ||",
  "S04n438:3": "atha saptāhe'tikrānte kāmāvacarā devaputrā daśagandhodakakumbhasahasrāṇi parigṛhya yena tathāgatastenopasaṃkrāmanti sma |",
  "S04n438:4": "rūpāvacarā api devaputrā daśagandhodakakumbhasahasrāṇi parigṛhya yena tathāgastenopasaṃkrāmanti sma |",
  "S04n438:5": "upasaṃkramya bodhivṛkṣaṃ tathāgataṃ ca gandhodakena snāpayanti sma |",
  "S04n438:6": "gaṇanāsamatikrāntāśca devanāgayakṣagandharvāsuragaruḍakinnaramahoragāstena tathāgatakāyapatitena gandhodakena svakasvakān kāyānupalimpanti sma |",
  "S04n438:7": "anuttarāyāṃ ca samyaksaṃbodhau cittānyutpādayāmāsuḥ |",
  "S04n438:8": "svabhavane praviṣṭā api ca te devaputrādayo'virahitā abhūvaṃstena gandhodakagandhena,",
  "S04n438:9": "na cāsmai gandhāya spṛhāmutpādayāmāsuḥ |",
  "S04n438:10": "tenaiva ca prītiprāmodyena tathāgatagauravamanasikāranirjātenāvaivartikā abhūvannanuttarāyāḥ samyaksaṃbodheḥ ||",
  "S04n438:11": "atha khalu bhikṣavaḥ samantakusumo nāma devaputrastasyāmeva parṣadi saṃnipatito'bhūt |",
  "S04n438:12": "sa tathāgatasya caraṇayornipatya prāñjalistathāgatametadavocat-ko nāmāyaṃ bhagavan samādhiryena samādhinā samanvāgatastathāgataḥ saptarātraṃ viharatyabhinnaparyaṅkaḥ?",
  "S04n438:13": "evamukto bhikṣavastathāgatastaṃ devaputrametadavocat-prītyāhāravyūho nāma devaputra ayaṃ samādhiryena samādhinā samanvāgatastathāgataḥ saptarātraṃ vyāhārṣīdabhinnaparyaṅkaḥ ||",
  "S04n438:14": "atha khalu bhikṣavaḥ samantakusumo devaputrastathāgataṃ gāthābhirabhyastāvīt—",
  "S04n438:15": "rathacaraṇanicitacaraṇā daśaśataarajalajakamaladalatejā |",
  "S04n438:16": "suramukuṭaghṛṣṭacaraṇā vande caraṇau śirighanasya ||1 ||",
  "S04n438:17": "abhivandya sugatacaraṇau pramuditacittastadā sa suraputraḥ |",
  "S04n438:18": "idamavaci vimatiharaṇaṃ praśāntakaraṇaṃ naramarūṇām ||2 ||",
  "S04n438:19": "śākyakulanandijananā antakarā rāgadoṣamohānām |",
  "S04n438:20": "pramlānaantakaraṇā vinehi kāṅkṣāṃ naramarūṇām ||3 ||",
  "S04n438:21": "kiṃ kāraṇaṃ daśabalā buddhvā sarvajñatāmaparimāṇām |",
  "S04n438:22": "saptāhaṃ mahimaṇḍe jinā na bhindanti paryaṅkam ||4 ||",
  "S04n438:23": "kiṃ tu khalu paśyamānaḥ saptāhaṃ animeṣeṇa narasiṃhā |",
  "S04n438:24": "prekṣasi viśuddhacakṣo vikasitaśatapatratulyākṣaḥ ||5 ||",
  "S04n438:25": "kiṃ tu bhavateṣa praṇidhī utāhu sarveṣa vādisiṃhānām |",
  "S04n438:26": "yena drumarājamūle paryaṅka na bhindi saptāham ||6 ||",
  "S04n438:27": "sādhu samaśuddhadantā sugandhagandhāmukhaṃ daśabalasya |",
  "S04n438:28": "pravada vacanaṃ avitathaṃ kuruṣva prītiṃ naramarūṇām ||7 ||",
  "S04n438:29": "tamuvāca candravacanaḥ śṛṇuṣva me bhāṣato amaraputra |",
  "S04n438:30": "asya praśnasyāhaṃ kiṃcinmātraṃ pravakṣyāmi ||8 ||",
  "S04n438:31": "rājā yadvadyasminnabhiṣikto bhavati jñātisaṃghena |",
  "S04n438:32": "saptāhu taṃ pradeśaṃ na jahāti hi dharmatā rājñām ||9 ||",
  "S04n438:33": "evameva daśabalā api abhiṣiktā bhonti yada praṇidhipūrṇāḥ |",
  "S04n438:34": "saptāhu dharaṇimaṇḍe jinā na bhindanti paryaṅkam ||10 ||",
  "S04n438:35": "śūro yathārisaṃghāṃ nirīkṣate nirjitāṃ niravaśeṣāṃ |",
  "S04n438:36": "buddhā pi bodhimaṇḍe kleśāṃ nihatāṃ nirīkṣante ||11 ||",
  "S04n438:37": "iha te kāmakrodhā mohaprabhāvā jagatparinikāśāḥ |",
  "S04n438:38": "sāhoḍhā iva caurā vināśitā ye niravaśeṣāḥ ||12 ||",
  "S04n438:39": "iha me hatāna vividhā mānavidhāmanyunā puraniketāḥ |",
  "S04n438:40": "sarvāśravā prahīnā jñānaṃ cāgraṃ samotpannam ||13 ||",
  "S04n438:41": "iha sā akāryakartrī bhavatṛṣṇā cāriṇī tathāvidyā |",
  "S04n438:42": "sānuśayamūlajātā paṭunā jñānāgninā dagdhā ||14 ||",
  "S04n438:43": "iha sā ahaṃ mameti ca kalipāśu durānugāḍhalitamūlā |",
  "S04n438:44": "nīvaraṇakaṭhinagranthi chinnā me jñānaśastreṇa ||15 ||",
  "S04n438:45": "iha te ciraṃ samāyata ullāpanakā vināśaparyantāḥ |",
  "S04n438:46": "skandhāḥ sopādānā jñānena mayā parijñātāḥ ||16 ||",
  "S04n438:47": "iha te dvayasaṃmohā mithyāgrāhā mahānarakaniṣṭhāḥ |",
  "S04n438:48": "maya uddhṛtā aśeṣā bhūyaśca na jātu jñāsyante ||17 ||",
  "S04n438:49": "iha nīvaraṇavanārī dagdhā me kuśalamūlatejena |",
  "S04n438:50": "caturaśca viparyāsā nirdagdha mayā niravaśeṣāḥ ||18 ||",
  "S04n438:51": "iha sā vitarkamālā saṃjñāsūtreṣu granthitā nipathī ||",
  "S04n438:52": "vinivartitā aśeṣā bodhyaṅgavicitramālābhiḥ ||19 ||",
  "S04n438:53": "durgāni pañcaṣaṣṭi mohānī triṃśatiṃ ca malināni |",
  "S04n438:54": "catvāriṃśadaghāni chinnā me'smiṃ dharaṇimaṇḍe ||20 ||",
  "S04n438:55": "ṣoḍaśa asaṃvṛtāni aṣṭādaśa dhātavaśca mahimaṇḍe |",
  "S04n438:56": "kṛcchrāṇi pañcaviṃśati chinnāni mayehasaṃsthena ||21 ||",
  "S04n438:57": "viṃśati rajastarāṇi aṣṭāviṃśati jagasya vitrāsāḥ |",
  "S04n438:58": "iha me samatikrāntā vīryabalaparākramaṃ karitvā ||22 ||",
  "S04n438:59": "tatha buddhanarditānī pañcaśatāsmiṃ mayā samanubuddhā |",
  "S04n438:60": "paripurṇaśatasahasraṃ dharmāna mayā samanubuddham ||23 ||",
  "S04n438:61": "iha me'nuśaya aśeṣā aṣṭānavatiḥ samūlaparyantāḥ |",
  "S04n438:62": "paryutthānakisalayā nirdagdhā jñānatejena ||24 ||",
  "S04n438:63": "kāṅkṣā vimatisamudayā dṛṣṭījaḍajantitā aśubhamūlā |",
  "S04n438:64": "tṛṣṇānadī trivegā praśoṣitā jñānasūryeṇa ||25 ||",
  "S04n438:65": "kuhanalapanaprahāṇaṃ māyāmātsaryadoṣaīrṣyādyam |",
  "S04n438:66": "iha te kleśāraṇyaṃ chinnaṃ vinayāgninā dagdham ||26 ||",
  "S04n438:67": "iha te vivādamūlā ākarṣaṇadurgatīṣu viṣamāsu |",
  "S04n438:68": "āryāpavādavacanā jñānavaravirecanairvāntā ||27 ||",
  "S04n438:69": "iha ruditakranditānāṃ śocitaparidevitāna paryantam |",
  "S04n438:70": "prāptaṃ mayā hyaśeṣaṃ jñānaguṇasamādhimāgamya ||28 ||",
  "S04n438:71": "oghā ayogagranthāḥ śokāḥ śalyā madapramādāśca |",
  "S04n438:72": "vijitā mayeha sarve satyanayasamādhimāgamya ||29 ||",
  "S04n438:73": "iha maya kileśagahanā saṃkalpavirūḍhamūla bhavavṛkṣāḥ |",
  "S04n438:74": "smṛtiparaśunā aśeṣā chinnā jñānāgninā dagdhā ||30 ||",
  "S04n438:75": "iha so mayā hyatibalo asmiṃ mārastrilokavaśavartī |",
  "S04n438:76": "jñānāsinā śaṭhātmā hato yathendreṇa daityendraḥ ||31 ||",
  "S04n438:77": "iha jālinī aśeṣā ṣaḍviṃśaticāriṇī dharaṇimaṇḍe |",
  "S04n438:78": "prajñāsinā balavatā chittvā jñānāgninā dagdhā ||32 ||",
  "S04n438:79": "iha te mūlakleśāḥ sānuśayā duḥkhaśokasaṃbhūtāḥ |",
  "S04n438:80": "maya udghṛtā aśeṣā prajñābalalāṅgalamukhena ||33 ||",
  "S04n438:81": "iha me prajñācakṣurviśodhitaṃ prakṛtiśuddhasattvānām |",
  "S04n438:82": "jñānāñjanena mahatā mohapaṭalavistaraṃ bhinnam ||34 ||",
  "S04n438:83": "iha dhātubhūta caturo madamakaraviloḍitā vipulatṛṣṇāḥ |",
  "S04n438:84": "smṛtiśamathabhāskarāṃśau viśoṣitā me bhavasamudrāḥ ||35 ||",
  "S04n438:85": "iha viṣayakāṣṭhanicayo vitarkasāmo mahāmadanavahniḥ |",
  "S04n438:86": "nirvāpito'tidīpto vimokṣarasaśītatoyena ||36 ||",
  "S04n438:87": "iha me anuśayapaṭalā āsvādataḍidvitarkanirghoṣāḥ |",
  "S04n438:88": "vīryabalapavanavegairvidhūya vilayaṃ samupanītā ||37 ||",
  "S04n438:89": "iha me hato hyaśeṣaścittacariripurbhavānugatavairī |",
  "S04n438:90": "prajñāsinā balavatā smṛtivimalasamādhimāgamya ||38 ||",
  "S04n438:91": "iha sā dhvajāgradhārī hastyaśvarathocchritā vikṛtarūpā |",
  "S04n438:92": "namucibalavīryasenā maitrīmāgamya vidhvastā ||39 ||",
  "S04n438:93": "iha pañcaguṇasamṛddhāḥ ṣaḍindriyahayā sadā madonmattāḥ |",
  "S04n438:94": "baddhā mayā hyaśeṣāḥ samādhisaśubhaṃ samāgamya ||40 ||",
  "S04n438:95": "iha anunayapratighānāṃ kalahavivādaprahāṇaparyantaḥ |",
  "S04n438:96": "prāpto mayā hyaśeṣo apratihatasamādhimāgamya ||41 ||",
  "S04n438:97": "iha mamiyitā ca sarve ādhyātmikabāhirā parikṣīṇā |",
  "S04n438:98": "kalpitavikalpitāni ca śūnyamiti samādhimāgamya ||42 ||",
  "S04n438:99": "iha lālayitā sarve martyā divyā bhavāgraparyantāḥ |",
  "S04n438:100": "tyaktā mayā hyaśeṣā āgamya samādhimanivartam ||43 ||",
  "S04n438:101": "sarvabhavabandhanāni ca muktāni mayeha tāni sarvāṇi |",
  "S04n438:102": "prajñābalena nikhilā trividhamiha vimokṣamāgamya ||44 ||",
  "S04n438:103": "iha hetudarśanādvai jitā mayā hetukāstrayaḥ |",
  "S04n438:104": "saṃjñā nityānitye saṃjñā sukhaduḥkha cātmani ca ||45 ||",
  "S04n438:105": "iha me karmavidhānā samudayamuditā ṣaḍāyatanamūlā |",
  "S04n438:106": "chinnā drumendramūle sarvānityaprahāreṇa ||46 ||",
  "S04n438:107": "iha mohatamaḥ kaluṣaṃ duṣṭīkṛta darparoṣasaṃkīrṇam |",
  "S04n438:108": "bhittvā kṣatre sucirāndhakāraṃ prabhāsitaṃ jñānasūryeṇa ||47 ||",
  "S04n438:109": "iha rāgamadanamakaraṃ tṛṣṇormijalaṃ kudṛṣṭisaṃgrāham |",
  "S04n438:110": "saṃsārasāgaramahaṃ saṃtīrṇo vīryabalanāvā ||48 ||",
  "S04n438:111": "iha tanmayānubuddhaṃ yadbuddho rāgadveṣamohāṃśca |",
  "S04n438:112": "pradahati cittavitarkāṃ davāgnipatitāniva pataṅgāṃ ||49 ||",
  "S04n438:113": "iha ahu ciraprayāto hyaparimita kalpakoṭinayutāni |",
  "S04n438:114": "saṃsārapathā kliṣṭo viśrāṃto naṣṭasaṃtāpaḥ ||50 ||",
  "S04n438:115": "iha tanmayānubuddhaṃ sarvaparapravādibhiryadaprāptam |",
  "S04n438:116": "amṛtaṃ lokahitārthaṃ jarāmaraṇaśokaduḥkhāntam ||51 ||",
  "S04n438:117": "yatra skandhairduḥkhaṃ āyatanaiḥ tṛṣṇasaṃbhavaṃ duḥkham |",
  "S04n438:118": "bhūyo na codbhaviṣyati abhayapuramihābhyupagato'smi ||52 ||",
  "S04n438:119": "iha te mayānubuddhā ripavo adhyātmikā mahākṛtsnāḥ |",
  "S04n438:120": "baddhā ca saṃpradagdhāḥ kṛtāśca me puna bhavaniketāḥ ||53 ||",
  "S04n438:121": "iha tanmayānubuddhaṃ yasyārthe kalpakoṭinayutāni |",
  "S04n438:122": "tyaktā samāṃsanayanā ratnāni bahūnyamṛtahetoḥ ||54 ||",
  "S04n438:123": "iha tanmayānubuddhaṃ yadbuddhaṃ prāktanairjinairaparimāṇaiḥ |",
  "S04n438:124": "yasya madhurābhiramyaḥ śabdo lokeṣu vikhyātaḥ ||55 ||",
  "S04n438:125": "iha tanmayānubuddhaṃ pratītyasamudāgataṃ jagacchūnyam |",
  "S04n438:126": "cittekṣaṇe'nuyātaṃ marīcigandharvapuratulyam ||56 ||",
  "S04n438:127": "iha me tatkhalu śuddhaṃ varanayanaṃ yena (loka)",
  "S04n438:128": "dhātavaḥ sarvāṃ |",
  "S04n438:129": "paśyāmi pāṇimadhye nyastāni yathā drumaphalāni ||57 ||",
  "S04n438:130": "pūrvenivāsasmaraṇaṃ tisro vidyā mayeha saṃprāptāḥ |",
  "S04n438:131": "aparimitakalpanayutā smarāmi svapnādiva vibuddhaḥ ||58 ||",
  "S04n438:132": "yairādīpta suranarā viparītavisaṃjñino viparyastāḥ |",
  "S04n438:133": "so'pi ca tathā avitathā iha maya pīto hyamṛtamaṇḍaḥ ||59 ||",
  "S04n438:134": "yasyārthāya daśabalā maitrī bhāventi sarvasattveṣu |",
  "S04n438:135": "maitrībalena jitvā pīto me'sminnamṛtamaṇḍaḥ ||60 ||",
  "S04n438:136": "yasyārthāya daśabalāḥ karuṇā bhāventi sarvasattveṣu |",
  "S04n438:137": "karuṇābalena jitvā pīto me'sminnamṛtamaṇḍaḥ ||61 ||",
  "S04n438:138": "yasyārthāya daśabalā muditā bhāventi sarvasattveṣu |",
  "S04n438:139": "muditābalena jitvā pīto me'sminnamṛtamaṇḍaḥ ||62 ||",
  "S04n438:140": "yasyārthāya daśabalā upekṣa bhāventi kalpanayutāni |",
  "S04n438:141": "tamupekṣabalairjitvā pīto me'sminnamṛtamaṇḍaḥ ||63 ||",
  "S04n438:142": "yatpītaṃ ca daśabalairgaṅgānadīvālikābahutarebhiḥ |",
  "S04n438:143": "prāgjinasiṃhaiḥ pūrve iha me pīto hyamṛtamaṇḍaḥ ||64 ||",
  "S04n438:144": "yā bhāṣitā ca vāgme mārasyehāgatasya sasainyasya |",
  "S04n438:145": "bhetsyāmi na paryaṅkaṃ aprāpya jarāmaraṇapāram ||65 ||",
  "S04n438:146": "bhinnā mayā hyavidyā dīptena jñānakaṭhinavajreṇa |",
  "S04n438:147": "prāptaṃ ca daśabalatvaṃ tasmātprabhinadmi paryaṅkam ||66 ||",
  "S04n438:148": "prāptaṃ mayārahatvaṃ kṣīṇā me āśravā niravaśeṣāḥ |",
  "S04n438:149": "bhagnā ca namucisenā bhinadmi tasmāddhi paryaṅkam ||67 ||",
  "S04n438:150": "nīvaraṇakapāṭāni ca pañca mayeha pradāritā sarvā |",
  "S04n438:151": "tṛṣṇālatā vichinnā hanteha bhinadmi paryaṅkam ||68 ||",
  "S04n438:152": "atha so manuṣyacandraḥ savilambitamāsanātsamutthāya |",
  "S04n438:153": "bhadrāsane niṣīdanmahābhīṣekaṃ pratīcchaṃśca ||69 ||",
  "S04n438:154": "ratnaghaṭasahasrairapi nānāgandhodakaiśca surasaṃghā |",
  "S04n438:155": "snapayanti lokabandhuṃ daśabalaguṇapāramiprāptam ||70 ||",
  "S04n438:156": "vāditrasahasrairapi samantato devakoṭinayutāni |",
  "S04n438:157": "atulāṃ karonti pūjāṃ apsaranayutaiḥ saha samagrāḥ ||71 ||",
  "S04n438:158": "evaṃ khalu devasutāḥ sahetu sapratyayaṃ ca sanidānam |",
  "S04n438:159": "saptāhu dharaṇimaṇḍe jinā na bhindanti paryaṅkam ||72 ||",
  "S04n438:160": "iti hi bhikṣavo'bhisaṃbuddhabodhistathāgataḥ prathame saptāhe tatraivāsane'sthāt-iha mayānuttarā samyaksaṃbodhirabhisaṃbuddhā,",
  "S04n438:161": "iha mayānavarāgrasya jātijarāmaraṇaduḥkhasyāntaḥ kṛta iti |",
  "S04n438:162": "dvitīye saptāhe tathāgato dīrghacaṃkramaṃ caṃkramyate sma trisāhasramahāsāhasralokadhātumupagṛhya |",
  "S04n438:163": "tṛtīye saptāhe tathāgato'nimiṣaṃ bodhimaṇḍamīkṣate sma-iha mayānuttarāṃ samyaksaṃbodhimabhisaṃbudhyānavarāgrasya jātijarāmaraṇaduḥkhasyāntaḥ kṛta iti |",
  "S04n438:164": "caturthe saptāhe tathāgato daharacaṃkramaṃ caṃkramyate sma pūrvasamudrātpaścimasamudramupagṛhya ||",
  "S04n438:165": "atha khalu māraḥ pāpīyān yena tathāgatastenopasaṃkrāmat |",
  "S04n438:166": "upasaṃkramya tathāgatametadavocat-parinirvātu bhagavan,",
  "S04n438:167": "parinirvātu sugata |",
  "S04n438:168": "samaya idānīṃ bhagavataḥ parinirvāṇāya |",
  "S04n438:169": "evamukte bhikṣavastathāgato māraṃ pāpīyāṃsametadavocat-na tāvadahaṃ pāpīyan parinirvāsyāmi yāvanme na sthavirā bhikṣavo bhaviṣyanti dāntā vyaktā vinītā viśāradā bahuśrutā dharmānudharmapratipannāḥ pratibalāḥ svayamācāryakaṃ jñānaṃ paridīpayitumutpannotpannānāṃ ca parapravādināṃ saha dharmeṇa nigṛhyābhiprāyaṃ prasādya saprātihāryaṃ dharmaṃ deśayitum |",
  "S04n438:170": "na tāvadahaṃ pāpīyan parinirvāsyāmi yāvanmayā buddhadharmasaṃghavaṃśo lokena pratiṣṭhāpito bhaviṣyati |",
  "S04n438:171": "aparimitā bodhisattvā na vyākṛtā bhaviṣyanti anuttarāyāṃ samyaksaṃbodhau |",
  "S04n438:172": "na tāvadahaṃ pāpīyān parinirvāsyāmi yāvanme na catasraḥ parṣado dāntā vinītā vyaktā viśāradā bhaviṣyanti yāvatsaprātihāya dharmaṃ deśayitumiti ||",
  "S04n438:173": "atha khalu māraḥ pāpīyānidaṃ vacanaṃ śrutvā ekānte prakrāmya sthito'bhūt duḥkhī durmanā vipratisārī adhomukhaḥ kāṣṭhena mahīṃ vilikhan viṣayaṃ me'tikrānta iti ||",
  "S04n438:174": "atha khalu tāstisro māraduhitaro ratiścāratiśca tṛṣṇā ca māraṃ pāpīyāṃsaṃ gāthayādhyabhāṣanta—",
  "S04n438:175": "durmanāsi kathaṃ tāta procyatāṃ yadyasau naraḥ |",
  "S04n438:176": "rāgapāśena taṃ buddhvā kuñjaraṃ vā nayāmahe ||73 ||",
  "S04n438:177": "ānayitvā ca taṃ śīghraṃ kariṣyāma vaśe tava | * * * * * ||74 ||",
  "S04n438:179": "māra āha—",
  "S04n438:180": "arahan sugato loke na rāgasya vaśaṃ vrajet |",
  "S04n438:181": "viṣayaṃ me hyatikrāntastasmācchocāmyahaṃ bhṛśam ||75 ||",
  "S04n438:182": "tatastāḥ strīcāpalyādaviditaprabhāvā api bodhisattvabhūtasyaiva tathāgatasya piturvacanamaśrutvaiva prabhūtayauvanamadhyayauvanadhāriṇyo bhūtvā vicakṣuḥkarmaṇe tathāgatasyāntikamupasaṃkrāntāḥ strīmāyā ati tatsarvamakārṣuḥ |",
  "S04n438:183": "tāśca tathāgato na manasi karoti sma |",
  "S04n438:184": "bhūyaśca tā jarājarjarā adhyatiṣṭhan |",
  "S04n438:185": "tatastāḥ piturantike gatvaivamāhuḥ—",
  "S04n438:186": "satyaṃ vadasi nastāta na rāgeṇa sa nīyate |",
  "S04n438:187": "viṣayaṃ me hyatikrāntastasmācchocāmyahaṃ bhṛśam ||76 ||",
  "S04n438:188": "vīkṣeta yadyasau rūpaṃ yadasmābhirvinirmitam |",
  "S04n438:189": "gautamasya vināśārthaṃ tato'sya hṛdayaṃ sphuṭet ||77 ||",
  "S04n438:190": "tatsādhu nastātedaṃ jarājarjaraśarīramantardhāpaya ||",
  "S04n438:191": "māra āha—",
  "S04n438:192": "nāhaṃ paśyāmi taṃ loke puruṣaṃ sacarācare |",
  "S04n438:193": "buddhasya yo hyadhiṣṭhānaṃ śaknuyātkartumanyathā ||78 ||",
  "S04n438:194": "śīghraṃ gatvā nivedaya atyayaṃ svakṛtaṃ muneḥ |",
  "S04n438:195": "sarvaṃ paurāṇakaṃ kāyaṃ kariṣyati yathāmatam ||79 ||",
  "S04n438:196": "tatastā gatvā tathāgataṃ kṣamāpayanti sma-atyayaṃ no bhagavān pratigṛhṇātu |",
  "S04n438:197": "atyayaṃ no sugato pratigṛhṇātu yathā bālānāṃ yathā mūḍhānāṃ yathā vyaktānāmakuśalānāmakṣetrajñānāṃ yā vayaṃ bhagavantamāsādayitavyaṃ manyāmahe |",
  "S04n438:198": "tatastāstathāgato gāthayādhyabhāṣata—",
  "S04n438:199": "giriṃ nakhairvilikhetha lohaṃ dantairvikhādatha |",
  "S04n438:200": "śirasā vibhitsatha girimagādhe gādhameṣata ||80 ||",
  "S04n438:201": "tasmādyuṣmākaṃ dārikā atyayaṃ pratigṛhṇāmi |",
  "S04n438:202": "tatkasmāt? vṛddhireṣā ārye dharmavinaye yo'tyayamatyayato dṛṣṭvā pratideśayatyāyatyāṃ ca saṃvaramāpadyate ||",
  "S04n438:203": "pañcame saptāhe bhikṣavastathāgato mucilindanāgarājabhavane viharati sma saptāhe mahādurdine |",
  "S04n438:204": "atha khalu mucilindanāgarājaḥ svabhavanānniṣkramya tathāgatasya kāye saptakṛdbhogena pariveṣṭya phaṇaiśchādayati sma-mā bhagavataḥ kāyaṃ śītavātāḥ prākṣuriti |",
  "S04n438:205": "pūrvasyā api diśo'nye'pi saṃbahulā nāgarājā āgatya tathāgatasya kāyaṃ saptakṛdbhogaiḥ pariveṣṭya phaṇaiśchādayanti sma-mā bhagavataḥ kāyaṃ śītavātāḥ prākṣuriti |",
  "S04n438:206": "yathā pūrvasyāṃ diśi evaṃ dakṣiṇapaścimottarābhyo digbhyo nāgarājā āgatya tathāgatasya kāyaṃ saptakṛtvo bhogaiḥ pariveṣṭya phaṇaiśrchādayanti-sma mā bhagavataḥ kāyaṃ śītavātāḥ prākṣuriti |",
  "S04n438:207": "sa ca nāgarājabhogarāśirmeruparvatendravaduccaistvena sthito'bhūt |",
  "S04n438:208": "na ca tairnāgarājaistādṛśaṃ kadācitsukhaṃ prāptaṃ pūrvaṃ yādṛśaṃ teṣāṃ tāni saptarātriṃdivasāni tathāgatakāyasaṃnikarṣādāsīt |",
  "S04n438:209": "tataḥ saptāhasyātyayena tataste nāgarājā vyapagatadurdinaṃ viditvā tathāgatasya kāyādbhogānapanīya tathāgatasya pādau śirasābhivandya tripradakṣiṇīkṛtya svakasvakāni bhavanānyupajagmuḥ |",
  "S04n438:210": "mucilindo'pi nāgarājastathāgatasya pādau śirasābhivandya tripradakṣiṇīkṛtya svabhavanaṃ prāvikṣat ||",
  "S04n438:211": "ṣaṣṭhe saptāhe tathāgato mucilindabhavanādajapālasya nyagrodhamūlaṃ gacchati sma |",
  "S04n438:212": "antare ca mucilindabhavanasyāntarāccājapālasya nadyā nairañjanāyāstīre carakaparivrājakavṛddhaśrāvakagautamanirgranthājīvikādayastathāgataṃ dṛṣṭvābhibhāṣante sma-api bhagavatā gautamenedaṃ saptāhamakāladurdinaṃ samyaksukhena vyatināmitam?",
  "S04n438:213": "atha khalu bhikṣavastathāgatastasyāṃ velāyāmidamudānayati sma—",
  "S04n438:214": "sukho vivekastuṣṭasya śrutadharmasya paśyataḥ |",
  "S04n438:215": "avyābadhyaṃ sukhaṃ loke prāṇibhūteṣu saṃyataḥ ||81 ||",
  "S04n438:216": "sukhā virāgatā loke pāpānāṃ samatikramaḥ |",
  "S04n438:217": "asmin mānuṣyaviṣaye etadvai paramaṃ sukham ||82 ||",
  "S04n438:218": "paśyati sma bhikṣavastathāgato lokamādīptaṃ pradīptaṃ jātyā jarayā vyādhibhirmaraṇena śokaparidevaduḥkhadaurmanasyopāyāsaiḥ |",
  "S04n438:219": "tatra tathāgata idamihodānamudānayati sma—",
  "S04n438:220": "ayaṃ lokaḥ saṃtāpajātaḥ śabdasparśarasarūpagandhaiḥ |",
  "S04n438:221": "bhayabhīto bhayaṃ bhūyo mārgate bhavatṛṣṇayā ||83 ||",
  "S04n438:222": "saptame saptāhe tathāgato tārāyaṇamūle viharati sma |",
  "S04n438:223": "tena khalu punaḥ samayenottarāpathakau dvau bhrātarau trapuṣabhallikanāmakau vaṇijau paṇḍitau nipuṇau vividhapaṇyaṃ gṛhītvā mahālabdhalābhau dakṣiṇāpathāduttarāpathaṃ gacchete sma mahatā sārthena pañcabhirdhuraśataiḥ suparipūrṇaiḥ |",
  "S04n438:224": "tayoḥ sujātaḥ kīrtiśca nāmājāneyau dvau balīvardāvāstām |",
  "S04n438:225": "nāsti tayorlagnabhayam |",
  "S04n438:226": "yatrānye balīvardā na vahanti sma tatra tau yujyete sma |",
  "S04n438:227": "yatra cāgrato bhayaṃ bhavati sma tatra,",
  "S04n438:228": "tau kīlabaddhāviva tiṣṭhete sma |",
  "S04n438:229": "na ca tau pratodena vāhyete sma |",
  "S04n438:230": "utpalahastakena vā sumanādāmakena vā tau vāhyete sma |",
  "S04n438:231": "teṣāṃ tārāyaṇasamīpe kṣīrikāvananivāsinīdevatādhiṣṭhānātte śakaṭāḥ sarve viṣṭhitā na vahanti sma |",
  "S04n438:232": "vastrādīni ca sarvaśakaṭāṅgāni ca chidyante sma,",
  "S04n438:233": "bhidyante ca |",
  "S04n438:234": "śakaṭācakrāṇi ca nābhīparyantaṃ bhūmau nimagnāni sarvaprayatnairapi te śakaṭā na vahanti sma |",
  "S04n438:235": "te vismitā bhītāścābhūvan-kiṃ nu khalvatra kāraṇam,",
  "S04n438:236": "ko'yaṃ vikāro yadime sthale śakaṭā viṣṭhitāḥ?",
  "S04n438:237": "taistau sujātakīrtibalīvardau yojitau |",
  "S04n438:238": "tāvapi na vahete sma sotpalahastena ca sumanādāmakena ca vāhyamānau |",
  "S04n438:239": "teṣāmetadabhavat-asaṃśayaṃ purataḥ kiṃcidbhayaṃ yenaitāvapi na vahataḥ |",
  "S04n438:240": "tairaśvadūtāḥ purataḥ preṣitāḥ |",
  "S04n438:241": "aśvadūtāḥ pratyāgatāḥ |",
  "S04n438:242": "prāhurnāsti kiṃcidbhayamiti |",
  "S04n438:243": "tayāpi devatayā svarūpaṃ saṃdarśya āśvāsitāḥ-mā bhetavyamiti |",
  "S04n438:244": "tāvapi balīvadau yena tathāgatastena śakaṭā prakarṣitau yāvatte paśyanti sma tathāgataṃ vaiśvānaramiva pradīptaṃ dvātriṃśanmahāpuruṣalakṣaṇaiḥ samalaṃkṛtamaciroditamiva dinakaraṃ śriyā daidīpyamānam |",
  "S04n438:245": "dṛṣṭvā ca te vismitā babhūvuḥ-kiṃ nu khalvayaṃ brahmā ihānuprāpta utāho śakro devendra utāho vaiśravaṇa utāho sūryacandrau vā utāho kiṃcidgiridevataṃ vā nadīdevataṃ vā |",
  "S04n438:246": "tatastathāgataḥ kāṣāyāṇi vastrāṇi prakaṭāyati sma |",
  "S04n438:247": "tataste āhuḥ-pravrajitaḥ khalvayaṃ kāṣāyasaṃvṛto nāsmādbhayamastīti |",
  "S04n438:248": "te prasādaṃ pratilabdhā anyonyamevamāhuḥ-pravrajitaḥ khalvayaṃ kālabhojī bhaviṣyati |",
  "S04n438:249": "asti kiṃcit?",
  "S04n438:250": "āhuḥ-asti madhutarpaṇaṃ likhitakāścekṣavaḥ |",
  "S04n438:251": "te madhutarpaṇamikṣulikhitakāṃścādāya yena tathāgatastenopasaṃkrāman |",
  "S04n438:252": "upasaṃkramya tathāgatasya pādau śirasābhivanditvā tripradakṣiṇīkṛtyaikānte tasthuḥ |",
  "S04n438:253": "ekānte sthitāste tathāgatamevamāhuḥ-pratigṛhṇātu bhagavannidaṃ piṇḍapātramasmākamanukampāmupādāya ||",
  "S04n438:254": "atha khalu bhikṣavastathāgatasyaitadabhūat-sādhu khalvidaṃ syādyadahaṃ hastābhyāṃ pratigṛhṇīyām |",
  "S04n438:255": "kasmin khalu pūrvakaistathāgataiḥ samyaksaṃbuddhaiḥ pratigṛhītam?",
  "S04n438:256": "pātreṇetyajñāsīt ||",
  "S04n438:257": "iti hi bhikṣavastathāgatasya bhojanakālasamaya iti viditvā tatkṣaṇameva catasṛbhyo digbhyaścatvāro mahārājā āgatya catvāri sauvarṇāni pātrāṇyādāya tathāgatasyopanāmayanti sma-pratigṛhṇātu bhagavannimāni sauvarṇāni(catvāri)",
  "S04n438:258": "pātrāṇyasmākamanukampāmupādāya |",
  "S04n438:259": "tāni na śramaṇapratirūpāṇi iti kṛtvā tathāgato na pratigṛhṇīte sma |",
  "S04n438:260": "evaṃ catvāri rūpyamayāni catvāri vaiḍūryamayāni sphaṭikamayāni musāragalvamayāni aśmagarbhamayāni |",
  "S04n438:261": "tataścatvāri sarvaratnamayāni pātrāṇi gṛhītvā tathāgatasyopanāmayanti sma |",
  "S04n438:262": "na śramaṇasya sārūpyāṇi iti kṛtvā tathāgato na pratigṛhṇīte sma ||",
  "S04n438:263": "atha khalu bhikṣavastathāgatasya punaretadabhūt-evaṃ katamadvidhaiḥ pātraiḥ pūrvakaistathāgatairarhadbhiḥ samyaksaṃbuddhaiḥ pratigṛhītam?",
  "S04n438:264": "śailapātrairityajñāsīt |",
  "S04n438:265": "evaṃ ca cittamutpannaṃ tathāgatasya ||",
  "S04n438:266": "atha khalu vaiśravaṇo mahārājastadanyāstrīn mahārājānāmantrayate sma-imāni khalu punarmārṣāścatvāri śailapātrāṇi nīlakāyikairdavaputrairasmabhyaṃ dattāni-tatrāsmākametadabhūt-eṣu vayaṃ paribhokṣyāma iti |",
  "S04n438:267": "tato vairocano nāma nīlakāyiko devaputraḥ so'smānevamāha—",
  "S04n438:268": "ma eṣu bhokṣyatha bhājaneṣu",
  "S04n438:269": "dhāretibhe cetiyasaṃmatīte |",
  "S04n438:270": "bhavitā jinaḥ śākyamunīti nāmnā",
  "S04n438:271": "tasyeti pātrāṇyupanāmayethā ||84 ||",
  "S04n438:272": "ayaṃ sa kālaḥ samayaśca mārṣā",
  "S04n438:273": "upanāmituṃ śākyamunerhi bhājanā |",
  "S04n438:274": "saṃgītitūryasvaranāditena",
  "S04n438:275": "dāsyāma pātrāṇi vidhāya pūjām ||85 ||",
  "S04n438:276": "sa bhājanaṃ dharmamayaṃ hyabhedyaṃ",
  "S04n438:277": "ime ca śailāmaya bhedya bhājanā |",
  "S04n438:278": "pratigrahītuṃ kṣamate na cānyaḥ",
  "S04n438:279": "pratigrahārthāya vrajāma hanta ||86 ||",
  "S04n438:280": "atha khalu catvāro mahārājāḥ svasvajanapārṣadyāḥ puṣpadhūpagandhamālyavilepanatūryatāḍāvacarasaṃgītisaṃprabhāṇitena svaiḥ svaiḥ pāṇibhistāni pātrāṇi parigṛhya yena tathāgatastenopasaṃkrāman |",
  "S04n438:281": "upasaṃkramya tathāgatasya pūjāṃ kṛtvā tāni pātrāṇi divyakusumapratipūrṇāni tathāgatāyopanāmayanti sma ||",
  "S04n438:282": "atha khalu bhikṣavastathāgatasyaitadabhavat-amī khalu punaścatvāro mahārājāḥ śraddhāḥ prasannāḥ mama catvāri śailapātrāṇyupanāmayanti |",
  "S04n438:283": "na ca me catvāri śailapātrāṇi kalpante |",
  "S04n438:284": "athaikasya pratigṛhīṣyāmi,",
  "S04n438:285": "trayāṇāṃ vaimanasyaṃ syāt |",
  "S04n438:286": "yannvahamimāni catvāri pātrāṇi pratigṛhyaikaṃ pātramadhitiṣṭheyam |",
  "S04n438:287": "atha khalu bhikṣavastathāgato dakṣiṇaṃ pāṇiṃ prasārya vaiśravaṇaṃ mahārājaṃ gāthayādhyabhāṣata—",
  "S04n438:288": "upanāmayasva sugatasya bhājanaṃ",
  "S04n438:289": "tvaṃ bheṣyase bhājanamagrayāne |",
  "S04n438:290": "asmadvidhebhyo hi pradāya bhājanaṃ",
  "S04n438:291": "smṛtirmatiścaiva na jātu hīyate ||87 ||",
  "S04n438:292": "atha khalu bhikṣavastathāgato vaiśravaṇasya mahārājasyāntikāttatpātraṃ pratigṛhṇīte sma anukampāmupādāya |",
  "S04n438:293": "pratigṛhya ca dhṛtarāṣṭraṃ mahārājaṃ gāthayādhyabhāṣata—",
  "S04n438:294": "yo bhājanaṃ deti tathāgatasya",
  "S04n438:295": "na tasya jātu smṛti prajña hīyate |",
  "S04n438:296": "atināmya kālaṃ ca sukhaṃsukhena",
  "S04n438:297": "yāvatpadaṃ budhyati śītibhāvam ||88 ||",
  "S04n438:298": "atha khalu bhikṣavastathāgato dhṛtarāṣṭrasya mahārājasyāntikāttatpātraṃ pratigṛhṇīte sma anukampāmupādāya |",
  "S04n438:299": "pratigṛhya ca virūḍhakaṃ mahārājaṃ gāthayādhyabhāṣata—",
  "S04n438:300": "dadāsi yastvaṃ pariśuddhabhājanaṃ",
  "S04n438:301": "viśuddhacittāya tathāgatāya |",
  "S04n438:302": "bhaviṣyasi tvaṃ laghu śuddhacittaḥ",
  "S04n438:303": "praśaṃsito devamanuṣyaloke ||89 ||",
  "S04n438:304": "atha khalu bhikṣavastathāgato virūḍhakasya mahārājasyāntikāttatpātraṃ pratigṛhṇīte sma anukampāmupādāya |",
  "S04n438:305": "pratigṛhya ca virūpākṣaṃ mahārājaṃ gāthayādhyabhāṣata—",
  "S04n438:306": "acchidraśīlasya tathāgatasya",
  "S04n438:307": "acchidravṛttasya acchidrabhājanam |",
  "S04n438:308": "acchidracittaḥ pradadāsi śraddhayā",
  "S04n438:309": "acchidra te bheṣyati puṇyadakṣiṇā ||90 ||",
  "S04n438:310": "pratigṛhṇīte sma bhikṣavastathāgato virūpākṣasya mahārājasyāntikāttatpātraṃ anukampāmupādāya |",
  "S04n438:311": "pratigṛhya caikaṃ pātramadhitiṣṭhati sma adhimuktibalena |",
  "S04n438:312": "tasyāṃ ca velāyāmidamudānamudānayati sma—",
  "S04n438:313": "dattāni pātrāṇi pure bhave mayā",
  "S04n438:314": "phalapūritā premaṇiyā ca kṛtvā |",
  "S04n438:315": "tenemi pātrāścaturaḥ susaṃsthitā",
  "S04n438:316": "dadanti devāścaturo maharddhikāḥ ||91 ||",
  "S04n438:317": "tatredamucyate |",
  "S04n438:318": "sa saptarātraṃ varabodhivṛkṣaṃ",
  "S04n438:319": "saṃprekṣya dhīraḥ paramārthadarśī |",
  "S04n438:320": "ṣaḍbhiḥ prakāraiḥ pravikampya corvī",
  "S04n438:321": "abhutthitaḥ siṃhagatirnṛsiṃhaḥ ||92 ||",
  "S04n438:322": "samanta nāgendravilambagāmī",
  "S04n438:323": "krameṇa tārāyaṇamūlametya |",
  "S04n438:324": "upāviśanmeruvadaprakampyo",
  "S04n438:325": "dhyānaṃ samādhiṃ ca muniḥ pradadhyau ||93 ||",
  "S04n438:326": "tasmiṃśca kāle trapuṣaśca bhalliko",
  "S04n438:327": "bhrātṛdvayaṃ vaṇijagaṇena sārdham |",
  "S04n438:328": "śakaṭāni te pañca dhanena pūrṇā",
  "S04n438:329": "saṃpuṣpite sālavane praviṣṭāḥ ||94 ||",
  "S04n438:330": "maharṣitejena ca akṣamātraṃ",
  "S04n438:331": "cakrāṇi bhūmau viviśuḥ kṣaṇena |",
  "S04n438:332": "tāṃ tādṛśīṃ prekṣya ca te avasthāṃ",
  "S04n438:333": "mahadbhayaṃ vaṇijagaṇasya jātam ||95 ||",
  "S04n438:334": "te khaḍgahastāḥ śaraśaktipāṇayo",
  "S04n438:335": "vane mṛgaṃ vā mṛgayan ka eṣaḥ |",
  "S04n438:336": "vīkṣanta te śāradacandravaktraṃ",
  "S04n438:337": "jinaṃ sahasrāṃśumivābhramuktam ||96 ||",
  "S04n438:338": "prahīnakopā apanītadarpāḥ",
  "S04n438:339": "praṇamya mūrdhnā vimṛṣuḥ ka eṣaḥ |",
  "S04n438:340": "nabhastalāddevata vāca bhāṣate",
  "S04n438:341": "buddho hyayaṃ lokahitārthakārī ||97 ||",
  "S04n438:342": "rātriṃdivā sapta na cānnapānaṃ",
  "S04n438:343": "anena bhuktaṃ karuṇātmakena |",
  "S04n438:344": "yadicchathā ātmana kleśaśāntiṃ",
  "S04n438:345": "bhojethimaṃ bhāvitakāyacittam ||98 ||",
  "S04n438:346": "śabdaṃ ca te taṃ madhuraṃ niśāmya",
  "S04n438:347": "vanditva kṛtvā ca jinaṃ pradakṣiṇam |",
  "S04n438:348": "prītāstataste sahitaiḥ sahāyaiḥ",
  "S04n438:349": "jinasya piṇḍāya matiṃ pracakruḥ ||99 ||",
  "S04n438:350": "tena khalu bhikṣavaḥ samayena trapuṣabhallikānāṃ vaṇijāṃ pratyantakarvaṭe goyūthaṃ prativasati sma |",
  "S04n438:351": "atha tā gāvastasmin kāle tasmin samaye sarpimaṇḍaṃ pradugdhā abhūvan |",
  "S04n438:352": "atha gopālāstatsarpimaṇḍamādāya yena trapuṣabhallikau vaṇijau tenopasaṃkrāman |",
  "S04n438:353": "upasaṃkramyemāṃ prakṛtimārocayanti sma-yatkhalu yūyaṃ bhaṭṭā jānīyāta-sarvāstā gāvaḥ sarpimaṇḍaṃ pradugdhāḥ |",
  "S04n438:354": "tatkimetatpraśastamāhosvinneti?",
  "S04n438:355": "tatra lolupajātyā brāhmaṇā evamāhuḥ-amaṅgalyametadbāhmaṇānām |",
  "S04n438:356": "mahāyajño yaṣṭavya iti ||",
  "S04n438:357": "tena khalu punarbhikṣavaḥ samayena trapuṣabhallikānāṃ vaṇijāṃ śikhaṇḍī nāma brāhmaṇaḥ pūrvajātisālohito brahmaloke pratyājāto'bhūt |",
  "S04n438:358": "sa brāhmaṇarūpamabhinirmāya tān vaṇijo gāthābhiradhyabhāṣata—",
  "S04n438:359": "yuṣmākaṃ praṇidhiḥ pūrve bodhiprāptastathāgataḥ |",
  "S04n438:360": "asmākaṃ bhojanaṃ bhuktvā dharmacakraṃ pravartayet ||100 ||",
  "S04n438:361": "sa caiṣa praṇidhiḥ pūrṇo bodhiprāptastathāgataḥ |",
  "S04n438:362": "āhāramupanāmyeta bhuktvā cakraṃ pravartayet ||101 ||",
  "S04n438:363": "sumaṅgalaṃ sunakṣatraṃ gavāṃ vaḥ sarpidohanam |",
  "S04n438:364": "puṇyakarmaṇastasyaiṣa anubhāvo maharṣiṇaḥ ||102 ||",
  "S04n438:365": "evaṃ saṃcodya vaṇijaḥ śikhaṇḍī bhavanaṃ gataḥ |",
  "S04n438:366": "udagramanasaḥ sarve babhuvustrapuṣāhvayāḥ ||103 ||",
  "S04n438:367": "kṣīraṃ yadāsīcca hi gosahasrā",
  "S04n438:368": "aśeṣatastaṃ samudānayitvā |",
  "S04n438:369": "agraṃ ca tasmātparigṛhya ojaḥ",
  "S04n438:370": "sādheṃsu te bhojana gauraveṇa ||104 ||",
  "S04n438:371": "śataṃ sahasraikapalasya mūlyaṃ",
  "S04n438:372": "yā ratnapātrī abhu candranāmikā |",
  "S04n438:373": "caukṣāṃ sudhautāṃ vimalāṃ ca kṛtvā",
  "S04n438:374": "samatīrthikāṃ pūriṣu bhojanena ||105 ||",
  "S04n438:375": "madhuṃ gṛhītvā tatha ratnapātrīṃ",
  "S04n438:376": "tārāyaṇīmūlamupetya śāstuḥ |",
  "S04n438:377": "pratigṛhṇa bhakte anugṛhṇa cāsmān",
  "S04n438:378": "idaṃ praṇītaṃ paribhuṅkṣva bhojyam ||106 ||",
  "S04n438:379": "anukampanārthāya ubhau ca bhrātṛṇāṃ",
  "S04n438:380": "pūrvāśayaṃ jñātva ca bodhiprasthitau |",
  "S04n438:381": "pratigṛhītvā paribhuñji śāstā",
  "S04n438:382": "bhuktvā kṣipī pātri nabhastalesmiṃ ||107 ||",
  "S04n438:383": "subrahmanāmā ca hi devarājo",
  "S04n438:384": "jagrāha yastāṃ vararatnapātrīm |",
  "S04n438:385": "adhunāpyasau tāṃ khalu brahmaloke",
  "S04n438:386": "saṃpūjayatyanyasuraiḥ sahāyaḥ ||108 ||",
  "S04n438:387": "atha khalu tathāgatastasyāṃ velāyāṃ teṣāṃ trapuṣabhallikānāṃ vaṇijānāmimāṃ saṃharṣaṇāmakārṣīt—",
  "S04n438:388": "diśāṃ svastikaraṃ divyaṃ maṅgalyaṃ cārthasādhakam |",
  "S04n438:389": "arthā vaḥ śāsatāṃ sarve bhavatvāśu pradakṣiṇā ||109 ||",
  "S04n438:390": "śrīrvo'stu dakṣiṇe haste śrīrvo vāme pratiṣṭhitā |",
  "S04n438:391": "śrīrvo'stu sarvasāṅgeṣu māleva śirasi sthitā ||110 ||",
  "S04n438:392": "dhanaiṣiṇāṃ prayātānāṃ vaṇijāṃ vai diśo daśa |",
  "S04n438:393": "utpadyantāṃ mahālābhāste ca santu sukhodayāḥ ||111 ||",
  "S04n438:394": "kāryeṇa kenacidyena gacchathā pūrvikāṃ diśam |",
  "S04n438:395": "nakṣatrāṇi vaḥ pālentu ye tasyāṃ diśi saṃsthitā ||112 ||",
  "S04n438:396": "kṛttikā rohiṇī caiva mṛgaśirārdrā punarvasuḥ |",
  "S04n438:397": "puṣyaścaiva tathāśleṣā ityeṣāṃ pūrvikādiśām ||113 ||",
  "S04n438:398": "ityete sapta nakṣatrā lokapālā yaśasvinaḥ |",
  "S04n438:399": "adhiṣṭhitā pūrvabhāge devā rakṣantu sarvataḥ ||114 ||",
  "S04n438:400": "teṣāṃ cādhipatī rājā dhṛtarāṣṭreti viśrutaḥ |",
  "S04n438:401": "sa sarvagandharvapatiḥ sūryeṇa saha rakṣatu ||115 ||",
  "S04n438:402": "putrā pi tasya bahava ekanāmā vicakṣaṇāḥ |",
  "S04n438:403": "aśītirdaśa caikaśca indranāmā mahābalā |",
  "S04n438:404": "te'pi va adhipālentu ārogyena śivena ca ||116 ||",
  "S04n438:405": "pūrvasmin vai diśo bhāge aṣṭau devakumārikāḥ |",
  "S04n438:406": "jayantī vijayantī ca siddhārthā aparājitā ||117 ||",
  "S04n438:407": "nandottarā nandisenā nandinī nandavardhanī |",
  "S04n438:408": "tā pi va adhipālentu ārogyena śivena ca ||118 ||",
  "S04n438:409": "pūrvasmin vai diśo bhāge cāpālaṃ nāma cetiyam |",
  "S04n438:410": "avustaṃ jinebhi jñātamarhantebhi ca tāyibhiḥ |",
  "S04n438:411": "te'pi va adhipālentu ārogyena śivena ca ||119 ||",
  "S04n438:412": "kṣemāśca vo diśaḥ santu mā ca vaḥ pāpamāgamat |",
  "S04n438:413": "labdhārthāśca nivartadhvaṃ sarvadevebhi rakṣitāḥ ||120 ||",
  "S04n438:414": "yena kenacitkṛtyena gacchethā dakṣiṇāṃ diśam |",
  "S04n438:415": "nakṣatrāṇi vaḥ pālentu ye tāṃ diśamadhiṣṭhitā ||121 ||",
  "S04n438:416": "maghā ca dvau ca phālgunyau hastā citrā ca pañcamī |",
  "S04n438:417": "svātiścaiva viśākhā ca eteṣāṃ dakṣiṇā diśā ||122 ||",
  "S04n438:418": "ityete sapta nakṣatrā lokapālā yaśasvinaḥ |",
  "S04n438:419": "ādiṣṭā dakṣiṇe bhāge te vo rakṣantu sarvataḥ ||123 ||",
  "S04n438:420": "teṣāṃ cādhipatī rājā virūḍhaka iti smṛtaḥ |",
  "S04n438:421": "sarvakumbhāṇḍādhipatiryamena saha rakṣatu ||124 ||",
  "S04n438:422": "putrā pi tasya bahava ekanāmā vicakṣaṇāḥ |",
  "S04n438:423": "aśītirdaśa caikaśca indranāmā mahābalāḥ |",
  "S04n438:424": "te'pi va adhipālentu ārogyena śivena ca ||125 ||",
  "S04n438:425": "dakṣiṇe'smin diśo bhāge aṣṭau devakumārikāḥ |",
  "S04n438:426": "śriyāmatī yaśamatī yaśaprāptā yaśodharā ||126 ||",
  "S04n438:427": "suutthitā suprathamā suprabuddhā sukhāvahā |",
  "S04n438:428": "tā pi va adhipālentu ārogyena śivena ca ||127 ||",
  "S04n438:429": "dakṣiṇe'smin diśo bhāge padmanāmena cetikam |",
  "S04n438:430": "nityaṃ jvalitatejena divyaṃ sarvaprakāśitam |",
  "S04n438:431": "te'pi va adhipālentu ārogyena śivena ca ||128 ||",
  "S04n438:432": "kṣemāśca vo diśaḥ santu mā ca vaḥ pāpamāgamat |",
  "S04n438:433": "labdhārthāśca nivartadhvaṃ sarvadevebhi rakṣitāḥ ||129 ||",
  "S04n438:434": "yena kenacitkṛtyena gacchethā paścimāṃ diśam |",
  "S04n438:435": "nakṣatrāṇi vaḥ pālentu ye tāṃ diśamadhiṣṭhitā ||130 ||",
  "S04n438:436": "anurādhā ca jeṣṭhā ca mūlā ca dṛḍhavīryatā |",
  "S04n438:437": "dvāvāṣāḍhe abhijicca śravaṇo bhavati saptamaḥ ||131 ||",
  "S04n438:438": "ityete sapta nakṣatrā lokapālā yaśasvinaḥ |",
  "S04n438:439": "ādiṣṭā paścime bhāge te vo rakṣantu sarvadā ||132 ||",
  "S04n438:440": "teṣāṃ cādhipatī rājā virūpākṣeti taṃ viduḥ |",
  "S04n438:441": "sa sarvanāgādhipatirvarūṇena saha rakṣatu ||133 ||",
  "S04n438:442": "putrā pi tasya bahavaḥ ekanāmā vicakṣaṇāḥ |",
  "S04n438:443": "aśītirdaśa caikaśca indranāmā mahābalāḥ |",
  "S04n438:444": "te'pi va adhipālentu ārogyena śivena ca ||134 ||",
  "S04n438:445": "paścime'smin diśo bhāge aṣṭau devakumārikāḥ",
  "S04n438:446": "alambuśā miśrakeśī puṇḍarīkā tathāruṇā ||135 ||",
  "S04n438:447": "ekādaśā navamikā śītā kṛṣṇā ca draupadī |",
  "S04n438:448": "tā pi va adhipālentu ārogyena śivena ca ||136 ||",
  "S04n438:449": "paścime'smin diśo bhāge aṣṭaṅgo nāma parvataḥ |",
  "S04n438:450": "pratiṣṭhā candrasūryāṇāṃ aṣṭamarthaṃ dadātu vaḥ |",
  "S04n438:451": "so'pi va adhipāletu ārogyena śivena ca ||137 ||",
  "S04n438:452": "kṣemāśca vo diśaḥ santu mā ca vaḥ pāpamāgamat |",
  "S04n438:453": "labdhārthāśca nivartadhvaṃ sarvadevebhi rakṣitāḥ ||138 ||",
  "S04n438:454": "yena kenacitkṛtyena gacchethā uttarāṃ diśam |",
  "S04n438:455": "nakṣatrāṇi vaḥ pālentu ye tāṃ diśamadhiṣṭhitā ||139 ||",
  "S04n438:456": "dhaniṣṭhā śatabhiṣā caiva dve ca purvottarāpare |",
  "S04n438:457": "ravatī aśvinī caiva bharaṇī bhavatī saptamī ||140 ||",
  "S04n438:458": "ityete sapta nakṣatrā lokapālā yaśasvinaḥ |",
  "S04n438:459": "ādiṣṭā uttare bhāge te vo rakṣantu sarvadā ||141 ||",
  "S04n438:460": "teṣāṃ cādhipatī rājā kubero naravāhanaḥ |",
  "S04n438:461": "sarvayakṣāṇāmadhipatirmāṇibhadreṇa saha rakṣatu ||142 ||",
  "S04n438:462": "putrā pi tasya bahava ekanāmā vicakṣaṇāḥ |",
  "S04n438:463": "aśītirdaśa caikaśca indranāmā mahābalāḥ |",
  "S04n438:464": "te pi va adhipālentu ārogyena śivena ca ||143 ||",
  "S04n438:465": "uttare'smin diśo bhāge aṣṭau devakumārikāḥ |",
  "S04n438:466": "ilādevī surādevī pṛthvī padmāvatī tathā ||144 ||",
  "S04n438:467": "upasthitā mahārājā āśā śraddhā hirī śirī |",
  "S04n438:468": "tā pi va adhipālentu ārogyena śivena ca ||145 ||",
  "S04n438:469": "uttare'smin diśo bhāge parvato gandhamādanaḥ |",
  "S04n438:470": "āvāso yakṣabhūtānāṃ citrakūṭaḥ sudarśanaḥ |",
  "S04n438:471": "te'pi va adhipālentu ārogyena śivena ca ||146 ||",
  "S04n438:472": "kṣemāśca vo diśaḥ santu mā ca vaḥ pāpamāgamat |",
  "S04n438:473": "labdhārthāśca nivartadhvaṃ sarvadevebhi rakṣitāḥ ||147 ||",
  "S04n438:474": "aṣṭāviṃśati nakṣatrā sapta sapta caturdiśam |",
  "S04n438:475": "dvātriṃśaddevakanyāśca aṣṭāvaṣṭau caturdiśam ||148 ||",
  "S04n438:476": "aṣṭau śramaṇā (cāṣṭau)",
  "S04n438:477": "brāhmaṇā(aṣṭau)",
  "S04n438:478": "janapadeṣu naigamāḥ |",
  "S04n438:479": "aṣṭau devāḥ saindrakāste vo rakṣantu sarvataḥ ||149 ||",
  "S04n438:480": "svasti vo gacchatāṃ bhotu svasti bhotu nivartatām |",
  "S04n438:481": "svasti paśyata vai jñātiṃ svasti paśyantu jñātayaḥ ||150 ||",
  "S04n438:482": "sendrā yakṣā mahārājā arhantamanukampitāḥ |",
  "S04n438:483": "sarvatra svasti gacchadhvaṃ prāpsyadhvamamṛtaṃ śivam ||151 ||",
  "S04n438:484": "saṃrakṣitā brāhmaṇa vāsavena",
  "S04n438:485": "vimukticittaiśca anāśravaiśca |",
  "S04n438:486": "nāgaiśca yakṣaiśca sadānukampitāḥ",
  "S04n438:487": "pāletha āyuḥ śaradāṃ śataṃ samam ||152 ||",
  "S04n438:488": "pradakṣiṇāṃ dakṣiṇalokanāthaḥ",
  "S04n438:489": "teṣāṃ diśaiṣa'pratimo vināyakaḥ |",
  "S04n438:490": "anena yūyaṃ kuśalena karmaṇā",
  "S04n438:491": "madhusaṃbhavā nāma jinā bhaviṣyatha ||153 ||",
  "S04n438:492": "prathamādidaṃ lokavināyakasya",
  "S04n438:493": "asaṅgato vyākaraṇaṃ jinasya |",
  "S04n438:494": "paścādanantā bahubodhisattvā",
  "S04n438:495": "ye vyākṛtā bodhayi no vivartyāḥ ||154 ||",
  "S04n438:496": "śrutvā imaṃ vyākaraṇaṃ jinasya",
  "S04n438:497": "udagracittā paramāya prītyā |",
  "S04n438:498": "tau bhrātarau sārdhaṃ sahāyakaistaiḥ",
  "S04n438:499": "buddhaṃ ca dharmaṃ śaraṇa prapannāḥ ||155 || iti ||",
  "S04n438:500": " ||iti śrīlalitavistare trapuṣabhallikaparivarto nāma caturviṃśatitamo'dhyāyaḥ ||"
}