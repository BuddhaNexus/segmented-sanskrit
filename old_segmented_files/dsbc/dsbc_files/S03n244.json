{
  "S03n244:0": "21. cuḍḍabodhi-jātakam",
  "S03n244:1": "krodhavinayācchatrūnupaśamayati,",
  "S03n244:2": "vardhayatyeva tvanyathā |",
  "S03n244:3": "tadyathānuśrūyate-",
  "S03n244:4": "bodhisattvaḥ kila mahāsattvaḥ kasmiṃścinmahati brāhmaṇakule guṇābhyāsamāhātmyādativṛddhayaśasi pratiniyatasamṛddhiguṇe rājasatkṛte daivatasaṃmate lokasya janma pratileme |",
  "S03n244:5": "kālānāmatyayenābhivṛddhaḥ kṛtasaṃskārakarmā śrutaguṇābhyāsādacireṇaiva vidvatsadassu prakāśanāmā babhūva |",
  "S03n244:6": "kītirvidvatsadassveva viduṣāṃ pravijṛmbhate |",
  "S03n244:7": "ratnajñeṣviva ratnānāṃ śūrāṇāṃ samareṣviva ||1 ||",
  "S03n244:8": "atha sa mahātmā pravrajyākṛtaparicayatvātpūrvajanmasu svabhyastadharmasaṃjñatvātprajñāvadātamatitvacca na gehe ratimupalebhe |",
  "S03n244:9": "sa kāmān vigrahavivādamadavairasyaprācuryādrājacaurodakadahanavipriyadāyādasādhāraṇatvādatṛptijanakatvādanekadoṣāyatanatvācca saviṣamivānnamātmakāmaḥ parityajya saṃhṛtakeśaśmaśruśobhaḥ kāṣāyavivarṇavāsāḥ parityaktagṛhaveṣavibhramaḥ pravrajyāvinayaniyamaśriyamaśiśriyam |",
  "S03n244:10": "tadanurāgavaśagā cāsya patnī keśānavatāryāhāryavibhūṣaṇodvahananirvyāpāraśarīrā svarūpaguṇaśobhāvibhūṣitā kāṣāyavastrasaṃvītatanuranupravavrāja |",
  "S03n244:11": "atha bodhisattvastapovanānugamanavyavasāyamasya vidtvā tapovanādhyāsanāyogyatāṃ ca strīsaukumāryasyāvocadenāṃ-bhadre darśitastvayāyamasmadanurāgasvabhāvaḥ |",
  "S03n244:12": "tadalamasmadanugamanaṃ pratyanena vyavasāyena te |",
  "S03n244:13": "yatraiva tvanyāḥ pravrajitāḥ prativasanti tatra bhavatyāstābhireva sārdha pratirūpaṃ vastuṃ syāt |",
  "S03n244:14": "durabhisaṃbhavāni hyaraṇyāyatanāni | paśya-",
  "S03n244:15": "śamaśānaśūnyālayaparvateṣu vaneṣu ca vyālamṛgākuleṣu |",
  "S03n244:16": "niketahīnā yatayo vasanti yatraiva cāstaṃ ravirabhyupaiti ||2 ||",
  "S03n244:17": "dhyānodyamādekacarāśca nityaṃ stridarśanādapyapavṛttabhāvāḥ |",
  "S03n244:18": "nivartituṃ tena matiṃ kuruṣva ko'rthastabānena paribhrameṇa ||3 ||",
  "S03n244:19": "sā niyatamenamanugamanakṛtaniścayā bāṣpoparudhyamānanayanā kiṃcidīdṛśaṃ pratyuvāca-",
  "S03n244:20": "yadi me śramabuddhiḥ syattavānugamanotsave |",
  "S03n244:21": "kimityevaṃ prapadyeya duḥkha tava ca vipriyam ||4 ||",
  "S03n244:22": "yattu naiva samarthāsmi vartituṃ rahitā tvayā |",
  "S03n244:23": "ityājñātikramamimaṃ tvaṃ mama kṣantumarhasi ||5 ||",
  "S03n244:24": "iti sā dvitrirapyucyamānāyadā necchati sma nivartitum,",
  "S03n244:25": "tato bodhisattva upekṣānibhṛtamatirasyāṃ babhūva |",
  "S03n244:26": "sa tayānugamyamānaścakravāka iva cakravākyā grāmanagaranigamānanuvicaran kadācitkṛtabhaktakṛtyaḥ kasmiṃścitpravivikte śrimati nānātarugahanopaśobhite ghanapracchāye kṛtopakāra iva kvacitkvaciddinakarakiraṇacandrakairnānukusumarajo'vakīrṇadharaṇitale śucau vanoddeśe dhyānavidhimanuṣṭhāya sāyānhasamaye vyutthāya samādheḥ pāṃsukūlāni sivyati sma |",
  "S03n244:27": "sāpi pravrajitā tasyaiva nātīdūre vṛkṣamūlamupaśobhayamānā devateva svena vapuṣaḥ prabhāveṇa virājamānā tadupadiṣṭena manaskāravidhinā dhyāyati sma |",
  "S03n244:28": "atha tatratyo rājā vasantakālajanitābhyadhikakisalayaśobhāni bhramadbhramaramadhukarīgaṇopakūjitāni pramattakokilakulakilakilāni prahasitakamalakuvalayālaṃkṛtābhilaṣaṇiyajalāśayāni vividhakusumasaṃmodagandhādhivāsitasukhapavanānyupavanāni samanuvicaraṃstaṃ deśamupajagāma |",
  "S03n244:29": "vicitrapuṣpastabakojjvalāni kṛtacchadānīva vasantalakṣmyā |",
  "S03n244:30": "vācālapuṃskokilabarhiṇāni saroruhākīrṇajalāśayāni ||6 ||",
  "S03n244:31": "samudbhavatkomalaśādvalāni vanāni mattabhramarārutāni |",
  "S03n244:32": "ākrīḍabhūtāni manobhavasya draṣṭuṃ bhavatyeva manaḥpraharṣaḥ ||7 ||",
  "S03n244:33": "atha sa rājā savinayamabhigamya bodhisattvaṃ kṛtapratisaṃmodanakathastatraikānte nvaṣidata |",
  "S03n244:34": "sa tāṃ pravrajitāmatimanoharadarśanāmabhivīkṣya tasyā rūpaśobhayā samākṣipyamāgahṛdayo nūnamasyeyaṃ sahadharmacāriṇītyavetya lolasvabhavatvāttadapaharaṇopāyaṃ vimamarśa |",
  "S03n244:35": "śrutaprabhāvaḥ sa tapodhanānāṃ śāpārciṣaḥ kroṣahutāśanasya |",
  "S03n244:36": "saṃkṣiptadhairyo'pi manobhavena nāsminnavajñārabhaso babhūva ||8 ||",
  "S03n244:37": "tasya buddhirabhavat-tapaḥprabhāvamasya jñātvā śakyamatra tadyuktaṃ pravartituṃ nānyathā |",
  "S03n244:38": "yadyayamasyāṃ saṃrāgavaktavyamatirvyaktamasminna tapaḥprabhāvo'sti |",
  "S03n244:39": "atha vītarāgaḥ syānmandāpekṣo vā tato'smin saṃbhāvyaṃ tapaḥprabhavamāhātmyam |",
  "S03n244:40": "iti vicintya sa rājā tapahprabhāvajijñāsayā bodhisattvaṃ hitaiṣivaduvāca-bhoḥ pravrajita pracuradhūrtasāhasikapuruṣe'smiṃlloke na yuktamatrabhavato nirākrandeṣu vaneṣvevaṃ pratirūpayānayā sahadharmacāriṇyā saha vicaritum |",
  "S03n244:41": "asyāṃ hi te kaścidaparādhyamāno niyatasmānapyupakrośabhājanīkuryāt | paśya",
  "S03n244:42": "evaṃ vivikteṣu tapaḥkṛśaṃ tvāṃ dharmeṇa sārdhaṃ paribhūya kaścit |",
  "S03n244:43": "imāṃ prasahyāpaharedyadā te śokātparaṃ kiṃ bata tatra kuryāḥ ||9 ||",
  "S03n244:44": "roṣaprasaṅgo hi manaḥprayāthī dharmopamardādyaśasaśca hantā |",
  "S03n244:45": "vasatviyaṃ tena janānta eva strīsaṃnikarṣeṇa ca kiṃ yatīnām ||10 ||",
  "S03n244:46": "bodhisattva uvāca-yuktamāha mahārājaḥ |",
  "S03n244:47": "api tu śrūyatāṃ yadevaṃgate'rthe prapadyeya-",
  "S03n244:48": "syādatra me yaḥ pratikūlavartī darpodbhavādapratisaṃkhyayā vā |",
  "S03n244:49": "vyaktaṃ na mucyeta sa jīvato me dhārādhanasyeva dhanasya reṇuḥ ||11 ||",
  "S03n244:50": "atha sa rājā tīvrāpekṣo'yamasyāṃ tapaḥprabhāvahīna ityavajñāya taṃ mahāsattvaṃ tadapāyanirāśaṅkaḥ kāmarāgavaśagaḥ strīsaṃdarśanādhikṛtān puruṣān samādideśa-gacchataitāṃ pravrajitāmantaḥpuraṃ praveśayateti |",
  "S03n244:51": "tadupaśrutya sā pravrajitā vyālamṛgābhidruteva vanamṛgī bhayaviṣādaviklavamukhī bāṣpoparudhyamānanayanā gadgadāyamānakaṇṭhī tattadārtivaśādvilalāpa-",
  "S03n244:52": "lokasya nāmārtiparājitasya parāyaṇaṃ bhūmipatiḥ piteva |",
  "S03n244:53": "sa eva yasya tvanayābahuḥ syādākrandanaṃ kasya nu tena kāryam ||12 ||",
  "S03n244:54": "bhraṣṭādhikārā bata lokapālā na santi vā mṛtyuvaśaṃ gatā vā |",
  "S03n244:55": "na trātumārtāniti ye sayatnā dharmo'pi manye śrutimātrameva ||13 ||",
  "S03n244:56": "kiṃ vā surairme bhagavān yadevaṃ madbhāgadheyairdhṛtamauna eva |",
  "S03n244:57": "paro'pi tāvannau rakṣaṇīyaḥ pāpātmabhirvipratikṛṣyamāṇaḥ ||14 ||",
  "S03n244:58": "naśyeti śāpāśaninābhimṛṣṭaḥ syādyasya śailaḥ smaranīyamūrtiḥ |",
  "S03n244:59": "itthaṃgatāyāmapi tasya maunaṃ tathāpi jīvāmi ca mandabhāgyā ||15 ||",
  "S03n244:60": "pāpā kṛpāpātatarā na vāhamevaṃbidhāmāpadamabhyupetā |",
  "S03n244:61": "ārteṣu kārūṇyamayī pravṛttistapodhanānāṃ kimayaṃ na mārgaḥ ||16 ||",
  "S03n244:62": "śaṅke tavādyāpi tadeva citte nivartyamānāsmi na yannivṛttā |",
  "S03n244:63": "tavāpriyeṇāpi mayepsitaṃ yadātmapriyaṃhā tadidaṃ kathaṃ me ||17 ||",
  "S03n244:64": "iti tāṃ pravrajitā karunavilāpākranditaruditamātraparāyaṇāṃ te rājasamādiṣṭāḥ puruṣā yānamāropya paśyata eva tasya mahasattvasyāntaḥpurāya ninyuḥ |",
  "S03n244:65": "bodhisattvo'pi pratisaṃkhyānabalātpratinudya krodhabalaṃ tathaiba pāṃsukūlāni niḥsaṃkṣobhaḥ praśāntacetāḥ sīvyati sma |",
  "S03n244:66": "athainaṃ sa rājovāca-",
  "S03n244:67": "amarṣaroṣābhinipātitākṣaraṃ taduccakairgarjitamūrjitaṃ tvayā |",
  "S03n244:68": "hṛtāṃ ca paśyannapi tāṃ varānanāmaśaktidīnapraśamo'syavasthitaḥ ||18 ||",
  "S03n244:69": "taddarśaya svāṃ bhujayo ruṣaṃ vā tejastapaḥsaṃśrayasaṃbhṛtaṃ vā |",
  "S03n244:70": "ātmapramāṇagrahaṇānabhijño vyarthapratijño hyadhikaṃ na bhāti ||19 ||",
  "S03n244:71": "bodhisattva uvāca-avyarthapratijñameva māṃ viddhi mahārāja |",
  "S03n244:72": "yo'bhūnmamātra pratikūlavartī vispandamāno'pi sa me na muktaḥ |",
  "S03n244:73": "prasahya nītaḥ praśamaṃ mayā tu tasmādyathārthaiva mama pratijñā ||20 ||",
  "S03n244:74": "atha sa rājā tena bodhisattvasya dhairyātiśayavyañjakena praśamena samutpāditatapasviguṇasaṃbhāvanaścintāmāpede-anyadevānena brāhmaṇenābhisaṃdhāya bhāṣitam,",
  "S03n244:75": "tadaparijñāyāsmābhiścāpalakṛtamidamiti jātapratyavamarśo bodhisattvamuvāca-",
  "S03n244:76": "ko'nyastavābhūtpratikūlavartī yo visphuranneva na te vimuktaḥ |",
  "S03n244:77": "reṇuḥ samudyanniva toyadena kaścopanītaḥ praśamaṃ tvayātra ||21 ||",
  "S03n244:78": "bodhisattva uvāca-śrṛṇu mahārāja!",
  "S03n244:79": "jāte na dṛśyate yasminnajāte sādhu dṛśyate |",
  "S03n244:80": "abhūnme sa na muktaśca krodhaḥ svāśrayabādhanaḥ ||22 ||",
  "S03n244:81": "yena jātena nandanti narāṇāmahitaiṣiṇaḥ |",
  "S03n244:82": "so'bhūnme na vimuktaśca krodhaḥ śātravanandanaḥ ||23 ||",
  "S03n244:83": "utpadyamāne yasmiṃśca sadarthaṃ na prapadyate |",
  "S03n244:84": "tamandhīkaraṇaṃ rājannahaṃ krodhamaśīśamam ||24 ||",
  "S03n244:85": "yenābhibhūtaḥ kuśalaṃ jahāti prāptādapi bhraśyata eva cārthāt |",
  "S03n244:86": "taṃ roṣamugragrahavaikṛtābhaṃ sphurantamevānayamantamantaḥ ||25 ||",
  "S03n244:87": "kāṣṭhādyathāgniḥ parimathyamānādudeti tasyaiva parābhavāya |",
  "S03n244:88": "mithyāvikalpaiḥ samudīryamāṇastathā narasyātmavadhāya roṣaḥ ||26 ||",
  "S03n244:89": "dahanamiva vijṛmbhamāṇaraudraṃ śamayati yo hṛdayajvaraṃ na roṣam |",
  "S03n244:90": "laghurayamiti hīyate'sya kīrtiḥ kumudasakhīva śaśiprabhā prabhāte ||27 ||",
  "S03n244:91": "parajanaduritānyacintayitvā ripumiva paśyati yastu roṣameva |",
  "S03n244:92": "vikasati niyamena tasya kīrtiḥ śaśina ivābhinavasya maṇḍalaśrīḥ ||28 ||",
  "S03n244:93": "iyamaparā ca roṣasya mahādoṣatā-",
  "S03n244:94": "na bhātyalaṃkāraguṇānvito'pi krodhāgninā saṃhṛtavarṇaśobhaḥ |",
  "S03n244:95": "saroṣaśalye hṛdaye ca duḥkhaṃ mahārhaśayyāṅkagato'pi śete ||29 ||",
  "S03n244:96": "vismṛtya cātmakṣamasiddhipakṣaṃ roṣātprayātyeva tadutpathena |",
  "S03n244:97": "nihīyate yena yaśo'rthasiddhyā tāmisrapakṣendurivātmalakṣmyā ||30 ||",
  "S03n244:98": "roṣeṇa gacchatyanayaprapātaṃ nivāryamāṇo'pi suhṛjjanena |",
  "S03n244:99": "prāyeṇa vairasya jaḍatvameti hitāhitāvekṣaṇamandabuddhiḥ ||31 ||",
  "S03n244:100": "krodhācca sātmīkṛtapāpakarmā śocatyapāyeṣu samāśatāni |",
  "S03n244:101": "ataḥ paraṃ kiṃ ripavaśca kuryustīvrāpakāroddhatamanyavo'pi ||32 ||",
  "S03n244:102": "antaḥsapatnaḥ kopo'yaṃ tadevaṃ viditaṃ mama |",
  "S03n244:103": "tasyāvalepaprasaraṃ kaḥ pumān marṣayiṣyati ||33 ||",
  "S03n244:104": "ato na muktaḥ kopo me visphurannapi cetasi |",
  "S03n244:105": "ityanarthakaraṃ śatruṃ ko hyupekṣitumarhati ||34 ||",
  "S03n244:106": "atha sa rājā tena tasyādbhutena praśamaguṇena hṛdayagrāhakeṇa ca vacasābhiprasāditamatiruvāca--",
  "S03n244:107": "anurūpaḥ śamasyāsya tavāyaṃ vacanakramaḥ |",
  "S03n244:108": "bahunā tu kimuktena vañcitāstvadadarśinaḥ ||35 ||",
  "S03n244:109": "ityabhipraśasyainamabhisṛtyaivāsya pādayonryapatat atyayadeśanāṃ ca cakre |",
  "S03n244:110": "tāṃ ca pravrajitāṃ kṣamayitvā vyavasarjayat,",
  "S03n244:111": "paricāraka cātmānaṃ bodhisattvasya niryātayāmāsa |",
  "S03n244:112": "tadevaṃ krodhavinayācchatrūnupaśamayati,",
  "S03n244:113": "vardhayatyeva tvanyathā,",
  "S03n244:114": "iti krodhavinaye yatnaḥ kāryaḥ |",
  "S03n244:115": "evamavaireṇa vairāṇi śāmyanti,",
  "S03n244:116": "saṃyamataśca vairaṃ na cīyate |",
  "S03n244:117": "evaṃ cobhayorarthaṃ caratyakrodhana ityevamādiṣu kṣamānuśaṃsāpratisaṃyukteṣu sūtreṣu vācyam |",
  "S03n244:118": "krodhādīnavakathāyāṃ tathāgatamāhātmye ceti |",
  "S03n244:119": " ||iti caḍḍubodhi-jātakamekaviṃśatitamam ||"
}