{
  "S04n460:0": "3 aupamyaparivartaḥ |",
  "S04n460:1": "atha khalvāyuṣmān śāriputrastasyāṃ velāyāṃ tuṣṭa udagra āttamanāḥ pramuditaḥ prītisaumanasyajāto yena bhagavāṃstenāñjaliṃ praṇamya bhagavato'bhimukho bhagavantameva vyavalokayamāno bhagavantametadavocat-āścaryādbhutaprāpto'smi bhagavan audbilyaprāptaḥ idamevaṃrūpaṃ bhagavato'ntikād ghoṣaṃ śrutvā |",
  "S04n460:2": "tatkasya hetoḥ?",
  "S04n460:3": "aśrutvaiva tāvadahaṃ bhagavan idamevaṃrūpaṃ bhagavato'ntikād dharmaṃ tadanyān bodhisattvān dṛṣṭvā bodhisattvānāṃ ca anāgate'dhvani buddhanāma śrutvā atīva śocāmi atīva saṃtapye,",
  "S04n460:4": "bhraṣṭo'smyevaṃrūpāt tathāgatajñānagocarād jñānadarśanāt |",
  "S04n460:5": "yadā cāhaṃ bhagavan abhīkṣṇaṃ gacchāmi parvatagirikandarāṇi vanaṣaṇḍānyārāmanadīvṛkṣamūlānyekāntāni divāvihārāya,",
  "S04n460:6": "tadāpyahaṃ bhagavan yadbhūyastvena anenaiva vihāreṇa viharāmi |",
  "S04n460:7": "tulye nāma dharmadhātupraveśe vayaṃ bhagavatā hīnena yānena niryātitāḥ |",
  "S04n460:8": "evaṃ ca me bhagavaṃstasmin samaye bhavati-asmākamevaiṣo'parādhaḥ,",
  "S04n460:9": "naiva bhagavato'parādhaḥ |",
  "S04n460:10": "tatkasya hetoḥ?",
  "S04n460:11": "sacedbhagavānasmābhiḥ pratīkṣitaḥ syāt sāmutkarṣikīṃ dharmadeśanāṃ kathayamānaḥ,",
  "S04n460:12": "yadidamanuttarāṃ samyaksaṃbodhimārabhya,",
  "S04n460:13": "teṣveva vayaṃ bhagavan dharmeṣu niryātāḥ syāma |",
  "S04n460:14": "yatpunarbhagavan asmābhiranupasthiteṣu bodhisattveṣu saṃdhābhāṣyaṃ bhagavato'jānamānaistvaramāṇaiḥ prathamabhāṣitaiva tathāgatasya dharmadeśanā śrutvodgṛhītā dhāritā bhāvitā cintitā manasikṛtā |",
  "S04n460:15": "so'haṃ bhagavan ātmaparibhāṣaṇayaiva bhūyiṣṭhena rātriṃdivānyatināmayāmi |",
  "S04n460:16": "adyāsmi bhagavan nirvāṇaprāptaḥ |",
  "S04n460:17": "adyāsmi bhagavan parinirvṛtaḥ |",
  "S04n460:18": "adya me bhagavan arhattvaṃ prāptam |",
  "S04n460:19": "adyāhaṃ bhagavan bhagavataḥ putro jyeṣṭha auraso mukhato jāto dharmajo dharmanirmito dharmadāyādo dharmanirvṛttaḥ |",
  "S04n460:20": "apagataparidāho'smyadya bhagavan imamevaṃrūpamadbhutadharmamaśrutapūrvaṃ bhagavato'ntikād ghoṣaṃ śrutvā ||",
  "S04n460:21": "atha khalvāyuṣmān śāriputrastasyāṃ velāyāṃ bhagavantamābhirgāthābhiradhyabhāṣata—",
  "S04n460:22": "āścaryaprāpto'smi mahāvināyaka",
  "S04n460:23": "audbilyajāto imu ghoṣa śrutvā |",
  "S04n460:24": "kathaṃkathā mahya na bhūya kācit",
  "S04n460:25": "paripācito'haṃ iha agrayāne ||1 ||",
  "S04n460:26": "āścaryabhūtaḥ sugatāna ghoṣaḥ",
  "S04n460:27": "kāṅkṣāṃ ca śokaṃ ca jahāti prāṇinām |",
  "S04n460:28": "kṣīṇāsravasyo mama yaśca śoko",
  "S04n460:29": "vigato'sti sarvaṃ śruṇiyāna ghoṣam ||2 ||",
  "S04n460:30": "divāvihāramanucaṃkramanto",
  "S04n460:31": "vanaṣaṇḍa ārāmatha vṛkṣamūlam |",
  "S04n460:32": "girikandarāṃścāupyupasevamāno",
  "S04n460:33": "anucintayāmī imameva cintām ||3 ||",
  "S04n460:34": "aho'smi parivañcitu pāpacittai-",
  "S04n460:35": "stulyeṣu dharmeṣu anāsraveṣu |",
  "S04n460:36": "yannāma traidhātuki agradharmaṃ",
  "S04n460:37": "na deśayiṣyāmi anāgate'dhve ||4 ||",
  "S04n460:38": "dvātriṃśatī lakṣaṇa mahya bhraṣṭā",
  "S04n460:39": "suvarṇavarṇacchavitā ca bhraṣṭā |",
  "S04n460:40": "balā vimokṣāścimi sarvi riñcitā",
  "S04n460:41": "tulyeṣu dharmeṣu aho'smi mūḍhaḥ ||5 ||",
  "S04n460:42": "anuvyañjanā ye ca mahāmunīnā-",
  "S04n460:43": "maśīti pūrṇāḥ pravarā viśiṣṭāḥ |",
  "S04n460:44": "aṣṭādaśāveṇika ye ca dharmā-",
  "S04n460:45": "ste cāpi bhraṣṭā ahu vañcito'smi ||6 ||",
  "S04n460:46": "dṛṣṭvā ca tvāṃ lokahitānukampī",
  "S04n460:47": "divāvihāraṃ parigamya caikaḥ |",
  "S04n460:48": "hā vañcito'smīti vicintayāmi",
  "S04n460:49": "asaṅgajñānātu acintiyātaḥ ||7 ||",
  "S04n460:50": "rātriṃdivāni kṣapayāmi nātha",
  "S04n460:51": "bhūyiṣṭha so eva vicintayantaḥ |",
  "S04n460:52": "pṛcchāmi tāvad bhagavantameva",
  "S04n460:53": "bhraṣṭo'hamasmītyatha vā na veti ||8 ||",
  "S04n460:54": "evaṃ ca me cintayato jinendra",
  "S04n460:55": "gacchanti rātriṃdiva nityakālam |",
  "S04n460:56": "dṛṣṭvā ca anyān bahubodhisattvān",
  "S04n460:57": "saṃvarṇitāllokavināyakena ||9 ||",
  "S04n460:58": "śrutvā ca so'haṃ imu buddhadharmaṃ",
  "S04n460:59": "saṃghāya etatkila bhāṣitaṃ ti |",
  "S04n460:60": "atarkikaṃ sūkṣmamanāsravaṃ ca",
  "S04n460:61": "jñānaṃ praṇetī jina bodhimaṇḍe ||10 ||",
  "S04n460:62": "dṛṣṭīvilagno hyahamāsi pūrvaṃ",
  "S04n460:63": "parivrājakastīrthikasaṃmataśca |",
  "S04n460:64": "tato mamā āśayu jñātva nātho",
  "S04n460:65": "dṛṣṭīvimokṣāya bravīti nirvṛtim ||11 ||",
  "S04n460:66": "vimucya tā dṛṣṭikṛtāni sarvaśaḥ",
  "S04n460:67": "śūnyāṃśca dharmānahu sparśayitvā |",
  "S04n460:68": "tato vijānāmyahu nirvṛto'smi",
  "S04n460:69": "na cāpi nirvāṇamidaṃ pravucyati ||12 ||",
  "S04n460:70": "yadā tu buddho bhavate'grasattvaḥ",
  "S04n460:71": "puraskṛto naramaruyakṣarākṣasaiḥ |",
  "S04n460:72": "dvātriṃśatīlakṣaṇarūpadhārī",
  "S04n460:73": "aśeṣato nirvṛtu bhoti tatra ||13 ||",
  "S04n460:74": "vyapanīta sarvāṇi mi manyitāni",
  "S04n460:75": "śrutvā ca ghoṣaṃ ahamadya nirvṛtaḥ |",
  "S04n460:76": "yadāpi vyākurvasi agrabodhau",
  "S04n460:77": "purato hi lokasya sadevakasya ||14 ||",
  "S04n460:78": "balavacca āsīnmama chambhitatvaṃ",
  "S04n460:79": "prathamaṃ giraṃ śrutva vināyakasya |",
  "S04n460:80": "mā haiva māro sa bhavedviheṭhako",
  "S04n460:81": "abhinirmiṇitvā bhuvi buddhaveṣam ||15 ||",
  "S04n460:82": "yadā tu hetūhi ca kāraṇaiśca",
  "S04n460:83": "dṛṣṭāntakoṭīnayutaiśca darśitā |",
  "S04n460:84": "suparisthitā sā varabuddhabodhi-",
  "S04n460:85": "stato'smi niṣkāṅkṣu śruṇitva dharmam ||16 ||",
  "S04n460:86": "yadā ca me buddhasahasrakoṭyaḥ",
  "S04n460:87": "kīrteṣyatī tān parinirvṛtān jinān |",
  "S04n460:88": "yathā ca tairdeśitu eṣa dharma",
  "S04n460:89": "upāyakauśalya pratiṣṭhihitvā ||17 ||",
  "S04n460:90": "anāgatāśco bahu buddha loke",
  "S04n460:91": "tiṣṭhanti ye co paramārthadarśinaḥ |",
  "S04n460:92": "upāyakauśalyaśataiśca dharmaṃ",
  "S04n460:93": "nidarśayiṣyantyatha deśayanti ca ||18 ||",
  "S04n460:94": "tathā ca te ātmana yādṛśī carī",
  "S04n460:95": "abhiniṣkramitvā prabhṛtīya saṃstutā |",
  "S04n460:96": "buddhaṃ ca te yādṛśu dharmacakraṃ",
  "S04n460:97": "tathā ca te'vasthita dharmadeśanā ||19 ||",
  "S04n460:98": "tataśca jānāmi na eṣa māro",
  "S04n460:99": "bhūtāṃ cariṃ darśayi lokanāthaḥ |",
  "S04n460:100": "na hyatra mārāṇa gatī hi vidyate",
  "S04n460:101": "mamaiva cittaṃ vicikitsaprāptam ||20 ||",
  "S04n460:102": "yadā tu madhureṇa gabhīravalgunā",
  "S04n460:103": "saṃharṣito buddhasvareṇa cāham |",
  "S04n460:104": "tadā mi vidhvaṃsita sarvasaṃśayā",
  "S04n460:105": "vicikitsa naṣṭā ca sthito'smi jñāne ||21 ||",
  "S04n460:106": "niḥsaṃśayaṃ bheṣyi tathāgato'haṃ",
  "S04n460:107": "puraskṛto loki sadevake'smin |",
  "S04n460:108": "saṃghāya vakṣye imu buddhabodhiṃ",
  "S04n460:109": "samādapento bahubodhisattvān ||22 ||",
  "S04n460:110": "evamukte bhagavānāyuṣmantaṃ śāriputrametadavocat-ārocayāmi te śāriputra,",
  "S04n460:111": "prativedayāmi te asya sadevakasya lokasya purataḥ samārakasya sabrahmakasya saśramaṇabrāhmaṇikāyāḥ prajāyāḥ purataḥ |",
  "S04n460:112": "mayā tvaṃ śāriputra viṃśatīnāṃ buddhakoṭīnayutaśatasahasrāṇāmantike paripācito'nuttarāyāṃ samyaksaṃbodhau |",
  "S04n460:113": "mama ca tvaṃ śāriputra dīrgharātramanuśikṣito'bhūt |",
  "S04n460:114": "sa tvaṃ śāriputra bodhisattvasaṃmantritena bodhisattvarahasyena iha mama pravacane upapannaḥ |",
  "S04n460:115": "sa tvaṃ śāriputra bodhisattvādhiṣṭhānena tatpaurvakaṃ caryāpraṇidhānaṃ bodhisattvasaṃmantritaṃ bodhisattvarahasyaṃ na samanusmarasi |",
  "S04n460:116": "nirvṛto'smīti manyase |",
  "S04n460:117": "so'haṃ tvāṃ śāriputra pūrvacaryāpraṇidhānajñānānubodhamanusmārayitukāma imaṃ saddharmapuṇḍarīkaṃ dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ śrāvakāṇāṃ saṃprakāśayāmi ||",
  "S04n460:118": "api khalu punaḥ śāriputra,",
  "S04n460:119": "bhaviṣyasi tvamanāgate'dhvani aprameyaiḥ kalpairacintyairapramāṇairbahūnāṃ tathāgatakoṭīnayutaśatasahasrāṇāṃ saddharmaṃ dhārayitvā vividhāṃ ca pūjāṃ kṛtvā imāmeva bodhisattvacaryāṃ paripūrya padmaprabho nāma tathāgato'rhan samyaksaṃbuddho loke bhaviṣyasi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān ||",
  "S04n460:120": "tena khalu punaḥ śāriputra samayena tasya bhagavataḥ padmaprabhasya tathāgatasya virajaṃ nāma buddhakṣetraṃ bhaviṣyati samaṃ ramaṇīyaṃ prāsādikaṃ paramasudarśanīyaṃ pariśuddhaṃ ca sphītaṃ ca ṛddhaṃ ca kṣemaṃ ca subhikṣaṃ ca bahujananārīgaṇākīrṇaṃ ca maruprakīrṇaṃ ca vaiḍūryamayaṃ suvarṇasūtrāṣṭāpadanibaddham |",
  "S04n460:121": "teṣu ca aṣṭāpadeṣu ratnavṛkṣā bhaviṣyanti saptānāṃ ratnānāṃ puṣpaphalaiḥ satatasamitaṃ samarpitāḥ ||",
  "S04n460:122": "so'pi śāriputra padmaprabhastathāgato'rhan samyaksaṃbuddhastrīṇyeva yānānyārabhya dharmaṃ deśayiṣyati |",
  "S04n460:123": "kiṃcāpi śāriputra sa tathāgato na kalpakaṣāya utpatsyate,",
  "S04n460:124": "api tu praṇidhānavaśena dharmaṃ deśayiṣyati |",
  "S04n460:125": "mahāratnapratimaṇḍitaśca nāma śāriputra sa kalpo bhaviṣyati |",
  "S04n460:126": "tatkiṃ manyase śāriputra kena kāraṇena sa kalpo mahāratnapratimaṇḍita ityucyate?",
  "S04n460:127": "ratnāni śāriputra buddhakṣetre bodhisattvā ucyante |",
  "S04n460:128": "te tasmin kāle tasyāṃ virajāyāṃ lokadhātau bahavo bodhisattvā bhaviṣyantyaprameyā asaṃkhyeyā acintyā atulyā amāpyā gaṇanāṃ samatikrāntā anyatra tathāgatagaṇanayā |",
  "S04n460:129": "tena kāraṇena sa kalpo mahāratnapratimaṇḍita ityucyate ||",
  "S04n460:130": "tena khalu punaḥ śāriputra samayena bodhisattvāstasmin buddhakṣetre yadbhūyasā ratnapadmavikrāmiṇo bhaviṣyanti |",
  "S04n460:131": "anādikarmikāśca te bodhisattvā bhaviṣyanti |",
  "S04n460:132": "ciracaritakuśalamūlā bahubuddhaśatasahasracīrṇabrahmacaryāḥ,",
  "S04n460:133": "tathāgataparisaṃstutā buddhajñānābhiyuktā mahābhijñāparikarmanirjātāḥ sarvadharmanayakuśalā mārdavāḥ smṛtimantaḥ |",
  "S04n460:134": "bhūyiṣṭhena śāriputra evaṃrūpāṇāṃ bodhisattvānāṃ paripūrṇaṃ tadbuddhakṣetraṃ bhaviṣyati ||",
  "S04n460:135": "tasya khalu punaḥ śāriputra padmaprabhasya tathāgatasya dvādaśāntarakalpā āyuṣpramāṇaṃ bhaviṣyati sthāpayitvā kumārabhūtatvam |",
  "S04n460:136": "teṣāṃ ca sattvānāmaṣṭāntarakalpā āyuṣpramāṇaṃ bhaviṣyati |",
  "S04n460:137": "sa ca śāriputra padmaprabhastathāgato dvādaśānāmantarakalpānāmatyayena dhṛtiparipūrṇaṃ nāma bodhisattvaṃ mahāsattvaṃ vyākṛtya anuttarāyāṃ samyaksaṃbodhau parinirvāsyati |",
  "S04n460:138": "ayaṃ bhikṣavo dhṛtiparipūrṇo bodhisattvo mahāsattvo mamānantaramanuttarāṃ samyaksaṃbodhimabhisaṃbhotsyate |",
  "S04n460:139": "padmavṛṣabhavikrāmī nāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n460:140": "tasyāpi śāriputra padmavṛṣabhavikrāmiṇastathāgatasya evaṃrūpameva buddhakṣetraṃ bhaviṣyati ||",
  "S04n460:141": "tasya khalu punaḥ śāriputra padmaprabhasya tathāgatasya parinirvṛtasya dvātriṃśadantarakalpān saddharmaḥ sthāsyati |",
  "S04n460:142": "tatastasya tasmin saddharme kṣīṇe dvātriṃśadantarakalpān saddharmapratirūpakaḥ sthāsyati ||",
  "S04n460:143": "atha khalu bhagavāṃstasyāṃ velāyāmimā gāthā abhāṣata—",
  "S04n460:144": "bhaviṣyase śārisutā tuhaṃ pi",
  "S04n460:145": "anāgate'dhvāni jinastathāgataḥ |",
  "S04n460:146": "padmaprabho nāma samantacakṣu-",
  "S04n460:147": "rvineṣyase prāṇisahasrakoṭyaḥ ||23 ||",
  "S04n460:148": "bahubuddhakoṭīṣu karitva satkriyāṃ",
  "S04n460:149": "caryābalaṃ tatra upārjayitvā |",
  "S04n460:150": "utpādayitvā ca daśo balāni",
  "S04n460:151": "spṛśiṣyase uttamamagrabodhim ||24 ||",
  "S04n460:152": "acintiye aparimitasmi kalpe",
  "S04n460:153": "prabhūtaratnastada kalpu bheṣyati |",
  "S04n460:154": "virajā ca nāmnā tada lokadhātuḥ",
  "S04n460:155": "kṣetraṃ viśuddhaṃ dvipadottamasya ||25 ||",
  "S04n460:156": "vaidūryasaṃstīrṇa tathaiva bhūmiḥ",
  "S04n460:157": "suvarṇasūtrapratimaṇḍitā ca |",
  "S04n460:158": "ratnāmayairvṛkṣaśatairupetā",
  "S04n460:159": "sudarśanīyaiḥ phalapuṣpamaṇḍitaiḥ ||26 ||",
  "S04n460:160": "smṛtimanta tasmin bahubodhisattvāḥ",
  "S04n460:161": "caryābhinirhārasukovidāśca |",
  "S04n460:162": "ye śikṣitā buddhaśateṣu caryāṃ",
  "S04n460:163": "te tatra kṣetre upapadya santi ||27 ||",
  "S04n460:164": "so cejjinaḥ paścimake samucchraye",
  "S04n460:165": "kumārabhūmīmatināmayitvā |",
  "S04n460:166": "jahitva kāmānabhiniṣkamitvā",
  "S04n460:167": "spṛśiṣyate uttamamagrabodhim ||28 ||",
  "S04n460:168": "sama dvādaśā antarakalpa tasya",
  "S04n460:169": "bhaviṣyate āyu tadā jinasya |",
  "S04n460:170": "manujānapī antarakalpa aṣṭa",
  "S04n460:171": "āyuṣpramāṇaṃ tahi teṣa bheṣyati ||29 ||",
  "S04n460:172": "parinirvṛtasyāpi jinasya tasya",
  "S04n460:173": "dvātriṃśatiṃ antarakalpa pūrṇām |",
  "S04n460:174": "saddharma saṃsthāsyati tasmi kāle",
  "S04n460:175": "hitāya lokasya sadevakasya ||30 ||",
  "S04n460:176": "saddharmi kṣīṇe pratirūpako'sya",
  "S04n460:177": "dvātriṃśatī antarakalpa sthāsyati |",
  "S04n460:178": "śarīravaistārika tasya tāyinaḥ",
  "S04n460:179": "susatkṛto naramarutaiśca nityam ||31 ||",
  "S04n460:180": "etādṛśaḥ so bhagavān bhaviṣyati",
  "S04n460:181": "prahṛṣṭa tvaṃ śārisutā bhavasva |",
  "S04n460:182": "tvameva so tādṛśako bhaviṣyasi",
  "S04n460:183": "anābhibhūto dvipadānamuttamaḥ ||32 ||",
  "S04n460:184": "atha khalu tāścatasraḥ parṣado bhikṣubhikṣuṇyupāsakopāsikā devanāgayakṣagandharvāsuragaruḍakinnaramahoragamanuṣyāmanuṣyā āyuṣmataḥ śāriputrasyedaṃ vyākaraṇamanuttarāyāṃ samyaksaṃbodhau bhagavato'ntikāt saṃmukhaṃ śrutvā tuṣṭā udagrā āttamanasaḥ pramuditāḥ prītisaumanasyajātāḥ svakasvakaiścīvarairbhagavantamabhicchādayāmāsuḥ |",
  "S04n460:185": "śakraśca devānāmindro brahmā ca sahāṃpatiranyāśca devaputraśatasahasrakoṭyo bhagavantaṃ divyairvastrairabhicchādayāmāsuḥ |",
  "S04n460:186": "divyaiśca māndāravairmahāmāndaravaiśca puṣpairabhyavakiranti sma |",
  "S04n460:187": "divyāni ca vastrāṇyuparyantarīkṣe bhrāmayanti sma |",
  "S04n460:188": "divyāni ca tūryaśatasahasrāṇi dundubhayaścoparyantarīkṣe parāhananti sma |",
  "S04n460:189": "mahāntaṃ ca puṣpavarṣamabhipravarṣayitvā evaṃ ca vācaṃ bhāṣante sma-pūrvaṃ bhagavatā vārāṇasyāmṛṣipatane mṛgadāve dharmacakraṃ pravartitam |",
  "S04n460:190": "idaṃ punarbhagavatā adya anuttaraṃ dvitīyaṃ dharmacakraṃ pravartitam |",
  "S04n460:191": "te ca devaputrāstasyāṃ velāyāmimā gāthā abhāṣanta—",
  "S04n460:192": "dharmacakraṃ pravartesi loke apratipudgala |",
  "S04n460:193": "vārāṇasyāṃ mahāvīra skandhānāmudayaṃ vyayam ||33 ||",
  "S04n460:194": "prathamaṃ pravartitaṃ tatra dvitīyamiha nāyaka |",
  "S04n460:195": "duḥśraddadheya yasteṣāṃ deśito'dya vināyaka ||34 ||",
  "S04n460:196": "bahu dharmaḥ śruto'smābhiarlokanāthasya saṃmukham |",
  "S04n460:197": "na cāyamīdṛśo dharmaḥ śrutapūrvaḥ kadācana ||35 ||",
  "S04n460:198": "anumodāma mahāvīra saṃdhābhāṣyaṃ maharṣiṇaḥ |",
  "S04n460:199": "yathārtho vyākṛto hyeṣa śāriputro viśāradaḥ ||36 ||",
  "S04n460:200": "vayamapyedṛśāḥ syāmo buddhā loke anuttarāḥ |",
  "S04n460:201": "saṃdhābhāṣyeṇa deśento buddhabodhimanuttarām ||37 ||",
  "S04n460:202": "yacchrutaṃ kṛtamasmābhirasmilloke paratra vā |",
  "S04n460:203": "ārāgitaśca yadbuddhaḥ prārthanā bhotu bodhaye ||38 ||",
  "S04n460:204": "atha khalvāyuṣmān śāriputro bhagavantametadavocat-niṣkāṅkṣo'smi bhagavan vigatakathaṃkatho bhagavato'ntikāt saṃmukhamidamātmano vyākaraṇaṃ śrutvā anuttarāyāṃ samyaksaṃbodhau |",
  "S04n460:205": "yāni ca imāni bhagavan dvādaśa vaśībhūtaśatāni bhagavatā pūrvaṃ śaikṣabhūmau sthāpitāni evamavavaditāni evamanuśiṣṭānyabhūvan etatparyavasāno me bhikṣavo dharmavinayo yadidaṃ jātijarāvyādhimaraṇaśokasamatikramo nirvāṇasamavasaraṇaḥ |",
  "S04n460:206": "ime ca bhagavan dve bhikṣusahasre śaikṣāśaikṣāṇāṃ bhagavataḥ śrāvakāṇāṃ sarveṣāmātmadṛṣṭibhavadṛṣṭivibhavadṛṣṭisarvadṛṣṭivivarjitānāṃ nirvāṇabhūmisthitāḥ smaḥ ityātmanaḥ saṃjānatām,",
  "S04n460:207": "te bhagavato'ntikādimamevaṃrūpamaśrutapūrvaṃ dharma śrutvā kathaṃkathāmāpannāḥ |",
  "S04n460:208": "tatsādhu bhagavān bhāṣatāmeṣāṃ bhikṣūṇāṃ kaukṛtyavinodanārtha yathā bhagavannetāścatasraḥ parṣado niṣkāṅkṣā nirvicikitsā bhaveyuḥ ||",
  "S04n460:209": "evamukte bhagavānāyuṣmantaṃ śāriputrametadavocat-nanu te mayā śāriputra pūrvamevākhyātaṃ yathā nānābhinirhāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānāmāśayaṃ viditvā tathāgato'rhan samyaksaṃbuddho dharmaṃ deśayati |",
  "S04n460:210": "imāmevānuttarāṃ samyaksaṃbodhimārabhya sarvadharmadeśanābhirbodhisattvayānameva samādāpayati |",
  "S04n460:211": "api tu khalu punaḥ śāriputra aupamyaṃ te kariṣyāmi asyaivārthasya bhūyasyā mātrayā saṃdarśanārtham |",
  "S04n460:212": "tatkasya hetoḥ?",
  "S04n460:213": "upamayā iha ekatyā vijñapuruṣā bhāṣitasyārthamājānanti ||",
  "S04n460:214": "tadyathāpi nāma śāriputra iha syāt kasmiṃścideva grāme vā nagare vā nigame vā janapade vā janapadapradeśe vā rāṣṭre vā rājadhānyāṃ vā gṛhapatirjīrṇo vṛddho mahallako'bhyatītavayo'nuprāpta āḍhyo mahādhano mahābhogaḥ |",
  "S04n460:215": "mahaccāsya niveśanaṃ bhaveducchritaṃ ca vistīrṇaṃ ca cirakṛtaṃ ca jīrṇaṃ ca dvayorvā trayāṇāṃ vā caturṇāṃ vā pañcānāṃ vā prāṇiśatānāmāvāsaḥ |",
  "S04n460:216": "ekadvāraṃ ca tanniveśanaṃ bhavet |",
  "S04n460:217": "tṛṇasaṃchannaṃ ca bhavet |",
  "S04n460:218": "vigalitaprāsādaṃ ca bhavet |",
  "S04n460:219": "pūtistambhamūlaṃ ca bhavet |",
  "S04n460:220": "saṃśīrṇakuḍyakaṭalepanaṃ ca bhavet |",
  "S04n460:221": "tacca sahasaiva mahātāgniskandhena sarvapārśveṣu sarvāvantaṃ niveśanaṃ pradīptaṃ bhavet |",
  "S04n460:222": "tasya ca puruṣasya bahavaḥ kumārakāḥ syuḥ pañca vā daśa vā viṃśatirvā |",
  "S04n460:223": "sa ca puruṣastasmānniveśanād bahirnirgataḥ syāt ||",
  "S04n460:224": "atha khalu śāriputra sa puruṣastaṃ svakaṃ niveśanaṃ mahātāgniskandhena samantāt saṃprajvalitaṃ dṛṣṭvā bhītastrasta udvignacitto bhavet,",
  "S04n460:225": "evaṃ cānuvicintayet-pratibalo'hamanena mahatāgniskandhenāsaṃspṛṣṭo'paridagdhaḥ kṣiprameva svastinā asmād gṛhādādīptād dvāreṇa nirgantuṃ nirdhāvitum |",
  "S04n460:226": "api tu ya ime mamaiva putrā bālakāḥ kumārakā asminneva niveśane ādīpte taistaiḥ krīḍanakaiḥ krīḍanti ramanti paricārayanti,",
  "S04n460:227": "imaṃ cāgāramādīptaṃ na jānanti na budhyante na vidanti na cetayanti nodvegamāpadyante,",
  "S04n460:228": "saṃtapyamānā apyanena mahatāgniskandhena mahatā ca duḥkhaskandhena spṛṣṭāḥ samānā na duḥkhaṃ manasi kurvanti,",
  "S04n460:229": "nāpi nirgamanamanasikāramutpādayanti ||",
  "S04n460:230": "sa ca śāriputra puruṣo balavān bhaved bāhubalikaḥ |",
  "S04n460:231": "sa evamanuvicintayet-aha-masmi balavān bāhubalikaśca |",
  "S04n460:232": "yannvahaṃ sarvānimān kumārakānekapiṇḍayitvā utsaṅgenādāya asmād gṛhānnirgamayeyam |",
  "S04n460:233": "sa punarevamanuvicintayet-idaṃ khalu niveśanamekapraveśaṃ saṃvṛtadvārameva |",
  "S04n460:234": "kumārakāścapalāścañcalā bālajātīyāśca |",
  "S04n460:235": "mā haiva paribhrameyuḥ |",
  "S04n460:236": "te'nena mahatāgniskandhenānayavyasanamāpadyeran |",
  "S04n460:237": "yannūnamahametān saṃcodayayam |",
  "S04n460:238": "iti pratisaṃkhyāya tān kumārakānāmantrayate sma-āgacchata bhavantaḥ kumārakāḥ,",
  "S04n460:239": "nirgacchata |",
  "S04n460:240": "ādīptamidaṃ gṛhaṃ mahatā agniskandhena |",
  "S04n460:241": "mā haivātraiva sarve'nena mahatāgniskandhena dhakṣyatha,",
  "S04n460:242": "anayavyasanamāpatsyatha |",
  "S04n460:243": "atha khalu te kumārakā evaṃ tasya hitakāmasya puruṣasya tadbhāṣitaṃ nāvabudhyante nodvijanti notrasanti na saṃtrasanti na saṃtrāsamāpadyante,",
  "S04n460:244": "na vicintayanti na nirdhāvanti,",
  "S04n460:245": "nāpi jānanti na vijānanti kimetadādīptaṃ nāmeti |",
  "S04n460:246": "anyatra tena tenaiva dhāvanti vidhāvanti,",
  "S04n460:247": "punaḥ punaśca taṃ pitaramavalokayanti |",
  "S04n460:248": "tatkasya hetoḥ?",
  "S04n460:249": "yathāpīdaṃ bālabhāvatvāt ||",
  "S04n460:250": "atha khalu sa puruṣa evamanuvicintayet-ādīptamidaṃ niveśanaṃ mahatāgniskandhena saṃpradīptam |",
  "S04n460:251": "mā haivāhaṃ ceme ca kumārakā ihaivānena mahātāgniskandhena anayavyasanamāpatsyāmahe |",
  "S04n460:252": "yannvahamupāyakauśalyenemān kumārakān asmād gṛhāt niṣkrāmayeyam |",
  "S04n460:253": "sa ca puruṣasteṣāṃ kumārakāṇāmāśayajño bhavet,",
  "S04n460:254": "adhimuktiṃ ca vijānīyāt |",
  "S04n460:255": "teṣāṃ ca kumārakāṇāmanekavidhānyanekāni krīḍanakāni bhaveyurvividhāni ca ramaṇīyakānīṣṭāni kāntāni priyāṇi manaāpāni,",
  "S04n460:256": "tāni ca durlabhāni bhaveyuḥ ||",
  "S04n460:257": "atha khalu sa puruṣasteṣāṃ kumārakāṇāmāśayaṃ jānaṃstān kumārakānetadavocat-yāni tāni kumārakā yuṣmākaṃ krīḍanakāni ramaṇīyakānyāścaryādbhutāni,",
  "S04n460:258": "yeṣāmalābhāt saṃtapyatha,",
  "S04n460:259": "nānāvarṇāni bahuprakārāṇi |",
  "S04n460:260": "tadyathā gorathakānyajarathakāni mṛgarathakāni |",
  "S04n460:261": "yāni bhavatāmiṣṭāni kāntāni priyāṇi manaāpāni |",
  "S04n460:262": "tāni ca mayā sarvāṇi bahinirveśanadvāre sthāpitāni yuṣmākaṃ krīḍanahetoḥ |",
  "S04n460:263": "āgacchantu bhavanto nirdhāvantvasmānniveśanāt |",
  "S04n460:264": "ahaṃ vo yasya yasya yenārtho yena prayojanaṃ bhaviṣyati,",
  "S04n460:265": "tasmai tasmai tatpradāsyāmi |",
  "S04n460:266": "āgacchata śīghraṃ teṣāṃ kāraṇam,",
  "S04n460:267": "nirdhāvata |",
  "S04n460:268": "atha khalu te kumārakāsteṣāṃ krīḍanakānāṃ ramaṇīyakānāmarthāya yathepsitānāṃ yathāsaṃkalpitānāmiṣṭānāṃ kāntānāṃ priyāṇāṃ manaāpānāṃ nāmadheyāni śrutvā tasmādādīptādagārāt kṣipramevārabdhavīryā balavatā javena anyonyamapratīkṣamāṇāḥ kaḥ prathamaṃ kaḥ prathamataramityanyonyaṃ saṃghaṭṭitakāyāstasmādādīptādagārāt kṣiprameva nirdhāvitāḥ ||",
  "S04n460:269": "atha sa puruṣaḥ kṣemasvastinā tān kumārakān nirgatān dṛṣṭvā abhayaprāptāniti viditvā ākāśe grāmacatvare upaviṣṭaḥ prītiprāmodyajāto nirupādāno vigatanīvaraṇo'bhayaprāpto bhavet |",
  "S04n460:270": "atha khalu te kumārakā yena sa pitā tenopasaṃkrāman,",
  "S04n460:271": "upasaṃkramyaivaṃ vadeyuḥ-dehi nastāta tāni vividhāni krīḍanakāni ramaṇīyāni |",
  "S04n460:272": "tadyathā-gorathakānyajarathakāni mṛgarathakāni |",
  "S04n460:273": "atha khalu śāriputra sa puruṣasteṣāṃ svakānāṃ putrāṇāṃ vātajavasaṃpannān gorathakānevānuprayacchet saptaratnamayān savedikān sakiṅkiṇījālābhipralambitānuccān pragṛhītānāścaryādbhutaratnālaṃkṛtān ratnadāmakṛtaśobhān puṣpamālyālaṃkṛtāṃstūlikāgoṇikāstaraṇān dūṣyapaṭapratyāstīrṇānubhayato lohitopadhānān śvetaiḥ prapāṇḍaraiḥ śīghrajavairgoṇairyojitān bahupuruṣaparigṛhītān |",
  "S04n460:274": "savaijayantān gorathakāneva vātabalajavasaṃpannānekavarṇānekavidhānekaikasya dārakasya dadyāt |",
  "S04n460:275": "tatkasya hetoḥ?",
  "S04n460:276": "tathā hi śāriputra sa puruṣa āḍhyaśca bhavenmahādhanaśca prabhūtakoṣṭhāgāraśca |",
  "S04n460:277": "sa evaṃ manyeta-alaṃ ma eṣāṃ kumārakāṇāmanyairyānairdattairiti |",
  "S04n460:278": "tatkasya hetoḥ?",
  "S04n460:279": "sarva evaite kumārakā mamaiva putrāḥ,",
  "S04n460:280": "sarve ca me priyā manaāpāḥ |",
  "S04n460:281": "saṃvidyante ca me imānyevaṃrūpāṇi mahāyānāni |",
  "S04n460:282": "samaṃ ca mayaite kumārakāḥ sarve cintayitavyā na viṣamam |",
  "S04n460:283": "ahamapi bahukoṣakoṣṭhāgāraḥ |",
  "S04n460:284": "sarvasattvānāmapyahamimānyevaṃrūpāṇi mahāyānāni dadyām,",
  "S04n460:285": "kimaṅga punaḥ svakānāṃ putrāṇām |",
  "S04n460:286": "te ca dārakāstasmin samaye teṣu mahāyāneṣvabhiruhya āścaryādbhutaprāptā bhaveyuḥ |",
  "S04n460:287": "tatkiṃ manyase śāriputra mā haiva tasya puruṣasya mṛṣāvādaḥ syāt,",
  "S04n460:288": "yena teṣāṃ dārakāṇāṃ pūrvaṃ trīṇi yānānyupadarśayitvā paścātsarveṣāṃ mahāyānānyeva dattāni,",
  "S04n460:289": "udārayānānyeva dattāni?",
  "S04n460:290": "śāriputra āha-na hyetad bhagavan,",
  "S04n460:291": "na hyetat sugata |",
  "S04n460:292": "anenaiva tāvad bhagavan kāraṇena sa puruṣo na mṛṣāvādī bhaved yattena puruṣeṇopāyakauśalyena te dārakāstasmādādīptād gṛhānniṣkāsitāḥ,",
  "S04n460:293": "jīvitena ca abhicchāditāḥ |",
  "S04n460:294": "tatkasya hetoḥ?",
  "S04n460:295": "ātmabhāvapratilambhenaiva bhagavan sarvakrīḍanakāni labdhāni bhavanti |",
  "S04n460:296": "yadyapi tāvad bhagavan sa puruṣasteṣāṃ kumārakāṇāmekarathamapi na dadyāt,",
  "S04n460:297": "tathāpi tāvad bhagavan sa puruṣo na mṛṣāvādī bhavet |",
  "S04n460:298": "tatkasya hetoḥ?",
  "S04n460:299": "tathā hi bhagavaṃstena puruṣeṇa pūrvameva evamanuvicintitam-upāyakauśalyena ahamimān kumārakāṃstasmānmahato duḥkhaskandhāt parimocayiṣyāmīti |",
  "S04n460:300": "anenāpi bhagavan paryāyeṇa tasya puruṣasya na mṛṣāvādo bhavet |",
  "S04n460:301": "kaḥ punarvādo yattena puruṣeṇa prabhūtakośakoṣṭhāgāramastīti kṛtvā putrapriyatāmeva manyamānena ślāghamānenaikavarṇānyekayānāni dattāni,",
  "S04n460:302": "yaduta mahāyānāni |",
  "S04n460:303": "nāsti bhagavaṃstasya puruṣasya mṛṣāvādaḥ ||",
  "S04n460:304": "evamukte bhagavānāyuṣmantaṃ śāriputrametadavocat-sādhu sādhu śāriputra |",
  "S04n460:305": "evametacchāriputra,",
  "S04n460:306": "evametad yathā vadasi |",
  "S04n460:307": "evameva śāriputra tathāgato'rhan samyaksaṃbuddhaḥ sarvabhayavinivṛttaḥ sarvopadravopāyāsopasargaduḥkhadaurmanasyāvidyāndhakāratamastimirapaṭalaparyavanāhebhyaḥ sarveṇa sarvaṃ sarvathā vipramuktaḥ |",
  "S04n460:308": "tathāgato jñānabalavaiśāradyāveṇikabuddhadharmasamanvāgataḥ ṛddhibalenātibalavāllokapitāḥ,",
  "S04n460:309": "mahopāyakauśalyajñānaparamapāramitāprāpto mahākāruṇiko'parikhinnamānaso hitaiṣī anukampakaḥ |",
  "S04n460:310": "sa traidhātuke mahatā duḥkhadaurmanasyaskandhena ādīptajīrṇapaṭalaśaraṇaniveśanasadṛśa utpadyate sattvānāṃ jātijarāvyādhimaraṇaśokaparidevaduḥkhadaurmanasyopāyāsāvidyāndhakāratamastimirapaṭalaparyavanāhapratiṣṭhānāṃ rāgadveṣamohaparimocanahetoranuttarāyāṃ samyaksaṃbodhau samādāpanahetoḥ |",
  "S04n460:311": "sa utpannaḥ samānaḥ paśyati sattvān dahyataḥ pacyamānāṃstapyamānān paritapyamānān jātijarāvyādhimaraṇaśokaparidevaduḥkhadaurmanasyopāyāsaiḥ,",
  "S04n460:312": "paribhoganimittaṃ ca kāmahetunidānaṃ ca anekāvidhāni duḥkhāni pratyanubhavanti |",
  "S04n460:313": "dṛṣṭadhārmikaṃ ca paryeṣṭinidānaṃ parigrahanidānaṃ sāṃparāyikaṃ narakatiryagyoniyamalokeṣvanekavidhāni duḥkhāni pratyanubhaviṣyanti |",
  "S04n460:314": "devamanuṣyadāridryamaniṣṭasaṃyogamiṣṭavinābhāvikāni ca duḥkhāni pratyanubhavanti |",
  "S04n460:315": "tatraiva ca duḥkhaskandhe parivartamānāḥ krīḍanti ramante paricārayanti notrasanti na saṃtrasanti na saṃtrāsamāpadyante na budhyante na cetayanti nodvijanti na niḥsaraṇaṃ paryeṣante |",
  "S04n460:316": "tatraiva ca ādīptāgārasadṛśe traidhātuke'bhiramanti,",
  "S04n460:317": "tena tenaiva vidhāvanti |",
  "S04n460:318": "tena ca mahatā duḥkhaskandhena abhyāhatā na duḥkhamanasikārasaṃjñāmutpādayanti ||",
  "S04n460:319": "tatra śāriputra tathāgata evaṃ paśyati-ahaṃ khalveṣāṃ sattvānāṃ pitā |",
  "S04n460:320": "mayā hyete sattvā asmādevaṃrūpānmahato duḥkhaskandhāt parimocayitavyāḥ,",
  "S04n460:321": "mayā caiṣāṃ sattvānāmaprameyamacintyaṃ buddhajñānasukhaṃ dātavyam,",
  "S04n460:322": "yenaite sattvāḥ krīḍiṣyanti ramiṣyanti paricārayiṣyanti,",
  "S04n460:323": "vikrīḍitāni ca kariṣyanti ||",
  "S04n460:324": "tatra śāriputra tathāgata evaṃ paśyati-sacedahaṃ jñānabalo'smīti kṛtvā ṛddhibalo'smīti kṛtvā anupāyenaiṣāṃ sattvānāṃ tathāgatajñānabalavaiśāradyāni saṃśrāvayeyam,",
  "S04n460:325": "naite sattvā ebhirdharbhairniryāyeyuḥ |",
  "S04n460:326": "tatkasya hetoḥ?",
  "S04n460:327": "adhyavasitā hyamī sattvāḥ pañcasu kāmaguṇeṣu traidhātukaratyām |",
  "S04n460:328": "aparimuktā jātijarāvyādhimaraṇaśokaparidevaduḥkhadaurmanasyopāyāsebhyaḥ |",
  "S04n460:329": "dahyante pacyante tapyante paritapyante |",
  "S04n460:330": "anirdhāvitāstraidhātukādādīptajīrṇapaṭalaśaraṇaniveśanasadṛśāt kathamete buddhajñānaṃ paribhotsyante?",
  "S04n460:331": "tatra śāriputra tathāgato yadyathāpi nāma sa puruṣo bāhubalikaḥ sthāpayitvā bāhubalam,",
  "S04n460:332": "upāyakauśalyena tān kumārakāṃstasmādādīptādagārānniṣkāsayet,",
  "S04n460:333": "niṣkāsayitvā sa teṣāṃ paścādudārāṇi mahāyānāni dadyāt,",
  "S04n460:334": "evameva śāriputra tathāgato'pyarhan samyaksaṃbuddhastathāgatajñānabalavaiśāradyasamanvāgataḥ sthāpayitvā tathāgatajñānabalavaiśāradyam,",
  "S04n460:335": "upāyakauśalyajñānenādīptajīrṇapaṭalaśaraṇaniveśanasadṛśāt traidhātukāt sattvānāṃ niṣkāsanahetostrīṇi yānānyupadarśayati yadut śrāvakayānaṃ pratyekabuddhayānaṃ bodhisattvayānamiti |",
  "S04n460:336": "tribhiśca yānaiḥ sattvāllobhayati,",
  "S04n460:337": "evaṃ caiṣāṃ vadati-mā bhavanto'sminnādīptāgārasadṛśe traidhātuke'bhiramadhvaṃ hīneṣu rūpaśabdagandharasasparśeṣu |",
  "S04n460:338": "atra hi yūyaṃ traidhātuke'bhiratāḥ pañcakāmaguṇasahagatayā tṛṣṇayā dahyatha tapyatha paritapyatha |",
  "S04n460:339": "nirdhāvadhvamasmāt traidhātukāt |",
  "S04n460:340": "trīṇi yānānyanuprāpsyatha yadidaṃ śrāvakayānaṃ pratyekabuddhayānaṃ bodhisattvayānamiti |",
  "S04n460:341": "ahaṃ vo'tra sthāne pratibhūḥ |",
  "S04n460:342": "ahaṃ vo dāsyāmyetāni trīṇi yānāni |",
  "S04n460:343": "abhiyujyadhve traidhātukānni'saraṇahetoḥ |",
  "S04n460:344": "evaṃ caitāllobhayāmi-etāni bhoḥ sattvā yāni āryāṇi ca āryapraśastāni ca mahāramaṇīyakasamanvāgatāni ca |",
  "S04n460:345": "akṛpaṇametairbhavantaḥ krīḍiṣyatha ramiṣyatha paricārayiṣyatha |",
  "S04n460:346": "indriyabalabodhyaṅgadhyānavimokṣasamādhisamāpattibhiśca mahatīṃ ratiṃ pratyanubhaviṣyatha |",
  "S04n460:347": "mahatā ca sukhasaumanasyena samanvāgatā bhaviṣyatha ||",
  "S04n460:348": "tatra śāriputra ye sattvāḥ paṇḍitajātīyā bhavanti,",
  "S04n460:349": "te tathāgatasya lokapiturabhiśraddadhanti |",
  "S04n460:350": "abhiśraddadhitvā ca tathāgataśāsane'bhiyujyante udyogamāpadyante |",
  "S04n460:351": "tatra kecit sattvā paraghoṣaśravānugamanamākāṅkṣamāṇā ātmaparinirvāṇahetoścaturāryasatyānubodhāya tathāgataśāsane'bhiyujyante |",
  "S04n460:352": "te ucyante śrāvakayānamākāṅkṣamāṇāḥ traidhātukānnirdhāvanti |",
  "S04n460:353": "tadyathāpi nāma tasmādādīptādagārādanyatare dārakā mṛgarathamākāṅkṣamāṇā nirdhāvitāḥ |",
  "S04n460:354": "anye sattvā anācāryakaṃ jñānaṃ damaśamathamākāṅkṣamāṇā ātmaparinirvāṇahetorhetupratyayānubodhāya tathāgataśāsane'bhiyujyante,",
  "S04n460:355": "te ucyante pratyekabuddhayānamākāṅkṣamāṇāstraidhātukānnirdhāvanti |",
  "S04n460:356": "tadyathāpi nāma tasmādādīptādagārādanyatare dārakā ajarathamāṅkṣamāṇā nirdhāvitāḥ |",
  "S04n460:357": "apare punaḥ sattvāḥ sarvajñajñānaṃ buddhajñānaṃ svayaṃbhūjñānamanācāryakaṃ jñānamākāṅkṣamāṇā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca sarvasattvaparinirvāṇahetostathāgatajñānabalavaiśāradyānubodhāya tathāgataśāsane'bhiyujyante |",
  "S04n460:358": "te ucyante mahāyānamākāṅkṣamāṇāstraidhātukānnirdhāvanti |",
  "S04n460:359": "tena kāraṇenocyante bodhisattvā mahāsattvā iti |",
  "S04n460:360": "tadyathāpi nāma tasmādādīptādagārādanyatare dārakā gorathamākāṅkṣamāṇānirdhāvitāḥ |",
  "S04n460:361": "tadyathāpi nāma śāriputra sa puruṣastān kumārakāṃstasmādādīptādagārānnirdhāvitān dṛṣṭvā kṣemasvastibhyāṃ parimuktānabhayaprāptāniti viditvā ātmānaṃ ca mahādhanaṃ viditvā teṣāṃ dārakāṇāmekameva yānamudāramanuprayacchet,",
  "S04n460:362": "evameva śāriputra tathāgato'pyarhan samyaksaṃbuddho yadā paśyati-anekāḥ sattvakoṭīstraidhātukāt parimuktā duḥkhabhayabhairavopadravaparimuktāstathāgataśāsanadvāreṇa nirdhāvitāḥ parimuktāḥ sarvabhayopadravakāntārebhyaḥ |",
  "S04n460:363": "nirvṛtisukhaprāptāḥ nirvṛtisukhāprāptāḥ |",
  "S04n460:364": "tānetān śāriputra tasmin samaye tathāgato'rhan samyaksaṃbuddhaḥ prabhūto mahājñānabalavaiśāradyakośa iti viditvā sarve caite mamaiva putrā iti jñātvā buddhayānenaiva tān sattvān parinirvāpayati |",
  "S04n460:365": "na ca kasyacit sattvasya pratyātmikaṃ parinirvāṇaṃ vadati |",
  "S04n460:366": "sarvāṃśca tān sattvāṃstathāgataparinirvāṇena mahāparinirvāṇena parinirvāpayati |",
  "S04n460:367": "ye cāpi te śāriputra sattvāstraidhātukāt parimuktā bhavanti,",
  "S04n460:368": "teṣāṃ tathāgato dhyānavimokṣasamādhisamāpattīrāryāṇi paramasukhāni krīḍanakāni ramaṇīyakāni dadāti,",
  "S04n460:369": "sarvāṇyetānyekavarṇāni |",
  "S04n460:370": "tadyathāpi nāma śāriputra tasya puruṣasya na mṛṣāvādo bhavet,",
  "S04n460:371": "yena trīṇi yānānyupadarśayitvā teṣāṃ kumārakāṇāmekameva mahāyānaṃ sarveṣāṃ dattaṃ saptaratnamayaṃ sarvālaṃkāravibhūṣitamekavarṇameva udārayānameva sarveṣāmagrayānameva dattaṃ bhavet |",
  "S04n460:372": "evameva śāriputra tathāgato'pyarhan samyaksaṃbuddho na mṛṣāvādī bhavati,",
  "S04n460:373": "yena pūrvamupāyakauśalyena trīṇi yānānyupadarśayitvā paścānmahāyānenaiva sattvān parinirvāpayati |",
  "S04n460:374": "tatkasya hetoḥ?",
  "S04n460:375": "tathāgato hi śāriputra prabhūtajñānabalavaiśāradyakośakoṣṭhāgārasamanvāgataḥ pratibalaḥ sarvasattvānāṃ sarvajñajñānasahagataṃ dharmamupadarśayitum |",
  "S04n460:376": "anenāpi śāriputra paryāyeṇaivaṃ veditavyam,",
  "S04n460:377": "yathā upāyakauśalyajñānābhinirhāraistathāgata ekameva mahāyānaṃ deśayati ||",
  "S04n460:378": "atha khalu bhagavāṃstasyāṃ velāyāmimā gāthā abhāṣata—",
  "S04n460:379": "yathā hi puruṣasya bhavedagāraṃ",
  "S04n460:380": "jīrṇaṃ mahantaṃ ca sudurbalaṃ ca |",
  "S04n460:381": "viśīrṇa prāsādu tathā bhaveta",
  "S04n460:382": "stambhāśca mūleṣu bhaveyu pūtikāḥ ||39 ||",
  "S04n460:383": "gavākṣaharmyā galitaikadeśā",
  "S04n460:384": "viśīrṇa kuḍayaṃ kaṭalepanaṃ ca |",
  "S04n460:385": "jīrṇu pravṛddhoddhṛtavedikaṃ ca",
  "S04n460:386": "tṛṇacchadaṃ sarvata opatantam ||40 ||",
  "S04n460:387": "śatāna pañcāna anūnakānāṃ",
  "S04n460:388": "āvāsu so tatra bhaveta prāṇinām |",
  "S04n460:389": "bahūni cā niṣkuṭasaṃkaṭāni",
  "S04n460:390": "uccārapūrṇāni jugupsitāni ||41 ||",
  "S04n460:391": "gopānasī vigalita tatra sarvā",
  "S04n460:392": "kuḍayāśca bhittīśca tathaiva srastāḥ |",
  "S04n460:393": "gṛdhrāṇa koṭyo nivasanti tatra",
  "S04n460:394": "pārāvatolūka tathānyapakṣiṇaḥ ||42 ||",
  "S04n460:395": "āśīviṣā dāruṇa tatra santi",
  "S04n460:396": "deśapradeśeṣu mahāviṣogrāḥ |",
  "S04n460:397": "vicitrikā vṛścikamūṣikāśca",
  "S04n460:398": "etāna āvāsu suduṣṭaprāṇinām ||43 ||",
  "S04n460:399": "deśe ca deśe amanuṣya bhūyo",
  "S04n460:400": "uccāraprasrāvavināśitaṃ ca |",
  "S04n460:401": "kṛmikīṭakhadyotakapūritaṃ ca",
  "S04n460:402": "śvabhiḥ śṛgālaiśca nināditaṃ ca ||44 ||",
  "S04n460:403": "bheruṇḍakā dāruṇā tatra santi",
  "S04n460:404": "manuṣyakuṇapāni ca bhakṣayantaḥ |",
  "S04n460:405": "teṣāṃ ca niryāṇu pratīkṣamāṇāḥ",
  "S04n460:406": "śvānāḥ śṛgālāśca vasantyaneke ||45 ||",
  "S04n460:407": "te durbalā nitya kṣudhābhibhūtā",
  "S04n460:408": "deśeṣu deśeṣu vikhādamānāḥ |",
  "S04n460:409": "kalahaṃ karontāśca ninādayanti",
  "S04n460:410": "subhairavaṃ tadgṛhamevarūpam ||46 ||",
  "S04n460:411": "suraudracittā pi vasanti yakṣā",
  "S04n460:412": "manuṣyakuṇapāni vikaḍḍhamānāḥ |",
  "S04n460:413": "deśeṣu deśeṣu vasanti tatra",
  "S04n460:414": "śatāpadī gonasakāśca vyālāḥ ||47 ||",
  "S04n460:415": "deśeṣu deśeṣu ca nikṣipanti",
  "S04n460:416": "te potakānyālayanāni kṛtvā |",
  "S04n460:417": "nyastāni nyastāni ca tāni teṣāṃ",
  "S04n460:418": "te yakṣa bhūyo paribhakṣayanti ||48 ||",
  "S04n460:419": "yadā ca te yakṣa bhavanti tṛptāḥ",
  "S04n460:420": "parasattva khāditva suraudracittāḥ |",
  "S04n460:421": "parasattvamāṃsaiḥ paritṛptagātrāḥ",
  "S04n460:422": "kalahaṃ tadā tatra karonti tīvram ||49 ||",
  "S04n460:423": "vidhvastaleneṣu vasanti tatra",
  "S04n460:424": "kumbhāṇḍakā dārūṇaraudracittāḥ |",
  "S04n460:425": "vitastimātrāstatha hastamātrā",
  "S04n460:426": "dvihastamātrāścanucaṃkramanti ||50 ||",
  "S04n460:427": "te cāpi śvānān parigṛhya pādai-",
  "S04n460:428": "ruttānakān kṛtva tathaiva bhūmau |",
  "S04n460:429": "grīvāsu cotpīḍya vibhartsayanto",
  "S04n460:430": "vyābādhayantaśca ramanti tatra ||51 ||",
  "S04n460:431": "nānāśca kṛṣṇāśca tathaiva durbalā",
  "S04n460:432": "uccā mahantāśca vasanti pretāḥ |",
  "S04n460:433": "jighatsitā bhojana mārgamāṇā",
  "S04n460:434": "ārtasvaraṃ krandiṣu tatra tatra ||52 ||",
  "S04n460:435": "sūcīmukhā goṇamukhāśca kecit",
  "S04n460:436": "manuṣyamātrāstatha śvānamātrāḥ |",
  "S04n460:437": "prakīrṇakeśāśca karonti śabda-",
  "S04n460:438": "māhāratṛṣṇāparidahyamānāḥ ||53 ||",
  "S04n460:439": "caturdiśaṃ cātra vilokayanti",
  "S04n460:440": "gavākṣaullokanakehi nityam |",
  "S04n460:441": "te yakṣa pretāśca piśācakāśca |",
  "S04n460:442": "gṛghrāśca āhāra gaveṣamāṇāḥ ||54 ||",
  "S04n460:443": "etādṛśaṃ bhairavu tad gṛhaṃ bhavet",
  "S04n460:444": "mahantamuccaṃ ca sudurbalaṃ ca |",
  "S04n460:445": "vijarjaraṃ durbalamitvaraṃ ca",
  "S04n460:446": "puruṣasya ekasya parigrahaṃ bhavet ||55 ||",
  "S04n460:447": "sa ca bāhyataḥ syātpuruṣo gṛhasya",
  "S04n460:448": "niveśanaṃ tacca bhavetpradīptam |",
  "S04n460:449": "sahasā samantena caturdiśaṃ ca",
  "S04n460:450": "jvālāsahasraiḥ paridīpyamānam ||56 ||",
  "S04n460:451": "vaṃśāśca dārūṇi ca agnitāpitāḥ",
  "S04n460:452": "karonti śabdaṃ gurukaṃ subhairavam |",
  "S04n460:453": "pradīpta stambhāśca tathaiva bhittayo",
  "S04n460:454": "yakṣāśca pretāśca mucanti nādam ||57 ||",
  "S04n460:455": "jvālūṣitā gṛdhraśatāśca bhūyaḥ",
  "S04n460:456": "kumbhāṇḍakāḥ ploṣṭamukhā bhramanti |",
  "S04n460:457": "samantato vyālaśatāśca tatra",
  "S04n460:458": "nadanti krośanti ca dahyamānāḥ ||58 ||",
  "S04n460:459": "piśācakāstatra bahū bhramanti",
  "S04n460:460": "saṃtāpitā agnina mandapuṇyāḥ |",
  "S04n460:461": "dantehi pāṭitva ti anyamanyaṃ",
  "S04n460:462": "rudhireṇa siñcanti ca dahyamānāḥ ||59 ||",
  "S04n460:463": "bherūṇḍakāḥ kālagatāśca tatra",
  "S04n460:464": "khādanti sattvāśca ti anyamanyam |",
  "S04n460:465": "uccāra dahyatyamanojñagandhaḥ",
  "S04n460:466": "pravāyate loki caturdiśāsu ||60 ||",
  "S04n460:467": "śatāpadīyo prapalāyamānāḥ",
  "S04n460:468": "kumbhāṇḍakāstāḥ paribhakṣayanti |",
  "S04n460:469": "pradīptakeśāśca bhramanti pretāḥ",
  "S04n460:470": "kṣudhāya dāhena ca dahyamānāḥ ||61 ||",
  "S04n460:471": "etādṛśaṃ bhairava tanniveśanaṃ",
  "S04n460:472": "jvālāsahasrairhi viniścaradbhiḥ |",
  "S04n460:473": "puruṣaśca so tasya gṛhasya svāmī",
  "S04n460:474": "dvārasmi asthāsi vipaśyamānaḥ ||62 ||",
  "S04n460:475": "śṛṇoti cāsau svake atra putrān",
  "S04n460:476": "krīḍāpanaiḥ krīḍanasaktabuddhīn |",
  "S04n460:477": "ramanti te krīḍanakapramattā",
  "S04n460:478": "yathāpi bālā avijānamānāḥ ||63 ||",
  "S04n460:479": "śrutvā ca so tatra praviṣṭu kṣipraṃ",
  "S04n460:480": "pramocanārthāya tadātmajānām |",
  "S04n460:481": "mā mahya bālā imi sarva dārakā",
  "S04n460:482": "dahyeyu naśyeyu ca kṣiprameva ||64 ||",
  "S04n460:483": "sa bhāṣate teṣamagāradoṣān",
  "S04n460:484": "duḥkhaṃ idaṃ bhoḥ kulaputra dāruṇam |",
  "S04n460:485": "vividhāśca sattveha ayaṃ ca agni",
  "S04n460:486": "mahantikā duḥkhaparaṃparā tu ||65 ||",
  "S04n460:487": "āśīviṣā yakṣa suraudracittāḥ",
  "S04n460:488": "kumbhāṇḍa pretā bahavo vasanti |",
  "S04n460:489": "bheruṇḍakāḥ śvānaśṛgālasaṃghā",
  "S04n460:490": "gṛdhrāśca āhāra gaveṣamāṇāḥ ||66 ||",
  "S04n460:491": "etādṛśāsmin bahavo vasanti",
  "S04n460:492": "vināpi cāgneḥ paramaṃ subhairavam |",
  "S04n460:493": "duḥkhaṃ idaṃ kevalamevarūpaṃ",
  "S04n460:494": "samantataścāgnirayaṃ pradīptaḥ ||67 ||",
  "S04n460:495": "te codyamānāstatha bālabuddhayaḥ",
  "S04n460:496": "kumārakāḥ krīḍanake pramattāḥ |",
  "S04n460:497": "na cintayante pitaraṃ bhaṇantaṃ",
  "S04n460:498": "na cāpi teṣāṃ manasīkaronti ||68 ||",
  "S04n460:499": "puruṣaśca so tatra tadā vicintayet",
  "S04n460:500": "suduḥkhito'smī iha putracintayā |",
  "S04n460:501": "kiṃ mahya putrehi aputrakasya",
  "S04n460:502": "mā nāma dahyeyurihāgninā ime ||69 ||",
  "S04n460:503": "upāyu so cintayi tasmi kāle",
  "S04n460:504": "lubdhā ime krīḍanakeṣu bālāḥ |",
  "S04n460:505": "na cātra krīḍā ca ratī ca kācid",
  "S04n460:506": "bālāna ho yādṛśu mūḍhabhāvaḥ ||70 ||",
  "S04n460:507": "sa tānavocachṛṇuthā kumārakā",
  "S04n460:508": "nānāvidhā yānaka yā mamāsti |",
  "S04n460:509": "mṛgairajairgoṇavaraiśca yuktā",
  "S04n460:510": "uccā mahantā samalaṃkṛtā ca ||71 ||",
  "S04n460:511": "tā bāhyato asya niveśanasya",
  "S04n460:512": "nirdhāvathā tehi karotha kāryam |",
  "S04n460:513": "yuṣmākamarthe maya kāritāni",
  "S04n460:514": "niryātha taistuṣṭamanāḥ sametya ||72 ||",
  "S04n460:515": "te yāna etādṛśakā niśāmya",
  "S04n460:516": "ārabdhavīryāstvaritā hi bhūtvā |",
  "S04n460:517": "nirdhāvitāstatkṣaṇameva sarve",
  "S04n460:518": "ākāśi tiṣṭhanti dukhena muktāḥ ||73 ||",
  "S04n460:519": "puruṣaśca so nirgata dṛṣṭva dārakān",
  "S04n460:520": "grāmasya madhye sthitu catvarasmin |",
  "S04n460:521": "upaviśya siṃhāsani tānuvāca",
  "S04n460:522": "aho ahaṃ nirvṛtu adya mārṣāḥ ||74 ||",
  "S04n460:523": "ye duḥkhalabdhā mama te tapasvinaḥ",
  "S04n460:524": "putrā priyā orasa viṃśa bālāḥ |",
  "S04n460:525": "te dārūṇe durgagṛhe abhūvan",
  "S04n460:526": "bahūjantūpūrṇe ca subhairave ca ||75 ||",
  "S04n460:527": "ādīptake jvālasahasrapūrṇe",
  "S04n460:528": "ratā ca te krīḍaratīṣu āsan |",
  "S04n460:529": "mayā ca te mocita adya sarve",
  "S04n460:530": "yenāhu nirvāṇu samāgato'dya ||76 ||",
  "S04n460:531": "sukhasthitaṃ taṃ pitaraṃ viditvā",
  "S04n460:532": "upagamya te dāraka evamāhuḥ |",
  "S04n460:533": "dadāhi nastāta yathābhibhāṣitaṃ",
  "S04n460:534": "trividhāni yānāni manoramāṇi ||77 ||",
  "S04n460:535": "sacettava satyaka tāta sarvaṃ",
  "S04n460:536": "yadbhāṣitaṃ tatra niveśane te |",
  "S04n460:537": "trividhāni yānāni ha saṃpradāsye",
  "S04n460:538": "dadasva kālo'yamihādya teṣām ||78 ||",
  "S04n460:539": "puruṣaśca so kośabalī bhaveta",
  "S04n460:540": "suvarṇarūpyāmaṇimuktakasya |",
  "S04n460:541": "hiraṇya dāsāśca analpakāḥ syu-",
  "S04n460:542": "rupasthape ekavidhā sa yānā ||79 ||",
  "S04n460:543": "ratnāmayā goṇarathā viśiṣṭā",
  "S04n460:544": "savedikāḥ kiṅkiṇijālanaddhāḥ |",
  "S04n460:545": "chatradhvajebhiḥ samalaṃkṛtāśca",
  "S04n460:546": "muktāmaṇījālikachāditāśca ||80 ||",
  "S04n460:547": "suvarṇapuṣpāṇa kṛtaiśca dāmai-",
  "S04n460:548": "rdeśeṣu deśeṣu pralambamānaiḥ |",
  "S04n460:549": "bastrairudāraiḥ parisaṃvṛtāśca",
  "S04n460:550": "pratyāstṛtā dūṣyavaraiśca śuklaiḥ ||81 ||",
  "S04n460:551": "mṛdukān paṭṭāna tathaiva tatra",
  "S04n460:552": "varatūlikāsaṃstṛta ye'pi te rathāḥ |",
  "S04n460:553": "pratyāstṛtāḥ koṭisahasramūlyai-",
  "S04n460:554": "rvaraiśca kockairbakahaṃsalakṣaṇaiḥ ||82 ||",
  "S04n460:555": "śvetāḥ supuṣṭā balavanta goṇā",
  "S04n460:556": "mahāpramāṇā abhidarśanīyāḥ |",
  "S04n460:557": "ye yojitā ratnaratheṣu teṣu",
  "S04n460:558": "parigṛhītāḥ puruṣairanekaiḥ ||83 ||",
  "S04n460:559": "etādṛśān so puruṣo dadāti",
  "S04n460:560": "putrāṇa sarvāṇa varān viśiṣṭān |",
  "S04n460:561": "te cāpi tuṣṭāttamanāśca tehi",
  "S04n460:562": "diśāśca vidiśāśca vrajanti krīḍakāḥ ||84 ||",
  "S04n460:563": "emeva haṃ śārisutā maharṣī",
  "S04n460:564": "sattvāna trāṇaṃ ca pitā ca bhomi |",
  "S04n460:565": "putrāśca te prāṇina sarvi mahyaṃ",
  "S04n460:566": "traidhātuke kāmavilagna bālāḥ ||85 ||",
  "S04n460:567": "traidhātukaṃ co yatha tanniveśanaṃ",
  "S04n460:568": "subhairavaṃ duḥkhaśatābhikīrṇam |",
  "S04n460:569": "aśeṣataḥ prajvalitaṃ samantā-",
  "S04n460:570": "jjātījarāvyādhiśatairanekaiḥ ||86 ||",
  "S04n460:571": "ahaṃ ca traidhātukamukta śānto",
  "S04n460:572": "ekāntasthāyī pavane vasāmi |",
  "S04n460:573": "traidhātukaṃ co mamidaṃ parigraho",
  "S04n460:574": "ye hyatra dahyanti mamaiti putrāḥ ||87 ||",
  "S04n460:575": "ahaṃ ca ādīnava tatra darśayī",
  "S04n460:576": "viditva trāṇaṃ ahameva caiṣām |",
  "S04n460:577": "na caiva me te śruṇi sarvi bālā",
  "S04n460:578": "yathāpi kāmeṣu vilagnabuddhayaḥ ||88 ||",
  "S04n460:579": "upāyakauśalyamahaṃ prayojayī",
  "S04n460:580": "yānāni trīṇi pravadāmi caiṣām |",
  "S04n460:581": "jñātvā ca traidhātuki nekadoṣān",
  "S04n460:582": "nirdhāvanārthāya vadāmyupāyam ||89 ||",
  "S04n460:583": "māṃ caiva ye niśrita bhonti putrāḥ",
  "S04n460:584": "ṣaḍabhijña traividya mahānubhāvāḥ |",
  "S04n460:585": "pratyekabuddhāśca bhavanti ye'tra",
  "S04n460:586": "avivartikā ye ciha bodhisattvāḥ ||90 ||",
  "S04n460:587": "samāna putrāṇa hu teṣa tatkṣaṇa-",
  "S04n460:588": "mimena dṛṣṭāntavareṇa paṇḍita |",
  "S04n460:589": "vadāmi ekaṃ imu buddhayānaṃ",
  "S04n460:590": "parigṛhṇathā sarvi jinā bhaviṣyatha ||91 ||",
  "S04n460:591": "taccā variṣṭhaṃ sumanoramaṃ ca",
  "S04n460:592": "viśiṣṭarūpaṃ ciha sarvaloke |",
  "S04n460:593": "buddhāna jñānaṃ dvipadottamānā-",
  "S04n460:594": "mudārarūpaṃ tatha vandanīyam ||92 ||",
  "S04n460:595": "balāni dhyānāni tathā vimokṣāḥ",
  "S04n460:596": "samādhināṃ koṭiśatā ca nekā |",
  "S04n460:597": "ayaṃ ratho īdṛśako variṣṭho",
  "S04n460:598": "ramanti yeno sada buddhaputrāḥ ||93 ||",
  "S04n460:599": "krīḍanta etena kṣapenti rātrayo",
  "S04n460:600": "divasāṃśca pakṣānṛtavo'tha māsān |",
  "S04n460:601": "saṃvatsarānantarakalpameva ca",
  "S04n460:602": "kṣapenti kalpāna sahasrakoṭyaḥ ||94 ||",
  "S04n460:603": "ratnāmayaṃ yānamidaṃ variṣṭhaṃ",
  "S04n460:604": "gacchanti yeno iha bodhimaṇḍe |",
  "S04n460:605": "vikrīḍamānā bahubodhisattvā",
  "S04n460:606": "ye co śṛṇonti sugatasya śrāvakāḥ ||95 ||",
  "S04n460:607": "evaṃ prajānāhi tvamadya tiṣya",
  "S04n460:608": "nāstīha yānaṃ dvitiyaṃ kahiṃcit |",
  "S04n460:609": "diśo daśā sarva gaveṣayitvā",
  "S04n460:610": "sthāpetvupāyaṃ puruṣottamānām ||96 ||",
  "S04n460:611": "putrā mamā yūyamahaṃ pitā vo",
  "S04n460:612": "mayā ca niṣkāsita yūya duḥkhāt |",
  "S04n460:613": "paridahyamānā bahukalpakoṭaya-",
  "S04n460:614": "straidhātukāto bhayabhairavātaḥ ||97 ||",
  "S04n460:615": "evaṃ ca haṃ tatra vadāmi nirvṛti-",
  "S04n460:616": "manirvṛtā yūya tathaiva cādya |",
  "S04n460:617": "saṃsāraduḥkhādiha yūya muktā",
  "S04n460:618": "bauddhaṃ tu yānaṃ va gaveṣitavyam ||98 ||",
  "S04n460:619": "ye bodhisattvāśca ihāsti keci-",
  "S04n460:620": "cchuṇvanti sarve mama buddhanetrīm |",
  "S04n460:621": "upāyakauśalyamidaṃ jinasya",
  "S04n460:622": "yeno vinetī bahubodhisattvān ||99 ||",
  "S04n460:623": "hīneṣu kāmeṣu jugupsiteṣu",
  "S04n460:624": "ratā yadā bhontimi atra sattvāḥ |",
  "S04n460:625": "duḥkhaṃ tadā bhāṣati lokanāyako",
  "S04n460:626": "ananyathāvādirihāryasatyam ||100 ||",
  "S04n460:627": "ye cāpi duḥkhasya ajānamānā",
  "S04n460:628": "mūlaṃ na paśyantiha bālabuddhayaḥ |",
  "S04n460:629": "mārgaṃ hi teṣāmanudarśayāmi",
  "S04n460:630": "samudāgamastṛṣṇa dukhasya saṃbhavaḥ ||101 ||",
  "S04n460:631": "tṛṣṇānirodho'tha sadā aniśritā",
  "S04n460:632": "nirodhasatyaṃ tṛtiyaṃ idaṃ me |",
  "S04n460:633": "ananyathā yena ca mucyate naro",
  "S04n460:634": "mārgaṃ hi bhāvitva vimukta bhoti ||102 ||",
  "S04n460:635": "kutaśca te śārisutā vimuktā",
  "S04n460:636": "asantagrāhātu vimukta bhonti |",
  "S04n460:637": "na ca tāva te sarvata mukta bhonti",
  "S04n460:638": "anirvṛtāṃstān vadatīha nāyakaḥ ||103 ||",
  "S04n460:639": "kikāraṇaṃ nāsya vadāmi mokṣa-",
  "S04n460:640": "maprāpyimāmuttamamagrabodhim |",
  "S04n460:641": "mamaiṣa chando ahu dharmarājā",
  "S04n460:642": "sukhāpanārthāyiha loki jātaḥ ||104 ||",
  "S04n460:643": "iya śāriputrā mama dharmamudrā",
  "S04n460:644": "yā paścime kāli mayādya bhāṣitā |",
  "S04n460:645": "hitāya lokasya sadevakasya",
  "S04n460:646": "diśāsu vidiśāsu ca deśayasva ||105 ||",
  "S04n460:647": "yaścāpi te bhāṣati kaści sattvo",
  "S04n460:648": "anumodayāmīti vadeta vācam |",
  "S04n460:649": "mūrdhnena cedaṃ pratigṛhya sūtraṃ",
  "S04n460:650": "avivartikaṃ taṃ naru dhārayestvam ||106 ||",
  "S04n460:651": "dṛṣṭāśca teno purimāstathāgatāḥ",
  "S04n460:652": "satkāru teṣāṃ ca kṛto abhūṣi |",
  "S04n460:653": "śrutaśca dharmo ayamevarūpo",
  "S04n460:654": "ya eta sūtraṃ abhiśraddadheta ||107 ||",
  "S04n460:655": "ahaṃ ca tvaṃ caiva bhaveta dṛṣṭo",
  "S04n460:656": "ayaṃ ca sarvo mama bhikṣusaṃghaḥ |",
  "S04n460:657": "dṛṣṭāśca sarve imi bodhisattvā",
  "S04n460:658": "ye śraddadhe bhāṣitameta mahyam ||108 ||",
  "S04n460:659": "sūtraṃ imaṃ bālajanapramohana-",
  "S04n460:660": "mabhijñajñānāna mi etu bhāṣitam |",
  "S04n460:661": "viṣayo hi naivāstiha śrāvakāṇāṃ",
  "S04n460:662": "pratyekabuddhāna gatirna cātra ||109 ||",
  "S04n460:663": "adhimuktisārastuva śāriputra",
  "S04n460:664": "kiṃ vā punarmahya ime'nyaśrāvakāḥ |",
  "S04n460:665": "ete'pi śraddhāya mamaiva yānti",
  "S04n460:666": "pratyātmikaṃ jñānu na caiva vidyate ||110 ||",
  "S04n460:667": "mā caiva tvaṃ stambhiṣu mā ca māniṣu",
  "S04n460:668": "māyuktayogīna vadesi etat |",
  "S04n460:669": "bālā hi kāmeṣu sadā pramattā",
  "S04n460:670": "ajānakā dharmu kṣipeyu bhāṣitam ||111 ||",
  "S04n460:671": "upāyakauśalya kṣipitva mahyaṃ",
  "S04n460:672": "yā buddhanetrī sada loki saṃsthitā |",
  "S04n460:673": "bhṛkuṭiṃ karitvāna kṣipitva yānaṃ",
  "S04n460:674": "vipāku tasyeha śṛṇohi tīvram ||112 ||",
  "S04n460:675": "kṣipitva sūtraṃ idamevarūpaṃ",
  "S04n460:676": "mayi tiṣṭhamāne parinirvṛte vā |",
  "S04n460:677": "bhikṣūṣu vā teṣu khilāni kṛtvā",
  "S04n460:678": "teṣāṃ vipākaṃ mamihaṃ śṛṇohi ||113 ||",
  "S04n460:679": "cyutvā manuṣyeṣu avīci teṣāṃ",
  "S04n460:680": "pratiṣṭha bhotī paripūrṇakalpāt |",
  "S04n460:681": "tataśca bhūyo'ntarakalpa nekāṃ-",
  "S04n460:682": "ścyutāścyutāstatra patanti bālāḥ ||114 ||",
  "S04n460:683": "yadā ca narakeṣu cyutā bhavanti",
  "S04n460:684": "tataśca tiryakṣu vrajanti bhūyaḥ |",
  "S04n460:685": "sudurbalāḥ śvānaśṛgālabhūtāḥ",
  "S04n460:686": "pareṣa krīḍāpanakā bhavanti ||115 ||",
  "S04n460:687": "varṇena te kālaka tatra bhonti",
  "S04n460:688": "kalmāṣakā vrāṇika kaṇḍulāśca |",
  "S04n460:689": "nirlomakā durbala bhonti bhūyo",
  "S04n460:690": "vidveṣamāṇā mama agrabodhim ||116 ||",
  "S04n460:691": "jugupsitā prāṇiṣu nitya bhonti",
  "S04n460:692": "loṣṭaprahārābhihatā rudantaḥ |",
  "S04n460:693": "daṇḍena saṃtrāsita tatra tatra",
  "S04n460:694": "kṣudhāpipāsāhata śuṣkagātrāḥ ||117 ||",
  "S04n460:695": "uṣṭrātha vā gardabha bhonti bhūyo",
  "S04n460:696": "bhāraṃ vahantaḥ kaśadaṇḍatāḍitāḥ |",
  "S04n460:697": "āhāracintāmanucintayanto",
  "S04n460:698": "ye buddhanetrī kṣipi bālabuddhayaḥ ||118 ||",
  "S04n460:699": "punaśca te kroṣṭuka bhonti tatra",
  "S04n460:700": "bībhatsakāḥ kāṇaka kuṇṭhakāśca |",
  "S04n460:701": "utpīḍitā grāmakumārakehi",
  "S04n460:702": "loṣṭaprahārābhihatāśca bālāḥ ||119 ||",
  "S04n460:703": "tataścyavitvāna ca bhūyu bālāḥ",
  "S04n460:704": "pañcāśatīnāṃ sama yojanānām |",
  "S04n460:705": "dīrghātmabhāvā hi bhavanti prāṇino",
  "S04n460:706": "jaḍāśca mūḍhāḥ parivartamānāḥ ||120 ||",
  "S04n460:707": "apādakā bhonti ca kroḍasakkino",
  "S04n460:708": "vikhādyamānā bahuprāṇikoṭibhiḥ |",
  "S04n460:709": "sudāruṇāṃ te anubhonti vedanāṃ",
  "S04n460:710": "kṣipitva sūtraṃ idamevarūpam ||121 ||",
  "S04n460:711": "puruṣātmabhāvaṃ ca yada labhante",
  "S04n460:712": "te kuṇṭhakā laṅgaka bhonti tatra |",
  "S04n460:713": "kubjātha kāṇā ca jaḍā jaghanyā",
  "S04n460:714": "aśraddadhantā ima sūtra mahyam ||122 ||",
  "S04n460:715": "apratyanīyāśca bhavanti loke",
  "S04n460:716": "pūtī mukhātteṣa pravāti gandhaḥ |",
  "S04n460:717": "yakṣagraho ukrami teṣa kāye",
  "S04n460:718": "aśraddadhantānima buddhabodhim ||123 ||",
  "S04n460:719": "daridrakā peṣaṇakārakāśca",
  "S04n460:720": "upasthāyakā nitya parasya durbalāḥ |",
  "S04n460:721": "ābādha teṣāṃ bahukāśca bhonti",
  "S04n460:722": "anāthabhūtā viharanti loke ||124 ||",
  "S04n460:723": "yasyaiva te tatra karonti sevanā-",
  "S04n460:724": "madātukāmo bhavatī sa teṣām |",
  "S04n460:725": "dattaṃ pi co naśyati kṣiprameva",
  "S04n460:726": "phalaṃ hi pāpasya imevarūpam ||125 ||",
  "S04n460:727": "yaccāpi te tatra labhanti auṣadhaṃ",
  "S04n460:728": "suyuktarūpaṃ kuśalehi dattam |",
  "S04n460:729": "tenāpi teṣāṃ ruja bhūyu vardhate",
  "S04n460:730": "so vyādhirantaṃ na kadāci gacchati ||126 ||",
  "S04n460:731": "anyehi cauryāṇi kṛtāni bhonti",
  "S04n460:732": "ḍamarātha ḍimbāstatha vigrahāśca |",
  "S04n460:733": "dravyāpahārāśca kṛtāstathānyai-",
  "S04n460:734": "rnipatanti tasyopari pāpakarmaṇaḥ ||127 ||",
  "S04n460:735": "na jātu so paśyati lokanāthaṃ",
  "S04n460:736": "narendrarājaṃ mahi śāsamānam |",
  "S04n460:737": "tasyākṣaṇeṣveva hi vāsu bhoti",
  "S04n460:738": "imāṃ kṣipitvā mama buddhanetrīm ||128 ||",
  "S04n460:739": "na cāpi so dharma śṛṇoti bālo",
  "S04n460:740": "badhiraśca so bhoti acetanaśca |",
  "S04n460:741": "kṣipitva bodhīmimamevarūpā-",
  "S04n460:742": "mupaśānti tasyo na kadāci bhoti ||129 ||",
  "S04n460:743": "sahasra nekā nayutāṃśca bhūyaḥ",
  "S04n460:744": "kalpāna koṭyo yatha gaṅgavālikāḥ |",
  "S04n460:745": "jaḍātmabhāvo vikalaśca bhoti",
  "S04n460:746": "kṣipitva sūtraṃ imu pāpakaṃ phalam ||130 ||",
  "S04n460:747": "udyānabhūmī narako'sya bhoti",
  "S04n460:748": "niveśanaṃ tasya apāyabhūmiḥ |",
  "S04n460:749": "kharasūkarā kroṣṭuka bhūmisūcakāḥ",
  "S04n460:750": "pratiṣṭhitasyeha bhavanti nityam ||131 ||",
  "S04n460:751": "manuṣyabhāvatvamupetya cāpi",
  "S04n460:752": "andhatva badhiratva jaḍatvameti |",
  "S04n460:753": "parapreṣya so bhoti daridra nityaṃ",
  "S04n460:754": "tatkāli tasyābharaṇānimāni ||132 ||",
  "S04n460:755": "vastrāṇi co vyādhayu bhonti tasya",
  "S04n460:756": "vraṇāna koṭīnayutāśca kāye |",
  "S04n460:757": "vicarcikā kaṇḍu tathaiva pāmā",
  "S04n460:758": "kuṣṭhaṃ kilāsaṃ tatha āmagandhaḥ ||133 ||",
  "S04n460:759": "satkāyadṛṣṭiśca ghanāsya bhoti",
  "S04n460:760": "udīryate krodhabalaṃ ca tasya |",
  "S04n460:761": "saṃrāgu tasyātibhṛśaṃ ca bhoti",
  "S04n460:762": "tiryāṇa yonīṣu ca so sadā ramī ||134 ||",
  "S04n460:763": "sacedahaṃ śārisutādya tasya",
  "S04n460:764": "paripūrṇakalpaṃ pravadeya doṣān |",
  "S04n460:765": "yo hī mamā etu kṣipeta sūtraṃ",
  "S04n460:766": "paryantu doṣāṇa na śakya gantum ||135 ||",
  "S04n460:767": "saṃpaśyamāno idameva cārthaṃ",
  "S04n460:768": "tvāṃ saṃdiśāmī ahu śāriputra |",
  "S04n460:769": "mā haiva tvaṃ bālajanasya agrato",
  "S04n460:770": "bhāṣiṣyase sūtramimevarūpam ||136 ||",
  "S04n460:771": "ye tū iha vyakta bahuśrutāśca",
  "S04n460:772": "smṛtimanta ye paṇḍita jñānavantaḥ |",
  "S04n460:773": "ye prasthitā uttamamagrabodhiṃ",
  "S04n460:774": "tān śrāvayestvaṃ paramārthametat ||137 ||",
  "S04n460:775": "dṛṣṭāśca yehī bahubuddhakoṭyaḥ",
  "S04n460:776": "kuśalaṃ ca yai ropitamaprameyam |",
  "S04n460:777": "adhyāśayāścā dṛḍha yeṣa co syā-",
  "S04n460:778": "ttān śrāvayestvaṃ paramārthametat ||138 ||",
  "S04n460:779": "ye vīryavantaḥ sada maitracittā",
  "S04n460:780": "bhāventi maitrīmiha dīrgharātram |",
  "S04n460:781": "utsṛṣṭakāyā tatha jīvite ca",
  "S04n460:782": "teṣāmidaṃ sūtra bhaṇeḥ samakṣam ||139 ||",
  "S04n460:783": "anyonyasaṃkalpa sagauravāśca",
  "S04n460:784": "teṣāṃ ca bālehi na saṃstavo'sti |",
  "S04n460:785": "ye cāpi tuṣṭā girikandareṣu",
  "S04n460:786": "tān śrāvayestvaṃ ida sūtra bhadrakam ||140 ||",
  "S04n460:787": "kalyāṇamitrāṃśca niṣevamāṇāḥ",
  "S04n460:788": "pāpāṃśca mitrān parivarjayantaḥ |",
  "S04n460:789": "yānīdṛśān paśyasi buddhaputrāṃ-",
  "S04n460:790": "steṣāmidaṃ sūtra prakāśayesi ||141 ||",
  "S04n460:791": "acchidraśīlā maṇiratnasādṛśā",
  "S04n460:792": "vaipulyasūtrāṇa parigrahe sthitāḥ |",
  "S04n460:793": "paśyesi yānīdṛśa buddhaputrāṃ-",
  "S04n460:794": "steṣāgrataḥ sūtramidaṃ vadesi ||142 ||",
  "S04n460:795": "akrodhanā ye sada ārjavāśca",
  "S04n460:796": "kṛpāsamanvāgata sarvaprāṇiṣu |",
  "S04n460:797": "sagauravā ye sugatasya antike",
  "S04n460:798": "teṣāgrataḥ sūtramidaṃ vadesi ||143 ||",
  "S04n460:799": "yo dharmu bhāṣe pariṣāya madhye",
  "S04n460:800": "asaṅgaprāpto vadi yuktamānasaḥ |",
  "S04n460:801": "dṛṣṭāntakoṭīnayutairanekai-",
  "S04n460:802": "stasyeda sūtraṃ upadarśayesi ||144 ||",
  "S04n460:803": "mūrdhnāñjaliṃ yaśca karoti baddhvā",
  "S04n460:804": "sarvajñabhāvaṃ parimārgamāṇaḥ |",
  "S04n460:805": "daśo diśo yo'pi ca caṃkrameta",
  "S04n460:806": "subhāṣitaṃ bhikṣu gaveṣamāṇaḥ ||145 ||",
  "S04n460:807": "vaipulyasūtrāṇi ca dhārayeta",
  "S04n460:808": "na cāsya rucyanti kadācidanye |",
  "S04n460:809": "ekāṃ pi gāthāṃ na ca dhāraye'nyata-",
  "S04n460:810": "staṃ śrāvayestvaṃ varasūtrametat ||146 ||",
  "S04n460:811": "tathāgatasyo yatha dhātu dhāraye-",
  "S04n460:812": "ttathaiva yo mārgati koci taṃ naraḥ |",
  "S04n460:813": "emeva yo mārgati sūtramīdṛśaṃ",
  "S04n460:814": "labhitva yo mūrdhani dhārayeta ||147 ||",
  "S04n460:815": "anyeṣu sūtreṣu na kāci cintā",
  "S04n460:816": "lokāyatairanyataraiśca śāstraiḥ |",
  "S04n460:817": "bālāna etādṛśa bhonti gocarā-",
  "S04n460:818": "stāṃstvaṃ vivarjitva prakāśayeridam ||148 ||",
  "S04n460:819": "pūrṇaṃ pi kalpaṃ ahu śāriputra",
  "S04n460:820": "vadeyamākāra sahasrakoṭyaḥ |",
  "S04n460:821": "ye prasthitā uttamamagrabodhiṃ",
  "S04n460:822": "teṣāgrataḥ sūtramidaṃ vadesi ||149 ||",
  "S04n460:823": "ityāryasaddharmapuṇḍarīke dharmaparyāye aupamyaparivarto nāma tṛtīyaḥ ||"
}