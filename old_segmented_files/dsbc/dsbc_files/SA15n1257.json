{
  "SA15n1257:0": " ||10 ||",
  "SA15n1257:1": " ||santānāntaradūṣaṇam ||",
  "SA15n1257:2": "atheha prakāśasahopalambhādisādhanabalena jaḍapadārtharāśāvapāste nīlapītādyaśeṣapadārthajāte ca svacittapratibhāsātmani svapnamāyādivadadvayarūpe siddhe santānāntarasadasattānirūpaṇārthamidamārabhyate |",
  "SA15n1257:3": "evaṃ hi kecidāhuḥ |",
  "SA15n1257:4": "astyeva santānāntaramanumānapratītam |",
  "SA15n1257:5": "tathā hīcchācittasamanantaravyāhāravyavahārābhāsasya darśanāt tadabhāve cādarśanādupalambhānupalambhasādhanamanvayavyatirekaśarīramicchācittena saha vyāhārādyābhāsasya kāryakāraṇabhāvamātmasantāne'vadhāryecchācittasyāpratisaṃvedanasamaye'pi vicchinnavyāhārādyābhāsadarśanāt tatkāraṇabhūtamicchācittamanumīyamānaṃ santānāntarameva vyavatiṣṭhata iti |",
  "SA15n1257:6": "atredamālocyate |",
  "SA15n1257:7": "tadicchācittaṃ vyāhārādyābhāsasya kāraṇatayā vyavasthāpyamānamanumāturdarśanayogyamatha dṛśyādṛśyaviśeṣaṇānapekṣamicchāmātram |",
  "SA15n1257:8": "yaditāvadādyovikalpastadānumāturdarśanayogyatvādicchācittasyānumānakāle'nupalabdhirabhāvameva gamayatītyanupalambhākhyapratyakṣabādhitatvāt kvānumānāvakāśastasya |",
  "SA15n1257:9": "yadi punaricchācittamanumānakāle'pyanubhūyeta,",
  "SA15n1257:10": "tadā kimasyānumānena |",
  "SA15n1257:11": "athaivamagnidhūmayostadutpattisiddhyanantaraṃ naganikuñje dhūmamupalabhamāno nāgnimapyanuminuyāt,",
  "SA15n1257:12": "tatrāpyagneranupalabdhibādhitatvāt,",
  "SA15n1257:13": "upalambhe cānumānavaiphalyāt |",
  "SA15n1257:14": "naivam, anumānasamaye deśaviprakarṣavato vahnerdarśanāyogyatvena dṛśyānupalabdhivirahāt,",
  "SA15n1257:15": "adṛśyānupalambhasya cābhāvasādhanatvavirodhāt |",
  "SA15n1257:16": "icchācittasya tu nāsti deśaviprakarṣaḥ |",
  "SA15n1257:17": "icchācittaṃ hi svasaṃbaddhamevānumāturdarśanayogyam,",
  "SA15n1257:18": "tasya ca deśādiviprakarṣa ityalaukikametat |",
  "SA15n1257:19": "atha dvitīyo vikalpaḥ |",
  "SA15n1257:20": "tathā hīcchācittamātraṃ svaparasantānasādhāraṇadṛśyādṛśyaviśeṣaṇānapekṣaṃ vyāhārādyābhāsaṃ prati kāraṇatayāvadhāryate |",
  "SA15n1257:21": "tadavadhāraṇaṃ kena pramāṇena |",
  "SA15n1257:22": "vyāhārādyābhāsasya hīcchāmātrābhāve'bhāvaṃ pratītya tadutpattisiddhigaveṣaṇā |",
  "SA15n1257:23": "na cecchāmātrasya svaparasantānasādhāraṇasya svasaṃvedanenānyena vābhāvaḥ śakyāvagamaḥ |",
  "SA15n1257:24": "yathā hi vahnimātrasya deśakālavyavahitasyāpi dhūmotpādadeśakālayoryadi syādupalabhyetaiva mayeti saṃbhāvitasyānumātṛpuruṣendriyapratyakṣeṇadhūmotpādāt prāgabhāve'vadhāryamāṇastadutpattisiddhimadhyāsayatīti vyavahitadeśakālasyāpi vahnerdhūmamātraṃ prati kāraṇatvāvadhāraṇam,",
  "SA15n1257:25": "svabhāvaviprakṛṣṭasya tu jaṭharabhavādisādhāraṇasya sarvathānumātṛpuruṣāśakyābhāvapratītikasya vyāptibahirbhāva eva |",
  "SA15n1257:26": "tathātrāpīcchācittaṃ parasantānasādhāraṇamapi yāvadyadīya syādupalabhyetaiva mayeti yadi saṃbhāvayituṃ śakyeta tadā tadvyatirekasiddhidvāreṇa kāraṇatayāvadhāryate |",
  "SA15n1257:27": "kevalaṃ svabhāvaviprakṛṣṭe cittamātre'stamiteyaṃ katheti ||",
  "SA15n1257:28": "na ca paracittaṃ kālaviprakṛṣṭaṃ vartamānatvādasya,",
  "SA15n1257:29": "atītānāgatayoreva kālaviprakṛṣṭatvena vyavahārāt |",
  "SA15n1257:30": "nāpi deśaviprakṛṣṭam,",
  "SA15n1257:31": "yasminneva hi śuklaśaṅkhādideśe svacittaṃ śuklākārapratibhāsi svasaṃvedanena vedyate taddeśavartyeva pītākārapratibhāsi parasantānabhāvi cittaṃ na vedyate |",
  "SA15n1257:32": "tat kathameṣa deśaviprakarṣaḥ ||",
  "SA15n1257:33": "athecchācittamātraṃ svasaṃvedanamātrāpekṣayā na svabhāvaviprakṛṣṭam |",
  "SA15n1257:34": "na hyagnirapyeko yenaivendriyavijñānena dṛśyate tenaivānyo'pi dṛśyam |",
  "SA15n1257:35": "tatra yathā cakṣurvijñānamātrāpekṣayā agnimātraṃ dṛśyamiti vyavasthāpyate tathātrāpi svasaṃvedanamātrāpekṣayā icchācittamātraṃ svaparasantānasādhāraṇamapi dṛśyameveti |",
  "SA15n1257:36": "atrocyate | kimatra mātraśabdenānumātṛpuruṣasaṃbandhāsaṃbandhābhyāmaviśeṣitaṃ yasya kasyacit puruṣasyendriyajñānaṃ vastuviṣayīkurvāṇamasya dṛśyatāsaṃbhave'pinānimitamabhimatam |",
  "SA15n1257:37": "yadyevaṃ piśācādirapi dṛśyaḥ syāt |",
  "SA15n1257:38": "so'pi hi kasyacit puṃso yogyādeḥ svajātīyasya vā piśācāntarasya bhavatyevendriyajñānagocara iti na kaścit svabhāvaviprakṛṣṭaḥ syāt |",
  "SA15n1257:39": "tasmādanumātṛpuruṣasaṃbandhitvamanapāsya vijñānasya svalakṣaṇādibhedanirāsapara eva mātraśabdo yuktaḥ |",
  "SA15n1257:40": "etadevāśaṅkaya dharmottareṇābhihitam -",
  "SA15n1257:41": "ekapratipattrapekṣaṃ cedaṃ pratyakṣalakṣaṇam |",
  "SA15n1257:42": "ityādi | tenaivaṃ dṛśyatāsaṃbhāvanā yadīha deśe kāle vā syād ghaṭādirniyamenopalabhyeta,",
  "SA15n1257:43": "madīyasya cakṣurvijñānamātrasya viṣayībhavediti |",
  "SA15n1257:44": "paracitte tu na śakyamevam |",
  "SA15n1257:45": "yadīha paracittaṃ syāt niyamena madīyasya svasaṃveda(na)",
  "SA15n1257:46": "mātrasya viṣayi syāditi ||",
  "SA15n1257:47": "yadi cecchācittamātraṃ tadutpattigrahaṇasamaye dṛśyatayā saṃbhāvayitavyam,",
  "SA15n1257:48": "tadānumānakāle'pi dṛśyatayā saṃbhāvya tadanupalambhenābhāvasādhane kathamanumānaṃ pravartayitumidamārabdham,",
  "SA15n1257:49": "pratyakṣeṇaiva pakṣabādhāt |",
  "SA15n1257:50": "na ca kālabhedena svabhāvaviprakarṣetarāviti yatkiñcidetat |",
  "SA15n1257:51": "tasmādicchācittamātrasya svaparasantānasādhāraṇasya dṛśyatayā saṃbhāvayitumaśakyatvāt vyahārādyutpādāt prāganupalambhe'pyabhāvasiddhau na tadabhāvaprayukto vyāhārādyabhāvaḥ pratīyata iti kathaṃ kāraṇatvasiddhiryataḥ kāryahetudvāreṇānumīyeta |",
  "SA15n1257:52": "icchācittaviśeṣastu svasantānabhāvī na bhavatyevānumāturdṛśyaḥ |",
  "SA15n1257:53": "kiṃ tu tasya dṛśyānupalambhājjijñāsitaviśeṣe dharmiṇi bādhitasya kathamanumānamityuktameva ||",
  "SA15n1257:54": "tadevamicchācittaviśeṣe svasantānabhāvini sādhye pakṣasya pratyakṣabādhaḥ,",
  "SA15n1257:55": "icchācittamātre'pi svaparasantānasādhāraṇe sādhye yadyanupalambhamātreṇa dṛśya viśeṣaṇānapekṣeṇa pratibandhasiddhisamaye tasyābhāvaḥ pratīyate,",
  "SA15n1257:56": "tadā pakṣīkṛte dharmiṇi tatheti sa eva doṣaḥ |",
  "SA15n1257:57": "atha na pratīyate tadā sandigdhavyatireko hetvābhāso vyāhārādiriti sthitam |",
  "SA15n1257:58": "evaṃ tarhi santānāntarasādhakasyābhāvād bādhakasyāpi kasyacidadarśanādbhavatu tatra sandeha eveti kecit |",
  "SA15n1257:59": "tairidaṃ bādhakamabhidhīyamānamavadhīyatām |",
  "SA15n1257:60": "yadi hi santānāntaraṃ saṃbhavet tadā tato bhedena svasantānasyāvaśyaṃ bhavitavyam |",
  "SA15n1257:61": "anyathā svasantānādapi prakāśamānāttasya parasantānābhimatasya bhedo na syāt |",
  "SA15n1257:62": "na cābhedastayoriti svasantānād bhedābhedābhyāmabādhyasya parasantānasya sāmānyaśaśaviṣāṇādivadabhāva evāyāta iti kathaṃ sandehaḥ |",
  "SA15n1257:63": "tasmāt parasantānāpekṣayā svasantānasya bhedo'pyavaśyambhāvyaḥ |",
  "SA15n1257:64": "sa ca bhedaḥ santānasya svabhāvaḥ svasantāne pratibhāsamāne niyamena pratibhāseta |",
  "SA15n1257:65": "kathamaparathā pratibhānāpratibhānalakṣaṇaviruddhadharmādhyāse'pi svasantānasya parasantānād bhedaḥ svabhāvatāmāsādayet ||",
  "SA15n1257:66": "na cāsau bhedaḥ pratibhāsate |",
  "SA15n1257:67": "bhedapratibhāse hi upagamyamāne tadavadhibhūtasyāpi parasantānasya pratibhāso durapahnavaḥ syāt |",
  "SA15n1257:68": "asmādbhinnamitīdaṃ cet svarūpaṃ svasya cetasaḥ |",
  "SA15n1257:69": "sāvadherasya bhāsaḥ syānna vā grāhyaṃ tadātmanā ||",
  "SA15n1257:70": "bhede'nyaleśamapi naiti kuto bhinnaḥ |",
  "SA15n1257:71": "evamādikamaśeṣamiha pravacanapradīpaśrīsākārasaṅgrahādivacanamanusmaryatām |",
  "SA15n1257:72": "yathā hi svasantānamātre parisphurati śaśaviṣāṇādasphurato na bhedaḥ pratibhāti tathā parasantānādapi sphuraṇavirahiṇo na bhātyeva bhedaḥ |",
  "SA15n1257:73": "na hi parasantānāpekṣayā kaścid viśeṣaleśaḥ svasantānasya parisphurati yo nāsti śaśaviṣāṇāpekṣayā |",
  "SA15n1257:74": "na ca śaśaviṣāṇaparasantānāvapekṣya samāne svasantānapratibhāse śaśaviṣāṇāpekṣayā na bhedo nāpyabhedaḥ pratibhāti |",
  "SA15n1257:75": "parasantānāpekṣayā tu bheda eva bhātītyevamavasthāpayituṃ śakyam |",
  "SA15n1257:76": "bhedābhedayorabhāvaparihāreṇa hi yathā bhedo vyavasthitaḥ tadvad bhedapratibhāso'pi bhedābhedābhāvapratibhāsavilakṣaṇa evocito bhavitum,",
  "SA15n1257:77": "na ca tathānubhūyate |",
  "SA15n1257:78": "tathāpi bhedaḥ pratibhātīti vacanaracanametat |",
  "SA15n1257:79": "bhāṣyakāranyāyo'pyatra bhedapratibhāsadūṣaṇe vistarato'vagantavyaḥ ||",
  "SA15n1257:80": "yadi cāvadhipratibhāsavirahe'pi bhedapratibhānamidaṃ paracittānu(kampayā)",
  "SA15n1257:81": "kṣamitavyaṃ (tarhi)",
  "SA15n1257:82": "bahirarthasyāpi kathamabhāvaḥ sidhyati |",
  "SA15n1257:83": "śakyaṃ hi tatrāpi sandehamavatārayitum,",
  "SA15n1257:84": "na bahirarthaḥ kasyacidābhāsate,",
  "SA15n1257:85": "parasantānastu parasya pratibhāsata eva,",
  "SA15n1257:86": "tataścātraiva sandeho na bahirartha iti cet |",
  "SA15n1257:87": "etadapi sakalaṃ sandigdhameva |",
  "SA15n1257:88": "na hyavaśyaṃ parasantānaḥ parasyābhāsate,",
  "SA15n1257:89": "kadācidasau nāstyeva na cāsāvavabhāsata ityapi vaktuṃ śakteḥ |",
  "SA15n1257:90": "kiṃ ca mā nāma bhāsīṣṭa bahirarthaḥ kasyacidapi tathāpi kathaṃ tadabhāvasiddhirbhedapratibhāsābhyupagamavādina itīyanmātramiha vivakṣitam |",
  "SA15n1257:91": "na cātra kaścid doṣaḥ |",
  "SA15n1257:92": "tasmād bahirarthena sādhāraṇaṃ santānāntaramiti kathaṃ vijñaptivādināmapi saṃmataṃ bhaviṣyati |",
  "SA15n1257:93": "kiṃ ca kāryakāraṇabhāvo'pi vijñānadvayasya bhedapratibhāsavādinā bādhitumaśakyaḥ |",
  "SA15n1257:94": "pūrvabhāvinī hi saṃvittiḥ parasaṃvittyapekṣayā bhedaṃ pūrvatvaṃ cātmano gṛhṇātyevāvadhipratibhāsavigame'pi ||",
  "SA15n1257:95": "parabhāvinyapi saṃvittiḥ pūrvasaṃvittyapekṣayā bhedaṃ paratvaṃ cātmano'dhigacchatyeva santānāntaravaditi niyatapūrvāparabhāvalakṣaṇe kāryakāraṇabhāve'vabhāsamāne'vasīyamāne ca nīlādicitrākāravat katham",
  "SA15n1257:96": "saṃvṛttyāstu yathā tathā",
  "SA15n1257:97": "iti bhagavato vārtikakārasya vacanena phalitamatra mate |",
  "SA15n1257:98": "api ca citrākāracakre dharmiṇyadvaitasādhanārthamupanyastasya prakāśamānatvādihetorbhedagrāhakapratyakṣāpahṛtaviṣayatvamudbhāvayataḥ prativādino bhedagrahaṇamanumanyamānena santānāntarasandehaṃ ca vinā kathamuttaritavyaṃ bhavatā ||",
  "SA15n1257:99": "nanvevamapi santānāntarābhāvaḥ kena pramāṇena siddhaḥ |",
  "SA15n1257:100": "na tāvat pratyakṣeṇa,",
  "SA15n1257:101": "tasya vidhiviṣayasya pratiṣedhasādhanātadhikārāt |",
  "SA15n1257:102": "nāpyanumānena,",
  "SA15n1257:103": "tasya dṛśyābhāvasādhananiyatasyātīndriyaparacittābhāvasādhane'navatārāditi cet |",
  "SA15n1257:104": "atra brūmaḥ |",
  "SA15n1257:105": "santānāntarasaṃbhave niyatabhāvaḥ tatao bhedaḥ svacittasya |",
  "SA15n1257:106": "abhede svasantānāt parasantāna eva syāt |",
  "SA15n1257:107": "yathā ca yadupalabhyamānaṃ yenaṃ rūpeṇa na bhāsate na tat tena rūpeṇa sadvyavahārayogyaṃ yathā nīlaṃ pītarūpeṇa |",
  "SA15n1257:108": "nopalabhyate ca svacittamupalabhyamānaṃ parasantānād bhinne(na)",
  "SA15n1257:109": "rūpeṇeti bhedasya svacittatādātmyaniṣedhe dṛśyaviśeṣaṇaprayogānapekṣā svabhāvānupalabdhiriyam ||",
  "SA15n1257:110": "nāpyasiddhiḥ,",
  "SA15n1257:111": "bhedapratibhāse tadavadherapi pratibhāsaprāpteḥ |",
  "SA15n1257:112": "avadhyapratibhāse tu bhedapratibhāsābhāvaḥ śaśaviṣāṇabhedapratibhāsābhāvavat siddha eva |",
  "SA15n1257:113": "evamanena pramāṇena santānāntarasya svacittāpekṣayā bhede pratikṣipte abhede ca svayamevāsaṃbhavini bhedābhedābhyāmavācyatvaṃ siddham |",
  "SA15n1257:114": "sāmānyādivad vastutāpahatiriti,",
  "SA15n1257:115": "kathaṃ bādhakābhāvāt santānāntare sandeho'bhidhīyate |",
  "SA15n1257:116": "etacca śāstrīyaprameyasmāraṇamātraphalaṃ kiñcillikhitamiti |",
  "SA15n1257:117": "paramiha svayamanusandheyam |",
  "SA15n1257:118": "api ca santānāntare tāvadarvāgdṛśāṃ sandeho bhavadbhiranumanyate |",
  "SA15n1257:119": "bhagavatastu kimavasthāpyatām |",
  "SA15n1257:120": "saṃdehāvasthāpane kathaṃ sarvajñatā |",
  "SA15n1257:121": "vidyamānameva kadācit santānāntaraṃ bhagavatā nāvadhāryate tathāpyasau sarvajña iti kathametat |",
  "SA15n1257:122": "anumānaṃ ca santānāntaraviṣayaṃ prāgeva cintitam |",
  "SA15n1257:123": "na cānumānena pratītāvapi sarvajñatā bhavitumarhati |",
  "SA15n1257:124": "pratyakṣeṇa paracittapratītau grāhyagrāhakabhāvo'pi paracittasya bhagavaccittena sahāyāta iti bahirarthavāda eva mukhāntareṇopagataḥ syāt,",
  "SA15n1257:125": "kathamayaṃ vañcayati vādaḥ ||",
  "SA15n1257:126": "asmadīyamatena tu paracittaṃ nāstyeveti tadavadhāraṇakṛto(na)",
  "SA15n1257:127": "bhagavataḥ sarvajñatākṣatidoṣaḥ |",
  "SA15n1257:128": "yāvacca bhedagrahaṇābhimānarūpā saṃvṛsttitāvat santānāntare sandehāttadavabodhanārthaṃ vacanādirapi pravartata iti svavacanavirodho'pi na saṃbhavatyeva |",
  "SA15n1257:129": "na khalu santānāntaraviṣayaḥ sarvathā sandeho nāstyevetyabhimatamasmākam,",
  "SA15n1257:130": "api tu paramārthagatiriyamupadarśitā |",
  "SA15n1257:131": "idaṃ hi santānāntarābhāvasādhanamadvayasādhanena sādhāraṇamiti naikaniyataḥ svavacanādivirodhastatparihāro vā |",
  "SA15n1257:132": "citrākārasaṃbhavamātreṇāpi ca vedāntadhvāntāpasāro bhāṣyakāreṇa darśitaḥ | tathā ca",
  "SA15n1257:133": "ātmā sa tasyānubhavaḥ sa ca nānyasya kasyacit",
  "SA15n1257:134": "ityādivārtikavyākhyānabhāṣyam |",
  "SA15n1257:135": "ātmavādastarhi prasakta iti cet |",
  "SA15n1257:136": "na citrākārasaṃvedanāt ityādi dveṣavikaluṣāśeṣā eva tuṣākāro'pi vedāntasiddhānta iti alakṣita tadgranthānutthāpayantī santānāntarāpekṣayā paṭhitavatītyavasthā (?)",
  "SA15n1257:137": "sarvā saṃvṛtisatyāntaḥ pātinī hyevāpai(tī)",
  "SA15n1257:138": "ti sakalamanākulamiti ||",
  "SA15n1257:139": " ||santānāntaradūṣaṇaṃ samāptam ||"
}