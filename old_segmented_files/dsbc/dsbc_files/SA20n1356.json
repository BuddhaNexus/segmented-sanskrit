{
  "SA20n1356:0": "saptadaśo'dhikāraḥ",
  "SA20n1356:1": "buddhapūjāvibhāge sapta ślokāḥ |",
  "SA20n1356:2": "saṃmukhaṃ vimukhaṃ pūjā buddhānāṃ cīvarādibhiḥ |",
  "SA20n1356:3": "gāḍhaprasannacittasya saṃbhāradvayapūraye ||1 ||",
  "SA20n1356:4": "abandhyabuddhajanmatve praṇidhānavataḥ sataḥ |",
  "SA20n1356:5": "trayasyānupalambhastu niṣpannā buddhapūjā ||2 ||",
  "SA20n1356:6": "satvānāmaprameyānāṃ paripākāya cāparā |",
  "SA20n1356:7": "upadheścittataścānyā adhimukternidhānataḥ ||3 ||",
  "SA20n1356:8": "anukampākṣamābhyāṃ ca samudācārato 'parā |",
  "SA20n1356:9": "vastvābhogāvabodhācca vimukteśca tathātvataḥ ||4 ||",
  "SA20n1356:10": "āśrayādvastutaḥ pūjā nimittātpariṇāmanāt |",
  "SA20n1356:11": "hetuto jñānataḥ kṣetrānniśrayācca pradarśitā ||5 ||",
  "SA20n1356:12": "hetutaḥ phalataścaiva ātmanā ca parairapi |",
  "SA20n1356:13": "lābhasatkārataścaiva pratipatterdvidhā ca sā ||6 ||",
  "SA20n1356:14": "parīttā mahatī pūjā samānāmānikā ca sā |",
  "SA20n1356:15": "prayogādgatitaścaiva praṇidhānācca sā matā ||7 ||",
  "SA20n1356:16": "buddheṣu pūjā paramā svacittāt dharmādhimuktyāśayato vibhutvāt |",
  "SA20n1356:17": "akalpanopāyaparigraheṇa sarvaikakāryatvaniveśataśca ||8 ||",
  "SA20n1356:18": "āśrayādvastutaḥ sevā nimittātpariṇāmanāt |",
  "SA20n1356:19": "hetuto jñānataḥ kṣetrānniśrayācca pradarśitā ||9 ||",
  "SA20n1356:20": "mitraṃ śrayeddāntaśamopaśāntaṃ guṇādhikaṃ sodyamamāgamāḍhyaṃ |",
  "SA20n1356:21": "prabuddhatatvaṃ vacasābhyupetaṃ kṛpātmakaṃ khedavivarjitaṃ ca ||10 ||",
  "SA20n1356:22": "satkāralābhaiḥ paricaryayā ca seveta mitraṃ pratipattitaśca |",
  "SA20n1356:23": "dharme tathājñāśaya eva dhīmān mitraṃ pragacchetsamaye nataśca ||11 ||",
  "SA20n1356:24": "satkāralābheṣu gataspṛho 'sau prapattaye taṃ pariṇāmayecca |",
  "SA20n1356:25": "yathānuśiṣṭapratipattitaśca saṃrādhayeccittamato 'sya dhīraḥ ||12 ||",
  "SA20n1356:26": "yānatraye kauśalametya buddhyā svasyaiva yānasya yateta siddhau |",
  "SA20n1356:27": "iti mānatrayakauśalāt jñānaṃ |",
  "SA20n1356:28": "satvānameyānparipācanāya kṣetrasya śuddhasya ca sādhanāya ||13 ||",
  "SA20n1356:29": "dharmeṣu dāyādaguṇena yukto naivāmiṣeṇa pravesatsa mitram |",
  "SA20n1356:30": "hetoḥ phalāddharmamukhānuyānātseveta mitraṃ bahitaśca dhīmān ||14 ||",
  "SA20n1356:31": "śrutaśravāccetasi yogataśca samānanirmānamano 'nuyogāt |",
  "SA20n1356:32": "gatiprayogapraṇidhānataśca kalyāṇamitraṃ hi bhajet dhīmān ||15 ||",
  "SA20n1356:33": "sanmitrasevā paramā svacittād dharmādhimuktyāśayato vibhutvaiḥ |",
  "SA20n1356:34": "akalpanopāyaparigraheṇa sarvaikakāryatvaniveśataśca ||16 ||",
  "SA20n1356:35": "brāhmā vipakṣahīnā jñānena gatāśca nirvikalpena |",
  "SA20n1356:36": "trividhālambanavṛttāḥ satvānāṃ pācakā dhīre ||17 ||",
  "SA20n1356:37": "saukhyārthini duḥkhārte sukhite kliṣṭe ca te pravartante |",
  "SA20n1356:38": "taddeśite ca dharme tattathatāyāṃ ca dhīrāṇām ||18 ||",
  "SA20n1356:39": "tasyāśca tathatārthatvāt kṣāntilābhādviśuddhitaḥ |",
  "SA20n1356:40": "karmadvayādanālambā maitrī kleśakṣayādapi ||19 ||",
  "SA20n1356:41": "te niścalāśca calāśca kṛpaṇairāsvāditā na ca jñeyāḥ |",
  "SA20n1356:42": "acaleṣu bodhisattvāḥ pratiṣṭhitāḥ saktivigateṣu ||20 ||",
  "SA20n1356:43": "asamāhitasvabhāvā mṛdumadhyā hīnabhūmikā ye'pi |",
  "SA20n1356:44": "hīnāśayāḥ samānā hīnāste hyanyathā tvadhikāḥ ||21 ||",
  "SA20n1356:45": "brāhmyairvihṛtavihāraḥ kāmiṣu saṃjāyate yadā dhīmān |",
  "SA20n1356:46": "saṃbhārānpūrayate satvāṃśca vipācayati tena ||22 ||",
  "SA20n1356:47": "sarvatra cāvirahito brāhmyai rahitaśca tadvipakṣeṇa |",
  "SA20n1356:48": "tatpratyayairapi bhṛśairna yāti vikṛtiṃ pramatto 'pi ||23 ||",
  "SA20n1356:49": "vyāpādavihiṃsābhyāmarativyāpādakāmarāgaiśca |",
  "SA20n1356:50": "yukto hi bodhisattvo bahuvidhamādīnavaṃ spṛśati ||24 ||",
  "SA20n1356:51": "kleśairhantyātmānaṃ satvānupahanti śīlamupahanti |",
  "SA20n1356:52": "savilekhalābhahīno rakṣāhīnastathā śāstrā[tā] ||25 ||",
  "SA20n1356:53": "sādhikaraṇo 'śayasvī paratra saṃjāyate 'kṣaṇeṣu sa ca |",
  "SA20n1356:54": "prāptāprāptavihīno manasi mahad duḥkhamāpnoti ||26 ||",
  "SA20n1356:55": "ete sarve doṣā maitryādiṣu susthitasya na bhavanti |",
  "SA20n1356:56": "akliṣṭaḥ saṃsāraṃ satvārthaṃ no ca saṃtyajati ||27 ||",
  "SA20n1356:57": "na tathaikaputrakeṣvapi guṇavatsvapi bhavati sarvasatvānāṃ |",
  "SA20n1356:58": "maitryādicetaneyaṃ satveṣu yathā jinasutānāṃ ||28 ||",
  "SA20n1356:59": "pradīptān śatruvaśagān duḥkhākrāntāṃstamovṛtān |",
  "SA20n1356:60": "durgamārgasamārūḍhānmahābandhanasaṃyutān ||29 ||",
  "SA20n1356:61": "mahāśanaviṣākrāntalolānmārgapranaṣṭakān |",
  "SA20n1356:62": "utpathaprasthitān satvāndurbalān karuṇāyate ||30 ||",
  "SA20n1356:63": "heṭhāpahaṃ hyuttamabodhibījaṃ sukhāvahaṃ tāya[pa]kamiṣṭahetuṃ |",
  "SA20n1356:64": "svabhāvadaṃ dharmamupāśritasya bodhirna dūre jinātmajasya ||31 ||",
  "SA20n1356:65": "vijñāya saṃsāragataṃ samagraṃ duḥkhātmakaṃ caiva nirātmakaṃ ca |",
  "SA20n1356:66": "nodvegamāyāti na cāpi doṣaiḥ prabādhyate kāruṇiko 'grabuddhiḥ ||32 ||",
  "SA20n1356:67": "duḥkhātmakaṃ lokamavekṣamāṇo duḥkhāyate vetti ca tadyathāvat |",
  "SA20n1356:68": "tasyābhyupāyaṃ parivarjane ca na khedamāyatyapi vā kṛpāluḥ ||33 ||",
  "SA20n1356:69": "kṛpā prakṛtyā pratisaṃkhyayā ca pūrvaṃ tadabhyāsavidhānayogāt |",
  "SA20n1356:70": "vipakṣahīnā ca viśuddhilābhāt caturvidheyaṃ karūṇātmakānāṃ ||34 ||",
  "SA20n1356:71": "na sā kṛpā yā na samā sadā vā nādhyāśayādvā pratipattito vā |",
  "SA20n1356:72": "vairāgyato nānupalambhato vā na bodhisattvo hyakṛpastathā yaḥ ||35 ||",
  "SA20n1356:73": "karuṇā kṣāntiścintā praṇidhānaṃ janmasatvaparipākaḥ |",
  "SA20n1356:74": "karuṇātarureṣa mahānmūlādiḥ puṣpapatra[paścimāgra] (paścimānta)phalaḥ ||36 ||",
  "SA20n1356:75": "mūlaṃ karuṇā na bhaved duṣkaracaryāsahiṣṇutā na bhavet |",
  "SA20n1356:76": "duḥkhākṣamaśca dhīmān satvārthaṃ cintayennaiva ||37 ||",
  "SA20n1356:77": "cintāvihīnabuddhiḥ praṇidhānaṃ śuklajanmasu na kuryāt |",
  "SA20n1356:78": "śubhajanmānanugacchansatvānparipācayennaiva ||38 ||",
  "SA20n1356:79": "karuṇāseko maitrī tadduḥkhe saukhyato vipulapuṣṭiḥ |",
  "SA20n1356:80": "śākhāvṛddhirviśadā yonimanaskārato jñeyā ||39 ||",
  "SA20n1356:81": "parṇatyāgādānaṃ praṇidhīnāṃ saṃtateranucchedāt |",
  "SA20n1356:82": "dvividhapratyayasiddheḥ puṣpamabandhyaṃ phalaṃ cāsmāt ||40 ||",
  "SA20n1356:83": "kaḥ kurvīta na karuṇāṃ satveṣu mahākṛpāguṇakareṣu |",
  "SA20n1356:84": "duḥkhe'pi saukhyamatulaṃ bhavati yadeṣāṃ kṛpājanitaṃ ||41 ||",
  "SA20n1356:85": "aviṣṭānāṃ kṛpayā na tiṣṭhati manaḥ śame kṛpālūnāṃ |",
  "SA20n1356:86": "kuta eva lokasaukhye svajīvite vā bhavetsnehaḥ ||42 ||",
  "SA20n1356:87": "sneho na vidyate 'sau yo 'niravadyo na laukiko yaśca |",
  "SA20n1356:88": "dhīmatsu kṛpāsneho niravadyo lokasamatītaḥ ||43 ||",
  "SA20n1356:89": "duḥkhājñānamahaughe mahāndhakāre ca niśritaṃ lokaṃ |",
  "SA20n1356:90": "uddhartuṃ ya upāyaḥ kathamiva na syātsa niravadyaḥ ||44 ||",
  "SA20n1356:91": "sneho na so 'styarihatāṃ loke pratyekabodhibuddhānāṃ |",
  "SA20n1356:92": "prāgeva tadanyeṣāṃ kathamiva lokottaro na syāt ||45 ||",
  "SA20n1356:93": "duḥkhābhāve duḥkhaṃ yatkṛpayā bhavati bodhisattvānāṃ |",
  "SA20n1356:94": "saṃtrāsayati tadādau spṛṣṭaṃ tvabhinandayati gāḍhaṃ ||46 ||",
  "SA20n1356:95": "kimataḥ paramāścaryaṃ yad duḥkhaṃ saukhyamabhibhavati sarva |",
  "SA20n1356:96": "kṛpayā janitaṃ laukyaṃ yena vimukto api kṛtārthaḥ ||47 ||",
  "SA20n1356:97": "kṛpayā sahitaṃ dānaṃ yaddānasukhaṃ karoti dhīrāṇāṃ |",
  "SA20n1356:98": "traidhātukamupabhogairna tatsukhaṃ tatkalāṃ spṛśati ||48 ||",
  "SA20n1356:99": "duḥkhamayaṃ saṃsāraṃ yatkṛpayā na tyajati satvārthaṃ |",
  "SA20n1356:100": "parahitahetorduḥkhaṃ kiṃ kārūṇikairna samupetam ||49 ||",
  "SA20n1356:101": "karūṇā dānaṃ bhogāḥ sadā kṛpālorvivṛddhimupayānti |",
  "SA20n1356:102": "snehānugrahajanitaṃ tacchaktikṛtaṃ sukhaṃ cāsmāt ||50 ||",
  "SA20n1356:103": "vardhe ca vardhayāmi ca dāne paripācayāmi sukhayāmi |",
  "SA20n1356:104": "ākarṣāmi nayāmi ca karuṇā sannānpravadatīva ||51 ||",
  "SA20n1356:105": "duḥkhe duḥkhī kṛpayā sukhānyanādhāya kena sukhitaḥ syāt |",
  "SA20n1356:106": "sukhayatyātmānamataḥ kṛpālurādhāya parasaukhyam ||52 ||",
  "SA20n1356:107": "svaṃ dānaṃ kārūṇikaḥ śāstīva sadaiva niḥsvasukhakāmaḥ |",
  "SA20n1356:108": "bhogaiḥ sukhaya paraṃ vā māmapyayutasaukhyam ||53 ||",
  "SA20n1356:109": "saphalaṃ dānaṃ dattaṃ tanme satveṣu tatsukhasukhena |",
  "SA20n1356:110": "phala teṣveva nikāmaṃ yadi me kartavyatā te 'sti ||54 ||",
  "SA20n1356:111": "bhogedveṣṭurdāturbhogā bahuśubhataropasarpanti |",
  "SA20n1356:112": "na hi tatsukhaṃ mataṃ me dāne pāraṃparo 'smi yataḥ ||55 ||",
  "SA20n1356:113": "sarvāstiparityāge yatkṛpayā māṃ nirīkṣase satataṃ |",
  "SA20n1356:114": "nanu te tena jñeyaṃ na matphalenārthitā 'syeti ||56 ||",
  "SA20n1356:115": "dānābhirato na syāṃ prāptaṃ cettatphalaṃ na visṛjeyaṃ |",
  "SA20n1356:116": "kṣaṇamapi dānena vinā dānābhirato bhavati naiva ||57 ||",
  "SA20n1356:117": "akṛtaṃ na phalasi yasmātpratikārāpekṣayā na me tulyaṃ |",
  "SA20n1356:118": "pratikāranirvyapekṣaḥ paratra phalado'sya kāmaṃ te ||58 ||",
  "SA20n1356:119": "niravadyaṃ śuddhapadaṃ hitāvahaṃ caiva sānurakṣaṃ ca |",
  "SA20n1356:120": "nirmṛgyaṃ nirlepaṃ jinātmajānāṃ kṛpādānam ||59 ||",
  "SA20n1356:121": "sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ |",
  "SA20n1356:122": "bodhinataṃ kuśalanataṃ jinātmajānāṃ kṛṣādānam ||60 ||",
  "SA20n1356:123": "na tathopabhogatuṣṭiṃ labhate bhogī yathā parityāgāt |",
  "SA20n1356:124": "tuṣṭimupaiti kṛpāluḥ sukhatrayāpyāyitamanaskaḥ ||61 ||",
  "SA20n1356:125": "kṛpaṇakṛpā raudrakṛpā saṃkṣubdhakṛpā kṛpā pramatteṣu |",
  "SA20n1356:126": "viṣayaparatantrakaruṇā mithyābhiniviṣṭakaruṇā ca ||62 ||",
  "SA20n1356:127": "karuṇā bodhisatvānāṃ sukhād duḥkhāttadanvayāt |",
  "SA20n1356:128": "karuṇā bodhisattvānāṃ hetormitrātsvabhāvataḥ ||63 ||",
  "SA20n1356:129": "karuṇā bodhisattvānāṃ samā jñeyā tadāśayāt |",
  "SA20n1356:130": "pratipattervirāgācca nopalambhādviśuddhitaḥ ||64 ||",
  "SA20n1356:131": "maitrādribhāvanāgrā svacittato dharmato 'dhimokṣācca |",
  "SA20n1356:132": "āśayato 'pi vibhutvādavikalpādaikyataścāpi ||65 ||",
  "SA20n1356:133": "iti bhagavati jātasuprasādo mahadupadhidhruvasatkiryāmipūjī |",
  "SA20n1356:134": "bahuguṇahitamitranityasevo jagadanukampaka eti sarvasiddhiṃ ||66 ||",
  "SA20n1356:135": " || mahāyānasūtrālaṃkāre pūjāsevā'pramāṇādhikāraḥ [ saptadaśaḥ] samāptaḥ ||"
}