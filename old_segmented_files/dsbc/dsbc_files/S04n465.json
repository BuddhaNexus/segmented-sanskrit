{
  "S04n465:0": "8 pañcabhikṣuśatavyākaraṇaparivartaḥ |",
  "S04n465:1": "atha khalvāyuṣmān pūrṇo maitrāyaṇīputro bhagavato'ntikādidamevaṃrūpamupāyakauśalyajñānadarśanaṃ saṃdhābhāṣitanirdeśaṃ śrutvā eṣāṃ ca mahāśrāvakāṇāṃ vyākaraṇaṃ śrutvā imāṃ ca pūrvayogapratisaṃyuktāṃ kathāṃ śrutvā imāṃ ca bhagavato vṛṣabhatāṃ śrutvā āścaryaprāpto'bhūdadbhutaprāpto'bhūnnirāmiṣeṇa ca cittena prītiprāmodyena sphuṭo'bhūt |",
  "S04n465:2": "mahatā ca prītiprāmodyena mahatā ca dharmagauraveṇa utthāyāsanād bhagavataścaraṇayoḥ praṇipatya evaṃ cittamutpāditavān-āścaryaṃ bhagavan,",
  "S04n465:3": "āścaryaṃ sugata |",
  "S04n465:4": "paramaduṣkaraṃ tathāgatā arhantaḥ samyaksaṃbuddhāḥ kurvanti,",
  "S04n465:5": "ya imaṃ nānādhātukaṃ lokamanuvartayante,",
  "S04n465:6": "bahubhiścopāyakauśalyajñānanidarśanaiḥ sattvānāṃ dharmaṃ deśayanti,",
  "S04n465:7": "tasmiṃstasmiṃśca sattvān vilagnānupāyakauśalyena pramocayanti |",
  "S04n465:8": "kimatra bhagavan asmābhiḥ śakyaṃ kartum?",
  "S04n465:9": "tathāgata evāsmākaṃ jānīte āśayaṃ pūrvayogacaryāṃ ca |",
  "S04n465:10": "sa bhagavataḥ pādau śirasābhivandya ekānte sthito'bhūd bhagavantameva namaskurvan animiṣābhyāṃ ca netrābhyāṃ saṃprekṣamāṇaḥ ||",
  "S04n465:11": "atha khalu bhagavānāyuṣmantaḥ pūrṇasya maitrāyaṇīputrasya cittāśayamavalokya sarvāvantaṃ bhikṣusaṃghamāmantrayate sma-paśyatha bhikṣavo yūyamimaṃ śrāvakaṃ pūrṇaṃ maitrāyaṇīputraṃ yo mayāsya bhikṣusaṃghasya dharmakathikānāmagryo nirdiṣṭaḥ,",
  "S04n465:12": "bahubhiśca bhūtairguṇairabhiṣṭutaḥ,",
  "S04n465:13": "bahubhiśca prakārairasmin mama śāsane saddharmaparigrahāyābhiyuktaḥ |",
  "S04n465:14": "catasṛṇāṃ parṣadāṃ saṃharṣakaḥ samādāpakaḥ samuttejakaḥ saṃpraharṣako'klānto dharmadeśanayā,",
  "S04n465:15": "alamasya dharmasyākhyātā,",
  "S04n465:16": "alamanugrahītā sabrahmacāriṇām |",
  "S04n465:17": "muktvā bhikṣavastathāgataṃ nānyaḥ śaktaḥ pūrṇaṃ maitrāyaṇīputramarthato vā vyañjanato vā paryādātum |",
  "S04n465:18": "tatkiṃ manyadhve bhikṣavo mamaivāyaṃ saddharmaparigrāhaka iti?",
  "S04n465:19": "na khalu punarbhikṣavo yuṣmābhirevaṃ draṣṭavyam |",
  "S04n465:20": "tatkasya hetoḥ?",
  "S04n465:21": "abhijānāmyahaṃ bhikṣavo'tīte'dhvani navanavatīnāṃ buddhakoṭīnām,",
  "S04n465:22": "yatra anenaiva teṣāṃ buddhānāṃ bhagavatāṃ śāsane saddharmaḥ parigṛhītaḥ |",
  "S04n465:23": "tadyathāpi nāma mama etarhi sarvatra cāgryo dharmakathikānāmabhūt,",
  "S04n465:24": "sarvatra ca śūnyatāgatiṃ gato'bhūt |",
  "S04n465:25": "sarvatra ca pratisaṃvidāṃ lābhī abhūt,",
  "S04n465:26": "sarvatra ca bodhisattvābhijñāsu gatiṃ gato'bhūt |",
  "S04n465:27": "suviniścitadharmadeśako nirvicikitsadharmadeśakaḥ pariśuddhadharmadeśakaścābhūt |",
  "S04n465:28": "teṣāṃ ca buddhānāṃ bhagavatāṃ śāsane yāvadāyuṣpramāṇaṃ brahmacaryaṃ caritavān |",
  "S04n465:29": "sarvatra ca śrāvaka iti saṃjñāyate sma |",
  "S04n465:30": "sa khalvanenopāyena aprameyāṇāmasaṃkhyeyānāṃ sattvakoṭīnayutaśatasahasrāṇāmarthamakārṣīt,",
  "S04n465:31": "aprameyānasaṃkhyeyāṃśca sattvān paripācitavānanuttarāyāṃ samyaksaṃbodhau |",
  "S04n465:32": "sarvatra ca buddhakṛtyena sattvānāṃ pratyupasthito'bhūt |",
  "S04n465:33": "sarvatra cātmano buddhakṣetraṃ pariśodhayati sma |",
  "S04n465:34": "sattvānāṃ ca paripākāyābhiyukto'bhūt |",
  "S04n465:35": "eṣāmapi bhikṣavo vipaśyipramukhānāṃ saptānāṃ tathāgatānāṃ yeṣāmahaṃ saptamaḥ,",
  "S04n465:36": "eṣa evāgryo dharmakathikānāmabhūt ||",
  "S04n465:37": "yadapi tadbhikṣavo bhaviṣyatyanāgate'dhvani asmin bhadrakalpe caturbhirbuddhairūnaṃ buddhasahasram,",
  "S04n465:38": "teṣāmapi śāsane eṣa eva pūrṇo maitrāyaṇīputro'gryo dharmakathikānāṃ bhaviṣyati,",
  "S04n465:39": "saddharmaparigrāhakaśca bhaviṣyati |",
  "S04n465:40": "evamanāgate'dhvani aprameyāṇāmasaṃkhyeyānāṃ buddhānāṃ bhagavatāṃ saddharmamādhārayiṣyati,",
  "S04n465:41": "aprameyāṇāmasaṃkhyeyānāṃ sattvānāmarthaṃ kariṣyati,",
  "S04n465:42": "aprameyānasaṃkhyeyāṃśca sattvān paripācayiṣyatyanuttarāyāṃ samyaksaṃbodhau |",
  "S04n465:43": "satatasamitaṃ cābhiyukto bhaviṣyatyātmano buddhakṣetrapariśuddhaye sattvaparipācanāya |",
  "S04n465:44": "sa imāmevaṃrūpāṃ bodhisattvacaryāṃ paripūrya aprameyairasaṃkhyeyaiḥ kalpairanuttarāṃ samyaksaṃbodhimabhisaṃbhotsyate |",
  "S04n465:45": "dharmaprabhāso nāma tathāgato'rhan samyaksaṃbuddho loke bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n465:46": "asminneva buddhakṣetra utpatsyate ||",
  "S04n465:47": "tena khalu punarbhikṣavaḥ samayena gaṅgānadīvālukopamāstrisāhasramahāsāhasralokadhātava ekaṃ buddhakṣetraṃ bhaviṣyati |",
  "S04n465:48": "samaṃ pāṇitalajātaṃ saptaratnamayamapagataparvataṃ saptaratnamayaiḥ kūṭāgāraiḥ paripūrṇaṃ bhaviṣyati |",
  "S04n465:49": "devavimānāni cākāśasthitāni bhaviṣyanti |",
  "S04n465:50": "devā api manuṣyān drakṣyanti,",
  "S04n465:51": "manuṣyā api devān drakṣyanti |",
  "S04n465:52": "tena khalu punarbhikṣavaḥ samayena idaṃ buddhakṣetramapagatapāpaṃ bhaviṣyati apagatamātṛgrāmaṃ ca |",
  "S04n465:53": "sarve ca te sattvā aupapādukā bhaviṣyanti brahmacāriṇo manomayairātmabhāvaiḥ svayaṃprabhā ṛddhimanto vaihāyasaṃgamā vīryavantaḥ smṛtimantaḥ prajñāvantaḥ suvarṇavarṇaiḥ samucchrayairdvātriṃśadbhirmahāpuruṣalakṣaṇaiḥ samalaṃkṛtavigrahāḥ |",
  "S04n465:54": "tena khalu punarbhikṣavaḥ samayena tasmin buddhakṣetre teṣāṃ sattvānāṃ dvāvāhārau bhaviṣyataḥ |",
  "S04n465:55": "katamau dvau?",
  "S04n465:56": "yaduta dharmaprītyāhāro dhyānaprītyāhāraśca |",
  "S04n465:57": "aprameyāṇi cāsaṃkhyeyāni bodhisattvakoṭīnayutaśatasahasrāṇi bhaviṣyanti sarveṣāṃ ca mahābhijñāprāptānāṃ pratisaṃvidgatiṃgatānāṃ sattvāvavādakuśalānām |",
  "S04n465:58": "gaṇanāsamatikrāntāścāsya śrāvakā bhaviṣyanti maharddhikā mahānubhāvā aṣṭavimokṣadhyāyinaḥ |",
  "S04n465:59": "evamaparimitaguṇasamanvāgataṃ tad buddhakṣetraṃ bhaviṣyati |",
  "S04n465:60": "ratnāvabhāsaśca nāma sa kalpo bhaviṣyati |",
  "S04n465:61": "suviśuddhā ca nāma sā lokadhāturbhaviṣyati |",
  "S04n465:62": "aprameyānasaṃkhyeyāṃścāsya kalpānāyuṣpramāṇaṃ bhaviṣyati |",
  "S04n465:63": "parinirvṛtasya ca tasya bhagavato dharmaprabhāsasya tathāgatasyārhataḥ samyaksaṃbuddhasya saddharmaścirasthāyī bhaviṣyati |",
  "S04n465:64": "ratnamayaiśca stūpaiḥ sā lokadhātuḥ sphuṭā bhaviṣyati |",
  "S04n465:65": "evamacintyaguṇasamanvāgataṃ bhikṣavastasya bhagavatastadbuddhakṣetraṃ bhaviṣyati ||",
  "S04n465:66": "idamavocadbhagavān |",
  "S04n465:67": "idaṃ vaditvā sugato hyathāparametaduvāca śāstā—",
  "S04n465:68": "śṛṇotha me bhikṣava etamarthaṃ",
  "S04n465:69": "yathā carī mahya sutena cīrṇā |",
  "S04n465:70": "upāyakauśalyasuśikṣitena",
  "S04n465:71": "yathā ca cīrṇā iya bodhicaryā ||1 ||",
  "S04n465:72": "hīnādhimuktā ima sattva jñātvā",
  "S04n465:73": "udārayāne ca samutrasanti |",
  "S04n465:74": "tatu śrāvakā bhontimi bodhisattvāḥ",
  "S04n465:75": "pratyekabodhiṃ ca nidarśayanti ||2 ||",
  "S04n465:76": "upāyakauśalyaśatairanekaiḥ",
  "S04n465:77": "paripācayanti bahubodhisattvān |",
  "S04n465:78": "evaṃ ca bhāṣanti vayaṃ hi śrāvakā",
  "S04n465:79": "dūre vayaṃ uttamamagrabodhiyā ||3 ||",
  "S04n465:80": "etāṃ cariṃ teṣvanuśikṣamāṇāḥ",
  "S04n465:81": "paripāku gacchanti hi sattvakoṭyaḥ |",
  "S04n465:82": "hīnādhimuktāśca kusīdarūpā",
  "S04n465:83": "anupūrva te sarvi bhavanti buddhāḥ ||4 ||",
  "S04n465:84": "ajñānacaryāṃ ca caranti ete",
  "S04n465:85": "vayaṃ khalu śrāvaka alpakṛtyāḥ |",
  "S04n465:86": "nirviṇṇa sarvāsu cyutopapattiṣu",
  "S04n465:87": "svakaṃ ca kṣetraṃ pariśodhayanti ||5 ||",
  "S04n465:88": "sarāgatāmātmani darśayanti",
  "S04n465:89": "sadoṣatāṃ cāpi samohatāṃ ca |",
  "S04n465:90": "dṛṣṭīvilagnāṃśca viditva sattvāṃ-",
  "S04n465:91": "steṣāṃ pi dṛṣṭiṃ samupāśrayanti ||6 ||",
  "S04n465:92": "evaṃ caranto bahu mahya śrāvakāḥ",
  "S04n465:93": "sattvānupāyena vimocayanti |",
  "S04n465:94": "unmādu gaccheyu narā avidvasū",
  "S04n465:95": "sa caiva sarvaṃ caritaṃ prakāśayet ||7 ||",
  "S04n465:96": "pūrṇo ayaṃ śrāvaka mahya bhikṣava-",
  "S04n465:97": "ścarito purā buddhasahasrakoṭiṣu |",
  "S04n465:98": "teṣāṃ ca saddharma parigrahīṣīd",
  "S04n465:99": "bauddhaṃ idaṃ jñāna gaveṣamāṇaḥ ||8 ||",
  "S04n465:100": "sarvatra caiṣo abhu agraśrāvako",
  "S04n465:101": "bahuśrutaścitrakathī viśāradaḥ |",
  "S04n465:102": "saṃharṣakaścā akilāsi nityaṃ",
  "S04n465:103": "sada buddhakṛtyena ca pratyupasthitaḥ ||9 ||",
  "S04n465:104": "mahāabhijñāsu sadā gatiṃgataḥ",
  "S04n465:105": "pratisaṃvidānāṃ ca abhūṣi lābhī |",
  "S04n465:106": "sattvāna co indriyagocarajño",
  "S04n465:107": "dharmaṃ ca deśeti sadā viśuddham ||10 ||",
  "S04n465:108": "saddharma śreṣṭhaṃ ca prakāśayantaḥ",
  "S04n465:109": "paripācayī sattvasahasrakoṭyaḥ |",
  "S04n465:110": "anuttarasminniha agrayāne",
  "S04n465:111": "kṣetraṃ svakaṃ śreṣṭhu viśodhayantaḥ ||11 ||",
  "S04n465:112": "anāgate cāpi tathaiva adhve",
  "S04n465:113": "pūjeṣyatī buddhasahasrakoṭyaḥ |",
  "S04n465:114": "saddharma śreṣṭhaṃ ca parigrahīṣyati",
  "S04n465:115": "svakaṃ ca kṣetraṃ pariśodhayiṣyati ||12 ||",
  "S04n465:116": "deśeṣyatī dharma sadā viśārado",
  "S04n465:117": "upāyakauśalyasahasrakoṭibhiḥ |",
  "S04n465:118": "bahūṃśca sattvān paripācayiṣyati",
  "S04n465:119": "sarvajñajñānasmi anāsravasmin ||13 ||",
  "S04n465:120": "so pūja kṛtvā naranāyakānāṃ",
  "S04n465:121": "saddharma śreṣṭhaṃ sada dhārayitvā |",
  "S04n465:122": "bhaviṣyatī buddha svayaṃbhu loke",
  "S04n465:123": "dharmaprabhāso diśatāsu viśrutaḥ ||14 ||",
  "S04n465:124": "kṣetraṃ ca tasya suviśuddha bheṣyatī",
  "S04n465:125": "ratnāna saptāna sadā viśiṣṭam |",
  "S04n465:126": "ratnavabhāsaśca sa kalpu bheṣyatī",
  "S04n465:127": "suviśuddha so bheṣyati lokadhātuḥ ||15 ||",
  "S04n465:128": "bahubodhisattvāna sahasrakoṭyo",
  "S04n465:129": "mahāabhijñāsu sukovidānām |",
  "S04n465:130": "yehi sphuṭo bheṣyati lokadhātuḥ",
  "S04n465:131": "suviśuddha śuddhehi maharddhikehi ||16 ||",
  "S04n465:132": "atha śrāvakāṇāṃ pi sahasrakoṭyaḥ",
  "S04n465:133": "saṃghastadā bheṣyati nāyakasya |",
  "S04n465:134": "maharddhikānaṣṭavimokṣadhyāyināṃ",
  "S04n465:135": "pratisaṃvidāsū ca gatiṃgatānām ||17 ||",
  "S04n465:136": "sarve ca sattvāstahi buddhakṣetre",
  "S04n465:137": "śuddhā bhaviṣyanti ca brahmacāriṇaḥ |",
  "S04n465:138": "upapādukāḥ sarvi suvarṇavarṇā",
  "S04n465:139": "dvātriṃśatīlakṣaṇarūpadhāriṇaḥ ||18 ||",
  "S04n465:140": "āhārasaṃjñā ca na tatra bheṣyati",
  "S04n465:141": "anyatra dharme rati dhyānaprītiḥ |",
  "S04n465:142": "na mātṛgrāmo'pi ca tatra bheṣyati",
  "S04n465:143": "na cāpyapāyāna ca durgatībhayam ||19 ||",
  "S04n465:144": "etādṛśaṃ kṣetravaraṃ bhaviṣyati",
  "S04n465:145": "pūrṇasya saṃpūrṇaguṇānvitasya |",
  "S04n465:146": "ākīrṇa sattvehi subhadrakehi",
  "S04n465:147": "yatkiṃcimātraṃ pi idaṃ prakāśitam ||20 ||",
  "S04n465:148": "atha khalu teṣāṃ dvādaśānāṃ vaśībhūtaśatānāmetadabhavat-āścaryaprāpta sma,",
  "S04n465:149": "adbhutaprāptāḥ sma |",
  "S04n465:150": "sacedasmākamapi bhagavān yatheme'nye mahāśrāvakā vyākṛtāḥ,",
  "S04n465:151": "evamasmākamapi tathāgataḥ pṛthak pṛthag vyākuryāt |",
  "S04n465:152": "atha khalu bhagavāṃsteṣāṃ mahāśrāvakāṇāṃ cetasaiva cetaḥparivitarkamājñāya āyuṣmantaṃ mahākāśyapamāmantrayate sma-imāni kāśyapa dvādaśa vaśībhūtaśatāni,",
  "S04n465:153": "yeṣāmahametarhi saṃmukhībhūtaḥ |",
  "S04n465:154": "sarvāṇyetānyahaṃ kāśyapa dvādaśa vaśībhūtaśatānyanantaraṃ vyākaromi |",
  "S04n465:155": "tatra kāśyapa kauṇḍinyo bhikṣurmahāśrāvako dvāṣaṣṭīnāṃ buddhakoṭīnayutaśatasahasrāṇāṃ pareṇa parataraṃ samantaprabhāso nāma tathāgato'rhan samyaksaṃbuddho loke bhaviṣyati,",
  "S04n465:156": "vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n465:157": "tatra kāśyapa anenaikena nāmadheyena pañca tathāgataśatāni bhaviṣyanti |",
  "S04n465:158": "ataḥ pañca mahāśrāvakaśatāni sarvāṇyanantaramanuttarāṃ samyaksaṃbodhimabhisaṃbhotsyante |",
  "S04n465:159": "sarvāṇyeva samantaprabhāsanāmadheyāni bhaviṣyanti |",
  "S04n465:160": "tadyathā gayākāśyapo nadīkāśyapaḥ urubilvakāśyapaḥ kālaḥ kālodāyī aniruddho revataḥ kapphiṇo bakkulaścundaḥ svāgataḥ ityevaṃpramukhāni pañca vaśībhūtaśatāni ||",
  "S04n465:161": "atha khalu bhagavāṃstasyāṃ velāyāmimā gāthā abhāṣata—",
  "S04n465:162": "kauṇḍinyagotro mama śrāvako'yaṃ",
  "S04n465:163": "tathāgato bheṣyati lokanāthaḥ |",
  "S04n465:164": "anāgate'dhvāni anantakalpe",
  "S04n465:165": "vineṣyate prāṇisahasrakoṭyaḥ ||21 ||",
  "S04n465:166": "samantaprabho nāma jino bhaviṣyati",
  "S04n465:167": "kṣetraṃ ca tasya pariśuddha bheṣyati |",
  "S04n465:168": "anantakalpasmi anāgate'dhvani",
  "S04n465:169": "dṛṣṭvāna buddhān bahavo hyanantān ||22 ||",
  "S04n465:170": "prabhāsvaro buddhabalenupeto",
  "S04n465:171": "vighuṣṭaśabdo daśasu ddiśāsu |",
  "S04n465:172": "puraskṛtaḥ prāṇisahasrakoṭibhi-",
  "S04n465:173": "rdeśeṣyatī uttamamagrabodhim ||23 ||",
  "S04n465:174": "tatu bodhisattvā abhiyuktarūpā",
  "S04n465:175": "vimānaśreṣṭhānyabhiruhya cāpi |",
  "S04n465:176": "viharanta tatra anucintayanti",
  "S04n465:177": "viśuddhaśīlā sada sādhuvṛttayaḥ ||24 ||",
  "S04n465:178": "śrutvāna dharmaṃ dvipadottamasya",
  "S04n465:179": "anyāni kṣetrāṇyapi co sadā te |",
  "S04n465:180": "vrajanti te buddhasahasravandakāḥ",
  "S04n465:181": "pūjāṃ ca teṣāṃ vipulāṃ karonti ||25 ||",
  "S04n465:182": "kṣeṇena te cāpi tadāsya kṣetraṃ",
  "S04n465:183": "pratyāgamiṣyanti vināyakasya |",
  "S04n465:184": "prabhāsanāmasya narottamasya",
  "S04n465:185": "caryābalaṃ tādṛśakaṃ bhaviṣyati ||26 ||",
  "S04n465:186": "ṣaṣṭiḥ sahasrā paripūrṇakalpā-",
  "S04n465:187": "nāyuṣpramāṇaṃ sugatasya tasya |",
  "S04n465:188": "tataśca bhūyo dviguṇena tāyinaḥ",
  "S04n465:189": "parinirvṛtasyeha sa dharma sthāsyati ||27 ||",
  "S04n465:190": "pratirūpakaścāsya bhaviṣyate puna-",
  "S04n465:191": "striguṇaṃ tato ettakameva kālam |",
  "S04n465:192": "saddharmabhraṣṭe tada tasya tāyino",
  "S04n465:193": "dukhitā bhaviṣyanti narā marū ca ||28 ||",
  "S04n465:194": "jināna teṣāṃ samanāmakānāṃ",
  "S04n465:195": "samantaprabhāṇāṃ puruṣottamānām |",
  "S04n465:196": "paripūrṇa pañcāśata nāyakānāṃ",
  "S04n465:197": "ete bhaviṣyanti paraṃparāya ||29 ||",
  "S04n465:198": "sarveṣa etādṛśakāśca vyūhā",
  "S04n465:199": "ṛddhibalaṃ ca tatha buddhakṣetram |",
  "S04n465:200": "gaṇaśca saddharma tathaiva īdṛśaḥ",
  "S04n465:201": "saddharmasthānaṃ ca samaṃ bhaviṣyati ||30 ||",
  "S04n465:202": "sarveṣametādṛśakaṃ bhaviṣyati",
  "S04n465:203": "nāmaṃ tadā loki sadevakasmin |",
  "S04n465:204": "yathā mayā pūrvi prakīrtitāsīt",
  "S04n465:205": "samantaprabhāsasya narottamasya ||31 ||",
  "S04n465:206": "paraṃparā eva tathānyamanyaṃ",
  "S04n465:207": "te vyākariṣyanti hitānukampī |",
  "S04n465:208": "anantarāyaṃ mama adya bheṣyati",
  "S04n465:209": "yathaiva śāsāmyahu sarvalokam ||32 ||",
  "S04n465:210": "evaṃ khu ete tvamihādya kāśyapa",
  "S04n465:211": "dhārehi pañcāśatanūnakāni |",
  "S04n465:212": "vaśibhūta ye cāpi mamānyaśrāvakāḥ",
  "S04n465:213": "kathayāhi cānyeṣvapi śrāvakeṣu ||33 ||",
  "S04n465:214": "atha khalu tāni pañcārhacchatāni bhagavataḥ saṃmukhamātmano vyākaraṇāni śrutvā tuṣṭā udagrā āttamanasa pramuditāḥ prītisaumanasyajātā yena bhagavāṃstenopasaṃkrāntāḥ |",
  "S04n465:215": "upasaṃkramya bhagavataḥ pādayoḥ śirobhirnipatya evamāhuḥ-atyayaṃ vayaṃ bhagavan deśayāmo yairasmābhirbhagavannevaṃ satatasamitaṃ cittaṃ paribhāvitam-idamasmākaṃ parinirvāṇam |",
  "S04n465:216": "parinirvṛtā vayamiti |",
  "S04n465:217": "yathāpīdaṃ bhagavan avyaktā akuśalā avidhijñāḥ |",
  "S04n465:218": "tatkasya hetoḥ?",
  "S04n465:219": "yairnāma asmābhirbhagavaṃstathāgatajñāne'bhisaṃboddhavye evaṃrūpeṇa parīttena jñānena paritoṣaṃ gatāḥ sma |",
  "S04n465:220": "tadyathāpi nāma bhagavan kasyacideva puruṣasya kaṃcideva mitragṛhaṃ praviṣṭasya mattasya vā suptasya vā sa mitro'narghamaṇiratnaṃ vastrānte badhnīyāt-asyedaṃ maṇiratnaṃ bhavatviti |",
  "S04n465:221": "atha khalu bhagavan sa puruṣa utthāyāsanāt prakāmet |",
  "S04n465:222": "so'nyaṃ janapadapradeśaṃ prapadyeta |",
  "S04n465:223": "sa tatra kṛcchraprāpto bhavet |",
  "S04n465:224": "āhāracīvaraparyeṣṭihetoḥ kṛcchramāpadyeta |",
  "S04n465:225": "mahatā ca vyāyāmena kathaṃcit kaṃcidāhāraṃ pratilabheta |",
  "S04n465:226": "tena ca saṃtuṣṭo bhavedāttamanaskaḥ pramuditaḥ |",
  "S04n465:227": "atha khalu bhagavaṃstasya puruṣasya sa purāṇamitraḥ puruṣo yena tasya tadanargheyaṃ maṇiratnaṃ vastrānte baddham,",
  "S04n465:228": "sa taṃ punareva paśyet |",
  "S04n465:229": "tamevaṃ vadet-kiṃ tvaṃ bhoḥ puruṣa kṛcchramāpadyase āhāracīvaraparyeṣṭihetoḥ,",
  "S04n465:230": "yadā yāvad bhoḥ puruṣa mayā tava sukhavihārārthaṃ sarvakāmanivartakamanargheyaṃ maṇiratnaṃ vastrānte upanibaddham |",
  "S04n465:231": "niryātitaṃ te bhoḥ puruṣa mamaitanmaṇiratnam |",
  "S04n465:232": "tadevamupanibaddhameva bhoḥ puruṣa vastrānte maṇiratnam |",
  "S04n465:233": "na ca nāma tvaṃ bhoḥ puruṣa pratyavekṣase-kiṃ mama baddhaṃ yena vā baddhaṃ ko hetuḥ kiṃnidānaṃ vā baddhametat?",
  "S04n465:234": "bālajātīyastvaṃ bhoḥ puruṣa yastvaṃ kṛcchreṇa āhāracīvaraṃ paryeṣamāṇastuṣṭimāpadyase |",
  "S04n465:235": "gaccha tvaṃ bhoḥ puruṣa etanmaṇiratnaṃ grahāya mahānagaraṃ gatvā parivartayastva |",
  "S04n465:236": "tena ca dhanena sarvāṇi dhanakaraṇīyāni kuruṣveti ||",
  "S04n465:237": "evameva bhagavan asmākamapi tathāgatena pūrvameva bodhisattvacaryāṃ caratā sarvajñatācittānyutpāditānyabhūvan |",
  "S04n465:238": "tāni ca vayaṃ bhagavan na jānīmo na budhyāmahe |",
  "S04n465:239": "te vayaṃ bhagavan arhadbhūmau nirvṛtāḥ sma iti saṃjānīmaḥ |",
  "S04n465:240": "vayaṃ kṛcchraṃ jīvāmaḥ,",
  "S04n465:241": "yadvayaṃ bhagavan evaṃ parīttena jñānena paritoṣamāpadyāmaḥ |",
  "S04n465:242": "sarvajñajñānapraṇidhānena sadā avinaṣṭena |",
  "S04n465:243": "te vayaṃ bhagavaṃstathāgatena saṃbodhyamānāḥ-mā yūyaṃ bhikṣava etannirvāṇaṃ manyadhvam |",
  "S04n465:244": "saṃvidyante bhikṣavo yuṣmākaṃ saṃtāne kuśalamūlāni yāni mayā pūrvaṃ paripācitāni |",
  "S04n465:245": "etarhi ca mamaivedamupāyakauśalyaṃ dharmadeśanābhilāpena yad yūyametarhi nirvāṇamiti manyadhve |",
  "S04n465:246": "evaṃ ca vayaṃ bhagavatā saṃbodhayitvā adyānuttarāyāṃ samyaksaṃbodhau vyākṛtāḥ ||",
  "S04n465:247": "atha khalu tāni pañca vaśībhūtaśatānyājñātakauṇḍinyapramukhāni tasyāṃ velāyamimā gāthā abhāṣanta—",
  "S04n465:248": "hṛṣṭā prahṛṣṭā sma śruṇitva etāṃ",
  "S04n465:249": "āśvāsanāmīdṛśikāmanuttarām |",
  "S04n465:250": "yaṃ vyākṛtāḥ sma paramāgrabodhaye",
  "S04n465:251": "namo'stu te nāyaka nantacakṣuḥ ||34 ||",
  "S04n465:252": "deśemahe atyayu tubhyamantike",
  "S04n465:253": "yathaiva bālā avidū ajānakāḥ |",
  "S04n465:254": "yaṃ vai vayaṃ nirvṛtimātrakeṇa",
  "S04n465:255": "parituṣṭa āsīt sugatasya śāsane ||35 ||",
  "S04n465:256": "yathāpi puruṣo bhavi kaścideva",
  "S04n465:257": "praviṣṭa sa syādiha mitraśālam |",
  "S04n465:258": "mitraṃ ca tasya dhanavantamāḍhyaṃ",
  "S04n465:259": "so tasya dadyād bahū khādyabhojyam ||36 ||",
  "S04n465:260": "saṃtarpayitvāna ca bhojanena",
  "S04n465:261": "anekamūlyaṃ ratanaṃ ca dadyāt |",
  "S04n465:262": "baddhvāntarīye vasanānti granthiṃ",
  "S04n465:263": "datvā ca tasyeha bhaveta tuṣṭaḥ ||37 ||",
  "S04n465:264": "so cāpi prakrāntu bhaveta bālo",
  "S04n465:265": "utthāya so'nyaṃ nagaraṃ vrajeta |",
  "S04n465:266": "so kṛcchraprāptaḥ kṛpaṇo gaveṣī",
  "S04n465:267": "āhāra paryeṣati khidyamānaḥ ||38 ||",
  "S04n465:268": "paryeṣitaḥ bhojananirvṛtaḥ syād",
  "S04n465:269": "bhaktaṃ udāraṃ avicintayantaḥ |",
  "S04n465:270": "taṃ cāpi ratnaṃ hi bhaveta vismṛtaṃ",
  "S04n465:271": "baddhvāntarīye smṛtirasya nāsti ||39 ||",
  "S04n465:272": "tameva so paśyati pūrvamitro",
  "S04n465:273": "yenāsya dattaṃ ratanaṃ gṛhe sve |",
  "S04n465:274": "tameva suṣṭhū paribhāṣayitvā",
  "S04n465:275": "darśeti ratnaṃ vasanāntarasmin ||40 ||",
  "S04n465:276": "dṛṣṭvā ca so paramasukhaiḥ samarpito",
  "S04n465:277": "ratnasya tasyo anubhāva īdṛśaḥ |",
  "S04n465:278": "mahādhanī kośabalī ca so bhavet",
  "S04n465:279": "samarpitaḥ kāmaguṇehi pañcahi ||41 ||",
  "S04n465:280": "emeva bhagavan vayamevarūpam",
  "S04n465:281": "ajānamānā praṇidhānapūrvakam |",
  "S04n465:282": "tathāgatenaiva idaṃ hi dattaṃ",
  "S04n465:283": "bhaveṣu pūrveṣviha dīrgharātram ||42 ||",
  "S04n465:284": "vayaṃ ca bhagavanniha bālabuddhayo",
  "S04n465:285": "ajānakāḥ smo sugatasya śāsane |",
  "S04n465:286": "nirvāṇamātreṇa vayaṃ hi tuṣṭā",
  "S04n465:287": "na uttarī prārthayi nāpi cintayī ||43 ||",
  "S04n465:288": "vayaṃ ca saṃbodhita lokabandhunā",
  "S04n465:289": "na eṣa etādṛśa kāci nirvṛtiḥ |",
  "S04n465:290": "jñānaṃ praṇītaṃ puruṣottamānāṃ",
  "S04n465:291": "yā nirvṛtīyaṃ paramaṃ ca saukhyam ||44 ||",
  "S04n465:292": "idaṃ cudāraṃ vipulaṃ bahūvidhaṃ",
  "S04n465:293": "anuttaraṃ vyākaraṇaṃ ca śrutvā |",
  "S04n465:294": "prītā udagrā vipulā sma jātāḥ",
  "S04n465:295": "parasparaṃ vyākaraṇāya nātha ||45 ||",
  "S04n465:296": "ityāryasaddharmapuṇḍarīke dharmaparyāye pañcabhikṣuśatavyākaraṇaparivarto nāmāṣṭamaḥ ||"
}