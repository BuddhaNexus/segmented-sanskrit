{
  "SA10n1064:0": "bandhamokṣaparīkṣā ṣoḍaśamaṃ prakaraṇam |",
  "SA10n1064:1": "atrāha -vidyata eva bhāvānāṃ svabhāvaḥ,",
  "SA10n1064:2": "saṃsārasadbhāvāt |",
  "SA10n1064:3": "iha saṃsaraṇaṃ saṃsṛtiḥ gatergatya ntaragamanaṃ saṃsāra ityucyate |",
  "SA10n1064:4": "yadi bhāvānāṃ svabhāvo na syāt,",
  "SA10n1064:5": "kasya gatergatyantaragamanaṃ saṃsāraḥ syāt?",
  "SA10n1064:6": "na hi avidyamānānāṃ vandhyāsūnusaṃskārāṇāṃ saṃsaraṇaṃ dṛṣṭam |",
  "SA10n1064:7": "tasmāt saṃsārasadbhāvāt vidyata eva bhāvānāṃ svabhāva iti |",
  "SA10n1064:8": "ucyate |",
  "SA10n1064:9": "syādbhāvānāṃ svabhāvaḥ,",
  "SA10n1064:10": "yadi saṃsāra eva bhavet |",
  "SA10n1064:11": "na tvasti |",
  "SA10n1064:12": "iha yadi saṃsāraḥ syāt,",
  "SA10n1064:13": "sa niyataṃ saṃskārāṇāṃ vā bhavet sattvasya vā?",
  "SA10n1064:14": "kiṃ cātaḥ?",
  "SA10n1064:15": "ubhayathā ca doṣa ityāha -",
  "SA10n1064:16": "saṃskārāḥ saṃsaranti cenna nityāḥ saṃsaranti te |",
  "SA10n1064:17": "saṃsaranti ca nānityāḥ sattve'pyeṣa samaḥ kramaḥ ||1 ||",
  "SA10n1064:18": "tatra yadi saṃskārāḥ saṃsarantīti parikalpyate,",
  "SA10n1064:19": "kiṃ te nityāḥ saṃsaranti uta anityāḥ?",
  "SA10n1064:20": "tatra na nityāḥ saṃsaranti niṣkriyatvāt,",
  "SA10n1064:21": "anityānāṃ ca ghaṭādīnāṃ sakriyatvopalambhāt |",
  "SA10n1064:22": "atha anityāḥ,",
  "SA10n1064:23": "ye hi akriyāḥ,",
  "SA10n1064:24": "te utpādasamanantarameva vinaṣṭāḥ |",
  "SA10n1064:25": "ye ca vinaṣṭāḥ,",
  "SA10n1064:26": "kutasteṣāmavidyamānatvādvandhyāsūnusaṃskārāṇāmiva kkacid gamanam?",
  "SA10n1064:27": "ityevamanityānāmapi nāsti saṃsāraḥ ||",
  "SA10n1064:28": "athāpi syāt - anityā eva santo hetuphalasaṃbandhaparaṃparayā avicchinnakramāḥ saṃtānena ca pravartamānāḥ saṃskārāḥ saṃsarantīti |",
  "SA10n1064:29": "etadapi nopapadyate |",
  "SA10n1064:30": "kutaḥ? yat tāvadutpadyate kāryam,",
  "SA10n1064:31": "tasya saṃsāro nāsti,",
  "SA10n1064:32": "kutaścidanāgamanāt kkaciccāgamanāt |",
  "SA10n1064:33": "yacca kāraṇaṃ naṣṭam,",
  "SA10n1064:34": "tasyāpi saṃsāro nāsti,",
  "SA10n1064:35": "kutaścidanāgamanāt kkaciccāgamanāt |",
  "SA10n1064:36": "saṃskāramātravyatirekeṇa atītānāgatayorasiddhatvāt,",
  "SA10n1064:37": "naṣṭājātatvena avidyamānatvāt ||",
  "SA10n1064:38": "uttarasmin kṣaṇe utpanne pūrvaḥ saṃsaratīti cet,",
  "SA10n1064:39": "yadi pūrvottarayoḥ kṣaṇayorekatvaṃ syāt,",
  "SA10n1064:40": "syādetadevam |",
  "SA10n1064:41": "na tu ekatvamasti kāryakāraṇabhāvāt,",
  "SA10n1064:42": "cakṣūrūpacakṣurvijñānānāṃ nāsti ca |",
  "SA10n1064:43": "kiṃ ca ekatve sati pūrvottarakṣaṇavācyataiva na syāt |",
  "SA10n1064:44": "na hi eko devadattaḥ ekadā pūrvaścottaraśceti vyapadiśyate |",
  "SA10n1064:45": "evamihāpi ekatvāt pūrvottarakṣaṇavyapadeśa eva na syāt |",
  "SA10n1064:46": "api ca pūrvakṣaṇo naṣṭa iti na syāduttarakṣaṇavadavyatiriktatvāt |",
  "SA10n1064:47": "uttarakṣaṇa utpanna iti na syāt,",
  "SA10n1064:48": "pūrvakṣaṇavadavyatiriktatvāt |",
  "SA10n1064:49": "atha anyatve sati saṃsaraṇaṃ syāt,",
  "SA10n1064:50": "evaṃ sati arhatāmapi saṃsaraṇaṃ syāt |",
  "SA10n1064:51": "anyasya pṛthagjanasya saṃsārotpattisadbhāvāt |",
  "SA10n1064:52": "nirvṛtaśca pradīpaḥ pradīpāntare jvalatīti syāt |",
  "SA10n1064:53": "kiṃ cānyat |",
  "SA10n1064:54": "naṣṭādvā pūrvakṣaṇāduttarasya kṣaṇasyodayaḥ syādanaṣṭānnaśyamānādvā?",
  "SA10n1064:55": "tatra yadi naṣṭādiṣyate,",
  "SA10n1064:56": "vahnidagdhādapi bījādaṅkurodayaḥ syāt,",
  "SA10n1064:57": "tataśca nirhetukaḥ syāt |",
  "SA10n1064:58": "atha anaṣṭāt,",
  "SA10n1064:59": "evamapi avikṛte'pi bīje'ṅkurodayaḥ syāt,",
  "SA10n1064:60": "kāryakāraṇayośca yaugapadyaṃ syāt,",
  "SA10n1064:61": "nirhetukaścotpādaḥ syāt |",
  "SA10n1064:62": "naśyamānāditi cet |",
  "SA10n1064:63": "naṣṭānaṣṭavyatirekeṇa naśyamānābhāvāt,",
  "SA10n1064:64": "naṣṭānaṣṭayośca vihitadoṣatvānnaśyamānādapi nāstyutpattiriti,",
  "SA10n1064:65": "kutaḥ kāryakāraṇavyavasthā pūrvottarakṣaṇavyavasthā vā bhaviṣyati?",
  "SA10n1064:66": "yadā ca pūrvottarakṣaṇavyavasthā kāryakāraṇavyavasthā ca nāsti,",
  "SA10n1064:67": "tadā saṃtāno'pi nāsti,",
  "SA10n1064:68": "tadabhāvānnāsti bhavatāṃ saṃsāra iti anityānāmapi saṃskārāṇāṃ nāsti saṃsāra iti ||",
  "SA10n1064:69": "atraike varṇayanti -satyaṃ saṃskārā na saṃsaranti utpattividhuratvāt,",
  "SA10n1064:70": "kiṃ tarhi sattvaḥ saṃsaratīti |",
  "SA10n1064:71": "ucyate |",
  "SA10n1064:72": "sattve'pyeṣa samaḥ kramaḥ |",
  "SA10n1064:73": "sattvaḥ saṃsaratītyucyamāne kimasau nityaḥ saṃsarati,",
  "SA10n1064:74": "uta anityaḥ,",
  "SA10n1064:75": "iti vicāryamāṇe ya eva saṃskārāṇāṃ saṃsaraṇānupapattikramaḥ,",
  "SA10n1064:76": "sa samatvātsattve'pi samo nipatati |",
  "SA10n1064:77": "tasmātsattvo'pi na saṃsarati ||1 ||",
  "SA10n1064:78": "atrāha - naiva hi sattvasaṃskārāṇāṃ saṃsārānupapattikramaḥ samo bhavitumarhati,",
  "SA10n1064:79": "yasmādiha saṃskārāṇāṃ nityānityabhūtānāṃ saṃsaraṇaṃ nāstītyuktam |",
  "SA10n1064:80": "na caivamātmā nityānityabhūtaḥ |",
  "SA10n1064:81": "tasya hi skandhebhyastattvānyatvāvaktavyatāvat nityatvenānityatvenāpyavaktavyatā vyavasthāpyate |",
  "SA10n1064:82": "tasmādātmaiva saṃsaratīti na coktadoṣaprasaṅga iti | ucyate -",
  "SA10n1064:83": "pudgalaḥ saṃsarati cetskandhāyatanadhātuṣu |",
  "SA10n1064:84": "pañcadhā mṛgyamāṇo'sau nāsti kaḥ saṃsariṣyati ||2 ||",
  "SA10n1064:85": "yadi pudgalo nāma kaścit syāt,",
  "SA10n1064:86": "sa saṃsaret |",
  "SA10n1064:87": "na tvasti |",
  "SA10n1064:88": "yasmāt skandhāyatanadhātuṣu pañcadhā mṛgyamāṇo nāsti |",
  "SA10n1064:89": "kathaṃ kṛtvā?",
  "SA10n1064:90": "indhanaṃ punaragnirna nāgniranyatra cendhanāt |",
  "SA10n1064:91": "nāgnirindhanavānnāgnāvindhanāni na teṣu saḥ ||",
  "SA10n1064:92": "agnīndhanābhyāṃ vyākhyāta ātmopādānayoḥ kramaḥ ||",
  "SA10n1064:93": "ityevaṃ skandhāyatanadhātusvabhāva ātmā na bhavati |",
  "SA10n1064:94": "nāpi tebhyo vyatiriktaḥ |",
  "SA10n1064:95": "na skandhāyatanadhātumān |",
  "SA10n1064:96": "na skandhāyatanadhātuṣvātmā |",
  "SA10n1064:97": "nātmani skandhāyatanadhātavaḥ |",
  "SA10n1064:98": "ityevaṃ pañcadhā mṛgyamāṇa ātmā na saṃbhavati pūrvoditena nyāyena |",
  "SA10n1064:99": "yaścedānīṃ skandhāyatanadhātuṣvevaṃ vicāryamāṇaḥ pañcadhā na saṃbhavati,",
  "SA10n1064:100": "sa kathamavidyamānaḥ san saṃsariṣyatīti?",
  "SA10n1064:101": "evamātmano'pi nāsti saṃsāraḥ,",
  "SA10n1064:102": "vandhyāsutasyeva avidyamānatvāt ||2 ||",
  "SA10n1064:103": "api ca | ayamātmā -",
  "SA10n1064:104": "upādānādupādānaṃ saṃsaran vibhavo bhavet |",
  "SA10n1064:105": "vibhavaścānupādānaḥ kaḥ sa kiṃ saṃsariṣyati || 3 ||",
  "SA10n1064:106": "bhavatu kāmamātmanaḥ saṃsāraḥ ,",
  "SA10n1064:107": "yadi anupādānasya sato'sya saṃsāro yuktaḥ syāt |",
  "SA10n1064:108": "kathaṃ punarasya anupādānatā prasajyata iti pratipādayannāha -",
  "SA10n1064:109": "upādānādupādānaṃ saṃsaran vibhavo bhavet iti |",
  "SA10n1064:110": "iha hi manuṣyopādānāddevopādānaṃ gacchan parityajya vā manuṣyopādānaṃ devopādānaṃ gacchedaparityajya vā?",
  "SA10n1064:111": "yadi tāvatparityajya gacchatītyucyate,",
  "SA10n1064:112": "tadā pūrvopādānasya parityāgāduttarasya",
  "SA10n1064:113": "cānupādānāttadantarāle vibhavaḥ syāt |",
  "SA10n1064:114": "vigato bhavo vibhavaḥ |",
  "SA10n1064:115": "bhavaḥ pañcopādānaskandhāḥ,",
  "SA10n1064:116": "tadrahitaḥ syāt |",
  "SA10n1064:117": "yaśca vibhavo'nupādānaḥ,",
  "SA10n1064:118": "sa skandharahitatvāt prajñaptyupādānakāraṇarahitatvānnirhetukaḥ syāt |",
  "SA10n1064:119": "yaśca anupādāno nirañjano'vyakto nirhetukaḥ, kaḥ saḥ?",
  "SA10n1064:120": "na kaścit saḥ |",
  "SA10n1064:121": "nāstyeva sa ityarthaḥ |",
  "SA10n1064:122": "tasmiṃścāsati tadabhāvādeva upādānamapi nirupādātṛkaṃ nāstīti kiṃ saṃsariṣyati?",
  "SA10n1064:123": "nāstyeva tat,",
  "SA10n1064:124": "yatsaṃsariṣyatītyarthaḥ |",
  "SA10n1064:125": "athavā, kimityetat saṃsaraṇakriyāviśeṣaṇam |",
  "SA10n1064:126": "tataśca avidyamānatvāt naiva saṃsaraṇakriyāṃ kariṣyati |",
  "SA10n1064:127": "evaṃ tāvatpūrvopādānaparityāgena saṃsaraṇamayuktam |",
  "SA10n1064:128": "atha aparityāgena,",
  "SA10n1064:129": "tathāpi nopapadyate |",
  "SA10n1064:130": "kiṃ kāraṇam?",
  "SA10n1064:131": "pūrvasyāparityāgāduttarasya ca grahaṇād yasmādekasyātmano dvayātmakatā syāt |",
  "SA10n1064:132": "na caitadiṣyata iti |",
  "SA10n1064:133": "tasmādaparityāgenāpi saṃsaraṇaṃ nāsti ||",
  "SA10n1064:134": "atha pūrvottarayorbhavayormadhye āntarābhavikaskandhasaṃbhavāt,",
  "SA10n1064:135": "taiśca sopādānatvāt sopādānaṃ saṃsarato'pi na vibhavatāprasaṅga iti |",
  "SA10n1064:136": "tadapi na yuktam,",
  "SA10n1064:137": "pūrvabhavaparityāgāparityāgābhyāmāntarāmavikaskandhasaṃsāre'pi tulyaprasaṅgatvāt ||",
  "SA10n1064:138": "yugapattyāgopādānādadoṣa iti cet, ucyate |",
  "SA10n1064:139": "kimekadeśena pūrvopādānaṃ tyajate ekadeśenāntarābhavopādānaṃ saṃcarati,",
  "SA10n1064:140": "atha sarvātmanā?",
  "SA10n1064:141": "tatra yadi avayaveneti parikalpyate,",
  "SA10n1064:142": "tadā dvayātmakatāprasaṅgādityuktadoṣaḥ |",
  "SA10n1064:143": "atha sarvātmanā,",
  "SA10n1064:144": "evamapi sa eva vibhavatāprasaṅga āpadyate |",
  "SA10n1064:145": "etāvāṃstu viśeṣaḥ yadantarābhavasaṃcāre'tisāmīpyāt sūkṣmaṃ kālamanupādānaḥ syāt |",
  "SA10n1064:146": "na ca sarvātmanā ekasya padārthasya abhinnapadārthasya viṣaye yugapat tyāgopādāne dṛṣṭe |",
  "SA10n1064:147": "na hi ekasya devadattasya sarvātmanā gṛhādgṛhaṃ saṃcarataḥ ekadā tyāgopādānakriye dve saṃbhavataḥ |",
  "SA10n1064:148": "atha ekena pādena ekasya parityāgādaparasya copādānād yugapattyāgopādāne parikalpyete,",
  "SA10n1064:149": "nanu evaṃ sati pādadvayavad dvayātmakatā ātmanaḥ syāt |",
  "SA10n1064:150": "aṃśena pūrvatrāvasthānādaṃśena cottaratrāvasthānādanekāvayavatā prasajyeta |",
  "SA10n1064:151": "tasmād yaugapadyenāpi tyāgopādāne na saṃbhavataḥ ityaparihāra evāyam |",
  "SA10n1064:152": "tasmādantarābhavopādāne'pi sa eva doṣaprasaṅga iti sarvathā ātmano'pi nāsti saṃsāraḥ ||",
  "SA10n1064:153": "yadā ca saṃskārāṇāmātmanaśca saṃsāro nāsti,",
  "SA10n1064:154": "tadā nāstyeva saṃsāra iti sthitam ||3 ||",
  "SA10n1064:155": "atrāha - vidyata eva saṃsāraḥ,",
  "SA10n1064:156": "pratidvandvisadbhāvāt |",
  "SA10n1064:157": "iha yo nāsti ,",
  "SA10n1064:158": "na tasya pratidvandvī vidyate,",
  "SA10n1064:159": "tadyathā vandhyāsūnoriti |",
  "SA10n1064:160": "asti ca saṃsārasya pratidvandvi nirvāṇam |",
  "SA10n1064:161": "tasmādasti saṃsāra iti |",
  "SA10n1064:162": "ucyate |",
  "SA10n1064:163": "syātsaṃsāraḥ,",
  "SA10n1064:164": "yadi tatpratidvandvi nirvāṇaṃ syāt |",
  "SA10n1064:165": "na tvastītyāha -",
  "SA10n1064:166": "saṃskārāṇāṃ na nirvāṇaṃ kathaṃcidupapadyate |",
  "SA10n1064:167": "sattvasyāpi na nirvāṇaṃ kathaṃcidupapadyate ||4 ||",
  "SA10n1064:168": "yadi nirvāṇaṃ nāma kiṃcit syāt,",
  "SA10n1064:169": "tat parikalpyamānaṃ saṃskārāṇāṃ nityānāṃ vā parikalpyeta anityānāṃ vā?",
  "SA10n1064:170": "tatra nityānāmavikāriṇāṃ kiṃ nirvāṇaṃ kuryāt?",
  "SA10n1064:171": "anityānāmapi asaṃvidyamānānāṃ kiṃ nirvāṇaṃ kuryāditi sarvaṃ pūrveṇa tulyam |",
  "SA10n1064:172": "na kathaṃciditi na kenāpi prakāreṇetyarthaḥ ||",
  "SA10n1064:173": "atha sattvasya nirvāṇaṃ parikalpyate,",
  "SA10n1064:174": "tadapi nityasya vā anityasya vā pūrvavannopapadyate ||",
  "SA10n1064:175": "atha nityānityatvenāvācyasya parikalpyate,",
  "SA10n1064:176": "nanvevaṃ sati nirvāṇe'pyātmāstītyabhyupeta bhavati saṃsāra iva |",
  "SA10n1064:177": "api ca |",
  "SA10n1064:178": "sopādānasyaivātmanaḥ avācyatā yujyate |",
  "SA10n1064:179": "na ca nirvāṇe upādāna mastīti kuto'sya avācyatā?",
  "SA10n1064:180": "bhavatu vā tattvānyatvāvācyatā ātmanaḥ,",
  "SA10n1064:181": "api tu kimasau nirvāṇe'sti uta nāsti?",
  "SA10n1064:182": "yadi asti, tadā mokṣe'pi tasya sadbhāvānnityatā syāt |",
  "SA10n1064:183": "atha nāsti, tadā anitya ātmā syāt |",
  "SA10n1064:184": "tataśca tattvānyatvāvācyatāvannityānityatvenāpi ātmanaḥ avaktavyateti na syāt |",
  "SA10n1064:185": "atha nirvāṇe'pi ātmanaḥ astitvanāstitvenāvācyataiva iṣyate,",
  "SA10n1064:186": "evamapi kimasau vijñeyaḥ, atha na ?",
  "SA10n1064:187": "yadi vijñeyaḥ ,",
  "SA10n1064:188": "na tarhi nirupādāno'sāvātmā nirvāṇe vijñeyatvāt saṃsāra iva |",
  "SA10n1064:189": "atha na vijñāyate,",
  "SA10n1064:190": "tatrāsau avijñeyasvarūpatvāt khapuṣpavannāstyeveti kuto'sya avācyatā?",
  "SA10n1064:191": "tadevaṃ nirvāṇamapi nāsti |",
  "SA10n1064:192": "tadabhāvānnāsti saṃsāra iti |",
  "SA10n1064:193": "ata evoktaṃ bhagavatyāmaṣṭasāhasrikāyām -",
  "SA10n1064:194": "nirvāṇamapyāyuṣman subhūte māyopamaṃ svapnopamam |",
  "SA10n1064:195": "buddhadharmā āyuṣman subhūte māyopamāḥ svapnopamā ityādi |",
  "SA10n1064:196": "saceta kulaputra nirvāṇādapyadhikataro'nyo dharmo'bhaviṣyat,",
  "SA10n1064:197": "tamapyahaṃ māyopamaṃ svapnopamamiti vadāmi ||",
  "SA10n1064:198": "tathā āryasamādhirājabhaṭṭārake -",
  "SA10n1064:199": "paramārthasatya supinena samaṃ",
  "SA10n1064:200": "nirvāṇaṃ svapnasamotaratī |",
  "SA10n1064:201": "mana evamotarati yena vidu",
  "SA10n1064:202": "manasaṃvaraḥ kathitu śreṣṭhu ayam ||",
  "SA10n1064:203": "tathā -",
  "SA10n1064:204": "nirodhasatyaṃ supinaṃ yathaiva",
  "SA10n1064:205": "svapnasvabhāvāmatha nirvṛtiṃ ca |",
  "SA10n1064:206": "yeneha vācottari bodhisattvo",
  "SA10n1064:207": "ayaṃ khu so vuccati vācasaṃvaraḥ ||",
  "SA10n1064:208": "atrāha - yadyapi tvayā saṃsāranirvāṇe pratiṣiddhe,",
  "SA10n1064:209": "tathāpi bandhamokṣau vidyete |",
  "SA10n1064:210": "na cāvidyamānasya bhāvasvabhāvasya bandhamokṣau saṃbhavataḥ |",
  "SA10n1064:211": "tasmād bandhamokṣasadbhāvād vidyata eva bhāvānāṃ svabhāva iti |",
  "SA10n1064:212": "ucyate |",
  "SA10n1064:213": "syādbhāvānāṃ svabhāvaḥ,",
  "SA10n1064:214": "yadi bandhamokṣāveva syātām |",
  "SA10n1064:215": "na tu staḥ ityāha -",
  "SA10n1064:216": "na badhyante na mucyante udayavyayadharmiṇaḥ |",
  "SA10n1064:217": "saṃskārāḥ pūrvavatsattvo badhyate na na mucyate ||5 ||",
  "SA10n1064:218": "iha ya ime rāgādayaḥ kleśāḥ baddhānāmasvatantrīkaraṇe bandhanamiti vyapadiśyate,",
  "SA10n1064:219": "yaiśca baddhāḥ pṛthagjanāḥ traidhātukaṃ nātikramantīti vyavasthāpyate,",
  "SA10n1064:220": "tadetadrāgādikaṃ bandhanatvena parikalpyamānamudaya vyayadharmiṇāṃ tāvat kṣaṇikānāṃ saṃskārāṇāmutpādānantaradhvaṃsināṃ naṣṭānāmasattvānna saṃbhavati |",
  "SA10n1064:221": "rāgādibandhanavicchedalakṣaṇo'pi mokṣaḥ anityānāṃ saṃskārāṇāmavidyamānatvānnaiva saṃbhavati |",
  "SA10n1064:222": "pūrvavat pūrvoktavidhinetyarthaḥ |",
  "SA10n1064:223": "yathā ca pūrvoktavidhinā saṃskārāṇāṃ bandhamokṣau na saṃbhavataḥ,",
  "SA10n1064:224": "evaṃ pūrvavadeva sattvo'pi na badhyate nāpi mucyate,",
  "SA10n1064:225": "ityevaṃ bandhamokṣāvapi na staḥ ||5 ||",
  "SA10n1064:226": "atrāha - yadyapi saṃskārāṇāṃ sattvasya vā bandho nāsti,",
  "SA10n1064:227": "tathāpi rāgādikamupādānākhyaṃ bandhanabhūtamasti,",
  "SA10n1064:228": "tatsadbhāvādbandho'pi bhaviṣyatīti |",
  "SA10n1064:229": "ucyate |",
  "SA10n1064:230": "syādupādānam,",
  "SA10n1064:231": "bandhanaṃ yadi kaṃcitpadārthaṃ badhnīyāt,",
  "SA10n1064:232": "na tu badhnāti |",
  "SA10n1064:233": "yathā ca na badhnāti,",
  "SA10n1064:234": "tathā pratipādayannāha -",
  "SA10n1064:235": "bandhanaṃ cedupādānaṃ sopādāno na badhyate |",
  "SA10n1064:236": "badhyate nānupādānaḥ kimavastho'tha badhyate ||6 ||",
  "SA10n1064:237": "tatra vidyamānopādānaḥ sopādānaḥ,",
  "SA10n1064:238": "sa tāvadbhāvo na badhyate |",
  "SA10n1064:239": "yo hi sopādānaḥ,",
  "SA10n1064:240": "sa baddha eva |",
  "SA10n1064:241": "tasya punarapi bandhanayogaḥ kiṃ kuryāt?",
  "SA10n1064:242": "yaścāpi anupādānaḥ bandhanarahitaḥ,",
  "SA10n1064:243": "asāvapi bandhanarahitatvāt tathāgatavanna badhyate |",
  "SA10n1064:244": "anupādānaḥ bandhanarahitaḥ badhyata iti parasparaviruddhatvāccāyuktametat |",
  "SA10n1064:245": "yaścaivaṃ nirūpyamāṇaḥ sopādāno nirupādāno vā na badhyate,",
  "SA10n1064:246": "sa idānīṃ kimavastho badhyatām?",
  "SA10n1064:247": "nāstyevāsau kācidaparā asyāvasthā,",
  "SA10n1064:248": "yasyāṃ badhyetetyabhiprāyaḥ |",
  "SA10n1064:249": "yadā caivaṃ nirūpyamāṇaṃ bandhanaṃ na kaṃcidapi badhnāti,",
  "SA10n1064:250": "tadā kaṃcidapyabadhnata upādānasya rāgādeḥ kuto bandhanatvamiti |",
  "SA10n1064:251": "tasmād bandhanamapi nāsti ||6 ||",
  "SA10n1064:252": "api ca |",
  "SA10n1064:253": "badhnīyādbandhanaṃ kāmaṃ bandhyātpūrvaṃ bhavedyadi |",
  "SA10n1064:254": "na cāsti tat",
  "SA10n1064:255": "iha bandhyavyatirekeṇa bandhanaṃ nigaḍādikaṃ pūrvasiddhaṃ sat bandhyaṃ devadattaṃ badhnātīti dṛṣṭam |",
  "SA10n1064:256": "evaṃ yadi bandhyebhyaḥ saṃskārebhyaḥ pudgalādvā bandhyātpūrvaṃ rāgādikaṃ bandhanaṃ siddhaṃ syāt,",
  "SA10n1064:257": "tena pūrvasiddhena bandhanaṃ syāt saṃskārāṇāṃ pudgalasya vā |",
  "SA10n1064:258": "taccaitanna saṃbhavati nirāśrayasya rāgādikasya asiddhatvāt |",
  "SA10n1064:259": "pūrvasiddhasya ca bandhanasya paścād bandhyena saha saṃbandhasya niṣprayojanatvāt |",
  "SA10n1064:260": "bandhyasya ca bandhanātpṛthaksiddhasya pūvabandhanāpekṣāniṣprayojanatvācca nāsti bandhyādbandhanasya pūrvasiddhiḥ |",
  "SA10n1064:261": "tasmānnaiva bandhanaṃ kaṃcidapi badhnāti |",
  "SA10n1064:262": "na ca kaṃcidapyabadhnato bandhanatvaṃ yuktamiti nāsti bandhanam |",
  "SA10n1064:263": "bandhanābhāvācca bandhyo'pi nāstīti siddham |",
  "SA10n1064:264": "yatpunaratra śeṣaṃ dūṣaṇaṃ tat -",
  "SA10n1064:265": "śeṣamuktaṃ gamyamānagatāgataiḥ ||7 ||",
  "SA10n1064:266": "iti veditavyam |",
  "SA10n1064:267": "ślokapāṭhaparivartanena -",
  "SA10n1064:268": "baddho na badhyate tāvadabaddho naiva badhyate |",
  "SA10n1064:269": "baddhābaddhavinirmukto badhyamāno na badhyate ||",
  "SA10n1064:270": "ityādinā yojyam ||7 ||",
  "SA10n1064:271": "atrāha - yadyapi bhavatā bandhanaṃ pratiṣiddham,",
  "SA10n1064:272": "tathāpi saṃsāracārakāgārāvabaddhānāmatrāṇānāṃ sattvānāṃ mahākāruṇikaistathāgataiḥ śīlasamādhiprajñātmakarakandhatrayopadeśo yadarthamuktaḥ,",
  "SA10n1064:273": "sa tāvanmokṣo'sti |",
  "SA10n1064:274": "na ca abaddhasya puṃso mokṣaḥ |",
  "SA10n1064:275": "tasmād bandho'pyastīti |",
  "SA10n1064:276": "ucyate |",
  "SA10n1064:277": "syādbandha yadi mokṣa eva syāt |",
  "SA10n1064:278": "ihāyaṃ mokṣaḥ parikalpyamānaḥ baddhasya vā parikalpyeta abaddhasya vā?",
  "SA10n1064:279": "kicātaḥ?",
  "SA10n1064:280": "ubhayathā ca na yujyata ityāha -",
  "SA10n1064:281": "baddho na mucyate tāvadabaddho naiva mucyate |",
  "SA10n1064:282": "syātāṃ baddhe mucyamāne yugapadbandhamokṣaṇe ||8 ||",
  "SA10n1064:283": "tatra baddhasya mokṣo na saṃbhavati baddhatvāt |",
  "SA10n1064:284": "atha baddhasya paścādupāyena mokṣa iti kṛtvā baddha eva mucyate iti syāt,",
  "SA10n1064:285": "na tarhi baddho mucyata iti vaktavyam,",
  "SA10n1064:286": "kiṃ tarhi mokṣyata iti |",
  "SA10n1064:287": "vartamānasāmīpyādeva mucyata iti cet,",
  "SA10n1064:288": "yadi kadācidapi mokṣaḥ saṃbhavet,",
  "SA10n1064:289": "tadā samīpe syāt yadā tu kasyāṃcidapyavasthāyāṃ mokṣe iṣyamāṇe baddhasya mokṣāsaṃbhavena mokṣābhāvaḥ pratipipādayiṣita tadā kuto vartamānasamīpatā?",
  "SA10n1064:290": "evaṃ tāvad baddho na mucyate iti sthitam ||",
  "SA10n1064:291": "idānīmabaddho'pi na mucyate |",
  "SA10n1064:292": "sa hi mukta eva |",
  "SA10n1064:293": "tasya punarapi mokṣaḥ kiṃ kuryāt |",
  "SA10n1064:294": "muktānāṃ cārhatāṃ punarapi mokṣāpekṣatvād baddhataiva syāt,",
  "SA10n1064:295": "tataścārhato'pi bandhaḥ syāt ||",
  "SA10n1064:296": "atha syāt - abaddhasya mokṣāsaṃbhavād baddha eva mucyate iti,",
  "SA10n1064:297": "evaṃ sati baddhe mucyamāne parikalpyamāne baddhatvānmucyamānatvācca yaugapadyena bandhamokṣaṇe syātām |",
  "SA10n1064:298": "na ca parasparaviruddha tvādālokāndhakāravadekasmin kāle bandhamokṣaṇe upapadyete |",
  "SA10n1064:299": "yataścaivaṃ baddhābaddhayormokṣāsaṃbhava,",
  "SA10n1064:300": "tasmānmokṣo'pi nāsti,",
  "SA10n1064:301": "tadabhāvācca bandhanamapi nāstīti siddham ||",
  "SA10n1064:302": "atrāha - yadi bhavataiva saṃsāranirvāṇe niṣiddhe,",
  "SA10n1064:303": "bandhamokṣau ca pratiṣiddhau,",
  "SA10n1064:304": "ya eṣa saṃsāra vinirmumukṣūṇāmavidyāsāndrāndhakāravividhakudarśanakaṭhinātidīrghalatāsaṃchāditasatpathaṃ jātyādivividhā paryantavyasanāniṣṭataravipulavipākaphaladānuśayaviṣavṛkṣasaṃkulaṃ viṃśatiśikharasamunnatatarātipṛthusatkāya dṛṣṭimahāśailapariveṣṭitasarvadiṅmukhaṃ viṣayasukhāśātipicchilavipulamahātaṭavivaravāhitṛṣṇānadīmahāparikhaṃ saṃsāramahāṭavīkāntāraṃ nistitīrṣūṇāṃ paramāśvāsakaraḥ kuśalo mahādharmacchandaḥ,",
  "SA10n1064:305": "kadā nu khalvahamanupādāno nirvāsyāmi,",
  "SA10n1064:306": "kadā nu me nirvāṇaṃ bhaviṣyatīti,",
  "SA10n1064:307": "nanu sa vyarthaka eva saṃjāyate,",
  "SA10n1064:308": "yaścāpyevamutpāditakuśalāmalavipuladharmacchandānāṃ kalyāṇamitrasaṃsevādānaśīlaśrutacintābhāvanādikramo nirvāṇaprāptaye,",
  "SA10n1064:309": "nanu tamyāpi vaiyarthyaṃ syāditi ucyate |",
  "SA10n1064:310": "yo hyevaṃ niḥsvabhāveṣu sarvabhāveṣu pratibimbamarīcikājalālātacakrasvapnamāyendrajālasadṛśeṣu ātmātmīyasvabhāvarahiteṣu viparyāsamātrānugamāt tāmeva satkāyadṛṣṭim ahaṃ mametyahaṃkāramamakārasamudācāraparigraheṇotpādya manyate -",
  "SA10n1064:311": "nirvāsyāmyanupādāno nirvāṇaṃ me bhaviṣyati |",
  "SA10n1064:312": "iti yeṣāṃ grahasteṣāmupādānamahāgrahaḥ ||9 ||",
  "SA10n1064:313": "ahamanupādānaḥ sarvopādānarahito nirvāsyāmi,",
  "SA10n1064:314": "mama caivaṃ pratipannasya nirvāṇaṃ bhaviṣyatīti,",
  "SA10n1064:315": "evaṃ yeṣāṃ mumukṣūṇāṃ grāho bhavati,",
  "SA10n1064:316": "nanu tadeva ahaṃkāramamakārākhyaṃ satkāyadṛṣṭayupādānameṣāṃ mahāgraho bhavati,",
  "SA10n1064:317": "na caivaṃvidhamahāgrahābhiniviṣṭānāṃ śāntiḥ saṃbhāvyate |",
  "SA10n1064:318": "niravaśeṣagrahaprahāṇenaiva mokṣāvāptaye yāvadahaṃmameti grāhābhiniveśaḥ,",
  "SA10n1064:319": "yāvacca nirvāṇaṃ nāma astīti grāhābhiniveśaḥ,",
  "SA10n1064:320": "yāvacca upādāna tyāgābhiniveśaḥ,",
  "SA10n1064:321": "tāvanniyatameva anupāyena nirvāṇaṃ prārthayatāṃ sarva evārambhā vyarthā bhavanti |",
  "SA10n1064:322": "tasmānmumukṣuṇā sarvametat parityājyam |",
  "SA10n1064:323": "yathoktaṃ bhagavatā āryadhyāyitamuṣṭisūtre -",
  "SA10n1064:324": "atha khalu bhagavān mañjuśriyaṃ kumārabhūtametadavocat - caturṇāmāryasatyānāṃ yathābhūtārthādarśanāccaturbhirviparyāsairviparyastacittāḥ satvāḥ evamimamabhūtaṃ saṃsāraṃ nātikrāmanti |",
  "SA10n1064:325": "evamukte mañjuśrīḥ kumārabhūto bhagavantametadavocat - deśayatu bhagavān kasyopalambhataḥ sattvāḥ saṃsāraṃ nātikrāmanti |",
  "SA10n1064:326": "bhagavānāha - ātmātmīyopalambhānmañjuśrīḥ sattvāḥ saṃsāraṃ nātikrāmanti |",
  "SA10n1064:327": "tat kasya hetoḥ?",
  "SA10n1064:328": "yo hi mañjuśrīrātmānaṃ paraṃ ca samanupaśyati,",
  "SA10n1064:329": "tasya karmābhisaṃskārā bhavanti |",
  "SA10n1064:330": "bālo mañjuśrīraśrutavān pṛthagjanaḥ atyantāparinirvṛtān sarvadharmānaprajānānaḥ ātmānaṃ paraṃ ca upalabhate |",
  "SA10n1064:331": "upalabhya abhiniviśate |",
  "SA10n1064:332": "abhiniviṣṭaḥ san rajyate duṣyate muhyate |",
  "SA10n1064:333": "sa rakto duṣṭo mūḍhaḥ san trividhaṃ karma abhisaṃskaroti kāyena vācā manasā |",
  "SA10n1064:334": "saḥ asatsamāropeṇa vikalpayati - ahaṃ raktaḥ,",
  "SA10n1064:335": "ahaṃ dviṣṭaḥ,",
  "SA10n1064:336": "ahaṃ mūḍhaḥ iti |",
  "SA10n1064:337": "tasya tathāgataśāsane pravrajitasya evaṃ bhavati - ahaṃ śīlavān,",
  "SA10n1064:338": "ahaṃ brahmacārīti |",
  "SA10n1064:339": "ahaṃ saṃsāraṃ samatikramiṣyāmi |",
  "SA10n1064:340": "ahaṃ nirvāṇamanuprāpsyāmi |",
  "SA10n1064:341": "ahaṃ duḥkhebhyo mokṣyāmi |",
  "SA10n1064:342": "sa vikalpayati -ime kuśalā dharmāḥ,",
  "SA10n1064:343": "ime 'kuśalā dharmāḥ,",
  "SA10n1064:344": "ime dharmāḥ prahātavyāḥ,",
  "SA10n1064:345": "ime dharmāḥ sākṣātkartavyāḥ ,",
  "SA10n1064:346": "duḥkhaṃ parijñātavyam,",
  "SA10n1064:347": "samudayaḥ prahātavyaḥ,",
  "SA10n1064:348": "nirodhaḥ sākṣātkartavyaḥ,",
  "SA10n1064:349": "mārgo bhāvayitavyaḥ |",
  "SA10n1064:350": "sa vikalpayati - anityāḥ sarvasaṃskārāḥ,",
  "SA10n1064:351": "ādīptāḥ sarvasaṃskārāḥ,",
  "SA10n1064:352": "yannvahaṃ sarvasaṃskārebhyaḥ palāyeyam |",
  "SA10n1064:353": "tasya evamavekṣamāṇasya utpadyate nirvitsahagato manasikāraḥ animittapurogataḥ |",
  "SA10n1064:354": "tasyaivaṃ bhavati - eṣā sā duḥkhaparijñā",
  "SA10n1064:355": "yeyameṣāṃ dharmāṇāṃ parijñā |",
  "SA10n1064:356": "tasyaivaṃ bhavati - yannvahaṃ samudayaṃ prajaheyam |",
  "SA10n1064:357": "sa ebhyo dharmebhya ārtīyate jehrīyate vitarati vijugupsate uttrasyati saṃtrasyati saṃtrāsamāpadyate |",
  "SA10n1064:358": "tasyaivaṃ bhavati - iyameṣāṃ dharmāṇāṃ sākṣātkriyā |",
  "SA10n1064:359": "idaṃ samudayaprahāṇaṃ yadidamebhyo dharmebhyo'rtīyanā vijugupsanā |",
  "SA10n1064:360": "tasyaiva bhavati - nirodhaḥ sākṣātkartavyaḥ |",
  "SA10n1064:361": "samudayaṃ kalpayitvā nirodhe saṃjānāti |",
  "SA10n1064:362": "tasyaivaṃ bhavati - eṣā sā nirodhasākṣātkriyā |",
  "SA10n1064:363": "tasyaivaṃ bhavati - yannūnamahaṃ mārgaṃ bhāvayeyam |",
  "SA10n1064:364": "sa eko rahogataḥ tān dharmān manasi kurvan śamathaṃ pratilabhate |",
  "SA10n1064:365": "tasya tena nirvitsahagatena manasikāreṇa śamatha utpadyate |",
  "SA10n1064:366": "tasya sarvadharmeṣu cittaṃ pratilīyate prativahati pratyudāvartate,",
  "SA10n1064:367": "tebhyaścārtīyate jehrīyate,",
  "SA10n1064:368": "anabhinandanācittamutpadyate |",
  "SA10n1064:369": "tasyaivaṃ bhavati - mukto'smi sarvaduḥkhebhyaḥ |",
  "SA10n1064:370": "na mama bhūya uttariṃ kiṃcitkaraṇīyam |",
  "SA10n1064:371": "arhannasmi |",
  "SA10n1064:372": "ityātmānaṃ saṃjānāti |",
  "SA10n1064:373": "samaraṇakālasamaye utpattimātmanaḥ samanupaśyati |",
  "SA10n1064:374": "tasya kāṅkṣā ca vicikitsā ca bhavati buddhabodhau |",
  "SA10n1064:375": "sa vicikitsāpatitaḥ kālagato mahānirayeṣu prapatati |",
  "SA10n1064:376": "tatkasya hetoḥ?",
  "SA10n1064:377": "yathāpīdamanutpannān sarvadharmān vikalpayitvā tathāgate vicikitsāṃ vimatiṃ cotpādayati ||",
  "SA10n1064:378": "atha khalu mañjuśrīḥ kumārabhūto bhagavantametadavocat - kathaṃ punarbhagavaṃścatvāri āryasatyāni draṣṭavyāni?",
  "SA10n1064:379": "bhagavānāha - yena mañjuśrīranutpannāḥ sarvasaṃskārā dṛṣṭāḥ,",
  "SA10n1064:380": "tena duḥkhaṃ parijñātam |",
  "SA10n1064:381": "yena asamutthitāḥ sarvadharmā dṛṣṭāḥ,",
  "SA10n1064:382": "tasya samudayaḥ prahīṇaḥ |",
  "SA10n1064:383": "yena atyantaparinirvṛtāḥ sarvadharmā dṛṣṭāḥ,",
  "SA10n1064:384": "tena nirodhaḥ sākṣātkṛtaḥ |",
  "SA10n1064:385": "yena atyantaśūnyāḥ sarvadharmā dṛṣṭāḥ,",
  "SA10n1064:386": "tena mārgo bhāvitaḥ |",
  "SA10n1064:387": "yena mañjuśrīrevaṃ catvāri āryasatyāni dṛṣṭāni,",
  "SA10n1064:388": "sa na kalpayati na vikalpayati - ime kuśalā dharmāḥ,",
  "SA10n1064:389": "ime'kuśalā dharmāḥ |",
  "SA10n1064:390": "ime dharmāḥ prahātavyāḥ,",
  "SA10n1064:391": "ime dharmāḥ sākṣātkartavyāḥ |",
  "SA10n1064:392": "duḥkhaṃ parijñātavyam |",
  "SA10n1064:393": "samudayaḥ prahātavyaḥ,",
  "SA10n1064:394": "nirodhaḥ sākṣātkartavyaḥ,",
  "SA10n1064:395": "mārgo bhāvayitavya iti |",
  "SA10n1064:396": "tatkasya heto?",
  "SA10n1064:397": "tathāhi sa taṃ dharmaṃ na samanupaśyati yaṃ parikalpayet |",
  "SA10n1064:398": "bālapṛthagjanāstu etān dharmān kalpayanto rajyanti ca dviṣanti ca muhyanti ca |",
  "SA10n1064:399": "sa na kaṃciddharmamāvyūhati nirvyūhati |",
  "SA10n1064:400": "tasya evamanāvyūhato'nirvyūhataḥ traidhātuke citta na sajjati,",
  "SA10n1064:401": "ajāta sarvatraidhātukaṃ samanupaśyati ||",
  "SA10n1064:402": "iti vistaraḥ ||9 ||",
  "SA10n1064:403": "ata eva asmādāgamāt paramārthasatya ucyate -",
  "SA10n1064:404": "na nirvāṇasamāropo na saṃsārāpakarṣaṇam |",
  "SA10n1064:405": "yatra kastatra saṃsāro nirvāṇaṃ kiṃ vikalpyate ||10 ||",
  "SA10n1064:406": "yatra hi nāma paramārthasatye naivaṃ na nirvāṇasamāropaḥ na nirvāṇādhyāropaḥ saṃbhavati,",
  "SA10n1064:407": "anupalabhyamānatvāt,",
  "SA10n1064:408": "nāpi saṃsārāpakarṣaṇaṃ saṃsāraparikṣayo na saṃbhavati,",
  "SA10n1064:409": "kastatra saṃsāraḥ yo vikalpyate kṣayārtham,",
  "SA10n1064:410": "kiṃ vā tatra nirvāṇaṃ yatprāpyarthaṃ vikalpyate? athavā |",
  "SA10n1064:411": "yatra nirvāṇe kasyacit sattvasya saṃsārādapakarṣaṇamapanayanaṃ nirvāṇe ca samāropaṇaṃ prayatnavatāpi na śakyate kartuṃ saṃsāranirvāṇayorapyanupalabhyamānatvāt,",
  "SA10n1064:412": "tatra kiṃ nirvāṇaṃ vikalpyate?",
  "SA10n1064:413": "naiva hi kiṃcidvikalpayituṃ yuktam |",
  "SA10n1064:414": "avikalpayataśca niyataṃ yathoditasaṃsārāṭavīkāntārātikramo nirvāṇapuraprāptiśca bhaviṣyatīti |",
  "SA10n1064:415": "ata evoktamāryamāradamanasūtre -",
  "SA10n1064:416": "atha mañjuśrīḥ kumārabhūtaḥ tasyāṃ velāyāṃ tathārūpaṃ samanvāhāraṃ samanvāharati sma,",
  "SA10n1064:417": "yanmāraḥ pāpīyānindrakīlabandhanabaddho dharaṇītalaprapatitaḥ utkrośati sma- gāḍhabandhanabaddho'smi |",
  "SA10n1064:418": "mañjuśrīrāha - asti pāpīyannetasmādbandhanādgāḍhataraṃ bandhanaṃ yena tvaṃ nityabaddho na punarbadhyase?",
  "SA10n1064:419": "tatpunaḥ katamat?",
  "SA10n1064:420": "yadidamasmimānaviparyāsabandhanaṃ tṛṣṇādṛṣṭibandhanam,",
  "SA10n1064:421": "idaṃ pāpīyan bandhanam |",
  "SA10n1064:422": "ato bandhanād gāḍhataraṃ bandhanaṃ na saṃvidyate |",
  "SA10n1064:423": "tena tvaṃ nityabaddho na punarbadhyase |",
  "SA10n1064:424": "peyālam |",
  "SA10n1064:425": "āha - kiṃ tvaṃ pāpīyannāttamanā bhūyāḥ yadi mucyethāḥ |",
  "SA10n1064:426": "āha - āttamanā bhaveyam,",
  "SA10n1064:427": "paramāttamanā bhaveyam ||",
  "SA10n1064:428": "atha khalu suyāmo devaputro mañjuśriyaṃ kumārabhūtametadavocat - utsṛja mañjuśrīrmāraṃ pāpīyāṃsam |",
  "SA10n1064:429": "gacchatu svabhavanam |",
  "SA10n1064:430": "atha khalu mañjuśrīḥ kumārabhūto māraṃ pāpīyāṃsametadavocat - kenāsi pāpīyan baddho yadātmānamutsṛjasi?",
  "SA10n1064:431": "āha - na jāne mañjuśrīḥ - kenāsmi baddhaḥ iti |",
  "SA10n1064:432": "āha - yathā tvaṃ pāpīyan abaddho baddhasaṃjñī,",
  "SA10n1064:433": "evameva sarvabālapṛthagjanā anitye nityasaṃjñinaḥ,",
  "SA10n1064:434": "duḥkhe'duḥkha saṃjñinaḥ,",
  "SA10n1064:435": "aśubhe śubhasaṃjñinaḥ,",
  "SA10n1064:436": "anātmani ātmasaṃjñinaḥ,",
  "SA10n1064:437": "arūpe rūpasaṃjñinaḥ,",
  "SA10n1064:438": "avedanāyāṃ vedanāsaṃjñinaḥ,",
  "SA10n1064:439": "asaṃjñāyāṃ saṃjñāsaṃjñinaḥ,",
  "SA10n1064:440": "asaṃskāre saṃskārasaṃjñinaḥ,",
  "SA10n1064:441": "avijñāne vijñānasaṃjñinaḥ |",
  "SA10n1064:442": "api tu khalu punaḥ pāpīyan,",
  "SA10n1064:443": "yastvaṃ mokṣyase,",
  "SA10n1064:444": "kuto mokṣyase?",
  "SA10n1064:445": "āha - nāhaṃ jāne kutaścinmokṣye |",
  "SA10n1064:446": "āha -evameva pāpīyan ye'pi mokṣyante,",
  "SA10n1064:447": "nate kutaścidvimokṣyante,",
  "SA10n1064:448": "anyatra yā asau asadbhūtasaṃjñā |",
  "SA10n1064:449": "tāṃ parijānanti,",
  "SA10n1064:450": "tāṃ parijñāya vimuktā ityucyante ||iti ||",
  "SA10n1064:451": "ata eva āgamād asadviparyāsakalpanāmātralatābandhanavicchedo vimokṣo nirvāṇamityucyate svapnopalabdhadahanajvālānirvāpaṇavat tadanilasalilairiti ||10 ||",
  "SA10n1064:452": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1064:453": "bandhamokṣaparīkṣā nāma ṣoḍaśamaṃ prakaraṇam ||"
}