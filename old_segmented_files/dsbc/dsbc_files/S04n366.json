{
  "S04n366:0": "3. sūcīmukhodara parvata pretoddhāraṇa prakaraṇa",
  "S04n366:1": "atha sarvanīvaraṇaviṣkambhī sugatātmajaḥ |",
  "S04n366:2": "bodhisattvo munīndraṃ taṃ saṃpaśyaṃcaivamabravīt ||",
  "S04n366:3": "kadāsau bhagavaṃchāstar lokeśvaro jinātmajaḥ |",
  "S04n366:4": "bodhisattva ihāgacchettatsamādeṣṭumarhati ||",
  "S04n366:5": "iti taduktamākarṇya bhagavān sa munīśvaraḥ |",
  "S04n366:6": "bodhisattvaṃ tamālokya punarevaṃ samādiśat ||",
  "S04n366:7": "asau śrīmān mahāsattvaḥ kulaputra tataścaran |",
  "S04n366:8": "pretalokān samuddhartuṃ pretālaye'bhigacchati ||",
  "S04n366:9": "tatra pretālaye gatvā pretān paśyan sa dūrataḥ |",
  "S04n366:10": "śītaraśmi samutsṛjya praviveśa prabhāsayan ||",
  "S04n366:11": "tadraśmīḥ saṃprabhāsantīḥ samavabhāsya sarvataḥ |",
  "S04n366:12": "tatpretabhuvanaṃ sarvaṃ karoti śītatānvitam ||",
  "S04n366:13": "tadā te pretikāḥ sarve śītaraśmisamanvitāḥ |",
  "S04n366:14": "kimetaditi saṃcintya tiṣṭhanti vismayānvitāḥ ||",
  "S04n366:15": "yadā tatra praviṣṭo'sau lokeśvaraḥ prabhāsayan |",
  "S04n366:16": "tadā vajrāśanirbhūmi upaśāntā samantataḥ || 28",
  "S04n366:18": "tadadbhutaṃ samāalokya dvārapālaḥ sa vismitaḥ |",
  "S04n366:19": "kimatetaditi saṃcintya lohitākṣo vilokayan ||",
  "S04n366:20": "utthāya sahasādāya kālakūṭamahāviṣam |",
  "S04n366:21": "bhiṇḍipālaṃ dhanurbāṇaṃ dhṛtvā saṃtrasate ruṣā ||",
  "S04n366:22": "tatra taṃ ratnapadmasthaṃ śītaraśmiprabhāsvaram |",
  "S04n366:23": "vilokyāsau mahāraudracitto'pi vismayānvitaḥ ||",
  "S04n366:24": "tadraśmisaṃparispṛṣṭaḥ kāruṇyacittamāptavān |",
  "S04n366:25": "svapāpasādhanaṃ karma saṃbhāvyaivaṃ vicintate ||",
  "S04n366:26": "dhigmāṃ yadīdṛśe pāpasādhane duṣṭakarmaṇi |",
  "S04n366:27": "saṃrakto dvārapālo'tra bhūtvā karomi pāpakān ||",
  "S04n366:28": "naiva me īdṛśaṃ karma pālayataḥ śubhaṃ bhavet |",
  "S04n366:29": "nūnametanmahatpāpafalaṃ tuhyāṃ bhave sadā ||",
  "S04n366:30": "kimīdṛgkarma sādhavyaṃ kevaladuḥkhasādhanam |",
  "S04n366:31": "tadahaṃ nātra tiṣṭheyaṃ hyuktvā gehaṃ vrajānyapi ||",
  "S04n366:32": "iti vicintya sa dvārapālo'tikaruṇānvitaḥ |",
  "S04n366:33": "puratastaṃ mahāsattvaṃ praṇatvā carate tataḥ ||",
  "S04n366:34": "tatra taṃ samupāyātaṃ sudhāṃśusaṃprabhāsitam |",
  "S04n366:35": "samīkṣya pretikāḥ sarve dhāvanti purato drutam ||",
  "S04n366:36": "tasya te pura āgatya kṣutpipāsāgnitāpitāḥ |",
  "S04n366:37": "pānīyamabhiyācantastiṣṭhanti parivṛtya vai ||",
  "S04n366:38": "tān dṛṣṭvā sa mahāsattvaḥ sūcīmukhānagodarān |",
  "S04n366:39": "dagdhasthūṇāśrayānasthiyantravadatimūrcchitān ||",
  "S04n366:40": "svakeśaromasaṃcchannāḥ kṛśāṃgān vikṛtānanān |",
  "S04n366:41": "kṣuptipāsāgnisandagdhān viṇmūtraśleṣmabhojinaḥ ||",
  "S04n366:42": "īdṛśān pāpino duṣṭān pretān sarvān vilokayan |",
  "S04n366:43": "tebhyo'tikaruṇārtātmā dādatyabjādbhavaṃ jalam ||",
  "S04n366:44": "tadambu te nipīyāpi pretāssarve na tṛptitāḥ |",
  "S04n366:45": "bhūyo'pi pātumicchanta upatiṣṭhinta tatpuraḥ || 29",
  "S04n366:47": "tānatṛptān samālokya lokeśo'tidayākulaḥ |",
  "S04n366:48": "daśabhyaḥ svāṃgulībhyo'pi niścārayati nimnagāḥ ||",
  "S04n366:49": "tacchravantīḥ samālokya sarve te pretikā mudā |",
  "S04n366:50": "yathecchā saṃpibanto'pi naiva tṛptisamāgatāḥ ||",
  "S04n366:51": "bhūyo'pi pātumicchantaḥ sarve te samupāśritāḥ |",
  "S04n366:52": "tamevaṃ samupālokya vibhramante tṛṣāturāḥ ||",
  "S04n366:53": "bhramatastān vilokyāsau lokeśo'tidayānvitaḥ |",
  "S04n366:54": "daśapādāṃgulībhyo'pi niśyārayati cāparāḥ ||",
  "S04n366:55": "tāśca mahānadīrdṛṣṭvā pretāssarve'pi te mudā |",
  "S04n366:56": "samupetya pibanto'pi naiva tṛptiṃ samāgatāḥ ||",
  "S04n366:57": "tānatṛtān vilokyāsau lokeśo'tikṛpānvitaḥ |",
  "S04n366:58": "sarvebhyo romakūpebhyo niścārayati cāpagāḥ ||",
  "S04n366:59": "tāṃścāpi te samālokya sarvāpretāḥ tṛiṣārditāḥ |",
  "S04n366:60": "sahasā samupāśrītya prapibante yathepsitam ||",
  "S04n366:61": "yadā tea pretikāḥ sarve tadudakaṃ sudhānibham |",
  "S04n366:62": "aṣṭāṃgaguṇasaṃpannaṃ pibantyāsvādhyamoditāḥ ||",
  "S04n366:63": "tadā sarve'pi te pūrṇagātrā vipulakaṇṭhakāḥ |",
  "S04n366:64": "paripuṣṭendriyāstṛptā bhavanti saṃpramoditāḥ ||",
  "S04n366:65": "tataścāsau mahāsattvo dṛṣṭvā tān jalatoṣitān |",
  "S04n366:66": "bhūyo'pi karuṇātmā taistoṣayituṃ samīhate ||",
  "S04n366:67": "tatra sa karuṇāsindhurmeghānutthāpya sarvataḥ |",
  "S04n366:68": "praṇītasurasāhārā saṃpravarṣayate'niśam ||",
  "S04n366:69": "tān divyasurasāhārān pravarṣitān samantataḥ |",
  "S04n366:70": "dṛṣṭvā te pretikāḥ sarve savismayapramoditāḥ ||",
  "S04n366:71": "samīkṣya svechayādāya yathākāmaṃ prabhuṃjate |",
  "S04n366:72": "tataḥ sarve'pi te sattvā tadāhārābhitoṣitāḥ ||",
  "S04n366:73": "tataste sarve āhāraiḥ pānaiścāpyamṛtopamaiḥ |",
  "S04n366:74": "santarpitā mahānandasukhotsāhasamanvitāḥ || 30",
  "S04n366:76": "tadā te sukhitāḥ santaḥ saddharmaguṇabhāṣiṇaḥ |",
  "S04n366:77": "pariśuddhāśayāḥ sarve saṃcintyaivaṃ vadantyapi ||",
  "S04n366:78": "aho te sukhino lokā ye jāmbudvīpikā narāḥ |",
  "S04n366:79": "āśritya śītalāṃ chāyāṃ dhyātvā tiṣṭhanti sadguroḥ ||",
  "S04n366:80": "sukhitāste manuṣyā ye mātāpitroryathāsukham |",
  "S04n366:81": "paricaryāṃ sadā kṛtvā bhajanti samupasthitāḥ ||",
  "S04n366:82": "sukhitāste manuṣyā ye sanmitraṃ samupasthitāḥ |",
  "S04n366:83": "subhāṣitaṃ sadā śrutvā caranti sarvadā śubhe ||",
  "S04n366:84": "sukhinaste mahāsattvā ye saṃbodhivratacāriṇaḥ |",
  "S04n366:85": "sarvasattvahitaṃ kṛtvā saṃcaranti sadā śubhe ||",
  "S04n366:86": "sukhitāste mahābhāgā ye suśīlāḥ śubhārthinaḥ |",
  "S04n366:87": "svaparātmahitārthena caranti poṣadhaṃ vratam ||",
  "S04n366:88": "satpuruṣāḥ mahābhāgāste ye saṃghasamupasthikāḥ |",
  "S04n366:89": "dharmagaṇḍīṃ yathākālamākoṭayanti sarvadā ||",
  "S04n366:90": "ye vihāraṃ pratiṣṭhāpya triratnaśaraṇaṃ gatāḥ |",
  "S04n366:91": "upāsakavrataṃ dhṛtvā caranti te'pi bhāginaḥ ||",
  "S04n366:92": "sukhitāste mahāsattvā ye vihāraṃ viśīrṇitam |",
  "S04n366:93": "saṃskṛtya saṃpratiṣṭhāpya kurvanti saṃpraśobhitam |",
  "S04n366:94": "ye pūrvastūpabimbāni viśirṇasphuṭitāni ca |",
  "S04n366:95": "saṃskṛtya pratisaṃsthāpya bhajanti te subhāginaḥ ||",
  "S04n366:96": "saddharmabhāṇakān ye ca saṃmānya samupasthitāḥ |",
  "S04n366:97": "subhāṣitāni śṛṇvanti te subhāgyāḥ sukhānvitāḥ ||",
  "S04n366:98": "buddhānāṃ prātihāryāṇi paśyanti vividhāni ye |",
  "S04n366:99": "caṃkramāṇi ca paśyanti ye te sarve'pi bhāginaḥ ||",
  "S04n366:100": "ye ca pratyekabuddhānāṃ vividharddhivikurvitam |",
  "S04n366:101": "caṃkramāṇi ca paśyanti te'pi sarve subhāginaḥ ||",
  "S04n366:102": "ye'rhatāṃ prātihāryāṇi paśyanti caṃkramāṇi ca |",
  "S04n366:103": "te'pi dhanyā sukhāpannāḥ saṃsāradharmacāriṇaḥ || 31",
  "S04n366:105": "ye cāpi bodhisattvānāṃ paśyanti caṃkramāṇyapi |",
  "S04n366:106": "prātihāryāṇi ye cāpi te'pi dhanyāḥ subhāginaḥ ||",
  "S04n366:107": "ye buddhaśaraṇaṃ gatvā smṛtvā bhajanti sarvadā |",
  "S04n366:108": "te eva subhagā dhanyāḥ saddharmmaguṇalābhinaḥ ||",
  "S04n366:109": "ye ca śṛṇvanti saddharmaṃ bhajanti śrāvayantyapi |",
  "S04n366:110": "te'pi sarve mahābhāgāḥ saṃbodhidharmabhāginaḥ ||",
  "S04n366:111": "ye saṃghān ca śaraṇaṃ gatvā bhajanti samupasthitāḥ |",
  "S04n366:112": "te sarve subhagā dhanyāḥ saṃbodhipratilābhinaḥ ||",
  "S04n366:113": "ye ca datvā pradānāni pālayantaḥ parigrahān |",
  "S04n366:114": "kṛtvā satvahitarthāni carante te subhāginaḥ ||",
  "S04n366:115": "pāpato viratā ye ca pariśuddhatrimaṇḍalāḥ |",
  "S04n366:116": "caranti vratamaṣṭāṃgaṃ bhadrikāste subhāvinaḥ ||",
  "S04n366:117": "ye ca kṣāntivrataṃ dhṛtvāa suprasannāśayāḥ sadā |",
  "S04n366:118": "sarvasattvahitārtheṣu caranti te subhāvinaḥ ||",
  "S04n366:119": "ye ca saddharmaratnāni sādhayanto jagaddhite |",
  "S04n366:120": "sadā lokahitārthāni kurvaṃte te mahājanāḥ ||",
  "S04n366:121": "ye ca tata mahāsattvā sarvavidyāntapāragāḥ |",
  "S04n366:122": "kṛtvā sattvaśubhārthāni carante te subhāginaḥ ||",
  "S04n366:123": "ye cāpi śāsane bauddhe śraddhayā śaraṇaṃ gatāḥ |",
  "S04n366:124": "pravajyāsaṃvaraṃ dhṛtvā carante te sunirmalāḥ ||",
  "S04n366:125": "ye ca bauddhāśrame nityaṃ śodhayanti samāhitāḥ |",
  "S04n366:126": "te suśrīīmatsubhadrāṃgāḥ saddharmasukhasaṃyutāḥ ||",
  "S04n366:127": "ye cāpi satataṃ snigdhā hitaṃ kṛtvā parasparam |",
  "S04n366:128": "sādhayanti yaśodharmaṃ te sabhāgyā subhāvinaḥ ||",
  "S04n366:129": "ye caranti sadā bhadre viramya daśapāpataḥ |",
  "S04n366:130": "te dhanyā vimalātmānaḥ sadguṇasukhalābhinaḥ ||",
  "S04n366:131": "ye caranti tapo'raṇye tyaktvā sarvān parigrahān |",
  "S04n366:132": "te subhadrāḥ śubhātmānaḥ sadā sadgaticāriṇaḥ || 32",
  "S04n366:134": "bodhicaryāvrataṃ dhṛtvā ye caranti jagaddhite |",
  "S04n366:135": "te pumāṃso mahāsattvāḥ saṃbuddhapadalābhinaḥ ||",
  "S04n366:136": "ityevaṃ te samābhāṣya sarvasaṃparinanditāḥ |",
  "S04n366:137": "mahāsattvaṃ tamānamya prārthayantyemādarāt ||",
  "S04n366:138": "sādho bhavān hi no nāthayātā svāmī suhṛtprabhuḥ |",
  "S04n366:139": "naivānyo vidyate kaścidevaṃ rakṣyahitārthabhṛt ||",
  "S04n366:140": "yad bhavān svayamālokya pāpino'smān suduḥkhitān |",
  "S04n366:141": "samāgatyāmṛtairbhogyaistoṣayannabhirakṣati ||",
  "S04n366:142": "tadvayaṃ bhavatāmeva sarvadā śaraṇaṃ gatāḥ |",
  "S04n366:143": "satkāraissamupasthānaṃ kartucchāmahe'dhunā ||",
  "S04n366:144": "tad bhavānno hitādhāne saṃyojayitumarhati |",
  "S04n366:145": "bhavatā yatsamādiṣṭaṃ tatkariṣyāmahe dhruvan ||",
  "S04n366:146": "iti tai prārthitaṃ sarvai lokeśvaro niśamya saḥ |",
  "S04n366:147": "kṛpādṛṣṭyā samālokya samādiśati tān punaḥ ||",
  "S04n366:148": "śṛṇudhvaṃ tanmayākhyātaṃ yuṣmākaṃ hitasādhanam |",
  "S04n366:149": "saṃcaradhvaṃ tathā nityaṃ sadā bhadraṃ yadīcchatha ||",
  "S04n366:150": "tadyathādau triratnānāṃ prayāta śaraṇaṃ mudā |",
  "S04n366:151": "sarvadā manasā smṛtvā bhajadhvaṃ ca samādarāt ||",
  "S04n366:152": "namo buddhāya dharmāya saṃghāya ca namo namaḥ |",
  "S04n366:153": "iti tribhyo namaskāraṃ kṛtvā carata sarvataḥ ||",
  "S04n366:154": "etatpuṇyānubhāvena sarvatrāpi śubhaṃ bhavet |",
  "S04n366:155": "nirutpātaṃ mahotsāhaṃ sarvadā ca bhave dhrivam ||",
  "S04n366:156": "tato yūyaṃ krameṇāpi pariśuddhatrimaṇḍalāḥ |",
  "S04n366:157": "bodhicittaṃ samāsādhya vrataṃ caritumaikṣyatha ||",
  "S04n366:158": "tadetatpuṇyabhāvena sarve yūyamitaścyutāḥ |",
  "S04n366:159": "triratnasmṛtimādhāya sukhāvatīṃ prayāsyatha ||",
  "S04n366:160": "tatrāmitābhanāthasya śaraṇe samupasthitāḥ |",
  "S04n366:161": "sarvadā bhajanaṃ kṛtvā cariṣyatha mahāsukham || 33",
  "S04n366:163": "tadā yūyaṃ samadāya poṣadhaṃ vratamuttamam |",
  "S04n366:164": "vidhivatsaṃcaritvaitpuṇyairlapsyatha sanmatim ||",
  "S04n366:165": "tato'pi vimalātmānaḥ sarvasattvahitotsukāḥ |",
  "S04n366:166": "bodhicaryāvrataṃ dhṛtvā cariṣyatha jagaddhite ||",
  "S04n366:167": "tataḥ pāramitāḥ sarvāḥ pūrayitvā yathākramam |",
  "S04n366:168": "duṣṭān māragaṇān sarvān jitvārhanto bhaviṣyatha ||",
  "S04n366:169": "tataḥ saṃsārasaṃcāranispṛhā vijitendriyāḥ |",
  "S04n366:170": "trividhāṃ bodhimāsādhya nirvṛtipadamāpsyatha ||",
  "S04n366:171": "evaṃ sattvās triratnānāṃ gacchantaḥ śaraṇaṃ sadā |",
  "S04n366:172": "smṛtvā nām samucccārya natvā bhajadhvaṃ nābhavam ||",
  "S04n366:173": "iti lokeśvareṇaivaṃ samādiṣṭaṃ niśamya te |",
  "S04n366:174": "sarve tatheti vijñāpya pratimodanti nanditāḥ ||",
  "S04n366:175": "tato lokeśvaro matvā teṣāṃ mano'bhiśuddhitam |",
  "S04n366:176": "niścārayati kāraṇḍavyūhasūtrasūbhāṣitam ||",
  "S04n366:177": "tatsubhāṣitamākarṇya sarve te saṃpramoditāḥ |",
  "S04n366:178": "triratnabhajanotsāhasaukhyaṃ vāṃchanti sādhitum ||",
  "S04n366:179": "tataste muditāḥ sarve triratnaśaraṇaṃ gatāḥ |",
  "S04n366:180": "namo buddhāya dharmāya saṃghāyeti vadanti te ||",
  "S04n366:181": "tataḥ sarve'pi te satvāyiratnasmṛtisaṃratāḥ |",
  "S04n366:182": "saṃsāraviratotsāhā bhavanti dharmalālasāḥ ||",
  "S04n366:183": "tato jñānāsinā bhittvā satkāyadṛṣṭiparvatam |",
  "S04n366:184": "tyaktvā dehaṃ tataḥ sarve te'bhiyānti sukhāvatīm ||",
  "S04n366:185": "tatrāmitābhanāthasya śaraṇe samupasthitāḥ |",
  "S04n366:186": "nirdeśaṃ śirasā dhṛtvā pracaranti śubhe mudā ||",
  "S04n366:187": "tataḥ sarve bhaveyuste caturbrahmavihāriṇaḥ |",
  "S04n366:188": "bodhisattvā mahāsattvā ākāṃkṣitamukhābhidhāḥ ||",
  "S04n366:189": "ityevaṃ sa mahāsattvo lokeśvaro jinātmajaḥ |",
  "S04n366:190": "sarvān pretān samuddhṛtya preṣayati sukhāvatīm || 34",
  "S04n366:192": "evaṃ trailokyanātho'sau mahākāruṇikaḥ kṛtī |",
  "S04n366:193": "kṛpayā svayamālokya saṃrakṣyābhyavate jagat ||",
  "S04n366:194": "ye ye sattvāḥ sadā tasya lokeśasya mahātmanaḥ |",
  "S04n366:195": "smṛtvā nāma samuccārya bhajante śaraṇaṃ gatāḥ ||",
  "S04n366:196": "te te sarve'pi niṣpāpāḥ śrīmantaḥ sadguṇākarāḥ |",
  "S04n366:197": "sarvasattvahitaṃ kṛtvā pracarantaḥ śubhe sadā ||",
  "S04n366:198": "bodhicaryāvrataṃ dhṛtvā bhuktvā dharmayaśaḥsukham |",
  "S04n366:199": "triratnabhajanotsāhaṃ dhṛtvā yāyuḥ sukhāvatīm ||",
  "S04n366:200": "na te sarve'pi gacchanti durgatiṃ ca kadācana |",
  "S04n366:201": "sadā sadgatisaṃjātā bhadraśrīsadguṇāśrayāḥ ||",
  "S04n366:202": "pariśuddhendriyā dhīrā bodhicaryāvrataṃdharāḥ |",
  "S04n366:203": "svaparātmahitaṃ kṛtvā yāyurante jinālaye ||",
  "S04n366:204": "ityevaṃ sa mahāsattvaḥ sarvasattvahitārthabhṛt |",
  "S04n366:205": "kṛpākāruṇyasaddharmaguṇamāhātmyasāgaraḥ ||",
  "S04n366:206": "asaṃkhyaṃ puṇyamāhātmyaṃ tasya lokeśvarasya hi |",
  "S04n366:207": "sarvairapi munīndraistatpramātuṃ naiva śakyate ||",
  "S04n366:208": "ityādiṣṭaṃ munīndreṇa śrutvā sa sugatātmajaḥ |",
  "S04n366:209": "sudhīḥ sarvanīvaraṇaviṣkambhī caivamabravīt ||",
  "S04n366:210": "bhagavan sa mahāsattvo nāgacchati kadā vrajat |",
  "S04n366:211": "tasyāhaṃ darśanaṃ kartumicchāmi trijagatprabhoḥ ||",
  "S04n366:212": "iti tenoditaṃ śrutvā bhagavān sa munīśvaraḥ |",
  "S04n366:213": "vikambhinaṃ tamālokya punarevaṃ samādiśat ||",
  "S04n366:214": "evaṃ tān kulaputrāsau lokeśvaraḥ prabodhayan |",
  "S04n366:215": "preṣayitvā sukhāvatyāṃ tato niṣkramya gacchati ||",
  "S04n366:216": "anyatrāpi samuddhartuṃ pāpino narakāśritān |",
  "S04n366:217": "karuṇāsudṛśā paśyaṃścaraṃste saṃprabhāsayan ||",
  "S04n366:218": "dine dine sa āgatya sarveṣu narakeṣvapi |",
  "S04n366:219": "nimagnān pāpino duṣṭān samālokya prabhāsayan ||",
  "S04n366:220": "svayamuddhṛtya sarvānstān sukhīkṛtvā prabodhayan |",
  "S04n366:221": "bodhimārge pratiṣṭhāpya saṃpreṣayet sukhāvatīm ||",
  "S04n366:222": " ||iti śrīguṇakāraṇḍavyūhe sūcīmukhodaraparvatapretoddhāranaprakaraṇam ||"
}