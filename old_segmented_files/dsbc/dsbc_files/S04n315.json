{
  "S04n315:0": "8 muktakaḥ",
  "S04n315:1": "atha khalu sudhanaḥ śreṣṭhidārakastameva bodhisattvasarasvatīdhāraṇyālokavyūhamanuvicintayan,",
  "S04n315:2": "tameva bodhisattvamantranayasāgaramavataran,",
  "S04n315:3": "tameva bodhisattvacittavyavadānaviśuddhimanusmaran,",
  "S04n315:4": "tameva bodhisattvakuśalavāsanopasaṃhārābhinirhāramabhinirharan,",
  "S04n315:5": "tadeva bodhisattvaparipākamukhaṃ viśodhanayan,",
  "S04n315:6": "tadeva bodhisattvānāṃ sattvasaṃgrahajñānamuttāpayan,",
  "S04n315:7": "tāmeva bodhisattvāśayabalaviśuddhiṃ dṛḍhīkurvāṇaḥ tadeva bodhisattvādhyāśayabalamupastambhayan,",
  "S04n315:8": "tameva bodhisattvādhimuktivaṃśaṃ pariśodhayan,",
  "S04n315:9": "tāmeva bodhisattvāśayacittakalyāṇatāṃ saṃbhāvayan,",
  "S04n315:10": "tameva bodhisattvavyavasāyamuttārayan,",
  "S04n315:11": "sudhanaḥ śreiṣṭhidārako dṛḍhapratijñāpraṇidhicittāparikhinnasaṃtānavyūho'nivartyavikrāntavīryaḥ pratyudāvartyamanovyavasāyaḥ asaṃhāryaśraddhābalopetaḥ vajranārāyaṇābhedyacittaḥ sarvakalyāṇamitrānuśāsanīpradakṣiṇagrāhī anupahataprajñāviṣayaḥ samantamukhaviśuddhayabhimukhaḥ apratihatajñānaviśuddhigocaraḥ samantanetrajñānanayālokaḥ samantabhūmidhāraṇyavabhāsapratilabdhaḥ dharmadhātutalabhedābhimukhacittaḥ samantatalāpratiṣṭhānavyūhaviśuddhisvabhāvavijñaptaḥ aniketāsamādvayagocaraparamaḥ sarvasaṃjñāvikramaṇajñānamukhaviśuddhaḥ sarvadikkulabhedadikpratyūhavyūhaḥ lokataladigbhedānivartyaḥ dharmataladigbhedāpratyudāvartyaḥ buddhadikkulabhedadarśanavijñaptiparamaḥ adhadikkulabhedānugatajñānī ruciradharmacakrasaṃbhṛtabuddhiḥ samantarucirajñānasamādhyākāralokāvabhāsitacittaḥ samantaviṣayabhūmyanugatamanaḥśarīraḥ tathāgatajñānavidyudavabhāsitasaṃtānaḥ sarvajñatormiprasādāvegasaṃjātaḥ buddhadharmaprasādavegāvirahitaḥ tathāgatādhiṣṭhānāvegāviṣṭaḥ sarvabuddhasvacittānugamālokāvabhāsitaḥ sarvalokadhātujālasvaśarīraspharaṇapraṇidhisamanvāgataḥ sarvadharmadhātusvakāyasamavasaraṇābhinirhāraparamo'nupūrveṇa dvādaśabhirvarṣaistaṃ vanavāsijanapadamanuprāptaḥ |",
  "S04n315:12": "sa taṃ muktakaṃ śreṣṭhinaṃ parimārgamāṇo'drākṣīt |",
  "S04n315:13": "dṛṣṭvā ca punaḥ sarvaśarīreṇa praṇipatya purataḥ prāñjaliḥ sthitvā evamāha-ārya,",
  "S04n315:14": "labdhā me lābhāḥ,",
  "S04n315:15": "yasya meghakalyāṇamitrasamavadhānam |",
  "S04n315:16": "tatkasya hetoḥ?",
  "S04n315:17": "durlabhadarśanāni hi kalyāṇamitrāṇi durlabhaprādurbhāvāni duḥpratyāgatāni durupasaṃkramaṇāni duḥparyupāsyāni |",
  "S04n315:18": "durāsadāni duḥsaṃvāsāni durabhisādhyāni duranubandhyāni kalyānamitrāṇi |",
  "S04n315:19": "tacca meghakalyāṇamitrasamavadhānaṃ jātam |",
  "S04n315:20": "mayā ārya anuttarāyāṃ samyaksaṃbodhau cittamutpāditam |",
  "S04n315:21": "yaduta sarvabuddhārāgaṇatāyai sarvabuddhābhirādhanatāyai sarvabuddhadarśanatāyai sarvabuddhavijñaptaye sarvabuddhasamatānugamāya sarvabuddhapraṇidhyanugamāya sarvabuddhapraṇidhiparipūraye sarvabuddhasamudāgamajñānālokanatāyai sarvabuddhasvaśarīrābhinirharaṇatāyai sarvabuddhasamudāgamasvacaryābhinirharaṇatāyai sarvabuddhavikurvitapratyakṣābhijñatāyai sarvabuddhabalavaiśāradyapariśuddhaye sarvadharmadeśanāśravaṇāvitṛptatāyai sarvabuddhadharmadeśanāśravaṇodgrahaṇatāyai sarvabuddhadharmadeśanāsaṃdhāraṇatāyai sarvabuddhadharmadeśanāvibhajanatāyai sarvabuddhaśāsanasaṃdhāraṇatāyai sarvabuddhasattvaikatvatāyai sarvabodhisattvasabhāgatāyai sarvabodhisattvacaryāpariśuddhye sarvabodhisattvapāramitāparipūraye sarvabodhisattvapraṇidhyabhinirhāraviśuddhaye sarvabodhisattvabuddhādhiṣṭhānakośapratilābhitāyai sarvabodhisattvadharmanidhānakośākṣayajñānālokatāyai sarvabodhisattvanidhānakośānugamāya sarvabodhisattvāpramāṇakośābhinirharaṇatāyai sarvabodhisattvamahākaruṇānidhānakośasattvavinayaniṣṭhāparyantagamanatāyai sarvabodhisattvavikurvitanidhānakośavijñaptaye sarvabodhisattvavaśitānidhānakośasvacittavaśavartanatāyai sarvabodhisattvaviśuddhinidhānakośasarvākāravyūhatāyai |",
  "S04n315:22": "evaṃcitto'hamārya ihopasaṃkrāntaḥ,",
  "S04n315:23": "evamabhiprāyaḥ evaṃmanorathaḥ evamabhinandyaḥ evamāśayaḥ evaṃnidhyaptiparamaḥ evaṃgocarābhimukhaḥ evanayānugamābhimukhaḥ evaṃviśuddhiparamaḥ evaṃvyūhābhiprāyaḥ evaṃpraṇatacittaḥ evaṃkalyāṇaprayogaḥ evamabhimukhendriyaḥ |",
  "S04n315:24": "śrutaṃ ca me āryo bodhisattvānāmavavādānuśāsanīṃ dadātīti,",
  "S04n315:25": "nayamupadiśati,",
  "S04n315:26": "anugamanamavabhāsayati,",
  "S04n315:27": "mārgamupadiśati,",
  "S04n315:28": "tīrthamavatārayati,",
  "S04n315:29": "dharmadvāraṃ vivṛṇoti,",
  "S04n315:30": "saṃśayān chinatti,",
  "S04n315:31": "kāṅkṣāṃ vinodayati,",
  "S04n315:32": "kathaṃkathāśalyamuddharati,",
  "S04n315:33": "vicikitsāmalamapakarṣayati,",
  "S04n315:34": "cittagahanamavabhāsayati,",
  "S04n315:35": "cittamalamapaharati,",
  "S04n315:36": "cittasaṃtatiṃ prasādayati,",
  "S04n315:37": "cittakauṭilyamapanayati,",
  "S04n315:38": "cittatāpaṃ prahlādayati,",
  "S04n315:39": "vyāvartayati,",
  "S04n315:40": "saṃsāracittaṃ vinivartayati,",
  "S04n315:41": "akuśalebhyo vivartayati,",
  "S04n315:42": "narakebhyo vivecayati,",
  "S04n315:43": "niketanebhya uccālayati,",
  "S04n315:44": "anabhiniveśāt parimocayati,",
  "S04n315:45": "sarvasaṅgebhya āvarjayati,",
  "S04n315:46": "sarvajñatāyāmabhimukhīkaroti,",
  "S04n315:47": "dharmanagarānupraveśāya āvartayati,",
  "S04n315:48": "mahākaruṇāyāṃ pratiṣṭhāpayati,",
  "S04n315:49": "mahāmaitryāṃ niyojayati,",
  "S04n315:50": "bodhisattvacaryāyāṃ praveśayati,",
  "S04n315:51": "samādhimukhabhavanatāyāṃ niveśayati,",
  "S04n315:52": "anugamamukheṣu sthāpayati,",
  "S04n315:53": "svabhāvanidhyaptau spharati,",
  "S04n315:54": "balānugamena vibhajati sarvajagatsamatānugamāya cittam |",
  "S04n315:55": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam?",
  "S04n315:56": "kathamabhiyoktavyam?",
  "S04n315:57": "kathaṃ prayoktavyam?",
  "S04n315:58": "kathaṃ prayuktasya kṣipraṃ viśudhyati bodhisattvacaryāmaṇḍalam?",
  "S04n315:59": "atha khalu muktakaḥ śreṣṭhī tasyāṃ velāyāṃ sarvabuddhakṣetrasamavasaraṇaṃ nāma anantāvartadhāraṇīmukhapūrvaṃgamaṃ bodhisattvasamādhimukhaṃ samāpadyata pūrvakuśalamūlabalādhānena tathāgatādhiṣṭhānena,",
  "S04n315:60": "mañjuśriyaśca kumārabhūtasya samanvāhareṇa jñānālokopasaṃhāreṇa ca |",
  "S04n315:61": "samanantarasamāpannasya ca muktakasya śreṣṭhinastathārūpā kāyapariśuddhiḥ saṃsthitā yayā kāyapariśuddhayā daśasu dikṣu daśabuddhakṣetraparamāṇurajaḥsamā buddhā bhagavantaḥ saha buddhakṣetrapariśuddhayā saparṣanmaṇḍalāḥ saha prabhāviśuddhayā sapūrvacaryāsaṃvāsāḥ sabuddhavikurvitāḥ sapraṇidhānasaṃbhārāḥ sahacaryāniryāṇavyūhaviśuddhayā sābhisaṃbodhisaṃdarśanāḥ sahadharmacakroddayotanāḥ sasattvaparipākāḥ sadharmaniṣṭhāparyantāḥ sarvakāye'ntargatāḥ anupraviṣṭāḥ saṃdṛśyante sma |",
  "S04n315:62": "anyonyāsaṃbhinnā anyonyānāvaraṇā anyonyasuvibhaktā anyonyasuvyavasthitanānākalpasaṃsthānā yathāvadvijñaptā nānābuddhakṣetravyūhāḥ nānābodhisattvaparṣanmaṇḍalālaṃkārā nānābuddhavikurvitaṃ saṃdarśayantaḥ saṃdṛśyante sma |",
  "S04n315:63": "nānāyānanayavyavasthānā nānāpraṇidhānamukhaparidīpanāḥ kvacillokadhātau tuṣitabhavanopapannāḥ saṃdṛśyante |",
  "S04n315:64": "sarvabuddhakāryaṃ kurvantaḥ kvacittuṣitabhavanāccyavamānāḥ,",
  "S04n315:65": "kvacinmātuḥ kukṣigatāḥ vividhavikurvitāni saṃdarśayantaḥ,",
  "S04n315:66": "kvacijjāyamānāḥ bālakrīḍāmupadarśayantaḥ,",
  "S04n315:67": "kvacidantaḥpuramadhyagatāḥ,",
  "S04n315:68": "kvacidabhiniṣkrāmantaḥ kvacidbodhimaṇḍavaragatāḥ mahāvyūhavikurvitamārasainyaparājayaṃ kurvantaḥ saṃdṛśyante |",
  "S04n315:69": "kvaciddevanāgayakṣagandharvaparivṛtā brahmendrairdharmacakrapravartanāyādhyeṣyamāṇāḥ,",
  "S04n315:70": "kvaciddharmacakraṃ pravartayantaḥ kvacitsarvasattvabhavanagatāḥ kvacitparinirvāyamāṇāḥ saṃdṛśyante |",
  "S04n315:71": "kvacillokadhātau tathāgatānāṃ parinirvṛtānāṃ dhātuvibhaṅgāḥ saṃdṛśyante |",
  "S04n315:72": "kvacidbuddhakṣetradevamanuṣyāstathāgatacaityānyalaṃkurvantaḥ saṃdṛśyante |",
  "S04n315:73": "yacca te buddhā bhagavanto bhāṣante nānāsattvanikāyeṣu nānāsattvalokeṣu nānāsattvagatiṣu nānāsattvopapattiṣu nānāsattvasaṃnipāteṣu nānāsattvakuśalamūlaparivarteṣu nānāsattvagatiparivarteṣu nānāsattvāśayaparivarteṣu nānāsattvādhimuktiparivarteṣu nānāsattvendriyaparivarteṣu nānākālaparivarteṣu nānāsattvakarmasaṃbhedeṣu nānāsattvakarmavimātratāsu nānāsattvalokavibhāvanāsu nānāgaticaryāvicariteṣu sattvanayeṣu nānāśayaprayogeṣu sattvasamudreṣu nānendriyavimātratāviśuddheṣu nānākleśavāsanānuśayiteṣu sattvaprasareṣu vividhabuddhivikurvitasaṃdarśanairnānāniruktibhirnānāsvarāṅgarutanirhārairnānāsūtrāntanayodāhārairnānā-dhāraṇīmukhaparivartairnānāpratisaṃvinnayaprabhavairnānāsatyanāmasamudraparivartaiḥ nānābuddharṣabhasiṃhanādanaiḥ nānāsattvakuśalamūladeśanāprātihāryasaṃdarśanaiḥ nānāmukhasmṛtinidarśanavikurvitaiḥ nānābodhisattvavyākaraṇasiṃhanādaiḥ nānātathāgatadharmacakravijṛmbhitaiḥ anantamadhyeṣu parṣanmaṇḍaleṣu anantasaṃbhedeṣvanyonyārambaṇeṣu nānāviśuddhaparṣanmaṇḍaleṣu vipuleṣu sūkṣmaparṣanmaṇḍalasamavasaraṇeṣu yojanapramāṇeṣu daśayojanapramāṇeṣu yāvadanabhilāpyabuddhakṣetraparamāṇurajaḥsamalokadhātupramāṇeṣu parṣanmaṇḍaleṣu yatte buddhā bhagavanto dharmaṃ bhāṣante sarvasvarāṅgarutaghoṣānugāminyā tathāgatavācā,",
  "S04n315:74": "taṃ sarvaṃ sudhanaḥ śreṣṭhidārakaḥ śṛṇoti udgṛhṇāti saṃdhārayati pravartayati upanidhyāyati |",
  "S04n315:75": "tacca vikurvitaṃ paśyati,",
  "S04n315:76": "tāṃ ca acintyāṃ bodhisattvasamādhivṛṣabhitām ||",
  "S04n315:77": "atha khalu muktakaḥ śreṣṭhī smṛtaḥ saṃprajānaṃstasmātsamādhervyūtthāya sudhanaṃ śreṣṭhidārakametadavocat-ahaṃ kulaputra asaṅgavyūhaṃ nāma tathāgatavimokṣamāyūhāmi niryūhāmi |",
  "S04n315:78": "tasya me kulaputra asaṅgavyūhaṃ tathāgatavimokṣamāyūhato niryūhataḥ pūrvasyāṃ diśi jāmbūnadaprabhāsavatyāṃ lokadhātau tāreśvararājo nāma tathāgato'rhan samyaksaṃbuddhaḥ sārdhaṃ vairocanagarbhabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:79": "dakṣiṇāyāṃ diśi sarvabalavegavatyāṃ lokadhātau samantagandhavitāno nāma tathāgato'rhan samyaksaṃbuddhaḥ sārdhaṃ cintārājabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:80": "paścimāyāṃ diśi sarvagandhaprabhāsavatyāṃ lokadhātau merupradīparājo nāma tathāgato'rhan samyaksaṃbuddhaḥ sārdhamasaṅgacittabodhisattvapramukhena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:81": "uttarāyāṃ diśi kāṣāyadhvajāyāṃ lokadhātau vajrapramardano nāma tathāgato'rhan samyaksaṃbuddhaḥ sārdhaṃ vajrapadavikrāmibodhisattvapramukhena sarvabodhisattvaparṣanmaṇḍalena cakṣuṣaābhāsamāgacchati |",
  "S04n315:82": "uttarapūrvāyāṃ diśi sarvaratnarucirāyāṃ lokadhātau anilambhacakṣurvairocano nāma tathāgato'rhan samyaksaṃbuddhaḥ sārdhamanilambhasunirmitabodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:83": "pūrvadakṣiṇāyāṃ diśi gandhārciḥprabhāsvarāyāṃ lokadhātau gandhapradīpo nāma tathāgato'rhan samyaksaṃbuddhaḥ sārdhaṃ sarvadharmadhātutalabhedaketurājabodhisattvapūrvaṃgamena bodhisattvaparṣanmaṇḍalena cakṣuṣa ābhāsamāgacchati |",
  "S04n315:84": "dakṣiṇapaścimāyāṃ diśi sūryakesaranirbhāsāyāṃ lokadhātau samantamukhajñānavirocanaghoṣo nāma tathāgato'rhan samyaksaṃbuddhaḥ sārdhaṃ samantakusumārciḥpralambacūḍabodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:85": "paścimottarāyāṃ diśi gandhālaṃkāraruciraśubhagarbhāyāṃ lokadhātāvapramāṇaguṇasāgaraprabho nāma tathāgato'rhan samyaksaṃbuddhaḥ sārdhamasaṅgakāyaraśmitejomatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:86": "aghodiśi ratnasiṃhāvabhāsajvalanāyāṃ lokadhātau dharmadhātuvidyotitaraśmirnām tathāgato'rhan samyaksaṃbuddhaḥ sārdhaṃ dharmadhātvarcirvairocanasaṃbhavamatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati |",
  "S04n315:87": "ūrdhvāyāṃ diśi lakṣaṇaruciravairocanāyāṃ lokadhātāvapratihataguṇakīrtivimokṣaprabharājo nāma tathāgato'rhan samyaksaṃbuddhaḥ sārdhamasaṅgabalavīryamatibodhisattvapūrvaṃgamena sarvabodhisattvaparṣanmaṇḍalena cakṣuṣa ābhāsamāgacchati ||",
  "S04n315:88": "iti hi kulaputra,",
  "S04n315:89": "etān daśa tathāgatān pramukhān kṛtvā daśasu dikṣu daśabuddhakṣetraparamāṇurajaḥsamāṃstathāgatānarhataḥ samyaksaṃbuddhān paśyāmi |",
  "S04n315:90": "na ca te tathāgatā ihāgacchanti,",
  "S04n315:91": "na cāhaṃ tatra gacchāmi |",
  "S04n315:92": "yasyāṃ ca velāyāmicchāmi,",
  "S04n315:93": "tasyāṃ velāyāṃ sukhāvatyāṃ lokadhātāvamitābhaṃ tathāgataṃ paśyāmi |",
  "S04n315:94": "candanavatyāṃ lokadhātau vajrābhaṃ tathāgataṃ paśyāmi |",
  "S04n315:95": "gandhavatyāṃ lokadhātau ratnābhaṃ tathāgataṃ paśyāmi |",
  "S04n315:96": "padmavatyāṃ lokadhātau ratnapadmābhaṃ tathāgataṃ paśyāmi |",
  "S04n315:97": "kanakavatyāṃ lokadhātau śāntābhaṃ tathāgataṃ paśyāmi |",
  "S04n315:98": "abhiratyāṃ lokadhātau akṣobhyaṃ tathāgataṃ paśyāmi |",
  "S04n315:99": "supratiṣṭhāyāṃ lokadhātau siṃhaṃ tathāgataṃ paśyāmi |",
  "S04n315:100": "ādarśamaṇḍalanibhāsāyāṃ lokadhātau candrabuddhiṃ tathāgataṃ paśyāmi |",
  "S04n315:101": "ratnaśrīhaṃsacitrāyāṃ lokadhātau vairocanaṃ tathāgataṃ paśyāmi |",
  "S04n315:102": "iti hi kulaputra yasyāṃ yasyāṃ diśi yasyāṃ yasyāṃ lokadhātau yaṃ yameva tathāgataṃ draṣṭumākāṅkṣāmi,",
  "S04n315:103": "taṃ tameva tathāgataṃ paśyāmi |",
  "S04n315:104": "yasmin yasminnadhvani yasmin yasminnārambaṇe yasyāṃ yasyāṃ pūrvacayāyāṃ tathāgataṃ draṣṭumākāṅkṣāmi,",
  "S04n315:105": "yasmin yasmin vikurvitakāraṇe yasmin yasmin sattvavinayakāraṇe yaṃ yaṃ tathāgataṃ draṣṭumākāṅkṣāmi,",
  "S04n315:106": "taṃ tameva tathāgataṃ paśyāmi |",
  "S04n315:107": "na ca te tathāgatā ihāgacchanti,",
  "S04n315:108": "na cāhaṃ tatra gacchāmi |",
  "S04n315:109": "so'haṃ kulaputra na kutaścidāgamanatāṃ tathāgatānāṃ prajānan,",
  "S04n315:110": "na kvacidgamanatāṃ svakāyasya prajānan,",
  "S04n315:111": "svapnopamavijñaptiṃ ca tathāgatānāṃ prajānan,",
  "S04n315:112": "svapnasamavicāravijñaptiṃ svacittasya prajānan,",
  "S04n315:113": "pratibhāsasamavijñaptiṃ ca tathāgatānāṃ prajānan,",
  "S04n315:114": "acchodakabhājanavijñaptiṃ ca svacittasya prajānan,",
  "S04n315:115": "māyākṛtarūpavijñaptiṃ ca tathāgatānāṃ prajānan,",
  "S04n315:116": "māyopamavijñaptiṃ ca svacittasya prajānan,",
  "S04n315:117": "pratiśrutkāgirighoṣānuravaṇatāṃ ca tathāgataghoṣasya prajānan,",
  "S04n315:118": "pratiśrutkāsamavijñaptiṃ ca svacittasya prajānan,",
  "S04n315:119": "evamanugacchāmi evamanusmarāmi svacittādhiṣṭhānaṃ bodhisattvānāṃ sarvabuddhadharma iti |",
  "S04n315:120": "svacittādhiṣṭhānaṃ sarvabuddhakṣetrapariśuddhiḥ,",
  "S04n315:121": "svacittādhiṣṭhānaṃ sarvabuddhabodhisattvacaryā,",
  "S04n315:122": "svacittādhiṣṭhānaṃ sarvasattvaparipākavinayaḥ,",
  "S04n315:123": "svacittādhiṣṭhānaṃ sarvabodhisattvapraṇidhānābhinirhāraḥ,",
  "S04n315:124": "svacittādhiṣṭhānaṃ sarvajñatānagarānuprāptiḥ,",
  "S04n315:125": "svacittādhiṣṭhānamacintyabodhisattvavimokṣavikrīḍanatā,",
  "S04n315:126": "svacittādhiṣṭhānaṃ buddhabodhyabhisaṃbodhaḥ,",
  "S04n315:127": "svacittādhiṣṭhānaṃ samantadharmadhātusamavasaraṇavṛṣabhitāvikurvitam,",
  "S04n315:128": "svacittādhiṣṭhānaṃ sarvakalpasūkṣmasamavasaraṇajñānamiti ||",
  "S04n315:129": "tasya mama kulaputra evaṃ bhavati-svacittamevopastambhayitavyaṃ sarvakuśalamūlaiḥ |",
  "S04n315:130": "svacittameva pariṣyandayitavyaṃ dharmameghaiḥ |",
  "S04n315:131": "svacittameva pariśodhayitavyamārambaṇīyadharmebhyaḥ |",
  "S04n315:132": "svacitameva dṛḍhīkartavyaṃ vīryeṇa |",
  "S04n315:133": "svacittameva śamīkartavyaṃ kṣāntyā |",
  "S04n315:134": "svacitameva praṇayitavyaṃ jñānānugameṣu |",
  "S04n315:135": "svacittamevottāpayitavyaṃ prajñayā |",
  "S04n315:136": "svacittamevābhinirhartavyaṃ vaśitāśu |",
  "S04n315:137": "svacittamevavipulīkartavyaṃ buddhasamatāyām |",
  "S04n315:138": "svacittamevāvabhāsayitavyāṃ daśatathāgatabalaiḥ |",
  "S04n315:139": "etamahaṃ kulaputra asaṅgavyūhatathāgatavimokṣaṃ jānāmi āyūhāmi niryūhāmi |",
  "S04n315:140": "kiṃ mayā śakyaṃ bodhisattvānāmasaṅgacittānāmasaṅgavihāragocarāṇāṃ pratyutpannasarvabuddhadharmasaṃmukhāvasthitasamādhipratilabdhānāmaparionirvāṇakoṭi-gatasaṃbodhimukhasamādhipratilabdhānāṃ tryadhvasamatānuprāptānāṃ samantatalasaṃbhedasamādhigocaravidhijñānāṃ sarvabuddhakṣetrasuvibhaktaśarīrāṇāmasaṃbhinnabuddhaviṣayavihāriṇāṃ sarvadigabhimukhagocarāṇāmaparāṅbhukhajñānamaṇḍalavyavalokanānāṃ caryā jñātuṃ guṇān vā vaktum,",
  "S04n315:141": "yeṣāmātmabhāvasarvalokadhātusaṃvartavivartāḥ prajñāyante |",
  "S04n315:142": "na caiṣāmātmani lokadhātuṣu vā dvayasaṃjñā pravartate ||",
  "S04n315:143": "gaccha kulaputra,",
  "S04n315:144": "ihaiva dakṣiṇāpathe milaspharaṇaṃ nāma jambūdvīpaśīrṣam |",
  "S04n315:145": "tatra sāradhvajo nāma bhikṣuḥ prativasati |",
  "S04n315:146": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n315:147": "kathaṃ prayoktavyam ||",
  "S04n315:148": "atha khalu sudhanaḥ śreṣṭhidārako muktakasya śreṣṭhinaḥ pādau śirasābhivandya muktakaṃ śreṣṭhinamanekaśatasahasrakṛtvaḥ pradakṣiṇīkṛtya punaḥ punaravalokya muktakasya śreṣṭhino'saṃkhyān guṇānudānayan upavicārayan,",
  "S04n315:149": "abhilaṣan,",
  "S04n315:150": "avijahan rudan paridevan kalyāṇamitrasnehajātaḥ kalyāṇamitrapratiśaraṇaḥ kalyāṇamitrārāgaṇābhimukhaḥ kalyāṇamitrajñānamavikopayan kalyāṇamitrādhīnāṃ sarvajñatāṃ samanupaśyan kalyāṇamitrānugatāśayaḥ kalyāṇamitropāyasādhyopacāraḥ kalyāṇamitracetanāvaśartī,",
  "S04n315:151": "mātṛsaṃjñī kalyāṇamitreṣu sarvāhitaparivarjanatayā,",
  "S04n315:152": "pitṛsaṃjñī kalyāṇamitreṣu sarvakuśaladharmasaṃjananatayā,",
  "S04n315:153": "muktakasya śreṣṭhino'ntikātprakrāntaḥ ||6 ||"
}