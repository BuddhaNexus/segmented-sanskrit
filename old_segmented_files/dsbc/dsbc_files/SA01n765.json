{
  "SA01n765:0": "dvitīyaṃ kośasthānam",
  "SA01n765:1": "caturṣvartheṣu pañcānāmādhipatyaṃ dvayoḥ kila |",
  "SA01n765:2": "caturṇṇāṃ pañcakāṣṭānāṃ saṃkleśavyavadānayoḥ ||1 ||",
  "SA01n765:3": "svārthopalabdhyādhipatyāt sarvasya ca ṣaḍindriyam |",
  "SA01n765:4": "strītvapuṃstvādhipatyāttu kāyāt strīpuruṣendriye ||2 ||",
  "SA01n765:5": "nikāyasthitisaṃkleśavyavadānādhipatyataḥ |",
  "SA01n765:6": "jīvitaṃ vedanāḥ pañca śraddhādyāścendriyaṃ matāḥ ||3 ||",
  "SA01n765:7": "ājñāsyāmyākhyamājñākhyamājñātāvīndriyaṃ tathā |",
  "SA01n765:8": "uttarottarasaṃprāptinirvāṇādyādhipatyataḥ ||4 ||",
  "SA01n765:9": "cittāśrayastadvikalpaḥ sthitiḥ saṃkleśa eva ca |",
  "SA01n765:10": "saṃbhāro vyavadānaṃ ca yāvatā tāvadindriyam ||5 ||",
  "SA01n765:11": "pravṛtterāśrayotpattisthitipratyupabhogataḥ |",
  "SA01n765:12": "caturdaśa tathā'nyāni nivṛtterindriyāṇi vā ||6 ||",
  "SA01n765:13": "duḥkhendriyamaśātā yā kāyikī vedanā sukham |",
  "SA01n765:14": "śātā dhyāne tṛtīye tu caitasī sā sukhendriyam ||7 ||",
  "SA01n765:15": "anyatra sā saumanasyaṃ aśātā caitasī punaḥ |",
  "SA01n765:16": "daurmanasyamupekṣā tu madhyā ubhayī avikalpanāt ||8 ||",
  "SA01n765:17": "dṛgbhāvanā'śaikṣapathe nava trīṇi amalaṃ trayam |",
  "SA01n765:18": "rūpīṇi jīvitaṃ duḥkhe sāsravāṇi dvidhā nava ||9 ||",
  "SA01n765:19": "vipāko jīvitaṃ dvedhā dvādaśa antyāṣṭakādṛte |",
  "SA01n765:20": "daurmanasyācca tattvekaṃ savipākaṃ daśa dvidhā ||10 ||",
  "SA01n765:21": "mano'nyavittiśraddhādīni aṣṭakaṃ kuśalaṃ dvidhā |",
  "SA01n765:22": "daurmanasyaṃ mano'nyā ca vittistredhā anyadekadhā ||11 ||",
  "SA01n765:23": "kāmāptamamalaṃ hitvā rūpāptaṃ strīpumindriye |",
  "SA01n765:24": "duḥkhe ca hitvā ārūpyāptaṃ sukhe cāpohya rūpi ca ||12 ||",
  "SA01n765:25": "manovittitrayaṃ tredhā dviheyā durmanaskatā |",
  "SA01n765:26": "nava bhavanayā pañca tvaheyānyapi na trayam ||13 ||",
  "SA01n765:27": "kāmeṣvādau vipāko dve labhyate nopapādukaiḥ |",
  "SA01n765:28": "teḥ ṣaḍ vā sapta vā aṣṭau vā ṣaḍ rūpeṣu ekamuttare ||14 ||",
  "SA01n765:29": "nirodhayatyuparamānnārūpye jīvitaṃ manaḥ |",
  "SA01n765:30": "upekṣāṃ caiva rūpe'ṣṭau kāme daśa navāṣṭau vā ||15 ||",
  "SA01n765:31": "kramamṛtyau tu catvāri śubhe sarvatra pañca ca |",
  "SA01n765:32": "navāptirantyaphalayoḥ saptāṣṭanavabhirdvayoḥ ||16 ||",
  "SA01n765:33": "ekādaśabhirarhattvamuktaṃ tvekasya saṃbhavāt |",
  "SA01n765:34": "upekṣajīvitamanoyukto'vaśyaṃ trayānvitaḥ ||17 ||",
  "SA01n765:35": "caturbhiḥ sukhakāyābhyāṃ pañcabhiścakṣurādimān |",
  "SA01n765:36": "saumanasyī ca duḥkhī tu saptabhiḥ strīndriyādimān ||18 ||",
  "SA01n765:37": "aṣṭābhiḥ ekādaśabhistvājñājñāte ndriyānvitaḥ |",
  "SA01n765:38": "ājñāsyāmīndriyopetastrayodaśabhiranvitaḥ ||19 ||",
  "SA01n765:39": "sarvālpairniḥśubho'ṣṭābhirvinmanaḥkāyajīvitaiḥ |",
  "SA01n765:40": "yuktaḥ bālastathārūpye upekṣāyurmanaḥśubhaiḥ ||20 ||",
  "SA01n765:41": "bahubhiryukta ekānnaviṃśatyā'malavarjitaiḥ |",
  "SA01n765:42": "dviliṅgaḥ āryo rāgī ekaliṅgadvayamalavarjitaiḥ ||21 ||",
  "SA01n765:43": "kāme'ṣṭadravyako'śabdaḥ paramāṇuranindriyaḥ |",
  "SA01n765:44": "kāyendriyī navadravyaḥ daśadravyo'parendriyaḥ ||22 ||",
  "SA01n765:45": "cittaṃ caittāḥ sahāvaśyaṃ sarva saṃskṛtalakṣaṇaiḥ |",
  "SA01n765:46": "prāptyā vā pañcadhā caittā mahābhūmyādibhedataḥ ||23 ||",
  "SA01n765:47": "vedanā cetanā saṃjñā cchandaḥ sparśo matiḥ smṛtiḥ |",
  "SA01n765:48": "manaskāro'dhimokṣaśca samādhiḥ sarvacetasi ||24 ||",
  "SA01n765:49": "śraddhā'pramādaḥ praśrabdhirupekṣā hrīrapatrapā |",
  "SA01n765:50": "mūladvayamahiṃsā ca vīryaṃ ca kuśale sadā ||25 ||",
  "SA01n765:51": "mohaḥ pramādaḥ kauśīdyamāśraddhayaṃ styānamuddhavaḥ |",
  "SA01n765:52": "kliṣṭe sadaiva akuśale tvāhrīkyamanapatrapā ||26 ||",
  "SA01n765:53": "krodhopanāhaśāṭhyerṣyāpradāsamrakṣamatsarāḥ |",
  "SA01n765:54": "māyāmadavihiṃsāśca parīttakleśabhūmikāḥ ||27 ||",
  "SA01n765:55": "savitarkavicāratvāt kuśale kāmacetasi |",
  "SA01n765:56": "dvāṃviṃśatiścaitasikāḥ kaukṛtyamadhikaṃ kvacit ||28 ||",
  "SA01n765:57": "āveṇike tvakuśale dṛṣṭiyukte ca viṃśatiḥ |",
  "SA01n765:58": "kleśaiścaturbhiḥ krodhādyaiḥ kaukṛtyenaikaviṃśatiḥ ||29 ||",
  "SA01n765:59": "nivṛte'ṣṭādaśa anyatra dvādaśāvyākṛte matāḥ |",
  "SA01n765:60": "middhaṃ sarvāvirodhitvādyatra syādadhikaṃ hi tat ||30 ||",
  "SA01n765:61": "kaukṛtyamiddhākuśalānyādye dhyāne na santyataḥ |",
  "SA01n765:62": "dhyānāntare vitarkaśca vicāraścāpyataḥ param ||31 ||",
  "SA01n765:63": "ahrīragurutā avadye bhayādarśitva matrapā |",
  "SA01n765:64": "prema śraddhā gurutvaṃ hrīḥ te punaḥ kāmarūpayoḥ ||33 ||",
  "SA01n765:65": "vitarkacārā vaudāryasūkṣmate māna unnatiḥ |",
  "SA01n765:66": "madaḥ svadharme raktasya paryādānaṃ tu cetasaḥ ||33 ||",
  "SA01n765:67": "cittaṃ mano'tha vijñānamekārthaṃ cittacaitasāḥ |",
  "SA01n765:68": "sāśrayā lambanākārāḥ saṃprayuktāśca pañcadhā ||34 ||",
  "SA01n765:69": "viprayuktāstu saṃskārāḥ prāptyaprāptī sabhāgatā |",
  "SA01n765:70": "āsaṃjñikaṃ samāpattī jīvitaṃ lakṣaṇāni ca ||35 ||",
  "SA01n765:71": "nāmakāyādayaśceti prāptirlābhaḥ samanvayaḥ |",
  "SA01n765:72": "prāptyaprāptī svasaṃtāna patitānāṃ nirodhayoḥ ||36 ||",
  "SA01n765:73": "traiyadhvikānāṃ trividhā śubhādīnāṃ śubhādikā |",
  "SA01n765:74": "svadhātukā tadāptānāṃ anāptānāṃ caturvidhā ||37 ||",
  "SA01n765:75": "tridhā naśaikṣā'śaikṣāṇāṃ aheyānāṃ dvidhā matā |",
  "SA01n765:76": "avyākṛtāptiḥ sahajā abhijñānairmāṇikādṛte ||38 ||",
  "SA01n765:77": "nivṛtasya ca rūpasya kāme rūpasya nāgrajā |",
  "SA01n765:78": "akliṣṭāvyākṛtā'prāptiḥ sā'tītājātayostridhā ||39 ||",
  "SA01n765:79": "kāmādyāptāmalānāṃ ca mārgasyāprāptiriṣyate |",
  "SA01n765:80": "pṛthagjanatvam tatprāptibhūsaṃcārād vihīyate ||40 ||",
  "SA01n765:81": "sabhāgatā sattvasāmyaṃ āsaṃjñikamasaṃjñiṣu |",
  "SA01n765:82": "nirodhaścittacaittānāṃ vipākaḥ te bṛhatphalāḥ ||41 ||",
  "SA01n765:83": "tathā'saṃjñisamāpattiḥ dhyāne'ntye niḥsṛtīcchayā |",
  "SA01n765:84": "śubhā upapadyavedyaiva nāryasya ekādhvikāpyate ||42 ||",
  "SA01n765:85": "nirodhākhyā tathaiveyaṃ vihārārthaṃ bhavāgrajā |",
  "SA01n765:86": "śubhā dvivedyā'niyatā ca āryasya āpyā prayogataḥ ||43 ||",
  "SA01n765:87": "bodhilabhyā muneḥ na prāk catustriṃśatkṣaṇāptitaḥ |",
  "SA01n765:88": "kāmarūpāśraye bhūte nirodhākhyādito nṛṣu ||44 ||",
  "SA01n765:89": "āyurjīvitam ādhāra ūṣmavijñāyorhi yaḥ |",
  "SA01n765:90": "lakṣaṇāni punarjātirjarā sthitiranityatā ||45 ||",
  "SA01n765:91": "jātijātyādayasteṣāṃ te'ṣṭadharmaikavṛttayaḥ |",
  "SA01n765:92": "janyasya janikā jātirna hetupratyayairvinā ||46 ||",
  "SA01n765:93": "nāmakāyādayaḥ saṃjñāvākyākṣarasamuktayaḥ |",
  "SA01n765:94": "kāmarūpāptasattvākhyā niḥṣyandāvyākṛtāḥ tathā ||47 ||",
  "SA01n765:95": "sabhāgatā sā tu punarvipāko'pi āptayo dvidhā |",
  "SA01n765:96": "lakṣaṇāni ca niḥṣyandāḥ samāpattya samanvayāḥ ||48 ||",
  "SA01n765:97": "kāraṇaṃ sahabhūścaiva sabhāgaḥ saṃprayuktakaḥ |",
  "SA01n765:98": "sarvatrago vipākākhyaḥ ṣaḍvidho heturiṣyate ||49 ||",
  "SA01n765:99": "svato'nye kāraṇaṃ hetuḥ sahabhūrye mithaḥphalāḥ |",
  "SA01n765:100": "bhūtavaccittacittānuvartilakṣaṇalakṣyavat ||50 ||",
  "SA01n765:101": "caittā dvau saṃvarau teṣāṃ cetaso lakṣaṇāni ca |",
  "SA01n765:102": "cittānuvarttinaḥ kālaphalādiśubhatādibhiḥ ||51 ||",
  "SA01n765:103": "sabhāgahetuḥ sadṛśāḥ svanikāyabhuvaḥ agrajāḥ |",
  "SA01n765:104": "anyo'nyaṃ navabhūmistu mārgaḥ samaviśiṣṭayoḥ ||52 ||",
  "SA01n765:105": "prayogajāstayoreva śrutacintāmayādikāḥ |",
  "SA01n765:106": "saṃprayuktakahetustu cittacaittāḥ samāśrayāḥ ||53 ||",
  "SA01n765:107": "sarvatragākhyaḥ kliṣṭānāṃ svabhūmau pūrvasarvagāḥ |",
  "SA01n765:108": "vipākaheturaśubhāḥ kuśalāścaiva sāsravāḥ ||54 ||",
  "SA01n765:109": "sarvatragaḥ sabhāgaśca dvayadhvagau tryadhvagāstrayaḥ |",
  "SA01n765:110": "saṃskṛtaṃ savisaṃyoga phalaṃ nāsaṃskṛtasya te ||55 ||",
  "SA01n765:111": "vipākaphalamantyasya pūrvasyādhipataṃ phalam |",
  "SA01n765:112": "sabhāga sarvatragayorniṣyandaḥ pauruṣaṃ dvayoḥ ||56 ||",
  "SA01n765:113": "vipāko'vyākṛto dharmaḥ sattvākhyaḥ vyākṛtodbhavaḥ |",
  "SA01n765:114": "niḥṣyando hetusadṛśaḥ visaṃyogaḥ kṣayo dhiyā ||57 ||",
  "SA01n765:115": "yadvalājjāyate yattatphalaṃ puruṣakārajam |",
  "SA01n765:116": "apūrvaḥ saṃskṛtasyaiva saṃskṛto'dhipateḥ phalam ||58 ||",
  "SA01n765:117": "varttamānāḥ phalaṃ pañca gṛṇhanti dvau prayacchataḥ |",
  "SA01n765:118": "varttamānābhyatītau dvau eko'tītaḥ prayacchati ||59 ||",
  "SA01n765:119": "kliṣṭā vipākajāḥ śeṣāḥ prathamāryā yathākramam |",
  "SA01n765:120": "vipākaṃ sarvagaṃ hitvā tau sabhāgaṃ ca śeṣajāḥ ||60 ||",
  "SA01n765:121": "cittacaitāḥ tathā'nye'pi saṃprayuktakavarjitāḥ |",
  "SA01n765:122": "catvāraḥ pratyayā uktāḥ hetvākhyaḥ pañca hetavaḥ ||61 ||",
  "SA01n765:123": "cittacaittā acaramā utpannāḥ samanantaraḥ |",
  "SA01n765:124": "ālambanaṃ sarvadharmāḥ kāraṇākhyo'dhipaḥ smṛtaḥ ||62 ||",
  "SA01n765:125": "nirudhyamāne kāritraṃ dvau hetū kurutaḥ trayaḥ |",
  "SA01n765:126": "jāyamāne tato'nyau tu pratyayau tadviparyayāt ||63 ||",
  "SA01n765:127": "caturbhiścattacaittā hi samāpattidvayaṃ tribhiḥ |",
  "SA01n765:128": "dvābhyāmanye tu jāyante neśvarādeḥ kramādibhiḥ ||64 ||",
  "SA01n765:129": "dvidhā bhūtāni taddhetuḥ bhautikasya tu pañcadhā |",
  "SA01n765:130": "tridhā bhautikamanyonyaṃ bhūtānāmekadhaiva tat ||65 ||",
  "SA01n765:131": "kuśalākuśalaṃ kāme nivṛtānivṛtaṃ manaḥ |",
  "SA01n765:132": "rūpārūpyeṣvakuśalādanyatra anāsravaṃ dvidhā ||66 ||",
  "SA01n765:133": "kāme nava śubhāccittāccittāni aṣṭābhya eva tat |",
  "SA01n765:134": "daśabhyo'kuśalaṃ tasmāccatvāri nivṛtaṃ tathā ||67 ||",
  "SA01n765:135": "pañcabhyo'nivṛtaṃ tasmātsapta cittānyanantaram |",
  "SA01n765:136": "rūpe daśaikaṃ ca śubhāt navabhyastadanantaram ||68 ||",
  "SA01n765:137": "aṣṭābhyo nivṛtaṃ tasmāt ṣaṭ tribhyo'nivṛtaṃ punaḥ |",
  "SA01n765:138": "tasmāt ṣaṭ evāmārūpye tasya nītiḥ śubhātpunaḥ ||69 ||",
  "SA01n765:139": "nava cittāni tat ṣaṇṇāṃ nivṛtātsapta tattathā |",
  "SA01n765:140": "caturbhyaḥ śaikṣam asmāttu pañca aśaikṣaṃ tu pañcakāt ||70 ||",
  "SA01n765:141": "tasmāccatvāri cittāni dvādaśaitāni viṃśatiḥ |",
  "SA01n765:142": "prāyogikopapattyāptaṃ śubhaṃ bhittvā triṣu dvidhā ||71 ||",
  "SA01n765:143": "vipākajairyāpathikaśailpasthānikanairmitam |",
  "SA01n765:144": "caturdhā'vyākṛtaṃ kāme rūpe śilpavivarjitam ||72 ||",
  "SA01n765:145": "kliṣṭe traidhātuke lābhaḥ ṣaṇṇāṃ ṣaṇṇāṃ dvayoḥ śubhe |",
  "SA01n765:146": "trayāṇāṃ rūpaje śaikṣe caturṇāṃ tasya śeṣite ||73 ||",
  "SA01n765:147": "abhidharmakośe indriyanirddeśo nāma",
  "SA01n765:148": "dvitīyaṃ kośasthānaṃ",
  "SA01n765:149": "samāptamiti |",
  "SA01n765:150": "śrīlāmāvākasya"
}