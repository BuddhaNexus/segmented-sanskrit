{
  "S03n238:0": "15. matsya-jātakam",
  "S03n238:1": "śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam |",
  "S03n238:2": "tadyathānuśrūyate-",
  "S03n238:3": "bodhisattvaḥ kila kasmiṃścinnātimahati kahlāra-tāmarasa-kamala-kuvalayavibhūṣitarucirasalile haṃsa-kāraṇḍava-cakravāka-mithunopaśobhite tīrāntaruhatarukusumāvakīrṇe sarasi matsyādhipatirbabhūva |",
  "S03n238:4": "svabhyastabhāvācca bahuṣu janmāntareṣu parārthacaryāyāstatrastho'pi parahitasukhapratipādanavyāpāro babhūva |",
  "S03n238:5": "abhyāsayogāddhi śubhāśubhāni karmāṇi sātmyena bhavanti puṃsām |",
  "S03n238:6": "tathāvidhānyeva yadaprayatnājjanmāntare svapna ivācaranti ||1 ||",
  "S03n238:7": "iṣṭānāmiva ca sveṣāmapatyānāmupari niviṣṭahārdo mahāsattvasteṣāṃ mīnānāṃ dānapriyavacanārthacaryādikramaiḥ paramanugrahaṃ cakāra |",
  "S03n238:8": "anyonyahiṃsāpraṇayaṃ niyacchanparasparaprema vivardhayaṃśca |",
  "S03n238:9": "yogādupāyajñatayā ca teṣāṃ vismārayāmāsa sa matsyavṛttam ||2 ||",
  "S03n238:10": "tattena samyakparipālyamānaṃ vṛddhiṃ parāṃ mīnakulaṃ jagāma |",
  "S03n238:11": "puraṃ vinirmuktamivopasargairnyāyapravṛttena narādhipena ||3 ||",
  "S03n238:12": "atha kadācitsattvānāṃ bhāgyasampadvaikalyātpramādācca varṣādhikṛtānāṃ devaputrāṇāṃ na samyagdevo vavarṣa |",
  "S03n238:13": "athāsamyagvarṣiṇi deve tatsaraḥ phullakadambakusumagaureṇa navasalilena na yathāpuramāpupūre |",
  "S03n238:14": "krameṇa copagate nidāghakālasamaye paṭutaradīptibhiḥ khedālasagatibhiriva ca dinakarakiraṇaistadabhitaptayā ca dharaṇyā jvālānugateneva ca hlādābhi lāṣiṇā mārutena tarṣavaśādiva pratyahamāpīyamānaṃ tatsaraḥ palvalībabhūva |",
  "S03n238:15": "nidāghakāle jvalito vivasvāñjvālābhivarṣīva paṭuśca vāyuḥ |",
  "S03n238:16": "jvarāturevāśiśirā ca bhūmistoyāni roṣādiva śoṣayanti ||4 ||",
  "S03n238:17": "atha bodhisattvo vāyasagaṇairapi paritarkyamāṇaṃ prāgeva salilatīrāntacāribhiḥ pakṣigaṇairviṣādadainyavaśagaṃ vispanditamātraparāyaṇaṃ mīnakulamavekṣya karuṇāyamānaścintāmāpede |",
  "S03n238:18": "kaṣṭā bateyamāpadāpatitā mīnānām |",
  "S03n238:19": "pratyahaṃ kṣīyate toyaṃ spardhamānamivāyuṣā |",
  "S03n238:20": "adyāpi ca cireṇaiva lakṣyate jaladāgamaḥ ||5 ||",
  "S03n238:21": "apayānakramo nāsti netāpyanyatra ko bhavet |",
  "S03n238:22": "asmadvyasanasaṃkṛṣṭāḥ samāyānti ca no dviṣaḥ ||6 ||",
  "S03n238:23": "asya niḥsaṃśayamime toyaśeṣasya saṃkṣayāt |",
  "S03n238:24": "sphuranto bhakṣayiṣyante śatrubhirmama paśyataḥ ||7 ||",
  "S03n238:25": "tatkimatra prāptakālaṃ syāditi vimṛśansa mahātmā satyādhiṣṭhānamekamārtāyanaṃ dadarśa |",
  "S03n238:26": "karuṇayā ca samāpīḍyamānahṛdayo dīrghamuṣṇamabhiniśvasya nabhaḥ samullokayannavāca-",
  "S03n238:27": "smarāmi na prāṇivadhaṃ yathāhaṃ sañcintya kṛcchre parame'pi kartum |",
  "S03n238:28": "anena satyena sarāṃsi toyairāpūrayanvarṣatu devarājaḥ ||8 ||",
  "S03n238:29": "atha tasya mahātmanaḥ puṇyopacayaguṇātsatyādhiṣṭhānabalāttadabhiprasāditadevanāgayakṣānubhāvācca samantatastoyābalambibimbā gambhīramadhuranirghoṣā vidyullatālaṅkṛtanīlavipulaśikharā vijṛmbhamāṇā iva pravisarpibhiḥ śikharabhujaiḥ pariṣvajamānā iva cānyonyamakālameghāḥ kālameghāḥ prādurabhavan |",
  "S03n238:30": "diśāṃ pramiṇvanta iva prayāmaṃ śṛṅgairvitanvanta ivāndhakāram |",
  "S03n238:31": "nabhastalādarśagatā virejuśchāyā girīṇāmiva kālameghāḥ ||9 ||",
  "S03n238:32": "saṃsaktakekaiḥ śikhibhiḥ prahṛṣṭaiḥ saṃstūyamānā iva nṛttacitraiḥ |",
  "S03n238:33": "prasaktamandrastanitā virejurdhīraprahāsādiva te ghanaughāḥ ||10 ||",
  "S03n238:34": "muktā vimuktā iva tairvimuktā dhārā nipetuḥ praśaśāma reṇuḥ |",
  "S03n238:35": "gandhaścacārānibhṛto dharaṇyāṃ vikīryamāṇo jaladānilena ||11 ||",
  "S03n238:36": "nidāghasamparkavivardhito'pi tirobabhūvārkakaraprabhāvaḥ |",
  "S03n238:37": "phenāvalīvyākulamekhalāni toyāni nimnābhimukhāni sasruḥ ||12 ||",
  "S03n238:38": "muhurmuhuḥ kāñcanapiñjarābhirbhābhirdigantānanurañjayantī |",
  "S03n238:39": "payodatūryasvanalabdhaharṣā vidyullatā nṛttamivācacāra ||13 ||",
  "S03n238:40": "atha bodhisattvaḥ samantato'bhiprasṛtairāpāṇḍubhiḥ salilapravāhairāpūryamāṇe sarasi dhārānipātasamakālameva vidrute vāyasādye pakṣigaṇe pratilabdhajīvitāśe ca pramudite mīnagaṇe prītyābhisāryamāṇahṛdayo varṣanivṛttisāśaṅkaḥ punaḥ punaḥ parjanyamābabhāṣe-",
  "S03n238:41": "udgarja parjanya gabhīradhīraṃ pramodamudvāsaya vāyasānām |",
  "S03n238:42": "ratnāyamānāni payāṃsi varṣansaṃsaktavidyujjvalitadyutīni ||14 ||",
  "S03n238:43": "tadupaśrutya śakro devānāmindraḥ paramavismitamanāḥ sākṣādabhigamyainamabhisaṃrādhayannuvāca-",
  "S03n238:44": "tavaiva khalveṣa mahānubhāva matsyendra satyātiśayaprabhāvaḥ |",
  "S03n238:45": "āvarjitā yatkalaśā iveme kṣaranti ramyastanitāḥ payodāḥ ||15 ||",
  "S03n238:46": "mahatpramādaskhalitaṃ tvidaṃ me yannāma kṛtyeṣu bhavadvidhānām |",
  "S03n238:47": "lokārthamabhyudyatamānasānāṃ vyāpārayogaṃ na samabhyupaimi ||16 ||",
  "S03n238:48": "cintāṃ kṛthā mā tadataḥ paraṃ tvaṃ satāṃ hi kṛtyodvahane'smi dhuryaḥ |",
  "S03n238:49": "deśo'pyayaṃ tvadguṇasaṃśrayeṇa bhūyaśca naivaṃ bhavitārtivaśyaḥ ||17 ||",
  "S03n238:50": "ityevaṃ priyavacanaiḥ saṃrādhya tatraivāntardadhe |",
  "S03n238:51": "tacca saraḥ parāṃ toyasamṛddhimavāpa |",
  "S03n238:52": "tadevaṃ śīlavatāmihaivābhiprāyāḥ kalyāṇāḥ samṛdhyanti prāgeva paratreti śīlaviśuddhau prayatitavyam |",
  "S03n238:53": "iti matsya-jātakaṃ pañcadaśam |"
}