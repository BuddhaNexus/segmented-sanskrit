{
  "SA07n932:0": "caturthaḥ sargaḥ",
  "SA07n932:1": "bhāryā-yācitaka",
  "SA07n932:2": "munau bruvāṇe'pi tu tatra dharmaṃ dharmaṃ prati jñātiṣu cādṛteṣu |",
  "SA07n932:3": "prāsādasaṃstho madanaikakāryaḥ priyāsahāyo vijahāra nandaḥ ||1 ||",
  "SA07n932:4": "sa cakravākyeva hi cakravākastayā sametaḥ priyayā priyārhaḥ |",
  "SA07n932:5": "nācintayad vaiśramaṇaṃ na śakraṃ tatsthānahetoḥ kuta eva dharmam ||2 ||",
  "SA07n932:6": "lakṣmyā ca rūpeṇa ca sundarīti stambhena garveṇa ca māninīti |",
  "SA07n932:7": "dīptyā ca mānena ca bhāminīti yāto babhāṣe trividhena nāmnā ||3 ||",
  "SA07n932:8": "sā hāsahaṃsā nayanadvirephā pīnastanātyunnatapadmakośā |",
  "SA07n932:9": "bhūyo babhāse svakuloditena strīpadminī nandadivākareṇa ||4 ||",
  "SA07n932:10": "rūpeṇa cātyantamanohareṇa rūpānurūpeṇa ca ceṣṭitena |",
  "SA07n932:11": "manuṣyaloke hi tadā babhūva sā sundarī strīṣu nareṣu nandaḥ ||5 ||",
  "SA07n932:12": "sā devatā nandanacāriṇīva kulasya nandījananaśca nandaḥ |",
  "SA07n932:13": "atītya martyānanupetya devān sṛṣṭāvabhūtāmiva bhūtadhātrā ||6 ||",
  "SA07n932:14": "tāṃ sundarī cenna labheta nandaḥ sā vā niṣeveta na taṃ natabhrūḥ |",
  "SA07n932:15": "dvandvaṃ dhruvaṃ tadvikalaṃ na śobhetānyonyahīnāviva rātricandrau ||7 ||",
  "SA07n932:16": "kandarparatyoriva lakṣyabhūtaṃ pramodanāndyoriva nīḍabhūtam |",
  "SA07n932:17": "praharṣatuṣṭyoriva pātrabhūtaṃ dvandvaṃ sahāraṃsta madāndhabhūtam ||8 ||",
  "SA07n932:18": "parasparodvīkṣaṇatatparākṣaṃ parasparavyāhṛtasaktacittam |",
  "SA07n932:19": "parasparāśleṣahṛtāṅgarāgaṃ parasparaṃ tanmithunaṃ jahāra ||9 ||",
  "SA07n932:20": "bhāvānuraktau girinirjharasthau tau kinnarīkiṃpuruṣāvivobhau |",
  "SA07n932:21": "cikrīḍatuścābhivirejatuśca rūpaśriyānyonyamivākṣipantau ||10 ||",
  "SA07n932:22": "anyonyasaṃrāgavivardhanena taddvandvamanyonyamarīramacca |",
  "SA07n932:23": "klamāntare'nyonyavinodanena salīlamanyonyamamīmadacca ||11 ||",
  "SA07n932:24": "vibhūṣayāmāsa tataḥ priyāṃ sa siṣeviṣustāṃ na mṛjāvahārtham |",
  "SA07n932:25": "svenaiva rūpeṇa vibhūṣitā hi vibhūṣaṇānāmapi bhūṣaṇaṃ sā ||12 ||",
  "SA07n932:26": "dattvātha sā darpaṇamasya haste mamāgrato dhāraya tāvadenam |",
  "SA07n932:27": "viśeṣakaṃ yāvadahaṃ karomītyuvāca kāntaṃ sa ca taṃ babhāra ||13 ||",
  "SA07n932:28": "bhartustataḥ śmaśru nirīkṣamāṇā viśeṣakaṃ sāpi cakāra tādṛk |",
  "SA07n932:29": "niśvāsavātena ca darpaṇasya cikitsayitvā nijaghāna nandaḥ ||14 ||",
  "SA07n932:30": "sā tena ceṣṭālalitena bhartuḥ śāṭhyena cāntarmanasā jahāsa |",
  "SA07n932:31": "bhavecca ruṣṭā kila nāma tasmai lalāṭajihmāṃ bhṛkuṭiṃ cakāra ||15 ||",
  "SA07n932:32": "cikṣepa karṇotpalamasya cāṃse kareṇa savyena madālasena |",
  "SA07n932:33": "patrāṅguliṃ cārdhanimīlitākṣe vaktre'sya tāmeva vinirdudhāva ||16 ||",
  "SA07n932:34": "tataścalannūpurayoktritābhyāṃ nakhaprabhodbhāsitarāṅgulibhyām |",
  "SA07n932:35": "padbhyāṃ priyāyā nalinopabhābhyāṃ mūrdhnā bhayānnāma nanāma nandaḥ ||17 ||",
  "SA07n932:36": "sa muktapuṣponmiṣitena mūrdhnā tataḥ priyāyāḥ priyakṛd babhāse |",
  "SA07n932:37": "suvarṇavedyāmanilāvabhagnaḥ puṣpātibhārādiva nāgavṛkṣaḥ ||18 ||",
  "SA07n932:38": "sā taṃ stanodvartitahārayaṣṭirutthāpayāmāsa nipīḍya dorbhyām |",
  "SA07n932:39": "kathaṃ kṛto'sīti jahāsa coccairmukhena sācīkṛtakuṇḍalena ||19 ||",
  "SA07n932:40": "patyustato darpaṇasaktapāṇermuhurmuhurvaktramavekṣamāṇā |",
  "SA07n932:41": "tamālapatrārdratale kapole samāpayāmāsa viśeṣakaṃ tat ||20 ||",
  "SA07n932:42": "tasyā mukhaṃ tat satamālapatraṃ tāmrādharauṣṭhaṃ cikurāyatākṣam |",
  "SA07n932:43": "raktādhikāgraṃ patitadvirephaṃ saśaivalaṃ padmamivābabhāse ||21 ||",
  "SA07n932:44": "nandastato darpaṇamādareṇa bibhrattadāmaṇḍanasākṣibhūtam |",
  "SA07n932:45": "viśeṣakāvekṣaṇakekarākṣo laḍat priyāyā vadanaṃ dadarśa ||22 ||",
  "SA07n932:46": "tatkuṇḍalādaṣṭaviśeṣakāntaṃ kāraṇḍavakliṣṭamivāravindam |",
  "SA07n932:47": "nandaḥ priyāyā mukhamīkṣamāṇo bhūyaḥ priyānandakaro babhūva ||23 ||",
  "SA07n932:48": "vimānakalpe sa vimānagarbhe tatastathā caiva nananda nandaḥ |",
  "SA07n932:49": "tathāgataścāgatabhaikṣakālo bhaikṣāya tasya praviveśa veśma ||24 ||",
  "SA07n932:50": "avāṅamukho niṣpraṇāyaśca tasthau bhrāturgṛhe'nyasya gṛhe yathaiva |",
  "SA07n932:51": "tasmādatho preṣyajanapramādād bhikṣāmalabdhvaiva punarjagāma ||25 ||",
  "SA07n932:52": "kācit pipeṣāṅgavilepanaṃ hi vāso'ṅganā kācidavāsayacca |",
  "SA07n932:53": "ayojayat snānavidhiṃ tathānyā jagranthuranyāḥ surabhīḥ srajaśca ||26 ||",
  "SA07n932:54": "tasmin gṛhe bharturataścarantyaḥ krīḍānurūpaṃ lalitaṃ niyogam |",
  "SA07n932:55": "kāścinna buddhaṃ dadṛśuryuvatyo buddhasya vaiṣā niyataṃ manīṣā ||27 ||",
  "SA07n932:56": "kācit sthitā tatra tu harmyapṛṣṭhe gavākṣapakṣe praṇidhāya cakṣuḥ |",
  "SA07n932:57": "viniṣpatantaṃ sugataṃ dadarśa payodagarbhādiva dīptamarkam ||28 ||",
  "SA07n932:58": "sā gauravaṃ tatra vicārya bhartuḥ svayā ca bhaktyārhatayārhataśca |",
  "SA07n932:59": "nandasya tasthau purato vivakṣustadājñayā ceti tadācacakṣe ||29 ||",
  "SA07n932:60": "anugrahāyāsya janasya śaṅke gururgṛhaṃ no bhagavān praviṣṭaḥ |",
  "SA07n932:61": "bhikṣāmalabdhvā giramāsanaṃ vā śūnyādaraṇyādiva yāti bhūyaḥ ||30 ||",
  "SA07n932:62": "śrutvā maharṣeḥ sa gṛhapraveśaṃ satkārahīnaṃ ca punaḥ prayāṇam |",
  "SA07n932:63": "cacāla citrābharaṇāmbarasrakkalpadrumo dhūta ivānilena ||31 ||",
  "SA07n932:64": "kṛtvāñjaliṃ mūrdhani padmakalpaṃ tataḥ sa kāntāṃ gamanaṃ yayāce |",
  "SA07n932:65": "karttu gamiṣyāmi gurau praṇāmaṃ māmabhyanujñātumihārhasīti ||32 ||",
  "SA07n932:66": "sā vepamānā parisasvaje taṃ śālaṃ latā vātasamīriteva |",
  "SA07n932:67": "dadarśa cāśruplutalolanetrā dīrghe ca niśvasya vaco'bhyuvāca ||33 ||",
  "SA07n932:68": "nāhaṃ yiyāsorgurudarśanārthamarhāmi kartuṃ tava dharmapīḍām |",
  "SA07n932:69": "gacchāryaputraihi ca śīghrameva viśeṣako yāvadayaṃ na śuṣkaḥ ||34 ||",
  "SA07n932:70": "sacedbhavestvaṃ khalu dīrghasūtro daṇḍaṃ mahāntaṃ tvayi pātayeyam |",
  "SA07n932:71": "muhurmuhustvāṃ śayitaṃ kucābhyāṃ vibodhayeyaṃ ca na cālapeyam ||35 ||",
  "SA07n932:72": "athāpyanāśyānaviśeṣakāyāṃ mayyeṣyasi tvaṃ tvaritaṃ tatastvām |",
  "SA07n932:73": "nipīḍayiṣyāmi bhujadvayena nirbhūṣaṇenārdravilepanena ||36 ||",
  "SA07n932:74": "ityevamuktaśca nipīḍitaśca tayāsavarṇasvanayā jagāda |",
  "SA07n932:75": "evaṃ kariṣyāmi vimuñca caṇḍi yāvad gururdūragato na me saḥ ||37 ||",
  "SA07n932:76": "tataḥ stanodvartitatacandanābhyāṃ mukto bhujābhyāṃ na tu mānasena |",
  "SA07n932:77": "vihāya veṣaṃ madanānurūpaṃ satkārayogyaṃ sa vapurbabhāra ||38 ||",
  "SA07n932:78": "sā taṃ prayāntaṃ ramaṇaṃ pradadhyau pradhyānaśūnyasthitaniścalākṣī |",
  "SA07n932:79": "sthitoccakarṇā vyapaviddhaśaṣpā bhrāntaṃ mṛgam bhrāntamukhī mṛgīva ||39 ||",
  "SA07n932:80": "didṛkṣayākṣiptamanā munestu nandaḥ prayāṇaṃ prati tatvare ca |",
  "SA07n932:81": "vivṛttadṛṣṭiśca śanairyayau tāṃ karīva paśyan sa laḍatkareṇum ||40 ||",
  "SA07n932:82": "chātodarīṃ pīnapayodharoruṃ sa sundarīṃ rukmadarīmivādreḥ |",
  "SA07n932:83": "kākṣeṇa paśyan na tatarpa nandaḥ pibannivaikena jalaṃ kareṇa ||41 ||",
  "SA07n932:84": "taṃ gauravaṃ buddhagataṃ cakarṣa bhāryānurāgaḥ punarācakarṣa |",
  "SA07n932:85": "so'niścayānnāpi yayau na tasthau turaṃstaraṃgeṣviva rājahaṃsaḥ ||42 ||",
  "SA07n932:86": "adarśanaṃ tūpagataśca tasyā harmyāttataścāvatatāra tūrṇam |",
  "SA07n932:87": "śrutvā tato nūpuranisvanaṃ sa punarlalambe hṛdaye gṛhītaḥ ||43 ||",
  "SA07n932:88": "sa kāmarāgeṇa nigṛhyamāṇo dharmānurāgeṇa ca kṛṣyamāṇaḥ |",
  "SA07n932:89": "jagāma duḥkhena vivartyamānaḥ plavaḥ pratistrota ivāpagāyāḥ ||44 ||",
  "SA07n932:90": "tataḥ kramairdīrghatamaiḥ pracakrame kathaṃ nu yāto na gururbhavediti |",
  "SA07n932:91": "svajeya tāṃ caiva viśeṣakapriyāṃ kathaṃ priyāmārdraviśeṣakāmiti ||45 ||",
  "SA07n932:92": "atha sa pathi dadarśa muktamānaṃ pitṛnagare'pi tathā gatābhimānam |",
  "SA07n932:93": "daśabalamabhito vilambamānaṃ dhvajamanuyāna ivaindramarcyamānam ||46 ||",
  "SA07n932:94": "saundarananda mahākāvye “bhāryā-yācitaka“ nāma caturtha sarga samāpta |"
}