{
  "SA20n1343:0": "caturtho'dhikāraḥ",
  "SA20n1343:1": "cittotpādalakṣaṇe ślokaḥ |",
  "SA20n1343:2": "mahotsāhā mahārambhā mahārthāya mahodayā |",
  "SA20n1343:3": "cetanā bodhisattvānāṃ dvayārthā cittasaṃbhavaḥ ||1 ||",
  "SA20n1343:4": "cittotpādo'dhimokṣo'sau śuddhādhyāśayiko'paraḥ |",
  "SA20n1343:5": "vaipākyo bhūmiṣu matastathāvaraṇavarjitaḥ ||2 ||",
  "SA20n1343:6": "karuṇāmūla iṣṭo'sau sadāsattvahitāśayaḥ |",
  "SA20n1343:7": "dharmādhimokṣastajjñānaparyeṣṭyālambanastathā ||3 ||",
  "SA20n1343:8": "uttaracchandayāno'sau pratiṣṭhāśīlasaṃvṛtiḥ |",
  "SA20n1343:9": "utthāpanā vipakṣasya paripantho 'dhivāsanā ||4 ||",
  "SA20n1343:10": "śubhavṛddhyanuśaṃso'bhau puṇyajñānamayaḥ sa hi |",
  "SA20n1343:11": "sadāpāramitāyoganiryāṇaśca sa kathyate ||5 ||",
  "SA20n1343:12": "bhūmiparyavasāno'sau pratisvaṃ tatprayogataḥ |",
  "SA20n1343:13": "vijñeyo bodhisattvānāṃ cittotpādaviniścayaḥ ||6 ||",
  "SA20n1343:14": "mitrabalād hetubalānmūlabalācchū tabalācchubhābhyāsāt |",
  "SA20n1343:15": "adṛḍhadṛḍhodaya uktaścittotpādaḥ parākhyānāt ||7 ||",
  "SA20n1343:16": "sūpāsitasaṃbuddhe susaṃbhṛtajñānapuṇyasaṃbhāre |",
  "SA20n1343:17": "dharmeṣu nirvikalpajñānaprasavātparamatāsya ||8 ||",
  "SA20n1343:18": "dharmeṣu ca satveṣu ca tatkṛtyeṣūttame ca buddhatve |",
  "SA20n1343:19": "samacittopā[ttopa]lambhātprāmodyaviśiṣṭatā tasya ||9 ||",
  "SA20n1343:20": "janmaudāryaṃ tasminnutsāhaḥ śuddhirāśayasyāpi |",
  "SA20n1343:21": "kauśalyaṃ pariśiṣṭe niryāṇaṃ caiva vijñeyam || 10 ||",
  "SA20n1343:22": "dharmādhimuktibījātpāramitāśreṣṭhamātṛto jātaḥ |",
  "SA20n1343:23": "dhyānamaye sukhagarbhe karuṇā saṃvardhikā dhātrī ||11 ||",
  "SA20n1343:24": "audāryaṃ vijñeyaṃ praṇidhānamahādaśābhinirhārāt |",
  "SA20n1343:25": "utsāho boddhavyo duṣkaradīghāghikākhedāt ||12 ||",
  "SA20n1343:26": "āsannabodhibodhāttadupāyajñānalābhataścāpi |",
  "SA20n1343:27": "āśayaśuddhirjñeyā kauśalyaṃ tvanyabhūmigatam ||13 ||",
  "SA20n1343:28": "niryāṇaṃ vijñeyaṃ yathāvyavasthānamanasikāreṇa |",
  "SA20n1343:29": "tatkalpanatājñānādavikalpanayā ca tasyaiva ||14 ||",
  "SA20n1343:30": "pṛthivīsama utpādaḥ kalyāṇasuvarṇasaṃnibhaścānyaḥ |",
  "SA20n1343:31": "śuklanavacandrasadṛśo vahniprakhyo'parocchrāyaḥ [jñeyaḥ] ||15 ||",
  "SA20n1343:32": "bhūyo mahānidhānavadanyo ratnākaro yathaivānyaḥ |",
  "SA20n1343:33": "sāgarasadṛśo jñeyo vajraprakhyo'calendranibhaḥ ||16 ||",
  "SA20n1343:34": "bhaiṣajyarājasadṛśo mahāsuhṛtsaṃnibho'paro jñeyaḥ |",
  "SA20n1343:35": "cintāmaṇiprakāśo dinakarasadṛśo'paro jñeyaḥ ||17 ||",
  "SA20n1343:36": "gandharvamadhuraghoṣavadanyo rājopamo'paro jñeyaḥ |",
  "SA20n1343:37": "koṣṭhāgāraprakhyo mahāpathasamastathaivānyaḥ ||18 ||",
  "SA20n1343:38": "yānasamo vijñeyo gandharvasamaśca vetasaga[cetasaḥ]prabhavaḥ |",
  "SA20n1343:39": "ānandaśabdasadṛśo mahānadīśrota[srotaḥ]sadṛśaśca ||19 ||",
  "SA20n1343:40": "meghasadṛśaśca kathataścittotpādo jinātmajānāṃ hi |",
  "SA20n1343:41": "tasmāttathā guṇāḍhyaṃ cittaṃ muditaiḥ samutpādyam ||20 ||",
  "SA20n1343:42": "parārthacittāttadupāyalābhato mahābhisaṃdhyarthasutatvadarśanāt |",
  "SA20n1343:43": "mahārhacittodayavarjitā janāḥ śamaṃ gamiṣyanti vihāya tatsukham ||21 ||",
  "SA20n1343:44": "sahodayāccittavarasya dhīmataḥ susaṃvṛtaṃ cittamanantaduṣkṛtāt |",
  "SA20n1343:45": "sukhena duḥkhena ca modate sadā śubhī kṛpāluśca vivardhana, dvayam ||22 ||",
  "SA20n1343:46": "yadānapekṣaḥ svaśarīrajīvite parārthamabhyeti paraṃ pariśramam |",
  "SA20n1343:47": "paropaghātena tathāvidhaḥ kathaṃ sa duṣkṛte karmaṇi saṃpravatsyati ||23 ||",
  "SA20n1343:48": "māyopamānvīkṣya sa sarvadharmānudhānayātrāmiva copapattīḥ |",
  "SA20n1343:49": "kleśācca duḥkhācca bibheti nāsau saṃpattikāle'tha vipattikāle ||24 ||",
  "SA20n1343:50": "svakā guṇāḥ sattvahitācca modaḥ saṃcintyajanmarddhivikurvitaṃ ca |",
  "SA20n1343:51": "vibhūṣaṇaṃ bhojanamagrabhūmiḥ krīḍāratirnityakṛpātmakānām ||25 ||",
  "SA20n1343:52": "parārthamudyogavataḥ kṛpātmano hyavīcirapyeti yato'sya ramyatām |",
  "SA20n1343:53": "kutaḥ punastrasyati tādṛśo bhavan parāśrayairduḥkhasamudbhavairbhave ||26 ||",
  "SA20n1343:54": "mahākṛpācāryasadoṣitātmanaḥ parasya duḥkhairupataptacetasaḥ |",
  "SA20n1343:55": "parasya kṛtye samupasthite punaḥ paraiḥ samādāpanato'tilajjanā ||27 ||",
  "SA20n1343:56": "śirasi vinihitoccasatvabhāraḥ śithilagatirnahi śobhate'grasattvaḥ |",
  "SA20n1343:57": "svaparavavidhabandhanātibaddhaḥ śataguṇamutsahamarhati prakartum ||28 ||",
  "SA20n1343:58": " || mahāyānasūtrālaṃkāre cittotpādādhikāraścaturthaḥ ||"
}