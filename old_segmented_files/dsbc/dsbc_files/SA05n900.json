{
  "SA05n900:0": "mahābodhivandanāṣṭakam",
  "SA05n900:1": "om namo buddhāya",
  "SA05n900:2": "sauvarṇavarṇaṃ kalaviṅkaghoṣaṃ brahmasvaraṃ kāruṇikaṃ susevyam |",
  "SA05n900:3": "narottamaṃ śīlaviśuddhadehaṃ śrīmanmahābodhimahaṃ namāmi || 1 ||",
  "SA05n900:4": "śākyendravaṃśodbhavadivyadehaṃ tṛṣṇācchidaṃ mārabhidaṃ jineśam |",
  "SA05n900:5": "jñānāspadaṃ kleśabhidaṃ dineśaṃ śrīmanmahābodhimahaṃ namāmi || 2 ||",
  "SA05n900:6": "samantabhadraṃ varalakṣaṇāṅgaṃ sattvārthasiddhiṃ sukṛtaiḥ praṇamyam |",
  "SA05n900:7": "śreyaskaraṃ sattvahitaikacittaṃ śrīmanmahābodhimahaṃ namāmi || 3 ||",
  "SA05n900:8": "dharmodakaṃ yaḥ kṛpayotsasarja rāgāgnisandīpitapudgalānām |",
  "SA05n900:9": "sukhāya saṃbodhipayomucaṃ taṃ śrīmanmahābodhimahaṃ namāmi || 4 ||",
  "SA05n900:10": "bhavābdhinistāraṇasetubhūtaṃ tathāgataṃ tattvavidaṃ nṛsiṃham |",
  "SA05n900:11": "trailokyanāthaṃ varabodhiratnaṃ śrīmanmahābodhimahaṃ namāmi || 5 ||",
  "SA05n900:12": "padārthasampādanasuvratasthaṃ māyāsutaṃ mārabhidaṃ jitārim |",
  "SA05n900:13": "śāstāramagryaṃ varabodhisattvaṃ śrīmanmahābodhimahaṃ namāmi || 6 ||",
  "SA05n900:14": "lokeśanāthaṃ harināthanāthaṃ bhūteśanāthaṃ suranāthanātham |",
  "SA05n900:15": "kṛtāntanāthaṃ naranāthanāthaṃ śrīmanmahābodhimahaṃ namāmi || 7 ||",
  "SA05n900:16": "sa buddharūpaḥ sa hi dharmarūpaḥ sa eva saṃgho'pi vineyakānām |",
  "SA05n900:17": "abhūccharaṇyaḥ śaraṇāgatānāṃ śrīmanmahābodhimahaṃ namāmi || 8 ||",
  "SA05n900:18": "śrīmanmahābodhivandanāṣṭakaṃ samāptam |"
}