{
  "S04n359:0": "52 śivarāgraḥ |",
  "S04n359:1": "atha khalu sudhanaḥ śreṣṭhidārako'nupūrveṇa dharmagrāmaṃ gatvā yena śivarāgro brāhmaṇaḥ,",
  "S04n359:2": "tenopasaṃkramya śivarāgrasya brāhmaṇasya pādau śirasābhivandya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam |",
  "S04n359:3": "na ca jānāmi-kathaṃ bodhisattvena bodhisattvacaryāyāṃ śikṣitavyam,",
  "S04n359:4": "kathaṃ pratipattavyam |",
  "S04n359:5": "śrutaṃ ca me āryo bodhisattvānāmavavādānuśāsanīṃ dadādīti |",
  "S04n359:6": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n359:7": "kathaṃ pratipattavyam ||",
  "S04n359:8": "so'vocat-ahaṃ kulaputra satyādhiṣṭhānena carāmi |",
  "S04n359:9": "yena satyena satyavacanena tryadhvasu na kaścidbodhisattvo'nuttarāyāḥ samyaksaṃbodhervivṛttaḥ,",
  "S04n359:10": "na vivartate,",
  "S04n359:11": "na vivartiṣyati,",
  "S04n359:12": "tena satyavacanādhiṣṭhānena idaṃ ca me kāryaṃ smṛdhyatviti |",
  "S04n359:13": "tanme yathābhiprāyaṃ sarvaṃ samṛdhyati |",
  "S04n359:14": "etenāhaṃ kulaputra satyavacanādhiṣṭhānena sarvakāryāṇi sādhayāmi |",
  "S04n359:15": "etamahaṃ kulaputra satyādhiṣṭhānaṃ jānāmi |",
  "S04n359:16": "kiṃ mayā śakyaṃ satyānuparivartanī vākpratilabdhānāṃ bodhisattvānāṃ caryāṃ jñātuṃ guṇān vā vaktum ||",
  "S04n359:17": "gaccha kulaputra,",
  "S04n359:18": "iyamihaiva dakṣiṇāpathe sumanāmukhaṃ nāma nagaram |",
  "S04n359:19": "tatra śrīsaṃbhavo nāma dārakaḥ prativasati,",
  "S04n359:20": "śrīmatiśca nāma dārikā |",
  "S04n359:21": "tāvupasaṃkramya paripṛccha kathaṃ bodhisattvena bodhisattvacaryāyāṃ śikṣitavyam,",
  "S04n359:22": "kathaṃ pratipattavyam ||",
  "S04n359:23": "atha khalu sudhanaḥ śreṣṭhidārako mahādharmagauravamutpādya śivarāgrasya brāhmaṇasya pādau śirasābhivandya śivarāgraṃ brāhmaṇamanekaśatasahasrakṛtvaḥ pradakṣiṇīkṛtya punaḥpunaravalokya śivarāgrasya brāhmaṇasyāntikātprakrāntaḥ ||50 ||"
}