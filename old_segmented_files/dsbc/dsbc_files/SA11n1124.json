{
  "SA11n1124:0": "pāpaśodhanaṃ nāma aṣṭamaḥ paricchedaḥ |",
  "SA11n1124:1": "uktā trayāṇāmayyātmabhāvādīnāṃ rakṣā |",
  "SA11n1124:2": "śuddhiradhunā vaktavyā | kimartham?",
  "SA11n1124:3": "śodhitasyātmabhāvasya bhogaḥ pathyo bhaviṣyati |",
  "SA11n1124:4": "samyaksiddhasya bhaktasya niṣkaṇasyeva dehinām ||17 ||",
  "SA11n1124:5": "yathoktamāryatathāgataguhyasūtre-yāni ca tāni mahānagareṣu mahāśmaśānāni bhavantyanekaprāṇiśatasahastrākīrṇāni,",
  "SA11n1124:6": "tatrāpi sa bodhisattvo mahāntamātmabhāvaṃ mṛtaṃ kālagatamupadarśayati |",
  "SA11n1124:7": "tatra te tiryagyonigatāḥ sattvā yāvadarthaṃ māsaṃ paribhujya āyuḥparyante mṛtāḥ kālagatāḥ sugatau svargaloke deveṣūpapadyante |",
  "SA11n1124:8": "sa caiva teṣāṃ heturbhavati yāvatparinirvāṇāya,",
  "SA11n1124:9": "yadidaṃ tasyaiva bodhisattvasya pūrvapraṇidhānapariśuddhayā |",
  "SA11n1124:10": "yena dīrgharātramevaṃ praṇidhānaṃ kṛtam- ye me mṛtasya kālagatasya māsaṃ paribhuñjīran,",
  "SA11n1124:11": "sa eva teṣāṃ heturbhavet svargotpattaye yāvatparinirvāṇāya tasya śīlavataḥ |",
  "SA11n1124:12": "kradhyati prārthanā |",
  "SA11n1124:13": "ṛdhyati praṇidhānamiti ||",
  "SA11n1124:14": "punaratraivoktam- sa dharmakāyaprabhāvito darśanenāpi sattvānāmarthaṃ karoti |",
  "SA11n1124:15": "śravaṇenāpi sparśanenāpi sattvānāmartha karoti |",
  "SA11n1124:16": "tadyathāpi nāma śāntamate jīvakena vaidyarājena sarvabhaiṣajyāni samudānīya bhaiṣajyatarusaṃhatimayaṃ dārikārūpaṃ [kṛtaṃ] prāsādikaṃ darśanīyaṃ sukṛtaṃ suniṣṭhitaṃ suparikarmakṛtam |",
  "SA11n1124:17": "sā āgacchati gacchati tiṣṭhati niṣīdati śayyāṃ ca kalpayati |",
  "SA11n1124:18": "tatra ye āgacchantyāturā mahātmāno rājāno vā rājamātrā vā śreṣṭhigṛhapatyamātyakoṭṭarājāno vā,",
  "SA11n1124:19": "tān sa jīvako vaidyarājastayā bhaiṣajyadārikayā sārdhaṃ saṃyojayati |",
  "SA11n1124:20": "teṣāṃ samanantarasaṃyogamāpannānāṃ sarvavyādhayaḥ prastrabhyante,",
  "SA11n1124:21": "arogāśca bhavanti sukhino nirvikārāḥ |",
  "SA11n1124:22": "paśya śāntamate jīvakasya vaidyarājasya laukikavyādhicikitsājñānaṃ yadyanyeṣāṃ vaidyānāṃ saṃvidyate |",
  "SA11n1124:23": "evameva śāntamate tasya dharmakāyaprabhāvitasya bodhisattvasya yāvantaḥ sattvāḥ strīpuruṣadārakadārikā rāgadoṣamohasaṃtaptāḥ kāyaṃ spṛśanti,",
  "SA11n1124:24": "teṣāṃ saṃspṛṣṭamātrāṇāṃ sarvakleśāḥ prastrabhyante,",
  "SA11n1124:25": "vigatasaṃtāpaṃ ca kāyaṃ saṃjānanti yadidaṃ tasyaiva bodhisattvasya pūrvapraṇidhānasupariśuddhatvāt |",
  "SA11n1124:26": "etadarthamātmabhāvaḥ śodhyaḥ ||",
  "SA11n1124:27": "kiṃ ca aśodhane doṣamāha-",
  "SA11n1124:28": "tṛṇacchannaṃ yathā śasyaṃ rogaiḥ sīdati naighate |",
  "SA11n1124:29": "buddhaṅkurastathā vṛddhiṃ kleśacchanno na gacchati |18 ||",
  "SA11n1124:30": "pratipakṣanirāsena vṛddhayartha cetyabhiprāyaḥ ||",
  "SA11n1124:31": "ātmabhāvasya kā śuddhiḥ pāpakleśaviśodhanam |",
  "SA11n1124:32": "saṃbuddhoktyarthasāreṇa yatnābhāve tvapāyagaḥ ||19 ||",
  "SA11n1124:33": "tatra pāpaśodhanaṃ caturdharmakasūtre deśitam- caturbhirmaitreya dharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavati |",
  "SA11n1124:34": "katamaiścaturbhiḥ?",
  "SA11n1124:35": "yaduta vidūṣaṇāsamudācāreṇa,",
  "SA11n1124:36": "pratipakṣasamudācāreṇa,",
  "SA11n1124:37": "pratyāpattibalena āśrayabalena ca |",
  "SA11n1124:38": "tatra vidūṣaṇāsamudācāro'kuśalaṃ karmādhyācarati,",
  "SA11n1124:39": "tatraiva tatraiva ca vipratisārabahulo bhavati |",
  "SA11n1124:40": "tatra pratipakṣasamudācāraḥ kṛtvāpyakuśalaṃ karma kuśale karmaṇyatyarthābhiyogaṃ gataḥ |",
  "SA11n1124:41": "pratyāpattibalaṃ saṃvarasamādānādakaraṇasaṃvaralābhaḥ |",
  "SA11n1124:42": "tatrāśrayabalaṃ buddhadharmasaṃghaśaraṇagamanamanutsṛṣṭabodhicittatā ca |",
  "SA11n1124:43": "subalavatsaṃniśrayeṇa na śakyate pāpenābhibhavitum |",
  "SA11n1124:44": "ebhirmaitreyaḥ caturbhirdharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavatīti ||",
  "SA11n1124:45": "tatra kathaṃ vidūṣaṇāsamudācāro bhāvayitavyaḥ ?",
  "SA11n1124:46": "yathā suvarṇaprabhāsottamasūtre'bhihitam-",
  "SA11n1124:47": "samanvāharantu māṃ buddhāḥ kṛpākāruṇyacetasaḥ |",
  "SA11n1124:48": "[ atyayaṃ pratigṛhṇantu daśadikṣu vyavasthitāḥ |]",
  "SA11n1124:49": "ye ca daśadiśi loke tiṣṭhanti dvipadottamāḥ ||",
  "SA11n1124:50": "yacca me pāpakaṃ karma kṛtaṃ pūrvaṃ sudāruṇam |",
  "SA11n1124:51": "tatsarvaṃ deśayiṣyāmi sthito daśabalāgrataḥ ||",
  "SA11n1124:52": "mātāpitṝnajānatā buddhānāmaprajānatā |",
  "SA11n1124:53": "kuśalaṃ cāprajānatā yatta pāpaṃ kṛtaṃ mayā ||",
  "SA11n1124:54": "aiśvaryamadamattena kulabhogamadena ca |",
  "SA11n1124:55": "tāruṇyamadamattena yatu pāpaṃ kṛtaṃ mayā ||",
  "SA11n1124:56": "duścintitaṃ duruktaṃ ca duṣkṛtenāpi karmaṇā |",
  "SA11n1124:57": "anādīnavadarśinā yattu pāpaṃ kṛtaṃ mayā ||",
  "SA11n1124:58": "bālabuddhipracāreṇa ajñānāvṛtacetasā |",
  "SA11n1124:59": "pāpamitravaśāccaiva kleśavyākulacetasā ||",
  "SA11n1124:60": "krīḍārativaśāccaiva śokarogavaśena vā |",
  "SA11n1124:61": "atṛptadhanadoṣeṇa yattu pāpaṃ kṛtaṃ mayā ||",
  "SA11n1124:62": "anāryajanasaṃsagairīrṣyāmātsaryahetunā |",
  "SA11n1124:63": "śāṭhayadāridyadoṣeṇa yattu pāpaṃ kṛtaṃ mayā ||",
  "SA11n1124:64": "vyasanāgamakāle'smin kāmānāṃ bhayahetunā |",
  "SA11n1124:65": "anaiścaryagatenāpi yattu pāpaṃ kṛtaṃ mayā ||",
  "SA11n1124:66": "calacittavaśenaiva kāmakrodhavaśena vā |",
  "SA11n1124:67": "kṣutpipāsārditenāpi yattu pāpaṃ kṛtaṃ mayā ||",
  "SA11n1124:68": "pānārtha bhojanārthaṃ ca vastrārthaṃ strīṣu hetunā |",
  "SA11n1124:69": "vicitraiḥ kleśasaṃtāpairyattu pāpaṃ kṛtaṃ mayā ||",
  "SA11n1124:70": "kāyavāṅyanasāṃ pāpaṃ tridhā duścaritaṃ citam |",
  "SA11n1124:71": "yatkṛtamīdṛśai rūpaistatsarvaṃ deśayāmyaham ||",
  "SA11n1124:72": "yattu buddheṣu dharmeṣu śrāvakeṣu tathaiva ca |",
  "SA11n1124:73": "agauravaṃ kṛtaṃ syāddhi tatsarvaṃ deśayāmyaham ||",
  "SA11n1124:74": "yattu pratyekabuddheṣu bhodhisattveṣu vā punaḥ |",
  "SA11n1124:75": "agauravaṃ kṛtaṃ syāddhi tatsarvaṃ deśayāmyaham ||",
  "SA11n1124:76": "saddharmabhāṇakeṣveva anyeṣu guṇavatsu vā |",
  "SA11n1124:77": "agauravaṃ kṛtaṃ syāddhi tatsarvaṃ deśayāmyaham ||",
  "SA11n1124:78": "saddharmaḥ pratikṣiptaṃḥ syādajānantena me sadā |",
  "SA11n1124:79": "mātāpitṛṣvagauravaṃ tatsarvaṃ deśayāmyaham ||",
  "SA11n1124:80": "mūrkhatvena bālatvena mānadarpāvṛtena ca |",
  "SA11n1124:81": "rāgadveṣeṇa mohena tatsarvaṃ deśayāmyaham ||",
  "SA11n1124:82": "vyavalokayantu māṃ buddhāḥ samanvāhṛtacetasaḥ |",
  "SA11n1124:83": "atyayaṃ pratigṛhṇantu kāruṇyārpitacetasaḥ ||",
  "SA11n1124:84": "yattu pāpaṃ kṛtaṃ pūrvaṃ mayā kalpaśateṣu ca |",
  "SA11n1124:85": "tasyārthaṃ śokacitto'haṃ kṛpaṇīyo bhayārditaḥ ||",
  "SA11n1124:86": "bimemi pāpakarmāṇāṃ satataṃ dīnamānasaḥ |",
  "SA11n1124:87": "yatra yatra cariṣyāmi na cāsti me balaṃ kkacit ||",
  "SA11n1124:88": "sarve kāruṇikā buddhāḥ sarve bhayaharā jage |",
  "SA11n1124:89": "atyayaṃ pratigṛhṇantu mocayantu ca māṃ bhayāt ||",
  "SA11n1124:90": "kleśakarmaphalaṃ mahyaṃ pravāhayantu tathāgatāḥ |",
  "SA11n1124:91": "snāpayantu ca māṃ buddhāḥ kāruṇyasaritodakaiḥ ||",
  "SA11n1124:92": "sarva pāpaṃ deśayāmi yattu pūrvaṃ kṛtaṃ mayā |",
  "SA11n1124:93": "yacca etarhi me pāpaṃ tatsarvaṃ deśayāmyaham ||",
  "SA11n1124:94": "āyatyāṃ saṃvaramāpadye sarvaduṣkṛtakarmaṇām |",
  "SA11n1124:95": "na chādayāmi tatpāpaṃ yadbhavenmama duṣkṛtam ||",
  "SA11n1124:96": "trividhaṃ kāyikaṃ karma vacasā ca caturbidham |",
  "SA11n1124:97": "manasā triprakāreṇa tatsarvaṃ deśayāmyaham ||",
  "SA11n1124:98": "kāyakṛtaṃ vācakṛtaṃ manasā ca vicintitam |",
  "SA11n1124:99": "kṛtaṃ daśavidhaṃ karma tatsarvaṃ deśayāmyaham ||",
  "SA11n1124:100": "yacca me pāpakaṃ karma aniṣṭaphaladāyakam |",
  "SA11n1124:101": "tatsarvaṃ deśayiṣyāmi buddhānāṃ purataḥ sthitaḥ ||",
  "SA11n1124:102": "bhavagati saṃkaṭe bālabuddhinā pāpaṃ yanme kṛtaṃ sudāruṇam |",
  "SA11n1124:103": "daśabalamagrataḥ sthitaḥ tatsarvaṃ pāpaṃ pratideśayāmi |",
  "SA11n1124:104": "deśayāmi ca tatpāpaṃ yanmayā saṃcitaṃ janmasaṃkaṭe vividhaiḥ kāyapracārasaṃkaṭairbhavasaṃkaṭalokasaṃkaṭe cāpalacalacittasaṃkaṭe mūrkhabālakṛtakleśasaṃkaṭe |",
  "SA11n1124:105": "pāpamitrāgamasaṃkaṭena ca |",
  "SA11n1124:106": "bhayasaṃkaṭarāgasaṃkaṭe doṣamohatamasaṃkaṭairapi kṣaṇasaṃkaṭe kālasaṃkaṭe puṇyopārjanasaṃkaṭairapi |",
  "SA11n1124:107": "jinasaṃkaṭasaṃmukhasthitaḥ tatsarvapāpaṃ pratideśayāmi ||",
  "SA11n1124:108": "viśeṣatastu bodhisattvāpattīnāṃ gurvīṇāṃ ladhvīnāṃ deśanā āryopāliparipṛcchāyāmuktā- kā punargurvī mūlāpattiḥ?",
  "SA11n1124:109": "sāmānyatastu tatroktam |",
  "SA11n1124:110": "sacedupāle mahāyānasaṃprasthito bodhisattvo mahāsattvo gaṅganadīvālikopamā rāgapratisaṃyuktā āpattīrāpadyeta,",
  "SA11n1124:111": "yāṃ caikato dveṣasaṃyuktāmāpattimāpadyeta bodhisattvayānaṃ pramāṇīkṛtya | pe |",
  "SA11n1124:113": "iyaṃ tābhyo gurutarā āpattiryeyaṃ dveṣasaṃyuktā |",
  "SA11n1124:114": "tatkasya hetoḥ?",
  "SA11n1124:115": "yo'yaṃ dveṣa upāle sattvaparityāgāya saṃvartate |",
  "SA11n1124:116": "rāgaḥ sattvasaṃgrahāya saṃvartate,",
  "SA11n1124:117": "tatra upāle yaḥ kleśaḥ sattvasaṃgrahāya saṃvartate,",
  "SA11n1124:118": "na tatra bodhisattvasya chalaṃ na bhayam |",
  "SA11n1124:119": "peyālaṃ |",
  "SA11n1124:120": "tasmāttarhi tvāmupāle yāḥ kāścana rāgapratisaṃyuktā āpattayaḥ,",
  "SA11n1124:121": "sarvāstā anāpattaya iti vadāmi |",
  "SA11n1124:122": "ko'trābhiprāyaḥ?",
  "SA11n1124:123": "sattvasaṃgrāhakasyaiva pūrvameva viśeṣitatvāt |",
  "SA11n1124:124": "adhyāśayakṛpāvato hyayamupadeśaḥ |",
  "SA11n1124:125": "yasmādanantaramāha- tatra upāle ye'nupāyakuśalā bodhisattvāste rāgapratisaṃyuktābhya āpattibhyo bibhyati |",
  "SA11n1124:126": "ye punarupāyakuśalā bodhisattvāste dveṣasaṃprayuktābhya āpattibhyo bibhyati na rāgapratisaṃyuktābhya iti ||",
  "SA11n1124:127": "ke punarupāyakuśalāḥ?",
  "SA11n1124:128": "ye prajñākṛpābhyāṃ sattvatyāgānnivāryante |",
  "SA11n1124:129": "ubhayathā hi sattvatyāgo bhavati- kevalaprajñayā duḥkhaśūnyatāvabodhāt,",
  "SA11n1124:130": "kevalayā ca kṛpayā |",
  "SA11n1124:131": "kleśabalādacireṇa kṛpāhāniḥ |",
  "SA11n1124:132": "yaduktamupāyakauśalyasūtre- tadyathā kulaputra mantravidyādharaḥ puruṣo rājñā pañcapāśakena bandhanena baddhaḥ syāt |",
  "SA11n1124:133": "sa yadā kāṅkṣeta prakramaṇāya,",
  "SA11n1124:134": "tadaikamantravidyābalena sarvabandhanāni chittvā prakramet |",
  "SA11n1124:135": "evameva kulaputra upāyakuśalo bodhisattvaḥ pañcamiḥ kāmaguṇai ratiṃ vindati,",
  "SA11n1124:136": "taiścākīrṇo viharati |",
  "SA11n1124:137": "yadā ca punarākāṅkṣate,",
  "SA11n1124:138": "tadā prajñābalādhīnena ekena ca sarvajñatācittena sarvakāmaguṇān prabhujya cyuto brahmaloka upapadyata iti ||",
  "SA11n1124:139": "dveṣe'pi kiṃ naivamiṣyate?",
  "SA11n1124:140": "prakṛtimahāsāvadyatvāt |",
  "SA11n1124:141": "kṛpāvaikalye copāyasyaivāsaṃbhavāt ||",
  "SA11n1124:142": "parārthasiddhiṃ vā svārthādgurutarāmadhimucyamānaḥ kopaparavattayāpi paramanuśāsya anutāpapūrvakamāyatyāṃ saṃvaramutpadyate |",
  "SA11n1124:143": "ahitanivārake krodhe ko doṣaḥ?",
  "SA11n1124:144": "avakāśadānena tadvāsanādoṣāt kṛpāhānidoṣaḥ |",
  "SA11n1124:145": "tacchedena mūlacchedadoṣa iti paścāddarśayiṣyāmaḥ |",
  "SA11n1124:146": "yadyapi tasya sattvasya taddhitam,",
  "SA11n1124:147": "tathāpi bodhisattvakṛpāhānyā mahataḥ sattvārthānubandhasya hāniḥ syāt ||",
  "SA11n1124:148": "āryasatyakaparivarte'pi putradṛṣṭāntaḥ karuṇādhiṣṭhita eva veditavyaḥ |",
  "SA11n1124:149": "yaśca tatrāpi kṛpāpratiṣedhāḥ,",
  "SA11n1124:150": "sa lokārthapāṇḍityena lokāvarjanārtham |",
  "SA11n1124:151": "nivāryamāṇaśca yadi hitakāmo bodhisattvo pratighaṃ labheta saṃbodhisattvaḥ,",
  "SA11n1124:152": "syādubhayoranarthaḥ ||",
  "SA11n1124:153": "rāge'pi tarhi doṣaḥ paṭhayate-",
  "SA11n1124:154": "kāmānuṣevaṇi bhoti andha manujo mātāpitṛghātako",
  "SA11n1124:155": "kāmān sevatu śīlavantu vadhayī tasmādvivarjetsadā ||iti ||",
  "SA11n1124:156": "svasaukhyasaṅgena ca paraduḥkhopekṣā dṛṣṭā |",
  "SA11n1124:157": "satyaṃ dṛṣṭā |",
  "SA11n1124:158": "yena paraduḥkhaṃ svaduḥkhatayā nābhyastam,",
  "SA11n1124:159": "yena tvagyastam,",
  "SA11n1124:160": "tasyobhayadoṣāsaṃbhavaḥ |",
  "SA11n1124:161": "yathoktaṃ candrapradīpasūtre- tadyathāpi nāma ānanda kaścideva puruṣo'dhastātpādatalamādāya yāvanmūrdhanyādīpto bhavet saṃprajvalita ekajvālībhūtaḥ,",
  "SA11n1124:162": "taṃ kaścivade puruṣa upasaṃkramya evaṃ vadet- ehi tvaṃ moḥ puruṣa anirvāpitenātmabhāvena pañcamiḥ kāmaguṇaiḥ samarpitaḥ samanvaṅgībhūtaḥ krīḍasva ramasva paricārayasveti |",
  "SA11n1124:163": "tatkiṃ manyase ānanda api tu sa puruṣo'nirvāpitenātmabhāvena pañcamiḥ kāmaguṇai.......krīḍeta rametparicaret?",
  "SA11n1124:164": "ānanda āha- no hīdaṃ bhagavan ||",
  "SA11n1124:165": "bhagavānāha- krīḍeta ānanda sa puruṣo rametparicaretparikalpamupādāya aparinirvāpitenātmabhāvena pañcamiḥ kāmaguṇaiḥ samarpitaḥ samanvaṅgībhūtaḥ?",
  "SA11n1124:166": "na tvevaṃ tathāgatasya pūrvaṃ bodhisattvacaryāṃ caramāṇasya sattvān tribhirapāyairduḥkhitān dṛṣṭā daridrānabhūt saumanasyaṃ vā cittaprasādo veti vistaraḥ ||",
  "SA11n1124:167": "loke'pi putre śūlamāropyamāṇe paśyatormātāpitrorna saukhyasaṅgo dṛṣṭaḥ svānurūpakṛpāvaśāt pracchannastarhi sasvāmikāsu niḥsvāmikasu vā kuladharmadhvajarakṣitāsu kāmamithyācāro na syāt |",
  "SA11n1124:168": "sati sattvārthe sattvānupaghāte cānubandhaṃ nirūpyādoṣaḥ |",
  "SA11n1124:169": "samyagbrahmacāriṇīṣu kṛtārthatvāḍūrātparihāraḥ |",
  "SA11n1124:170": "pūjyā ca mātṛbhaginyādivat |",
  "SA11n1124:171": "evaṃ tarhi bhikṣorapyevamāpannam |",
  "SA11n1124:172": "na tasyāpareṇa brahmacaryaprakāreṇa sattvārthasādhanāt ||",
  "SA11n1124:173": "tathādyuktamāryākṣayamatisūtre-kālākāle punaranenopekṣā karaṇīyeti ||",
  "SA11n1124:174": "atha tato'pyadhikaṃ sattvārtha paśyet,",
  "SA11n1124:175": "śikṣāṃ nikṣipet ||",
  "SA11n1124:176": "upāyakauśalyasūtre-jyotirmāṇavakaṃ dvācatvāriṃśadvarṣasahastrabrahmacāriṇamadhikṛtya saptame pade sthitasya kāruṇyamutpadyeta |",
  "SA11n1124:177": "kiṃ cāpyahamidaṃ vrataṃ khaṇḍayitvā nirayaparāyaṇaḥ syām,",
  "SA11n1124:178": "tathāpyutsahe'haṃ nairayikaṃ duḥkhaṃ prativedayitum |",
  "SA11n1124:179": "atha ceyaṃ strī sukhitā bhavatu |",
  "SA11n1124:180": "mā kālaṃ karotu |",
  "SA11n1124:181": "iti hi kulaputra jyotirmāṇavakaḥ paścānmukho nivartya tāṃ striyaṃ dakṣiṇena pāṇinā gṛhītvaivamāha- uttiṣṭha magini yathākāmakaraṇīyaste bhavāmīti |",
  "SA11n1124:182": "pe ||",
  "SA11n1124:183": "so'haṃ kulaputra mahākāruṇyacittotpādenetvareṇa kāmopasaṃhitena daśakalpasahastrāṇi paścānmukhamakārṣam |",
  "SA11n1124:184": "paśya kulaputra yadanyeṣāṃ nirayasaṃvartanīyaṃ karma,",
  "SA11n1124:185": "tadupāyakuśalasya bodhisattvasya brahmalokopapattisaṃvartanīyamiti ||",
  "SA11n1124:186": "punaratraivāha- yadi bodhisattva ekasya sattvasya kuśalamūlaṃ saṃjanayettathārūpāṃ cāpattimāpadyeta yathārūpayā āpattyā āpannayā kalpaśatasahastraṃ niraye pacyeta,",
  "SA11n1124:187": "utsoḍhavyameva bhagavan bodhisattvenāpattimāpattuṃ tacca nairayikaṃ duḥkham |",
  "SA11n1124:188": "na tveva tasyaikasya sattvasya kuśalaṃ parityaktumiti ||",
  "SA11n1124:189": "punaratraivāha-iha kulaputra upāyakuśalo bodhisattvo yadā kadācitkasmiṃścitpāpamitravaśenāpattimāpadyeta,",
  "SA11n1124:190": "sa itaḥ pratisaṃśikṣate- na mayaimiḥ skandhaiḥ parinirvāpayitavyam |",
  "SA11n1124:191": "mayā punarevaṃ saṃnāhaḥ saṃnaddhavyaḥ- aparāntakoṭiḥ saṃsaritavyā sattvānāṃ paripācanahetoriti |",
  "SA11n1124:192": "na mayā cittadāhaḥ karaṇīyaḥ |",
  "SA11n1124:193": "yathā yathā saṃsariṣyāmi tathā tathā sattvān paripācayiṣyāmi |",
  "SA11n1124:194": "api tvetāṃ cāpattiṃ yathādharma pratikariṣyāmi |",
  "SA11n1124:195": "āyatyāṃ saṃvaramāpatsye |",
  "SA11n1124:196": "sacetkulaputra pravrajito bodhisattvaḥ parikalpamādāya sarvāścatastro mūlāpattīratikramet,",
  "SA11n1124:197": "anena copāyakauśalyena vinodayeta,",
  "SA11n1124:198": "anāpattiṃ bodhisattvasya vadāmīti ||",
  "SA11n1124:199": "sphuṭaṃ cāryaratnameghe ānantaryacikīrṣupuruṣamāraṇānujñānāt |",
  "SA11n1124:200": "śrāvakavinaye'pi mūlāpattisthāna eva kāruṇyānmṛgādimokṣaṇe'nāpattiruktava ||",
  "SA11n1124:201": "ayaṃ ca rāge guṇo yadbodhisattve rāgamutpādya sugatirlabhyate na tu krodhena |",
  "SA11n1124:202": "yathoktamupāyakauśalyasūtre priyaṃkare bodhisattve raktā[dha] vyottarāṃ dārikāmadhikṛtya-",
  "SA11n1124:203": "priyaṃkarasya praṇidheḥ punaḥ punaryā istri prekṣeta sarāgacittā |",
  "SA11n1124:204": "sā istribhāvaṃ parivarjayitvā puruṣo bhavet yādṛgudārasattvaḥ ||",
  "SA11n1124:205": "paśyasva ānanda guṇāsya īdṛśāḥ yenānyasattvā nirayaṃ vrajanti |",
  "SA11n1124:206": "tenaiva śūreṣu janitva rāgaṃ gacchanti svarga puruṣatvameva ca |peyālaṃ ||",
  "SA11n1124:207": "bhaiṣajyarājeṣu mahāyaśeṣu ko bodhisattveṣu janayeta dveṣam |",
  "SA11n1124:208": "yeṣāṃ kileśo'pi sukhasya dāyakaḥ kiṃ vā punaryastān satkareyāḥ ||iti ||",
  "SA11n1124:209": "evamanyasmin sattvārthopāye sati rāgajā āpattiranāpattiruktā ||",
  "SA11n1124:210": "upāyakauśalyasūtre ca gaṇikāvatkṛtārtho bodhisattvo nirapekṣastaṃ sattvaṃ tyajatīti vistareṇoktam ||",
  "SA11n1124:211": "alabdhabhūmeśca ṣaṭpāramitāsu caritavata iyaṃ cintā,",
  "SA11n1124:212": "netarasyeti āstāṃ prāsaṅgikam ||",
  "SA11n1124:213": "tasmād dveṣasyāvakāśo na deyaḥ |",
  "SA11n1124:214": "uktaṃ hyupāliparipṛcchāyām- bodhisattvānāṃ śāriputra dvemahāsāvadye āpattī |",
  "SA11n1124:215": "katame dve? dveṣasahagatā mohasahagatā ceti |",
  "SA11n1124:216": "tatra śāriputra prathamā āpattirdaśavarge ṛjukena deśayitavyā |",
  "SA11n1124:217": "hastāpattiḥ pañcavarge gurvī deśayitavyā |",
  "SA11n1124:218": "striyā hastagrahaṇaṃ cakṣurdarśanam duṣṭacittāpattirekapudgalasya dvayorvā śāriputra tāṃ gurvī darśayet |",
  "SA11n1124:219": "pañcānantaryasamanvāgatāpattirbodhisattvena stryāpattirdārikāpattirhastāpattiḥ stūpāpattiḥ saṃghāpattiḥ |",
  "SA11n1124:220": "tathā anyāścāpattayo bodhisattvena pañcatriśatāṃ buddhānāṃ bhagavatāmantike rātriṃdivaṃ ekākinā gurbyo deśayitavyāḥ ||",
  "SA11n1124:221": "tatreyaṃ deśanā-ahamevaṃnāmā buddhaṃ śaraṇaṃ gacchāmi |",
  "SA11n1124:222": "dharmaṃ śaraṇaṃ gacchāmi |",
  "SA11n1124:223": "saṃghaṃ śaraṇaṃ gacchāmi ||",
  "SA11n1124:224": "namaḥ śākyamunaye tathāgatāyārhate samyaksaṃbuddhāya |",
  "SA11n1124:225": "namo vajrapramardine |",
  "SA11n1124:226": "namo ratnārciṣe |",
  "SA11n1124:227": "namo nāgeśvararājāya |",
  "SA11n1124:228": "namo vīrasenāya |",
  "SA11n1124:229": "namo vīranandine |",
  "SA11n1124:230": "namo ratnaśriye |",
  "SA11n1124:231": "namo ratnacandraprabhāya |",
  "SA11n1124:232": "namo'moghadarśine |",
  "SA11n1124:233": "namo ratnacandrāya |",
  "SA11n1124:234": "namo nirmalāya |",
  "SA11n1124:235": "namo vimalāya |",
  "SA11n1124:236": "namaḥ śūradattāya |",
  "SA11n1124:237": "namo brahmaṇe |",
  "SA11n1124:238": "namo brahmadattāya |",
  "SA11n1124:239": "namo varūṇāya |",
  "SA11n1124:240": "namo varuṇadevāya |",
  "SA11n1124:241": "namo bhadraśriye |",
  "SA11n1124:242": "namaścandanaśriye |",
  "SA11n1124:243": "namo'nantaujase |",
  "SA11n1124:244": "namaḥ prabhāsaśriye |",
  "SA11n1124:245": "namo'śokaśriye |",
  "SA11n1124:246": "namo nārāyaṇāya |",
  "SA11n1124:247": "namaḥ kusumaśriye |",
  "SA11n1124:248": "namo brahmajyotirvikrīḍitābhijñāya tathāgatāya |",
  "SA11n1124:249": "namo dhanaśriye |",
  "SA11n1124:250": "namaḥ smṛtiśriye |",
  "SA11n1124:251": "namaḥ suparikīrtitanāmagheyaśriye |",
  "SA11n1124:252": "nama indraketudhvajarājāya |",
  "SA11n1124:253": "namaḥ suvikrāntaśriye |",
  "SA11n1124:254": "namo vicitrasaṃkramāya |",
  "SA11n1124:255": "namo vikrāntagāmine |",
  "SA11n1124:256": "namaḥ samantāvabhāsavyūhaśriye |",
  "SA11n1124:257": "namo ratnapadmavikrāmiṇe |",
  "SA11n1124:258": "namo ratnapadmasupratiṣṭhitaśailendrarājāya tathāgatāyārhate samyaksaṃbuddhāya ||",
  "SA11n1124:259": "evaṃpramukhā yāvantaḥ sarvalokadhātuṣu tathāgatā arhantaḥ samyaksaṃbuddhāstiṣṭhanti ghriyante yāpayanti,",
  "SA11n1124:260": "te māṃ samanvāharantu buddhā bhagavantaḥ |",
  "SA11n1124:261": "yanmayā asyāṃ jātau anyāsu vā jātiṣu anavarāgre jātisaṃsāre saṃsaratā pāpakaṃ karma kṛtaṃ syātkāritaṃ vā kriyamāṇaṃ vā anumoditaṃ bhavet,",
  "SA11n1124:262": "staupikaṃ vā sāṃdhikaṃ vā dravyamapahṛtaṃ syāt,",
  "SA11n1124:263": "hāritaṃ vā hriyamāṇaṃ vā anumoditaṃ bhavet |",
  "SA11n1124:264": "pañcānantaryāṇi kṛtāni syuḥ kāritāni vā kriyamāṇāni vā anumoditāni bhaveyuḥ |",
  "SA11n1124:265": "daśākuśalān karmapathān samādāya vartitaṃ syāt,",
  "SA11n1124:266": "pare vā samādāpitāḥ syurvartamānā vā anumoditā bhaveyuryena karmāvaraṇenāvṛto'haṃ nirayaṃ va gaccheyaṃ tiryagyoniṃ vā yamaviṣayaṃ vā gaccheyaṃ pratyantajanapadeṣu mleccheṣu vā pratyājāyeyaṃ dīrghāyuṣkeṣu deveghūpapadyeyamindriyavikalatāṃ vādhigaccheyaṃ mithyādṛṣṭiṃ vopagṛhṇīyāṃ buddhotpādaṃ vā virāgayeyam,",
  "SA11n1124:267": "tatsarvaṃ karmāvaraṇaṃ teṣāṃ buddhānāṃ bhagavatāṃ jñānabhūtānāṃ sākṣibhūtānāṃ pramāṇabhūtānāṃ jānatāṃ paśyatāmagrataḥ pratideśayāmi,",
  "SA11n1124:268": "āviṣkaromi na praticchādayāmi,",
  "SA11n1124:269": "āyatyāṃ saṃvaramāpadye |",
  "SA11n1124:270": "samanvāharantu māṃ te buddhā bhagavanto yanmayā asyāṃ jātāvanyāsu vā jātiṣvanavarāgre vā jātisaṃsāre saṃsaratā dānaṃ dattaṃ bhavedantaśastiryagyonigatāyāpyālopaḥ,",
  "SA11n1124:271": "śīlaṃ vā rakṣitaṃ bhavedyacca me brahmacaryavāsakuśalamūlam,",
  "SA11n1124:272": "yacca me sattvaparipākakuśalamūlam,",
  "SA11n1124:273": "yacca me bodhicittakuśalam,",
  "SA11n1124:274": "yacca me'nuttarajñānakuśalamūlam,",
  "SA11n1124:275": "tatsarvamaikadhyaṃ piṇḍayitvā tulayittvā abhisaṃkṣipya anuttarāyāṃ samyaksaṃbodhau uttarottarayā pariṇāmanayā yathā pariṇāmitamatītairbuddhairbhagavadbhiryathā pariṇāmayiṣyatyanāgatā buddhā bhagavantaḥ,",
  "SA11n1124:276": "yathā pariṇāmayantietarhi daśasu dikṣu pratyutpannā buddhā bhagavantaḥ,",
  "SA11n1124:277": "tathā ahamapi pariṇāmayāmi |",
  "SA11n1124:278": "sarvaṃ puṇyamanumodayāmi |",
  "SA11n1124:279": "sarvān buddhānadhyeṣyāmi |",
  "SA11n1124:280": "bhavatu me jñānamanuttaram ||",
  "SA11n1124:281": "ye cābhyatītāstathapi ca ye anāgatā",
  "SA11n1124:282": "ye cāpi tiṣṭhanti narottamā jināḥ |",
  "SA11n1124:283": "anantavarṇān guṇasāgaropamā-",
  "SA11n1124:284": "nupaimi sarvān śaraṇaṃ kṛtāñjaliḥ ||",
  "SA11n1124:285": "ye bodhisattvāḥ karuṇabalairupetā",
  "SA11n1124:286": "vicaranti loke sattvahitāya śūrāḥ |",
  "SA11n1124:287": "trāyantu te māṃ sada pāpakāriṇaṃ",
  "SA11n1124:288": "śaraṇaṃ yāmi tān bahubodhisattvān ||",
  "SA11n1124:289": "iti hi śāriputra bodhisatvenemān pañcatriṃśato buddhān pramukhān kṛtvā sarvatāthāgatānugatairmanasikāraiḥ pāpaśuddhiḥ kāryā |",
  "SA11n1124:290": "tasyaivaṃ sarvapāpaviśuddhasya tatra ca buddhā bhagavanto mukhānyupadarśayanti sattvavimokṣārthameva |",
  "SA11n1124:291": "nānāvyañjanākāramupadarśayanti vibhrāntabālapṛthagjanānāṃ paripācanāhetoḥ |",
  "SA11n1124:292": "peyālaṃ |",
  "SA11n1124:293": "na śakyaṃ sarvaśrāvakapratyekabuddhanikāyairāpattikaukṛtyasthānaṃ viśodhayitum,",
  "SA11n1124:294": "yadbodhisattvasteṣāṃ buddhānāṃ bhagavatāṃ nāmadheyadhāraṇaparikīrtanena rātriṃdivaṃ triskandhakadharmaparyāyapravartanenāpattikaukṛtyānniḥsarati samādhiṃ ca pratilabhate ||",
  "SA11n1124:295": "ukto vidṣaṇāsamudācāraḥ |",
  "SA11n1124:296": "pratipakṣasamudācāra ucyate |",
  "SA11n1124:297": "tatra gambhīrasūtrāntaparicayāt pāpakṣayo bhavati |",
  "SA11n1124:298": "yathā vajracchedikāyāmuktam- ye te subhūte kulaputrā vā kuladuhitaro vā imānevaṃrūpān sūtrāntānudgahīṣyanti yāvatparyavāṣsyanti,",
  "SA11n1124:299": "te paribhūtā bhaviṣyanti suparibhūtāḥ |",
  "SA11n1124:300": "tatkasya hetoḥ?",
  "SA11n1124:301": "yāni teṣāṃ sattvānāṃ paurvajanmikāni karmāṇi kṛtānyapāyasaṃvartanīyāni,",
  "SA11n1124:302": "tāni tayā paribhūtatayā dṛṣṭa eva dharme kṣapayiṣyanti buddhabodhiṃ ca prāpsyantīti ||",
  "SA11n1124:303": "śūnyatādhimuktayā'pi pāpaśuddhirbhavati tathāgatakoṣasūtre vacanāt- yaḥ kāśyapa pitā casyātpratyekabuddhaśca,",
  "SA11n1124:304": "taṃ jīvitād vyaparopayedidamagraṃ prāṇātipātānām |",
  "SA11n1124:305": "idamagramadattādānānām,",
  "SA11n1124:306": "yaduta triratnadravyāpaharaṇatā |",
  "SA11n1124:307": "idamagraṃ kāmamithyācārāṇāṃ yaduta mātā syādarhantīṃ ca |",
  "SA11n1124:308": "idamagraṃ mṛṣāvādānāṃ yaduta tathāgatasyābhyākhyānam |",
  "SA11n1124:309": "idamagraṃ paiśunyānāṃ yadutāryasaṃghasyāvarṇaḥ |",
  "SA11n1124:310": "idamagraṃ pāruṇyāṇāṃ yadutāryāṇāmavasphaṇḍanam |",
  "SA11n1124:311": "idamagraṃ saṃbhinnapralāpānāṃ yaduta dharmakāmānāṃ vikṣepaḥ |",
  "SA11n1124:312": "idamagraṃ vyāpādānāṃ yadutānantaryaparikarṣaṇam |",
  "SA11n1124:313": "idamagramabhidhyānāṃ yaduta samyaggatānāṃ lābhaharaṇacittatā |",
  "SA11n1124:314": "idamagraṃ mithyādṛṣṭīnāṃ yaduta gahanatādṛṣṭiḥ |",
  "SA11n1124:315": "ime kāśyapa daśākuśalāḥ karmapathā mahāsāvadyāḥ |",
  "SA11n1124:316": "sacetkāśyapa ekasattva ebhirevaṃmahāsāvadyairdaśabhirakuśalaiḥ karmapathaiḥ samanvāgato bhavet,",
  "SA11n1124:317": "sa ca tathāgatasya hetupratyayasaṃyuktāṃ dharmadeśanāmavataret - nātra kaścidātmā vā sattvo vā jīvo va pudgalo vā yaḥ karoti pratisaṃvedayate,",
  "SA11n1124:318": "iti hyakṛtāmanabhisaṃskārāṃ māyādharmatāmasaṃkleśadharmatāṃ prakṛtiprabhāsvaratāṃ sarvadharmāṇāmavatarati,",
  "SA11n1124:319": "ādiśuddhān sarvadharmānamiśraddadhātyadhimucyate,",
  "SA11n1124:320": "nāhaṃ tasya sattvasyāpāyagamanaṃ vadāmīti ||",
  "SA11n1124:321": "karmāvaraṇaviśuddhisūtre'pyuktam-punaraparaṃ mañjuśrīryo bodhisattva āpattimanāpattiṃ paśyati,",
  "SA11n1124:322": "avinayaṃ vinayaṃ paśyati,",
  "SA11n1124:323": "saṃkleśaṃ vyavadānaṃ paśyati,",
  "SA11n1124:324": "saṃsāradhātuṃ nirvāṇadhātuṃ paśyati,",
  "SA11n1124:325": "sa karmāvaraṇaviśuddhiṃ pratilabhata iti ||",
  "SA11n1124:326": "trisamayarāje'pi pāpapratipakṣasamudācāra uktaḥ - akṣiṇī nimīlya buddhabodhisattvālambanacittaḥ śatākṣaramaṣṭasahastraṃ japet |",
  "SA11n1124:327": "nimīlitākṣa eva buddhabodhisattvān paśyati,",
  "SA11n1124:328": "vigatapāpo bhavati |",
  "SA11n1124:329": "athavā caityaṃ pradakṣiṇīkurvanaṣṭasahastraṃ japet,",
  "SA11n1124:330": "caityapratimāyāḥ saddharmapustakānāṃ caikatamaṃ puraskṛtyāyameva vidhiriti ||",
  "SA11n1124:331": "cundādhāraṇīṃ vā tāvajjapedyāvatpāpakṣayanimittāni paśyati svapne |",
  "SA11n1124:332": "tadyathā krandanādirchadanadadhikṣīrādibhojanāttu vigatapāpo bhavati |",
  "SA11n1124:333": "vamanādvā candrasūryadarśanādākāśagamanājjvalitānalamahiṣakṛṣṇapuruṣaparājayād bhikṣubhikṣuṇīsaṃghadarśanāt kṣīravṛkṣagirisiṃhāsanaprāsādanāvārohaṇāddharmaśravaṇācca pāpakṣayaḥ saṃlakṣayitavyaḥ ||",
  "SA11n1124:334": "tathāgatabimbaparivarte'pi pratipakṣasamudācāra uktaḥ- tadyathā puruṣo mīḍhāvaliptaḥ sudhautasnānaṃ kṛtvā gandhairvilipyeta,",
  "SA11n1124:335": "tasya taddaurgandhyaṃ vāntaṃ vigataṃ syāt,",
  "SA11n1124:336": "evaṃ pañcānantaryakāriṇastatpāpaṃ vigacchati |",
  "SA11n1124:337": "yo'pi daśākuśalakarmapathasamanvāgatastathāgate śraddhāṃ pratilabhya tathāgatabimbaṃ kārayet,",
  "SA11n1124:338": "tasyāpi tatpāpaṃ na prajñāyate viśeṣato bodhicittasamanvāgatasya,",
  "SA11n1124:339": "viśeṣato'bhiniṣkrāntagṛhāvāsasya śīlavataḥ | iti ||",
  "SA11n1124:340": "puṣpakūṭadhāraṇyāmapyuktam-yaśca khalu punaḥ siṃhavikrīḍitatathāgataṃ saṃmukhaṃ varṣaṃ vā varṣasahastraṃ vā varṣaśatasahastraṃ vā sarvasukhopadhānairupatiṣṭheta,",
  "SA11n1124:341": "yaśca parinirvṛtasya tathāgatasya caitye bodhicittasaṃgṛhītaekapuṣpamāropayet,",
  "SA11n1124:342": "tathāgatapūjāyai jalāñjaliṃ copanāmayet,",
  "SA11n1124:343": "jalena va siñcayet,",
  "SA11n1124:344": "iṣikāpadaṃ vā dadyāt,",
  "SA11n1124:345": "nirmālyaṃ cāpanayet,",
  "SA11n1124:346": "upalepanapradānaṃ vā puṣpapradānaṃ vā dīpapradānaṃ vā kuryādāttamanāḥ,",
  "SA11n1124:347": "ekakramavyatihāraṃ vātikramya vācaṃ bhāṣate namastasmai buddhāya bhagavata itimātre atra siṃhavikrīḍita kāṅkṣā vā vimatirvā vicikitsā vā yadasau kalpaṃ vā kalpaśataṃ vā kalpasahastraṃ va durgativinipātaṃ gacchet,",
  "SA11n1124:348": "nedaṃ sthānaṃ vidyata iti ||",
  "SA11n1124:349": "bhairṣajyaguruvaidūryaprabharājasūtre'pyuktam- ye pañca śikṣāpadāni dhārayanti,",
  "SA11n1124:350": "ye daśa śikṣāpadāni dhārayanti,",
  "SA11n1124:351": "ye ca bodhisattvasaṃvaraṃ caturvaraśikṣāpadaśataṃ dhārayanti,",
  "SA11n1124:352": "ye punarabhiniṣkrāntagṛhāvāsā bhikṣavaḥ pañcāśādhike dve śikṣāpadaśate dhārayanti,",
  "SA11n1124:353": "yāśca bhikṣuṇyaḥ pañca śikṣāpadaśatāni dhārayanti,",
  "SA11n1124:354": "ye ca yathāparigṛhītācchikṣāsaṃvarādanyatarācchikṣāpadādbhraṣṭā bhavanti,",
  "SA11n1124:355": "sacette durgatibhayabhītāḥ,",
  "SA11n1124:356": "tasya bhagavato bhaiṣajyaguruvaidūryaprabharājasya tathāgatasya nāmadheyaṃ dhārayeyuryathāvibhavataśca pūjāṃ kuryuḥ,",
  "SA11n1124:357": "na bhūyasteṣāmapāyagatiḥ pratikāṅkṣitavyā ||",
  "SA11n1124:358": "atha bhagavānāyuṣmantamānandamāmantrayate sma- śraddadhāsi tvamānanda pattīyasi,",
  "SA11n1124:359": "yadahaṃ tasya bhagavato bhaiṣajyaguruvaidūryaprabharājasya tathāgatasya guṇān varṇayāmi |",
  "SA11n1124:360": "atha te kāṅkṣā vā vimatirvā vicikitsā vā atra gambhīre buddhagocare?",
  "SA11n1124:361": "athāyuṣmānānando bhagavantametadavocat- na bhadanta bhagavan kāṅkṣā vā vimatirvā vicikitsā vā tathāgatabhāṣiteṣu sūtrānteṣu |",
  "SA11n1124:362": "tatkasya hetoḥ?",
  "SA11n1124:363": "nāsti tathāgatānāmapariśuddhakāyavāṅbhanaḥ samudācāratā |",
  "SA11n1124:364": "imau bhagavan candrasūryāvevaṃmaharddhikāvevaṃmahānubhāvau pṛthivyāṃ patetām |",
  "SA11n1124:365": "sumeruḥ parvatarājā sthānāccalet |",
  "SA11n1124:366": "na tu buddhānāṃ vacanamanyathā bhavet |",
  "SA11n1124:367": "kiṃ tu bhadanta bhagavan santi sattvāḥ śraddhendriyavikalāḥ,",
  "SA11n1124:368": "ye buddhagocaraṃ śrutvā na śraddadhati |",
  "SA11n1124:369": "teṣāmevaṃ bhavati- kathamidaṃ nāmadheyasmaraṇamātreṇa tasya tathāgatasya ettakā guṇānuśaṃsā bhavanti?",
  "SA11n1124:370": "te na śraddadhati |",
  "SA11n1124:371": "na pattīyanti |",
  "SA11n1124:372": "pratikṣipanti |",
  "SA11n1124:373": "teṣāṃ dīrgharātramanarthāyāhitāyasukhāya vinipātāya bhaviṣyati |",
  "SA11n1124:374": "bhagavānāha- asthānamānanda anavakāśo yeṣāṃ tasya nāmadheyaṃ nipatet karṇe,",
  "SA11n1124:375": "teṣāṃ durgatyapāyagamanaṃ bhavediti |",
  "SA11n1124:376": "duḥśraddhānīyaścānanda buddhānāṃ buddhagocaraḥ |",
  "SA11n1124:377": "yacca tvamānanda śraddadhāsi pattīyasi,",
  "SA11n1124:378": "tathāgatasyaiṣo'nubhāvo draṣṭavyaḥ |",
  "SA11n1124:379": "abhūmiścātra śrāvakapratyekabuddhānāṃ sthāpayitvā ekajātipratibaddhān bodhisattvān mahāsattvāniti ||",
  "SA11n1124:380": "atraiva coktam- ye cānye śrāddhāḥ kulaputrā vā kuladuhitaro vā aṣṭāṅgasamanvāgatamupavāsamupavasanti,",
  "SA11n1124:381": "ekavārṣikaṃ vā traivārṣikaṃ vā śikṣāpadaṃ dhārayanti,",
  "SA11n1124:382": "yeṣāmevamabhiprāyaḥ evaṃ praṇidhānam - anena vayaṃ kuśalamūlena paścimāyāṃ diśāyāṃ sukhāvatyāṃ lokadhātau upapadyema,",
  "SA11n1124:383": "yatrāmitābhastathāgataḥ |",
  "SA11n1124:384": "yaiḥ śrutaṃ bhaviṣyati tasya bhagavato bhaiṣajyaguruvaidūryaprabharājasya tathāgatasya nāmadheyam,",
  "SA11n1124:385": "teṣāṃ maraṇakālasamaye'ṣṭau bodhisattvā ṛddhayā āgatya mārgamupadarśayanti |",
  "SA11n1124:386": "te tatra nānāraṅgeṣu padmeṣūpapādukāḥ prādurbhavanti |",
  "SA11n1124:387": "kecitpunardevaloka upapadyante |",
  "SA11n1124:388": "teṣāṃ tatropapannānāṃ tatpūrvakaṃ kuśalamūlaṃ na kṣīyate |",
  "SA11n1124:389": "durgativinipātabhayaṃ ca na bhaviṣyati |",
  "SA11n1124:390": "te tataścyutvā iha manuṣyaloke rājāno bhavanti caturdvīpeścarāścakravartinaḥ |",
  "SA11n1124:391": "anekāni sattvakoṭīniyutaśatasahastrāṇi daśakuśaleṣu karmapatheṣu pratiṣṭhāpayanti |",
  "SA11n1124:392": "apare punaḥ kṣatriyamahāśālakuleṣūpapadyante |",
  "SA11n1124:393": "brāhmaṇamahāśālakuleṣūpapadyante |",
  "SA11n1124:394": "gṛhapatimahāśālakuleṣu prabhūtadhanadhānyakoṣakoṣṭāgārakuleṣūpapadyante |",
  "SA11n1124:395": "te rūpasaṃpannā bhavanti,",
  "SA11n1124:396": "parivārasaṃpannā bhavanti ||",
  "SA11n1124:397": "tatraivoktam- yena ca punarmātṛgrāmeṇa tasya bhagavato bhaiṣajyaguruvaidūryaprabharājasya tathāgatasya nāmadheyaṃ śrutaṃ bhaviṣyati udgṛhītaṃ vā,",
  "SA11n1124:398": "sa tasya paścimo matṛgrāmabhāvaḥ pratikāṅkṣitavya iti ||",
  "SA11n1124:399": "majuśrībuddhakṣetraguṇavyūhālaṃkārasūtre'pyuktam-",
  "SA11n1124:400": "jñānottaraprabhāketuṃ praṇidhānamatiṃ tathā |",
  "SA11n1124:401": "śāntendriyaṃ mañjughoṣaṃ bhaktitaḥ praṇamāmyaham ||",
  "SA11n1124:402": "ya eṣāṃ bodhisattvānāṃ nāmagheyaṃ tu dhārayet |",
  "SA11n1124:403": "[e] tasya mātṛgrāmasya strībhāvo na bhaviṣyati ||",
  "SA11n1124:404": "uktaḥ saṃkṣepātpratipakṣasamudācāraḥ |",
  "SA11n1124:405": "pratyāpattibalamadhunocyate |",
  "SA11n1124:406": "yathoktamāryakṣitigarbhasūtreprāṇātipātātprativirato bhavati bodhisattvo mahāsattvaḥ sarvasattvānāmabhayaṃdadaḥ |",
  "SA11n1124:407": "anuttrāso'nupāyāso'lomaharṣaḥ |",
  "SA11n1124:408": "sa tena kuśalamūlena karmavipākena yatpūrvāntakoṭipañcagaticakrārūḍhena saṃsāranadyudyātena prāṇātipātahetunā kāyavāṅyanasā karmāvaraṇaṃ kleśāvaraṇaṃ dharmāvaraṇaṃ kṛtaṃ vā syātkāritaṃ vā anumoditaṃ syāt,",
  "SA11n1124:409": "tatsarvaṃ tena prāṇātipātavairamaṇacakreṇa sarvānartha mardayati,",
  "SA11n1124:410": "yāvadaśeṣamavipākaṃ kurute |",
  "SA11n1124:411": "sanikāyasabhāge devamanuṣyāṇāṃ priyo bhavati,",
  "SA11n1124:412": "nirātaṅko dīrghāyuṣka iti ||",
  "SA11n1124:413": "yāvat punaraparaṃ kulaputra yo bodhisattvo yāvajjīvamadattādānātprativirato bhavati,",
  "SA11n1124:414": "sa sarvasattvānāmabhayaṃ dadāti |",
  "SA11n1124:415": "anyatrāsayatnenāsaṃkṣomeṇa svalābhena saṃtuṣṭo viharati adhārmikabhogānabhilāṣī |",
  "SA11n1124:416": "sa tena kuśalamūlena yāvadadattādānahetukaṃ karmāvaraṇaṃ mardayati pramardayati yāvadaśeṣamavipākaṃ kuruta iti || peyālaṃ ||",
  "SA11n1124:417": "evaṃ daśāpi kuśalāḥ karmapathāḥ svavipakṣākuśalaghātakāstatra paṭhayante |",
  "SA11n1124:418": "tathā candrapradīpasūtre'pi vyāpādaviratyā sarvapāpakṣayaḥ śrūyate | yathāha-",
  "SA11n1124:419": "sahiṣyāmyatra bālānāmabhūtāṃ paribhāṣaṇām |",
  "SA11n1124:420": "ākrośanaṃ tarjanāṃ ca adhivāsiṣyi nāyakaḥ ||",
  "SA11n1124:421": "kṣapayiṣye pāpakaṃ karma yanmayā purime kṛtam |",
  "SA11n1124:422": "anyeṣu bodhisattveṣu vyāpādo janito mayā || iti ||",
  "SA11n1124:423": "uktaṃ pratyāpattibalam |",
  "SA11n1124:424": "āśrayabalaṃ tu vaktavyam |",
  "SA11n1124:425": "atra sūkarikāvadānamudāhāryam-",
  "SA11n1124:426": "ye buddhaṃ śaraṇaṃ yānti na te gacchanti durgatim |",
  "SA11n1124:427": "prahāya mānuṣān kāyān divyān kāyāllabhanti te ||",
  "SA11n1124:428": "ityevaṃ dharmaṃ saṃghaṃ cādhikṛtya pāpakṣayaḥ ||",
  "SA11n1124:429": "āryamaitreyavimokṣe tu bodhicittena pāpaviśuddhiruktā-kalpoddāhāgnibhūtaṃ sarvaduṣkṛtanirdahanatayā |",
  "SA11n1124:430": "pātālabhūtaṃ sarvākuśaladharmaparyādānakaraṇatayā |",
  "SA11n1124:431": "peyālaṃ ||",
  "SA11n1124:432": "tadyathā kulaputra hāṭakaprabhāsaṃ nāmarasajātam |",
  "SA11n1124:433": "tasyaikaṃ palaṃ lohapalasahastraṃ suvarṇīkaroti |",
  "SA11n1124:434": "na ca tatra tatpalaṃ śakyate tena lohapalasahastreṇa paryādātum,",
  "SA11n1124:435": "na lohīkartum |",
  "SA11n1124:436": "evamevaikaḥ sarvajñatācittotpādarasadhātuḥ kuśalamūlapariṇāmanājñānasaṃgṛhītaḥ sarvakarmakleśāvaraṇalohāni paryādāya sarvadharmān sarvajñatāvarṇān karoti |",
  "SA11n1124:437": "na ca sarvajñatācittotpādarasadhātuḥ śakyaḥ sarvakarmakleśalohaiḥ saṃkleśayituṃ paryādātuṃ vā |",
  "SA11n1124:438": "tadyathā kulaputra ekaḥ pradīpo yādṛśe gṛhe vā layane vā praveśyate,",
  "SA11n1124:439": "sa sahapraveśito varṣasahastrasaṃcittamapi tamondhakāraṃ vidhamayati,",
  "SA11n1124:440": "avabhāsaṃ ca karoti,",
  "SA11n1124:441": "evamevaikaḥ sarvajñatācittotpādapradīpo yādṛśe sattvāśaye gahane'vidyātamondhakārānugate praveśyate,",
  "SA11n1124:442": "sa sahapraveśito'nabhilāpyakalpaśatasahastrasaṃcitamapi karmakleśāvaraṇatamondhakāraṃ vidhamati,",
  "SA11n1124:443": "jñānālokaṃ ca karoti |",
  "SA11n1124:444": "tadyathā kulapucintāmaṇirājamukuṭānāṃ mahānāgarājñāṃ nāsti paropakramabhayam,",
  "SA11n1124:445": "evameva bodhicittamahākaruṇācintātramaṇirājamukuṭāvavaddhānāṃ bodhisattvānāṃ nāsti durgatyapāyaparopakramabhayamiti ||",
  "SA11n1124:446": "āryopāliparipṛcchāyāmapyuktam- iha upāle mahāyānaṃ saṃprasthito bodhisattvaḥ sacetpūrvāhṇakālasamaye āpattimāpadyate,",
  "SA11n1124:447": "madhyāhnakālasamaye sarvajñatācittenāvirahito viharet,",
  "SA11n1124:448": "aparyanta eva bodhisattvasya śīlaskandhaḥ |",
  "SA11n1124:449": "sacenmadhyāhnakālasamaye āpattimāpadyate,",
  "SA11n1124:450": "sāyāhnakālasamaye sarvajñatācettenāvirahito bhavet,",
  "SA11n1124:451": "aparyanta eva bodhisattvasya śīlaskandhaḥ |",
  "SA11n1124:452": "evaṃ yāme yāme vidhiruktaḥ |",
  "SA11n1124:453": "evaṃ hyupāle saparihārā śikṣā mahāyānasaṃprasthitānāṃ bodhisattvānām |",
  "SA11n1124:454": "tatra bodhisattvena nātikaukṛtyaparyutthānamutpādyam ,",
  "SA11n1124:455": "nātivipratisāriṇā bhavitavyam |",
  "SA11n1124:456": "sacetpunaḥ śrāvakayānīyaḥ pudgalaḥ punaḥ punarāpattimāpadyeta,",
  "SA11n1124:457": "naṣṭaḥ śrāvakasya pudgalasya śīlaskandho veditavyaḥ || iti ||",
  "SA11n1124:458": "iti śikṣāsamuccaye pāpaśodhanamaṣṭamaḥ paricchedaḥ ||"
}