{
  "SA06n914:0": "gurupañcāśikā",
  "SA06n914:1": "om namo buddhāya |",
  "SA06n914:2": "śrīvajrasattvapadavīpratilambhaheto-",
  "SA06n914:3": "rnatvā yathāvidhi guroścaraṇāravindam |",
  "SA06n914:4": "tatparyupāstiramalā bahutantragītā",
  "SA06n914:5": "saṃkṣipya kathyata iyaṃ śṛṇutādareṇa ||1 ||",
  "SA06n914:6": "abhiṣekāgralabdho hi vajrācāryastathāgataiḥ |",
  "SA06n914:7": "daśadiglokadhātusthaistrikālametya vandyate ||2 ||",
  "SA06n914:8": "trikālaṃ parayā bhaktyā sapuṣpāñjalimaṇḍalaiḥ |",
  "SA06n914:9": "paryupāsyo guruḥ śāstā śirasā pādavandanāt ||3 ||",
  "SA06n914:10": "saddharmādīn puraskṛtya gṛhī vā navako'pi vā |",
  "SA06n914:11": "vandyo vratadharairbuddhyā lokāvadyāvahānaye ||4 ||",
  "SA06n914:12": "sukhāsanaṃ samutthānamarthakriyādigauravam |",
  "SA06n914:13": "sarvameva vratī kuryāt tyaktvā cārcanavandanam ||5 ||",
  "SA06n914:14": "prāk śiṣyācāryasaṃbandhaḥ kāryaḥ parīkṣya sūribhiḥ |",
  "SA06n914:15": "samānasamayabhraṃśo doṣo hi guruśiṣyayoḥ ||6 ||",
  "SA06n914:16": "niṣkṛpaṃ krodhanaṃ krūraṃ stabdhaṃ laghumasaṃyatam |",
  "SA06n914:17": "svotkarṣakaṃ ca no kuryād guruṃ śiṣyaṃ ca buddhimān ||7 ||",
  "SA06n914:18": "dhīro vinīto matimān kṣamāvānārjavo'śaṭhaḥ |",
  "SA06n914:19": "mantratantraprayogajñaḥ kṛpāluḥ śāstrakovidaḥ ||8 ||",
  "SA06n914:20": "daśatattvaparijñātā maṇḍalālekhyakarmavit |",
  "SA06n914:21": "mantravyākhyākṛdācāryaḥ prasannaḥ syājjitendriyaḥ ||9 ||",
  "SA06n914:22": "taṃ nāthaṃ yo'vamanyeta śiṣyo bhūtvā sacetanaḥ |",
  "SA06n914:23": "sarvabuddhāpamānena sa nityaṃ duḥkhamāpnuyāt ||10 ||",
  "SA06n914:24": "ītyupadravacauraiśca grahajvaraviṣādibhiḥ |",
  "SA06n914:25": "mriyate'sau mahāmūḍho gurupādābhinindakaḥ ||11 ||",
  "SA06n914:26": "rājavātānalavyālairḍākinījalataskaraiḥ |",
  "SA06n914:27": "vighnairvināyakaiścāpi mārito narakaṃ vrajet ||12 ||",
  "SA06n914:28": "na kuryāccittasaṃkṣobhamācāryasya kadācana |",
  "SA06n914:29": "yadā karoti duṣprajño narake pacyate dhruvam ||13 ||",
  "SA06n914:30": "narakā ye samākhyātā avīcyādyā bhayānakāḥ |",
  "SA06n914:31": "tatra vāsaḥ samākhyāta ācāryasya hi nindanāt ||14 ||",
  "SA06n914:32": "tasmāt sarvaprayatnena vajrācāryaṃ mahāgurum |",
  "SA06n914:33": "pracchannavarakalyāṇaṃ nāvamanyet kadācana ||15 ||",
  "SA06n914:34": "yatheṣṭadakṣiṇādānād gurubhaktaṃ sagauravam |",
  "SA06n914:35": "uktā jvarādayastāpā na bhūyaḥ prabhavanti hi ||16 ||",
  "SA06n914:36": "adeyaiḥ putradārādyairasubhirvā nijairapi |",
  "SA06n914:37": "sevyaḥ svasaṃvarācārya kiṃ punarvibhavaiścalaiḥ ||17 ||",
  "SA06n914:38": "yataḥ sudurlabhaṃ vastu kalpāsaṃkhyeyakoṭibhiḥ |",
  "SA06n914:39": "buddhatvamudyogavate dadātīhaiva janmani ||18 ||",
  "SA06n914:40": "nityaṃ svasamayaḥ sādhyo nityaṃ pūjyāstathāgatāḥ |",
  "SA06n914:41": "nityaṃ ca gurave deyaṃ sarvabuddhasamo hyasau ||19 ||",
  "SA06n914:42": "yadyadiṣṭataraṃ loke viśiṣṭarameva vā |",
  "SA06n914:43": "tattaddhi gurave deyaṃ sadaivākṣayamicchatā ||20 ||",
  "SA06n914:44": "datte'smai sarvabuddhebhyo dattaṃ bhavati śāśvatam |",
  "SA06n914:45": "tasmācca puṇyasaṃbhāraḥ saṃbhārād bodhiruttamā ||21 ||",
  "SA06n914:46": "te śiṣyāḥ karuṇotsargaśīlakṣāntiguṇānvitāḥ |",
  "SA06n914:47": "ye nānyatvaṃ kalpayanti gurorvajradharasya ca ||22 ||",
  "SA06n914:48": "caityabhaṅgādibhītyā'pi gurośchāyāṃ na laṅghayet |",
  "SA06n914:49": "pādukā''sanayānāderlaṅghanasya tu kā kathā ||23 ||",
  "SA06n914:50": "śrūyād yatnād gurorājñāṃ hṛṣṭacitto mahāmatiḥ |",
  "SA06n914:51": "aśaktaḥ śrāvayet tasmā upapattyā tvaśaktitām ||24 ||",
  "SA06n914:52": "guroḥ siddhiṃ samāpnoti guroḥ svargaṃ guroḥ sukham |",
  "SA06n914:53": "tasmāt sarvaprayatnena gurorājñāṃ na laṅghayet ||25 ||",
  "SA06n914:54": "svātmavacca gurordravyaṃ guruvacca tadaṅganām |",
  "SA06n914:55": "svajanāniva tallokān paśyennityaṃ samāhitaḥ ||26 ||",
  "SA06n914:56": "śayyārohamagrayānamuṣṇīṣādyupabandhanam |",
  "SA06n914:57": "na kuryādāsane pādaṃ kaṭihastaṃ ca sannidhau ||27 ||",
  "SA06n914:58": "suptena vā niṣaṇṇena na stheyamutthite gurau |",
  "SA06n914:59": "dakṣaścotsāhasampannastatkāryeṣu sadā bhavet ||28 ||",
  "SA06n914:60": "śleṣmādīnāṃ parityāgaḥ pādaprasāraṇaṃ tathā |",
  "SA06n914:61": "caṅkramaṇaṃ vivādaṃ ca na kuryāt purato guroḥ ||29 ||",
  "SA06n914:62": "saṃvāhanaṃ nartanaṃ ca na gānaṃ na ca bādanam |",
  "SA06n914:63": "bahu saṃlapanaṃ cāpi na kuryāt purato guroḥ ||30 ||",
  "SA06n914:64": "natvā''sanāt samuttheyaṃ niṣattavyaṃ ca bhaktitaḥ |",
  "SA06n914:65": "niśyapsu sabhaye mārge prārthyāgre gamanaṃ caret ||31 ||",
  "SA06n914:66": "nāṅgāni cālayed dhīmān na jṛmbhādi samāśrayet |",
  "SA06n914:67": "nāṅgulisphoṭanaṃ kuryāt puraḥ paśyati śāstari ||32 ||",
  "SA06n914:68": "pādayoḥ kṣālanaṃ cāṅgaproñchābhyañjanamardanam |",
  "SA06n914:69": "pūrvaṃ praṇamya kartavyaṃ tataḥ kuryād yadādiśet ||33 ||",
  "SA06n914:70": "[āvhānādau gurornāmni pūjyapādādi yojayet |",
  "SA06n914:71": "anyadā śraddhayā brūyāt sādaraistu viśeṣaṇaiḥ ||34 ||",
  "SA06n914:72": "ādiśyatām, kariṣyāmi,",
  "SA06n914:73": "pravadet sāñjalirgurum |",
  "SA06n914:74": "śrutvā''deśaṃ cāvicālya yathā''diṣṭaṃ tathā caret ||35 ||",
  "SA06n914:75": "hāse kāse samutpanne kareṇācchādayenmukham |",
  "SA06n914:76": "tadante mṛdubhirvarṇaiḥ svābhiprāyaṃ nivedayet ||36 ||",
  "SA06n914:77": "vinītaḥ purato bhūyāt sajjo vastrādibandhanaiḥ |",
  "SA06n914:78": "bhūjānuḥ sāñjaliḥ śrotuṃ yācayet tu trivārakam ||37 ||",
  "SA06n914:79": "satkāryaṃ sarvadā kuryānnirahaṅkāracetasā |",
  "SA06n914:80": "trapayā pāpabhītyā saṃvṛto navavadhūriva ||38 ||",
  "SA06n914:81": "na vilāsamayīṃ ceṣṭāṃ kuryāt śāstari saṃmukhe |",
  "SA06n914:82": "anyaccaivaṃvidhaṃ karma suparīkṣya tyajed bhṛśam ||39 ||",
  "SA06n914:83": "pratiṣṭhāyāṃ maṇḍale ca home vā śiṣyasaṃgrahe |",
  "SA06n914:84": "ākhyānādau gurorvāse nityaṃ kuryācca sannidhim ||40 ||",
  "SA06n914:85": "pratiṣṭhādau labhyate yat tatsarvaṃ gurave'rpayet |",
  "SA06n914:86": "tena dattaṃ ca gṛṇhīyāt svayaṃ cānyāṃśca toṣayet ||41 ||",
  "SA06n914:87": "guruśiṣye svaśiṣyatvaṃ na vidadhyāt kadācan |",
  "SA06n914:88": "svaśiṣyaṃ vyāvṛtaṃ kuryāt satkārāderguroḥ puraḥ ||42 ||",
  "SA06n914:89": "ācāryo yatsvayaṃ dadyād gururvā yat pradāpayet |",
  "SA06n914:90": "praṇamya dhīmatā grāhyaṃ baddhāñjalipuṭena tat ||43 ||",
  "SA06n914:91": "avismṛtaḥ sarvacaryāṃ yatnāt kurvan svabāndhavān |",
  "SA06n914:92": "avismṛternirākuryāt premṇā hṛṣṭena cetasā ||44 ||",
  "SA06n914:93": "anujñāto guroḥ kāryaṃ śraddhālurnācared yadi |",
  "SA06n914:94": "rugṇastu kuśale citte naivaṃ bhavati pāpabhāk ||45 ||",
  "SA06n914:95": "kimanyad, gurutoṣāya yacchakyaṃ tatsamācaret |",
  "SA06n914:96": "caryā kāryā prayatnena na kadāpyavahelayet ||46 ||",
  "SA06n914:97": "sarvathā sarvadā siddhirācārya yānugāminī |",
  "SA06n914:98": "gururvajradharasyokterārādhyaḥ sarvavastubhiḥ ||47 ||",
  "SA06n914:99": "śiṣyaḥ śuddhāśayo bhūtvā triratnaṃ śaraṇaṃ vrajet |",
  "SA06n914:100": "guroradhītyānupaṭhet kuryādutsargameva ca ||48 ||",
  "SA06n914:101": "tato mantrādidānena kṛtvā saddharmapātrakam |",
  "SA06n914:102": "paṭhecca dhārayeccāpi mūlāpattīścaturdaśa ||49 ||",
  "SA06n914:103": "gurumanugataśiṣyasyānavadyasya kṛtvā",
  "SA06n914:104": "sakalasuhitavṛddhiṃ saṃcitaṃ yanmayedam |",
  "SA06n914:105": "kuśalapadamanantaṃ tena vai sarvasatvāḥ",
  "SA06n914:106": "vijitasugatabhāvā drāk susiddhiṃ labheyuḥ ||50 ||]",
  "SA06n914:107": " ||iti gurupañcāśikā samāptā ||",
  "SA06n914:108": " |kṛtiriyaṃ mahācāryāśvaghoṣasya ||"
}