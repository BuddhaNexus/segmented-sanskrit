{
  "S06n570:0": "14 aupamyaparivartaścaturdaśaḥ |",
  "S06n570:1": "atha khalvāyuṣmān subhūtirbhagavantametadavocat-yo bhagavan bodhisattvo mahāsattvaḥ sahaśravaṇenaiva asyāṃ gambhīrāyāṃ prajñāpāramitāyāmadhimucyate nāvalīyate na saṃlīyate nāvatiṣṭhate na dhandhāyati na vicikitsati na kāṅkṣati,",
  "S06n570:2": "abhinandati ca prajñāpāramitām,",
  "S06n570:3": "sa bhagavan kutaścyutvā kutropapannaḥ?",
  "S06n570:4": "bhagavānāha-yaḥ subhūte bodhisattvo mahāsattvaḥ sahaśravaṇenaiva asyāṃ gambhīrāyāṃ prajñāpāramitāyāmadhimokṣyate nāvaleṣyate na saṃleṣyate nāvasthāsyate na dhandhāyiṣyati na vicikitsiṣyati na kāṅkṣiṣyati,",
  "S06n570:5": "abhinandiṣyati ca darśanaṃ śravaṇaṃ ca,",
  "S06n570:6": "dhārayiṣyati bhāvayiṣyatyenāṃ gambhīrāṃ prajñāpāramitām,",
  "S06n570:7": "prajñāpāramitāpratisaṃyuktāṃśca manasikārānna vihāsyati,",
  "S06n570:8": "na vipṛṣṭhīkariṣyati mānasam,",
  "S06n570:9": "chandaṃ janayiṣyatyudgrahītuṃ dhārayituṃ vācayituṃ paryavāptuṃ pravartayitum,",
  "S06n570:10": "kariṣyatyanubandham,",
  "S06n570:11": "anugamiṣyati dharmabhāṇakaṃ notsrakṣyati |",
  "S06n570:12": "tadyathāpi nāma subhūte taruṇavatsā gaurnotsṛjati vatsam,",
  "S06n570:13": "evameva subhūte yo bodhisattvo mahāsattva enāṃ gambhīrāṃ prajñāpāramitāṃ śrutvā tāvanna prahāsyati dharmabhāṇakaṃ yāvadasyeyaṃ prajñāpāramitā kāyagatā vā bhaviṣyati pustakagatā vā,",
  "S06n570:14": "ayaṃ subhūte bodhisattvo mahāsattvo manuṣyebhya eva cyuto manuṣyeṣvevopapannaḥ ||",
  "S06n570:15": "subhūtirāha-syādbhagavan etaireva guṇaiḥ samanvāgato bodhisattvo mahāsattvo'nyebhyo buddhakṣetrebhyaścyuta ihopapannaḥ?",
  "S06n570:16": "bhagavānāha-syātsubhūte bodhisattvo mahāsattvo'nyebhyo buddhakṣetrebhyo'nyān buddhān bhagavataḥ paryupāsya paripṛcchya paripraśnīkṛtya tebhyaścyuta ihopapannaḥ,",
  "S06n570:17": "etaireva guṇaiḥ samanvāgato veditavyaḥ |",
  "S06n570:18": "punaraparaṃ subhūte yo bodhisattvo mahāsattvastuṣitebhyo devebhyaścyuta ihopapannaḥ,",
  "S06n570:19": "so'pyetaireva guṇaiḥ samanvāgato veditavyaḥ |",
  "S06n570:20": "yena maitreyo bodhisattvo mahāsattvaḥ paryupāsitaḥ paripṛṣṭaḥ paripṛcchitaḥ paripraśnīkṛtaḥ imāṃ prajñāpāramitāmārabhya,",
  "S06n570:21": "so'pyetaireva guṇaiḥ samanvāgato veditavyaḥ |",
  "S06n570:22": "yena khalu punaḥ subhūte bodhisattvena mahāsattvena pūrvāntata iyaṃ gambhīrā prajñāpāramitā śrutā,",
  "S06n570:23": "na tu paripṛṣṭā bhavet,",
  "S06n570:24": "na paripṛcchitā na paripraśnīkṛtā,",
  "S06n570:25": "tasya punarapi manuṣyeṣvevopapannasya asyāṃ gambhīrāyāṃ prajñāpāramitāyāṃ bhāṣyamāṇāyāṃ bhavati kāṅkṣāyitatvam,",
  "S06n570:26": "bhavati dhandhāyitatvam,",
  "S06n570:27": "bhavati cittasyāvalīnatā,",
  "S06n570:28": "veditavyametatsubhūte,",
  "S06n570:29": "ayaṃ bodhisattvaḥ pūrvāntato'pyaparipṛcchakajātīyo'bhūt |",
  "S06n570:30": "tatkasya hetoḥ?",
  "S06n570:31": "tathā hi asyāṃ asyāṃ gambhīrāyāṃ prajñāpāramitāyāṃ bhāṣyamāṇāyāṃ bhavati kāṅkṣāyitatvam,",
  "S06n570:32": "bhavati dhandhāyitatvam,",
  "S06n570:33": "bhavati cittasyāvalīnateti ||",
  "S06n570:34": "punaraparaṃ subhūte yena bodhisattvena mahāsattveneyaṃ gambhīrā prajñāpāramitā pūrvāntato'pi śrutā bhavati,",
  "S06n570:35": "paryupāsitā paripṛṣṭā paripṛcchitā paripraśnīkṛtā ca bhavati,",
  "S06n570:36": "ekaṃ vā dinaṃ dve vā trīṇi vā catvāri vā pañca vā dināni,",
  "S06n570:37": "tasya tāvatkālikī śraddhā bhavati,",
  "S06n570:38": "saṃhriyate ca,",
  "S06n570:39": "punarevāsaṃhāryā ca bhavati paripṛcchayā |",
  "S06n570:40": "tatkasya hetoḥ?",
  "S06n570:41": "evaṃ hyetatsubhūte bhavati-yena pūrvaṃ na saṃparipṛṣṭā bhavatīyaṃ prajñāpāramitā,",
  "S06n570:42": "na saṃparipṛcchitā,",
  "S06n570:43": "na saṃparipraśnīkṛtā,",
  "S06n570:44": "na cānuvartitā bhavati,",
  "S06n570:45": "tasya kaṃcitkālaṃ chando'nuvartate asyāṃ gambhīrāyāṃ prajñāpāramitāyāṃ śravaṇāya,",
  "S06n570:46": "kaṃcitkālaṃ chando na bhavati |",
  "S06n570:47": "sa punarevotkṣipyate'vasīdati |",
  "S06n570:48": "tasya calācalā buddhirbhavati |",
  "S06n570:49": "tūlapicūpamaśca sa bhavati |",
  "S06n570:50": "so'yaṃ bodhisattvo'cirayānasaṃprasthito veditavyaḥ |",
  "S06n570:51": "navena yānenāgataḥ sa bodhisattvastāṃ śraddhāṃ taṃ prasādaṃ taṃ chandaṃ prahāsyati,",
  "S06n570:52": "yadutaināṃ gambhīrāṃ prajñāpāramitāṃ nānugrahīṣyati nānuvartiṣyate nānuparivārayiṣyati |",
  "S06n570:53": "tasya dvayorbhūmyoranyatarā bhūmiḥ pratikāṅkṣitavyā-śrāvakabhūmirvā pratyekabuddhabhūmirvā |",
  "S06n570:54": "tadyathāpi nāma subhūte mahāsamudragatāyāṃ nāvi bhinnāyāṃ te tatra kāṣṭhaṃ vā na gṛhṇanti phalakaṃ vā,",
  "S06n570:55": "mṛtaśarīraṃ vā nādhyālambante,",
  "S06n570:56": "veditavyametat-aprāptā evaite pāramudake kālaṃ kariṣyantīti |",
  "S06n570:57": "ye khalu punaḥ subhūte mahāsamudragatāyāṃ nāvi bhinnāyāṃ tatra kāṣṭhaṃ vā gṛhṇanti phalakaṃ vā,",
  "S06n570:58": "mṛtaśarīraṃ vā adhyālambante,",
  "S06n570:59": "veditavyametatsubhūte-naite udake kālaṃ kariṣyanti,",
  "S06n570:60": "svastinā anantarāyeṇa pāramuttariṣyanti,",
  "S06n570:61": "akṣatāścānupahatāśca sthale sthāsyantīti |",
  "S06n570:62": "evameva subhūte yo bodhisattvaḥ śraddhāmātrakeṇa prasādamātrakeṇa premamātrakeṇa chandamātrakeṇa samanvāgataḥ sa ca prajñāpāramitāṃ nādhyālambate,",
  "S06n570:63": "veditavyametatsubhūte antaraivaiṣa vyadhvani vyavasādamāpatsyate,",
  "S06n570:64": "aprāpta eva sarvajñatāṃ śrāvakatve pratyekabuddhatve vā sthāsyatīti |",
  "S06n570:65": "yeṣāṃ khalu punaḥ subhūte bodhisattvānāṃ mahāsattvānāmasti śraddhā,",
  "S06n570:66": "asti kṣāntiḥ,",
  "S06n570:67": "asti ruciḥ,",
  "S06n570:68": "asti chandaḥ,",
  "S06n570:69": "asti vīryam,",
  "S06n570:70": "astyapramādaḥ,",
  "S06n570:71": "astyadhimuktiḥ,",
  "S06n570:72": "astyadhyāśayaḥ,",
  "S06n570:73": "asti tyāgaḥ,",
  "S06n570:74": "asti gauravam,",
  "S06n570:75": "asti prītiḥ,",
  "S06n570:76": "asti prāmodyam,",
  "S06n570:77": "asti prasādaḥ,",
  "S06n570:78": "asti prema,",
  "S06n570:79": "astyanikṣiptadhuratā anuttarāṃ samyaksaṃbodhimabhisaṃboddhum,",
  "S06n570:80": "te ca prajñāpāramitāmadhyālambante |",
  "S06n570:81": "evaṃ teṣāṃ sā śraddhā sā kṣāntiḥ sā rūciḥ sa cchandaḥ tadvīryaṃ so'pramādaḥ sādhimuktiḥ so'dhyāśayaḥ sa tyāgaḥ tadgauravaṃ sā prītiḥ tatprāmodyaṃ sa prasādaḥ tatprema sā anikṣiptadhuratā anuttarāṃ samyaksaṃbodhimabhisaṃboddhum |",
  "S06n570:82": "te ca prajñāpāramitāṃ prāpya sarvajñatāyāṃ sthāsyanti |",
  "S06n570:83": "tadyathāpi nāma subhūte strī va puruṣo vā aparipakvena ghaṭenodakaṃ parivahet,",
  "S06n570:84": "veditavyametatsubhūte-nāyaṃ ghaṭaściramanuvartsyate,",
  "S06n570:85": "kṣiprameva paribhetsyate,",
  "S06n570:86": "pravileṣyate iti |",
  "S06n570:87": "tatkasya hetoḥ?",
  "S06n570:88": "yathāpi nāma tadaparipakvatvāddhaṭasya,",
  "S06n570:89": "sa bhūmiparyavasāna eva bhaviṣyatīti |",
  "S06n570:90": "evameva subhūte kiṃcāpi bodhisattvasya asti śraddhā asti kṣāntiḥ asti rūciḥ asti chandaḥ asti vīryam astyapramādaḥ,",
  "S06n570:91": "astyadhimuktiḥ astyadhyāśayaḥ asti tyāgaḥ |",
  "S06n570:92": "asti gauravam,",
  "S06n570:93": "asti prītiḥ asti prāmodyam,",
  "S06n570:94": "asti prasādaḥ,",
  "S06n570:95": "asti prema,",
  "S06n570:96": "astyanikṣiptadhuratā anuttarāṃ samyaksaṃbodhimabhisaṃboddhum |",
  "S06n570:97": "sa ca prajñāpāramitayā upāyakauśalyena ca aparigṛhīto bhavati,",
  "S06n570:98": "veditavyametatsubhūte ayaṃ bodhisattvo'ntarā vyadhvani vyavasādamāpatsyata iti |",
  "S06n570:99": "kaśca subhūte bodhisattvasyāntarā vyadhvani vyavasādaḥ- śrāvakabhūmirvā pratyekabuddhabhūmirvā?",
  "S06n570:100": "tadyathāpi nāma subhūte strī vā puruṣo vā suparipakvena ghaṭena nadīto vā sarasto vā taḍāgato vā udapānādvā tato'nyebhyo vā udakādhārebhya udakaṃ parivahet,",
  "S06n570:101": "tasya tadudakaṃ parivahato veditavyametatsubhūte svastinā anantarāyeṇa ayaṃ ghaṭo gṛhaṃ gamiṣyatīti |",
  "S06n570:102": "tatkasya hetoḥ?",
  "S06n570:103": "yathāpi nāma suparipakvatvāddhaṭasya |",
  "S06n570:104": "evameva subhūte yasya bodhisattvasya asti śraddhā asti kṣāntiḥ asti ruciḥ asti chandaḥ,",
  "S06n570:105": "asti vīryam,",
  "S06n570:106": "astyapramādaḥ,",
  "S06n570:107": "astyadhimuktiḥ astyadhyāśayaḥ,",
  "S06n570:108": "asti tyāgaḥ,",
  "S06n570:109": "asti gauravam,",
  "S06n570:110": "asti prītiḥ asti prāmodyam,",
  "S06n570:111": "asti prasādaḥ,",
  "S06n570:112": "asti premaḥ astyanikṣiptadhuratā anuttarāṃ samyaksaṃbodhimabhisaṃboddhum |",
  "S06n570:113": "sa ca prajñāpāramitayā upāyakauśalyena ca parigṛhīto bhavati |",
  "S06n570:114": "veditavyametatsubhūte nāyaṃ bodhisattvo mahāsattvo'ntarā vyadhvani vyavasādamāpatsyate |",
  "S06n570:115": "akṣato'nupahataḥ sarvajñatāyāṃ sthāsyatīti |",
  "S06n570:116": "tadyathāpi nāma subhūte duṣprajñajātīyaḥ puruṣaḥ sāmudrikāṃ nāvamanākoṭitāmaparikarmakṛtāṃ cirabandhanabaddhāmudake'vatārya samāropitabhāṇḍāṃ paripūrṇāṃ bhārārtāmabhirūḍhaḥ syāt,",
  "S06n570:117": "veditavyametatsubhūte-evaṃdharmeyaṃ naurbhaviṣyati,",
  "S06n570:118": "yaduta udake'saṃtīrṇabhāṇḍaiva saṃsatsyatīti |",
  "S06n570:119": "tasyānyena bhāṇḍaṃ bhaviṣyati,",
  "S06n570:120": "anyena sā naurvipatsyate iti |",
  "S06n570:121": "evaṃ sa sārthavāho'nupāyakuśalo dauṣprajñena mahatā arthaviyogena samanvāgato bhaviṣyati,",
  "S06n570:122": "mahataśca ratnākarātparihīṇo bhaviṣyatīti |",
  "S06n570:123": "evameva subhūte kiṃcāpi bodhisattvasya asti śraddhā asti kṣāntiḥ,",
  "S06n570:124": "asti ruciḥ asti chandaḥ,",
  "S06n570:125": "asti vīryam,",
  "S06n570:126": "astyapramādaḥ,",
  "S06n570:127": "astyadhimuktiḥ astyadhyāśayaḥ,",
  "S06n570:128": "asti tyāgaḥ,",
  "S06n570:129": "asti gauravam,",
  "S06n570:130": "asti prītiḥ,",
  "S06n570:131": "asti prāmodyam,",
  "S06n570:132": "asti prasādaḥ,",
  "S06n570:133": "asti prema,",
  "S06n570:134": "astyanikṣiptadhuratā anuttarāṃ samyaksaṃbodhimabhisaṃboddhum,",
  "S06n570:135": "sa ca prajñāpāramitayā upāyakauśalyena ca virahito bhavati,",
  "S06n570:136": "veditavyametatsubhūte aprāpta evāyaṃ bodhisattvaḥ sarvajñatāratnākaramantarā saṃsatsyati,",
  "S06n570:137": "vyavasādamāpatsyate,",
  "S06n570:138": "mahataḥ svārthātparihīṇo bhaviṣyati,",
  "S06n570:139": "mahataśca parārtharatnarāśeḥ parihīṇo bhaviṣyati,",
  "S06n570:140": "yaduta sarvajñatāmahārtharatnākarātparihīṇatvāditi |",
  "S06n570:141": "kā punaḥ subhūte bodhisattvasya antarā vyadhvani saṃsīdanā?",
  "S06n570:142": "yaduta śrāvakabhūmirvā pratyekabuddhabhūmirvā |",
  "S06n570:143": "tadyathāpi nāma subhūte paṇḍitajātīyaḥ sārthavāhaḥ sāmudrikāṃ nāvaṃ subaddhāṃ bandhayitvā svākoṭitāmākoṭayitvā suparikarmakṛtāṃ kṛtvā udake'vatārya bhāṇḍamāropya pūrṇāṃ kṛtvā samaṃ yojayitvā yuktena vātenābhipretāṃ diśamanupūrveṇa gacchet,",
  "S06n570:144": "tatastadyānamiti,",
  "S06n570:145": "veditavyametatsubhūte neyaṃ naurudake saṃsatsyati |",
  "S06n570:146": "gamiṣyatīyaṃ naustaṃ pradeśaṃ yatrānayā gantavyam |",
  "S06n570:147": "mahālābhena cāyaṃ sārthavāhaḥ saṃyokṣyate yaduta laukikai ratnairiti |",
  "S06n570:148": "evameva subhūte yasya bodhisattvasya mahāsattvasya asti śraddhā asti kṣāntiḥ asti ruci chandaḥ asti vīryam,",
  "S06n570:149": "astyapramādaḥ astyadhimuktiḥ,",
  "S06n570:150": "astyādhyāśayaḥ,",
  "S06n570:151": "asti tyāgaḥ,",
  "S06n570:152": "asti gauravam,",
  "S06n570:153": "asti prītiḥ asti prāmodyam,",
  "S06n570:154": "asti prasādaḥ,",
  "S06n570:155": "asti prema,",
  "S06n570:156": "astyanikṣiptadhuratā anuttarāṃ samyaksaṃbodhimabhisaṃboddhum,",
  "S06n570:157": "sa ca prajñāpāramitayā parigṛhīta upāyakauśalyena cāvirahito bhavati,",
  "S06n570:158": "veditavyametatsubhūte nāyaṃ bodhisattvo mahāsattvo'ntarā vyadhvani saṃsatsyati,",
  "S06n570:159": "na vyavasādamāpatsyate,",
  "S06n570:160": "sthāsyatyayaṃ bodhisattvo mahāsattvo'nuttarāyāṃ samyaksaṃbodhau |",
  "S06n570:161": "tatkasya hetoḥ?",
  "S06n570:162": "evaṃ hyetatsubhūte bhavati-yato'sya bodhisattvasya mahāsattvasya asti śraddhā,",
  "S06n570:163": "asti kṣāntiḥ,",
  "S06n570:164": "asti ruciḥ,",
  "S06n570:165": "asti chandaḥ,",
  "S06n570:166": "asti vīryam,",
  "S06n570:167": "astyapramādaḥ,",
  "S06n570:168": "astyadhimuktiḥ astyadhyāśayaḥ,",
  "S06n570:169": "asti tyāgaḥ,",
  "S06n570:170": "asti gauravam,",
  "S06n570:171": "asti asti prītiḥ,",
  "S06n570:172": "asti prāmodyam,",
  "S06n570:173": "asti prasādaḥ,",
  "S06n570:174": "asti prema,",
  "S06n570:175": "astyanikṣiptadhuratā anuttarāṃ samyaksaṃbodhimabhisaṃboddhum |",
  "S06n570:176": "ete cāsya dharmāḥ prajñāpāramitayā parigṛhītā upāyakauśalyena cāvirahitā na śrāvakabhūmiṃ na pratyekabuddhabhūmiṃ vā pratipatsyante |",
  "S06n570:177": "api tu yena sarvajñatā,",
  "S06n570:178": "tenaite dharmā abhimukhāḥ saṃprasthitāḥ tato'syā anuttarāyāḥ samyaksaṃbodherabhisaṃbodhāya bhaviṣyantīti |",
  "S06n570:179": "tadyathāpi nāma subhūte kaścideva puruṣo jīrṇo vṛddho mahallakaḥ saviṃśativarṣaśatiko jātyā bhavet,",
  "S06n570:180": "tasya kaścideva śarīre vyādhirutpadyeta vātato vā pittato vā śleṣmato vā saṃnipātato vā |",
  "S06n570:181": "takiṃ manyase subhūte api nu sa puruṣo'parigṛhīto mañcāduttiṣṭhet ?",
  "S06n570:182": "subhūtirāha-no hīdaṃ bhagavan |",
  "S06n570:183": "bhagavānāha-sacetpunaḥ subhūte sa puruṣo mañcāduttiṣṭhet,",
  "S06n570:184": "atha ca punarna pratibalo'rdhakrośāntaramapi prakramitum |",
  "S06n570:185": "sa tayā jarayā tena ca vyādhinā kṣapito yadyapi mañcāduttiṣṭhet,",
  "S06n570:186": "tathāpi punarapratibalaḥ sa puruṣaḥ prakramaṇāya |",
  "S06n570:187": "evameva subhūte kiṃcāpi bodhisattvasya asti śraddhā,",
  "S06n570:188": "asti kṣāntiḥ,",
  "S06n570:189": "asti ruciḥ,",
  "S06n570:190": "asti chandaḥ,",
  "S06n570:191": "asti vīryam,",
  "S06n570:192": "astyapramādaḥ,",
  "S06n570:193": "astyadhimuktiḥ,",
  "S06n570:194": "astyadhyāśayaḥ,",
  "S06n570:195": "asti tyāgaḥ,",
  "S06n570:196": "asti gauravam,",
  "S06n570:197": "asti prītiḥ,",
  "S06n570:198": "asti prāmodyam,",
  "S06n570:199": "asti prema,",
  "S06n570:200": "astyanikṣiptadhuratā anuttarāṃ samyaksaṃbodhimabhisaṃboddhum |",
  "S06n570:201": "sa ca prajñāpāramitayā aparigṛhīta upāyakauśalyena ca virahito bhavati,",
  "S06n570:202": "kiṃcāpi saṃprasthito'nuttarāṃ samyaksaṃbodhimabhisaṃboddhum |",
  "S06n570:203": "atha ca punaḥ subhūte evaṃ veditavyam-ayaṃ bodhisattvo'ntarā vyadhvani saṃsatsyati,",
  "S06n570:204": "vyavasādamāpatsyate,",
  "S06n570:205": "yaduta śrāvakabhūmau vā pratyekabuddhabhūmau vā sthāsyatīti |",
  "S06n570:206": "tatkasya hetoḥ?",
  "S06n570:207": "yathāpi nāma prajñāpāramitayā aparigṛhītatvādupāyakauśalyena ca virahitatvāt |",
  "S06n570:208": "tadyathāpi nāma subhūte sa eva puruṣo jīrṇo vṛddho mahallakaḥ saviṃśativarṣaśatiko jātyā bhavet,",
  "S06n570:209": "tasya śarīre kaścideva vyādhirūtpadyeta vātato vā pittato vā śleṣmato vā saṃnipātato vā,",
  "S06n570:210": "sa ca mañcāduttiṣṭhet |",
  "S06n570:211": "tamenaṃ dvau balavantau puruṣau vāmadakṣiṇābhyāṃ pārśvābhyāṃ svadhyālambitamadhyālambya suparigṛhītaṃ parigṛhya evaṃ vadetām-gaccha tvaṃ bhoḥ puruṣa yenākāṅkṣasi yāvaccākāṅkṣasi gantum,",
  "S06n570:212": "anuparigṛhītastvamāvābhyām,",
  "S06n570:213": "na tavāntarāmārge patanabhayaṃ bhaviṣyati,",
  "S06n570:214": "yāvanna tvaṃ tadadhiṣṭhānamanuprāpto bhaviṣyasi,",
  "S06n570:215": "yatra tvayā gantavyamiti |",
  "S06n570:216": "evameva subhūte yasya bodhisattvasya mahāsattvasya asti śraddhā,",
  "S06n570:217": "asti kṣāntiḥ,",
  "S06n570:218": "asti ruciḥ asti chandaḥ,",
  "S06n570:219": "asti vīryam,",
  "S06n570:220": "astyapramādaḥ,",
  "S06n570:221": "astyadhimuktiḥ,",
  "S06n570:222": "astyadhyāśayaḥ,",
  "S06n570:223": "asti tyāgaḥ,",
  "S06n570:224": "asti gauravam,",
  "S06n570:225": "asti prītiḥ,",
  "S06n570:226": "asti prāmodyam,",
  "S06n570:227": "asti prasādaḥ,",
  "S06n570:228": "asti prema astyanikṣiptadhuratā anuttarāṃ samyaksaṃbodhimabhisaṃboddhum,",
  "S06n570:229": "sa ca prajñāpāramitayā anuparigṛhīto bhavati,",
  "S06n570:230": "upāyakauśalyasamanvāgataśca bhavati |",
  "S06n570:231": "veditavyametatsubhūte nāyaṃ bodhisattvo mahāsattvo'ntarā vyadhvani saṃsatsyati,",
  "S06n570:232": "na vyavasādamāpatsyate,",
  "S06n570:233": "pratibalo'yaṃ bodhisattvo mahāsattvastatsthānamanuprāptuṃ yadutānuttaraṃ samyaksaṃbodhisthānamiti ||",
  "S06n570:234": "āryāṣṭasāhasrikāyāṃ prajñāpāramitāyāmaupamyaparivarto nāma caturdaśaḥ ||"
}