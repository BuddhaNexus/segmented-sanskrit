{
  "S04n416:0": "2 samutsāhaparivarto dvitīyaḥ |",
  "S04n416:1": "tatra bhikṣavaḥ katamaḥ sulalitavistaro nāma dharmaparyāyaḥ sūtrānto mahāvaipulyaḥ ?",
  "S04n416:2": "iha bhikṣavo bodhisattvasya tuṣitavarabhavanāvasthitasya pūjyapūjitasyābhiṣekaprāptasya devaśatasahasrastutastaumitavarṇitapraśaṃsitasya labdhābhiṣekasya praṇidhānasamudgatasya sarvabuddhadharmasamudāgatabuddheḥ suvipulapariśuddhajñānanayanasya smṛtimatigatidhṛtyuttaptavipulabuddheḥ dānaśīlakṣāntivīryadhyānaprajñāmahopāyakauśalyaparamapāramitāprāptasya mahāmaitrīkaruṇāmuditopekṣābrahmapathakovidasya mahābhijñāsaṃgaṇāvaraṇajñānasaṃdarśanābhimukhībhūtasya smṛtyupasthānasamyakprahāṇaṛddhipādendriyabalabodhyaṅgamārgasarvabodhipakṣadharmasuparipūrṇakoṭiprāptasya aparimitapuṇyasaṃbhāralakṣaṇānuvyañjanasamalaṃkṛtakāyasya dīrghānuparivartino yathāvāditathākāryavitathavākkarmasamudāhārakasya ṛjvakuṭilāvaṅkāpratihatamānasasya sarvamānamadadarpabhayaviṣādāpagatasya sarvasattvasamacittasya aparimitabuddhakoṭinayutaśatasahasraparyupāsitasya bahubodhisattvakoṭinayutaśatasahasrāvalokitāvalokitavadanasya śakrabrahmamaheśvaralokapāladevanāgayakṣagandharvāsuragaruḍakinnaramahoragarākṣasagaṇairabhinanditayaśasaḥ sarvapadaprabhedanirdeśāsaṅgapratisaṃvidavatārajñānakuśalasya sarvabuddhabhāṣitadhāraṇasmṛtibhājanāvikṣepānantāparyantadhāraṇīpratilabdhasya mahādharmanausmṛtyupasthānasamyakprahāṇaṛdvipādendriyabalabodhyaṅgamārgapāramitopāya-kauśalyadharmaratnapuṇyasamudānītamahāsārthavāhasya caturoghapāragāminābhiprāyasya nihatamānapratyarthikasya sarvaparapravādisunigṛhītasya saṃgrāmaśīrṣasupratiṣṭhitasya kleśaripugaṇanisūdanasya jñānavaravajradṛḍhapraharaṇasya bodhicittamūlamahākaruṇādaṇḍādhyāśayodgatasya gambhīravīryasalilābhiṣiktasya upāyakauśalakarṇikasya bodhyaṅgadhyānakeśarasya samādhikiñjalkasya guṇagaṇavimalasarasisujātasya vigatamadamānaparivāhaśaśivimalavistīrṇapatrasya śīlaśrutāprasādadaśadigapratihatagandhino loke jñānavṛddhasyāṣṭābhirlokadharmairanupaliptasya mahāpuruṣapadmasya puṇyajñānasaṃbhāravisṛtasurabhigandhinaḥ prajñājñānadinakarakiraṇairvikasitasuviśuddhaśatapatrapadmatapanasya caturṛddhipādaparamajāpajapitasya caturāryasatyasutīkṣṇanakhadaṃṣṭrasya caturbrahmavihāraniśritadarśanasya catuḥsaṃgrahavastususaṃgṛhītaśirasaḥ dvādaśāṅgapratītyasamutpādānubodhānupūrvasamudgatakāyasya saptatriṃśadbodhipakṣadharmasaṃpratipūrṇasuvijātināvidyājñānakeśariṇastrivimokṣamukhāvajṛmbhitasya śamathavidarśanāsuviśuddhanayanasya dhyānavimokṣasamādhisamāpattigiridarīguhānivāsitasya caturīryāpathavinayanaupavanasuvardhitatarordaśabalavaiśāradyābhyāsībhāvitabalasya vigatabhavavibhavabhayalomaharṣasyāsaṃkucitaparākramasya tīrthyaśaśamṛgagaṇasaṃghaśamathanasya nairātmyaghoṣodāhāramahāsiṃhanādanādinaḥ puruṣasiṃhasya vimuktidhyānamaṇḍalaprajñaprabharaśmitīrthakarakhadyotagaṇaniḥprabhaṃkarasya avidyātamondhakāratamaḥpaṭalavitimirakaraṇasyottaptabalavīryasya devamanuṣyeṣu puṇyatejastejitasya mahāpuruṣadinakarasya kṛṣṇapakṣāpagatasya śuklapakṣapratipūrṇasya manāpapriyadarśanasya apratihatacakṣurindriyasya devaśatasahasrajyotirgaṇapratimaṇḍitasya dhyānavimokṣajñānamaṇḍalasya bodhyaṅgasukharaśmiśaśikiraṇasya buddhavibuddhamanujakumudavibodhakasya mahāpuruṣacandrasamacatuṣparṣaddvīpānuparītasya saptabodhyaṅgaratnasamanvāgatasya sarvasattvasamacittaprayogasyāpratihatabuddheḥ daśakuśalakarmapathavratatapasaḥ susamṛddhapratipūrṇaviśeṣagamanābhiprāyasya apratihatadharmarājāvarapravaradharmaratnacakrapravartakasya cakravartivaṃśakulakuloditasya gambhīraduravagāhapratītyasamutpādasarvadharmaratnapratipūrṇasya atṛptaśrutavipulavistīrṇārambhajñānaśīlavelānatikramaṇasya mahāpadmagarbhekṣaṇasya sāgaravaradharavipulabuddheḥ pṛthivyaptejovāyusamacittasya merukalpadṛḍhabalāprakampamānasyānunayapratighāpagatasya gaganatalavimalavipulāsahyavistīrṇabuddheḥ adhyāśayasupariśuddhasya sudattadānasya sukṛtapūrvayogasya sukṛtādhikārasya dattasatyaṃkārasya paryeṣitasarvakuśalamūlasya vāsitavāsanasya niryāṇamiva sarvakuśalamūlasya saptasaṃkhyeyeṣu kalpeṣu samudānītasarvakuśalamūlasyandasya dattasaptavidhadānasya pañcavidhapuṇyakriyāvastvavasevitavatastrividhaṃ kāyikena caturvidhaṃ vācā trividhaṃ manasā sucaritavato daśakulakarmapathādānasevitavataḥ catvāriṃśadaṅgasamanvāgatasamyakprayogamāsevitavataḥ catvāriṃśadaṅgasamanvāgatasamyakpraṇidhānapraṇihitavataḥ catvāriṃśadaṅgasamanvāgatasamyagadhyāśayapratipannavataḥ catvāriṃśadaṅgasamanvāgatasamyagvimokṣaparipūritavataḥ catvāriṃśadaṅgasamanvāgatasamyagadhimuktimṛjīkṛtavataḥ catvāriṃśatsu buddhakoṭīniyutaśatasahasreṣvanupravrajitavataḥ pañcapañcāśatsu buddhakoṭīniyutaśatasahasreṣu dānāni dattavataḥ ardhacaturtheṣu pratyekabuddhakoṭīśateṣu kṛtādhikāravataḥ aprameyāsaṃkhyeyān sattvān svargamokṣamārgapratipāditavataḥ anuttarāṃ samyaksaṃbodhimabhisaṃboddhukāmasyaikajātipratibaddhasya itaścyutvā tuṣitavarabhavane sthitasya śvetaketunāmno devaputrottamasya sarvadevasaṃghaiḥ saṃpūjyamānasya raśmyāyamaparamitaścyuto martyasya lokotpanno nacirādanuttarāṃ samyaksaṃbodhimabhisaṃbhotsyatīti ||",
  "S04n416:3": "tasmin mahāvimāne sukhopaviṣṭasya dvātriṃśadbhūmisahasrapratisaṃsthite vitardiniryūhatoraṇagavākṣakūṭāgāraprāsādatalasamalaṃkṛte ucchritachatradhvajapaṭākaratnakiṅkiṇījālavitānavitate māndāravamahāmāndāravapuṣpasaṃstaraṇasaṃstṛte apsarasaḥkoṭīniyutaśatasahasrasaṃgītisaṃpracalite atimuktakacampakapāṭalakovidāramucilindamahāmucilindāśokanyagrodhatindukāsanakarṇikārakeśarasālaratnavṛkṣopaśobhite hemajālasaṃchanne mahatā pūrṇakumbhopaśobhite samatalavyūhopaśobhite jyotirmālikāsumanovāte devakoṭīniyutaśatasahasrābhimukhanayanāvalokitāloke mahāvipuladharmasaṃgītisarvakāmarativegakleśacchedane vyapagatākhilakrodhapratighamānamadadarpāpanayane prītiprasādaprāmodyottaptavipulasmṛtisaṃjanane sukhopaviṣṭasya tasmin mahādharmasāṃkathye pravṛtte tebhyaścaturaśītibhyastūryasaṃgītisahasranirnāditebhyo bodhisattvasya pūrvaśubhakarmopacayenemāḥ saṃcodanāgāthā niścaranti sma—",
  "S04n416:4": "smara vipulapuṇyanicaya smṛtimatigatimanantaprajñāprabhākarin |",
  "S04n416:5": "atulabalavipulavikrama vyākaraṇaṃ dīpaṃkarasyāpi ||1 ||",
  "S04n416:6": "smara vipulanirmalamanas trimalamalaprahīṇaśāntamadadoṣam |",
  "S04n416:7": "śubhavimalaśuddhacittā dāmacarī yādṛśā ti pure ||2 ||",
  "S04n416:8": "smara kulakulīnā śamathaṃ śīlavrataṃ kṣamā damaṃ caiva |",
  "S04n416:9": "vīryabaladhyānaprajñā niṣevitā kalpa(koṭī)niyutāni ||3 ||",
  "S04n416:10": "smara smara anantakīrte saṃpūjitā ye ti buddhaniyutāni |",
  "S04n416:11": "sarvān karuṇāyamānaḥ kālo'yaṃ mā upekṣasva ||4 ||",
  "S04n416:12": "cyava cyava hi cyutividhijñā jaramaraṇakleśasūdanā virajā |",
  "S04n416:13": "samudīkṣante bahavo devāsuranāgayakṣagandharvā ||5 ||",
  "S04n416:14": "kalpasahasra ramitvā tṛptirnāstyambhasīva samudre |",
  "S04n416:15": "sādhu bhava prajñātṛpta tarpaya janatāṃ ciratṛṣārtām ||6 ||",
  "S04n416:16": "kiṃ cāpyaninditayaśa(stvaṃ)",
  "S04n416:17": "dharmaratirato na cāsi kāmarataḥ |",
  "S04n416:18": "atha ca punaramalanayanā anukampā sadevakaṃ lokam ||7 ||",
  "S04n416:19": "kiṃ cāpi devanayutāḥ śrutvā dharmaṃ na te vitṛpyante |",
  "S04n416:20": "atha ca puna rakṣaṇagatānapāyasaṃsthānapekṣasva ||8 ||",
  "S04n416:21": "kiṃ cāpi vimalacakṣo paśyasi buddhān daśādiśi loke |",
  "S04n416:22": "dharmaṃ śṛṇoṣi ca tatastaṃ dharmavaraṃ vibhaja loke ||9 ||",
  "S04n416:23": "kiṃ cāpi tuṣitabhavanaṃ tava puṇyaśriyābhiśobhate śrīmān |",
  "S04n416:24": "atha ca puna karuṇamānasa pravarṣa jambudhvaje varṣam ||10 ||",
  "S04n416:25": "samatītya kāmadhātuṃ devā ye rūpadhātukāneke |",
  "S04n416:26": "sarve tyabhinandante spṛśeya siddhivrato bodhim ||11 ||",
  "S04n416:27": "nihatā ti mārakarmā jitāstvayānye kutīrthikā nāthā |",
  "S04n416:28": "kena sakalagata ti bodhī kālo'yaṃ mā upekṣasva ||12 ||",
  "S04n416:29": "kleśāgninā pradīpte loke tvaṃ vīra meghavad vyāpya |",
  "S04n416:30": "abhivarṣāmṛtavarṣaṃ śamaya kleśānnaramarūṇām ||13 ||",
  "S04n416:31": "tvaṃ vaidya dhātukuśala cirāturān satyavaidya satyavān |",
  "S04n416:32": "trivimokṣāgadayogairnirvāṇasukhe sthapaya śīghram ||14 ||",
  "S04n416:33": "aśrutva siṃhanādaṃ kroṣṭukanādaṃ nadantyanutraṣṭāḥ |",
  "S04n416:34": "nada buddhasiṃhanādaṃ trāsaya paratīrthikaśṛgālān ||15 ||",
  "S04n416:35": "prajñāpradīpahasto balavīryabalodito dharaṇimaṇḍe |",
  "S04n416:36": "karatalavareṇa dharaṇīṃ parāhanitvā jinahi māram ||16 ||",
  "S04n416:37": "samudīkṣante pālāścaturo ye tubhya dāsyate pātram |",
  "S04n416:38": "śakrāśca brahma nayutā ye jātaṃ tvāṃ grahīṣyanti ||17 ||",
  "S04n416:39": "vyavalokayābhiyaśā kularatnakuloditā kulakulīnā |",
  "S04n416:40": "yatra sthitvā sumate darśeṣyasi bodhisattvacarim ||18 ||",
  "S04n416:41": "yatraiva bhājane'smin maṇiratnaṃ tiṣṭhate bhavati śrīmān |",
  "S04n416:42": "maṇiratnaṃ vimalabuddhe pravarṣa jambudhvaje varṣam ||19 ||",
  "S04n416:43": "evaṃ bahuprakārā saṃgītiravānuniścarā gāthā |",
  "S04n416:44": "codenti karuṇāmanasaṃ ayaṃ sa kālo mā upekṣasva ||20 || iti ||",
  "S04n416:45": "iti śrīlalitavistare samutsāhaparivarto nāma dvitīyo'dhyāyaḥ ||"
}