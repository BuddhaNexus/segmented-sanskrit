{
  "SA10n1027:0": "13",
  "SA10n1027:1": "saṃskāraparīkṣā trayodaśamaṃ prakaraṇam |",
  "SA10n1027:2": "tanmṛṣā moṣadharma yadbhagavānityabhāṣata |",
  "SA10n1027:3": "sarve ca moṣadharmāṇaḥ saṃskārāstena te mṛṣā ||1 ||",
  "SA10n1027:4": "tanmṛṣā moṣadharma yadyadi kiṃ tatra muṣyate |",
  "SA10n1027:5": "etattūktaṃ bhagavatā śūnyatāparidīpakam ||2 ||",
  "SA10n1027:6": "bhāvānāṃ niḥsvabhāvatvamanyathābhāvadarśanāt |",
  "SA10n1027:7": "asvabhāvo bhāvo nāsti bhāvānāṃ śūnyatā yataḥ ||3 ||",
  "SA10n1027:8": "kasya syādanyathābhāvaḥ svabhāvaścenna vidyate |",
  "SA10n1027:9": "kasya syādanyathābhāvaḥ svabhāvo yadi vidyate ||4 ||",
  "SA10n1027:10": "tasyaiva nānyathābhāvo nāpyanyasyaiva yujyate |",
  "SA10n1027:11": "yuvā na jīryate yasmādyasmājjīrṇo na jīryate ||5 ||",
  "SA10n1027:12": "tasya cedanyathābhāvaḥ kṣīrameva bhaveddadhi |",
  "SA10n1027:13": "kṣīrādanyasya kasyātha dadhibhāvo bhaviṣyati ||6 ||",
  "SA10n1027:14": "yadyaśūnyaṃ bhavetkiṃcitsyācchūnyamiti kiṃcana |",
  "SA10n1027:15": "na kiṃcidastyaśūnyaṃ ca kutaḥ śūnyaṃ bhaviṣyati ||7 ||",
  "SA10n1027:16": "śūnyatā sarvadṛṣṭīnāṃ proktā niḥsaraṇaṃ jinaiḥ |",
  "SA10n1027:17": "yeṣāṃ tu śūnyatā dṛṣṭistānasādhyān babhāṣire ||8 ||"
}