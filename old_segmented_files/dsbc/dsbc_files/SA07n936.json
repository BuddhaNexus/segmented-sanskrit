{
  "SA07n936:0": "aṣṭamaḥ sargaḥ",
  "SA07n936:1": "strī-vighna",
  "SA07n936:2": "atha nandamadhīralocanaṃ gṛhayānotsukamutsukotsukam |",
  "SA07n936:3": "abhigamya śivena cakṣuṣā śramaṇaḥ kaściduvāca maitrayā ||1 ||",
  "SA07n936:4": "kimidaṃ mukhamaśrudurdinaṃ hṛdayasthaṃ vivṛṇoti te tamaḥ |",
  "SA07n936:5": "dhṛtimehi niyaccha vikriyāṃ na hi bāṣpaśca śamaśca śobhate ||2 ||",
  "SA07n936:6": "dvividhā samudeti vedanā niyataṃ cetasi deha eva ca |",
  "SA07n936:7": "śrutavidhyupacārakovidā dvividhā eva tayościkitsakāḥ ||3 ||",
  "SA07n936:8": "tadiyaṃ yadi kāyikī rujā bhiṣaje tūrṇamanūnamucyatām |",
  "SA07n936:9": "viniguhya hi rogamāturo nacirāttīvramanarthamṛcchati ||4 ||",
  "SA07n936:10": "atha duḥkhamidaṃ manomayaṃ vada vakṣyāmi yadatra bheṣajam |",
  "SA07n936:11": "manaso hi rajastamasvino bhiṣajo'dhyātmavidaḥ parīkṣakāḥ ||5 ||",
  "SA07n936:12": "nikhilena ca satyamucyatāṃ yadi vācyaṃ mayi saumya manyase |",
  "SA07n936:13": "gatayo vividhā hi cetasāṃ bahuguhyāni mahākulāni ca ||6 ||",
  "SA07n936:14": "iti tena sa coditastadā vyavasāyaṃ pravivakṣurātmanaḥ |",
  "SA07n936:15": "avalambya kare kareṇa taṃ praviveśānyatarad vanāntaram ||7 ||",
  "SA07n936:16": "atha tatra śucau latāgṛhe kusumodgāriṇi tau niṣedatuḥ |",
  "SA07n936:17": "mṛdubhirmṛdumāruteritairupagūḍhāviva bālapallavaiḥ ||8 ||",
  "SA07n936:18": "sa jagāda tataścikīrṣitaṃ ghananiśvāsagṛhītamantarā |",
  "SA07n936:19": "śrutavāgviśadāya bhikṣave viduṣā pravrajitena durvacam ||9 ||",
  "SA07n936:20": "sadṛśaṃ yadi dharmacāriṇaḥ satataṃ prāṇiṣu maitracetasaḥ |",
  "SA07n936:21": "adhṛtau yadiyaṃ hitaiṣitā mayi te syāt karuṇātmanaḥ sataḥ ||10 ||",
  "SA07n936:22": "ata eva ca me viśeṣataḥ pravivakṣā kṣamavādini tvayi |",
  "SA07n936:23": "na hi bhāvamimaṃ calātmane kathayeyaṃ bruvate'pyasādhave ||11 ||",
  "SA07n936:24": "tadidaṃ śrṛṇu me samāsato na rame dharmavidhāvṛte priyām |",
  "SA07n936:25": "girisānuṣu kāminīmṛte kṛtaretā iva kinnaraścaran ||12 ||",
  "SA07n936:26": "vanavāsasukhāt parāṅmukhaḥ prayiyāsā gṛhameva yena me |",
  "SA07n936:27": "na hi śarma labhe tayā binā nṛpatirhīna ivottamaśriyā ||13 ||",
  "SA07n936:28": "atha tasya niśamya tadvacaḥ priyabhāryābhimukhasya śocataḥ |",
  "SA07n936:29": "śramaṇaḥ sa śiraḥ prakampayannijagādātmagataṃ śanairidam ||14 ||",
  "SA07n936:30": "kṛpaṇaṃ bata yūthalālaso mahato vyādhabhayād viniḥsṛtaḥ |",
  "SA07n936:31": "pravivikṣati vāgurāṃ mṛgaścapalo gītaraveṇa vañcitaḥ ||15 ||",
  "SA07n936:32": "vihagaḥ khalu jālasaṃvṛto hitakāmena janena mokṣitaḥ |",
  "SA07n936:33": "vicaran phalapuṣpavadvanaṃ pravivikṣuḥ svayameva pañcaram ||16 ||",
  "SA07n936:34": "kalabhaḥ kariṇā khalūddhṛtoḥ bahupaṅkād viṣamānnadītalāt |",
  "SA07n936:35": "jalatarṣavaśena tāṃ punaḥ saritaṃ grāhavatīṃ titīrṣati ||17 ||",
  "SA07n936:36": "śaraṇe sabhujaṅgame svapan pratibuddhena pareṇa bodhitaḥ |",
  "SA07n936:37": "taruṇaḥ khalu jātavibhramaḥ svayamugraṃ bhujagaṃ jighṛkṣati ||18 ||",
  "SA07n936:38": "mahatā khalu jātavedasā jvalitādutpatito vanadrumāt |",
  "SA07n936:39": "punaricchati nīḍatṛṣṇayā patituṃ tatra gatavyatho dvijaḥ ||19 ||",
  "SA07n936:40": "avaśaḥ khalu kāmamūrcchayā priyayā śyenabhayād vinākṛtaḥ |",
  "SA07n936:41": "na dhṛtiṃ samupaiti na hriyaṃ karuṇaṃ jīvati jīvajīvakaḥ ||20 ||",
  "SA07n936:42": "akṛtātmatayā tṛṣānvito ghṛṇayā caiva dhiyā ca varjitaḥ |",
  "SA07n936:43": "aśanaṃ khalu vāntamātmanā kṛpaṇaḥ śvā punarattumicchati ||21 ||",
  "SA07n936:44": "iti manmathaśokakarṣitaṃ tamanudhyāya muhurnirīkṣya ca |",
  "SA07n936:45": "śramaṇaḥ sa hitābhikāṅkṣayā guṇavad vākyamuvāca vipriyam ||22 ||",
  "SA07n936:46": "avicārayataḥ śubhāśubhaṃ viṣayeṣveva niviṣṭacetasaḥ |",
  "SA07n936:47": "upapannamalabdhacakṣuṣo na ratiḥ śreyasi ced bhavettava ||23 ||",
  "SA07n936:48": "śravaṇe grahaṇe'tha dhāraṇe paramārthāvagame manaḥśame |",
  "SA07n936:49": "aviṣaktamateścalātmano na hi dharme'bhiratirvidhīyate ||24 ||",
  "SA07n936:50": "viṣayeṣu tu doṣadarśinaḥ parituṣṭasya śuceramāninaḥ |",
  "SA07n936:51": "śamakarmasu yuktacetasaḥ kṛtabuddhena ratirna vidyate ||25 ||",
  "SA07n936:52": "ramate tṛṣito dhanaśriyā ramate kāmasukhena bāliśaḥ |",
  "SA07n936:53": "ramate praśamena sajjanaḥ paribhogān paribhūya vidyayā ||26 ||",
  "SA07n936:54": "api ca prathitasya dhīmataḥ kulajasyārcitaliṅgadhāriṇaḥ |",
  "SA07n936:55": "sadṛśī na gṛhāya cetanā praṇatirvāyuvaśad gireriva ||27 ||",
  "SA07n936:56": "spṛhayet parasaṃśritāya yaḥ paribhūyātmavaśāṃ svatantratām |",
  "SA07n936:57": "upaśāntipathe śive sthitaḥ spṛhayeddoṣavate gṛhāya saḥ ||28 ||",
  "SA07n936:58": "vyasanābhihato yathā viśet parimuktaḥ punareva bandhanam |",
  "SA07n936:59": "samupetya vanaṃ tathā punargṛhasaṃjñaṃ mṛgayeta bandhanam ||29 ||",
  "SA07n936:60": "puruṣaśca vihāya yaḥ kaliṃ punaricchet kalimeva sevitum |",
  "SA07n936:61": "sa vihāya bhajeta bāliśaḥ kalibhūtāmajitendriyaḥ priyām ||30 ||",
  "SA07n936:62": "saviṣā iva saṃśritā latāḥ parimṛṣṭā iva soragā guhāḥ |",
  "SA07n936:63": "vivṛtā iva cāsayo dhṛtā vyasanāntā hi bhavanti yoṣitaḥ ||31 ||",
  "SA07n936:64": "pramadāḥ samadā madapradāḥ pramadā vitamadā bhayapradāḥ |",
  "SA07n936:65": "iti doṣabhayāvahāśca tāḥ kathamarhanti niṣevaṇaṃ nu tāḥ ||32 ||",
  "SA07n936:66": "svajanaḥ svajanena bhidyate suhadaścāpi suhṛjjanena yat |",
  "SA07n936:67": "paradoṣavicakṣaṇāḥ śaṭhāstadanāryāḥ pracaranti yoṣitaḥ ||33 ||",
  "SA07n936:68": "kulajāḥ kṛpaṇībhavanti yadyadayuktaṃ pracaranti sāhasam |",
  "SA07n936:69": "praviśanti ca yaccamūmukhaṃ rabhasāstatra nimittamaṅganāḥ ||34 ||",
  "SA07n936:70": "vacanena haranti valgunā niśitena praharanti cetasā |",
  "SA07n936:71": "madhu tiṣṭhati vāci yoṣitāṃ hṛdaye hālahalaṃ mahadviṣaśam ||35 ||",
  "SA07n936:72": "pradahan dahano'pi gṛhyate viśarīraḥ pavano'pi gṛhyate |",
  "SA07n936:73": "kupito bhujago'pi gṛhyate pramadānāṃ tu mano na gṛhyate ||36 ||",
  "SA07n936:74": "na vapurvimṛśanti na śriyaṃ na matiṃ nāpi kulaṃ na vikramam |",
  "SA07n936:75": "praharantyaviśeṣataḥ striyaḥ sarito grāhakulākulā iva ||37 ||",
  "SA07n936:76": "na vaco madhuraṃ na lālanaṃ smarati strī na ca sauhṛdaṃ kvacit |",
  "SA07n936:77": "kalitā vanitaiva cañcalā tadihāriṣviva nāvalambyate ||38 ||",
  "SA07n936:78": "adadatsu bhavanti narmadāḥ pradadatsu praviśanti vibhramam |",
  "SA07n936:79": "praṇateṣu bhavanti garvitāḥ pramadāstṛptatarāśca māniṣu ||39 ||",
  "SA07n936:80": "guṇavatsu caranti bhartṛvad guṇahīneṣu caranti putravat |",
  "SA07n936:81": "dhanavatsu caranti tṛṣṇayā dhanahīneṣu carantyavajñayā ||40 ||",
  "SA07n936:82": "viṣayād viṣayāntaraṃ gatā pracaratyeva yathā hṛtāpi gau |",
  "SA07n936:83": "anavekṣitapūrvasauhṛdā ramate'nyatra gatā tathāṅganā ||41 ||",
  "SA07n936:84": "praviśantyapi hi striyaścitāmanubadhnantyapi muktajīvitāḥ |",
  "SA07n936:85": "api bibhrati caiva yantraṇā na tu bhāvena vahanti sauhṛdam ||42 ||",
  "SA07n936:86": "ramayanti patīn kathañcana pramadā yāḥ patidevatāḥ kvacit |",
  "SA07n936:87": "calacittatayā sahastraśo ramayante hṛdayaṃ svameva tāḥ ||43 ||",
  "SA07n936:88": "śvapacaṃ kila senajitsutā cakame mīnaripuṃ kumudvatī |",
  "SA07n936:89": "mṛgarājamatho bṛhadrathā pramadānāmagatirna vidyate ||44 ||",
  "SA07n936:90": "kuruhaihayavṛṣṇivaṃśajā bahumāyākavaco'tha śambaraḥ |",
  "SA07n936:91": "munirugratapāśca gautamaḥ samavāpurvanitoddhataṃ rajaḥ ||45 ||",
  "SA07n936:92": "akṛtajñamanāryamasthiraṃ vanitānāmidamīdṛśaṃ manaḥ |",
  "SA07n936:93": "kathamarhati tāsu paṇḍito hṛdayaṃ sañjayituṃ calātmasu ||46 ||",
  "SA07n936:94": "atha sūkṣmamatidvayāśivaṃ laghu tāsāṃ hṛdayaṃ na paśyasi |",
  "SA07n936:95": "kimu kāyamasadgṛhaṃ sravad vanitānāmaśuciṃ na paśyasi ||47 ||",
  "SA07n936:96": "yadahanyahani pradhāvanairvasanaiścābharaṇaiśca saṃskṛtam |",
  "SA07n936:97": "aśubhaṃ tamasāvṛtekṣaṇaḥ śubhato gacchasi nāvagacchasi ||48 ||",
  "SA07n936:98": "athavā samavaiṣi tattanūmaśubhāṃ tvaṃ na tu saṃvidasti te |",
  "SA07n936:99": "surabhiṃ vidadhāsi hi kriyāmaśucestatprabhavasya śāntaye ||49 ||",
  "SA07n936:100": "anulepanamañjanaṃ srajo maṇimuktātapanīyamaṃśukam |",
  "SA07n936:101": "yadi sādhu kimatra yoṣitāṃ sahajaṃ tāsu vicīyatāṃ śuci ||50 ||",
  "SA07n936:102": "malapaṅkadharā digambarā prakṛtisthairnakhadantaromabhiḥ |",
  "SA07n936:103": "yadi sā tava sundarī bhavenniyataṃ te'dya na sundarī bhavet ||51 ||",
  "SA07n936:104": "stravatīmaśuciṃ spṛśecca kaḥ saghṛṇo jarjarabhāṇḍavat striyam |",
  "SA07n936:105": "yadi kevalayā tvacāvṛtā na bhavenmakṣikapatramātrayā ||52 ||",
  "SA07n936:106": "tvacaveṣṭitamasthipañjaraṃ yadi kāyaṃ samavaiṣi yoṣitām |",
  "SA07n936:107": "madanena ca kṛṣyase balādaghṛṇaḥ khalvadhṛtiśca manmathaḥ ||53 ||",
  "SA07n936:108": "śubhatāmaśubheṣu kalpayan nakhadantatvacakeśaromasu |",
  "SA07n936:109": "avicakṣaṇa kiṃ na paśyasi prakṛtiṃ ca prabhavaṃ ca yoṣitām ||54 ||",
  "SA07n936:110": "tadavetya manaḥśarirayorvanitā doṣavatīrviśeṣataḥ |",
  "SA07n936:111": "capalaṃ bhavanotsukaṃ manaḥ pratisaṃkhyānabalena vāryatām ||55 ||",
  "SA07n936:112": "śrutavān matimān kulodgataḥ paramasya praśamasya bhājanam |",
  "SA07n936:113": "upagamya yathā tathā punarna hi bhettuṃ niyamaṃ tvamarhasi ||56 ||",
  "SA07n936:114": "abhijanamahato manasvinaḥ priyayaśaso bahumānamicchataḥ |",
  "SA07n936:115": "nidhanamapi varaṃ sthirātmanaścyutavinayasya na caiva jīvitam ||57 ||",
  "SA07n936:116": "baddhvā yathā hi kavacaṃ pragṛhītacāpo,",
  "SA07n936:117": "nindyo bhavatyapasṛtaḥ samarād rathasthaḥ |",
  "SA07n936:118": "bhaikṣākamabhyupagataḥ parigṛhya liṅgaṃ,",
  "SA07n936:119": "nindyastathā bhavati kāmahṛtendriyāśvaḥ ||58 ||",
  "SA07n936:120": "hāsyo yathā ca paramābharaṇāmbarastrag bhaikṣaṃ caran dhṛtadhanuścalacitramauliḥ |",
  "SA07n936:121": "vairūpyamabhyupagataḥ parapiṇḍabhojī hāsyastathā gṛhasukhābhimukhaḥ satṛṣṇaḥ ||59 ||",
  "SA07n936:122": "yathā svannaṃ bhuktvā paramaśayanīye'pi śayito,",
  "SA07n936:123": "varāho nirmuktaḥ punaraśuci dhāvet paricitam |",
  "SA07n936:124": "tathā śreyaḥ śrṛṇvan praśamasukhamāsvādya guṇavad,",
  "SA07n936:125": "vanaṃ śāntaṃ hitvā gṛhamabhilaṣet kāmatṛṣitaḥ ||60 ||",
  "SA07n936:126": "yatholkā hastasthā dahati pavanapreritaśikhā yathā pādākrānto daśati bhujagaḥ krodharabhasaḥ |",
  "SA07n936:127": "yathā hanti vyāghraḥ śiśurapi gṛhīto gṛhagataḥ tathā strīsaṃsargo bahuvidhamanarthāya bhavati ||61 ||",
  "SA07n936:128": "tadvijñāya manaḥśarīraniyatānnārīṣu doṣānimān,",
  "SA07n936:129": "matvā kāmasukhaṃ nadījalacalaṃ kleśāya śokāya ca |",
  "SA07n936:130": "dṛṣṭvā durbalamāmapātrasadṛśaṃ mṛtyūpasṛṣṭaṃ jagan-",
  "SA07n936:131": "nirmokṣāya kuruṣva buddhimatulāmutkaṇṭhituṃ nārhasi ||62 ||",
  "SA07n936:132": "saundarananda mahākāvye “strī-vighna“ nāma aṣṭama sarga samāpta |"
}