{
  "SA05n853:0": "(ārya)mañjuśrīnāmāṣṭottaraśatakastotram",
  "SA05n853:1": "praṇipatya muniṃ mūrdhnā suprasannena cetasā |",
  "SA05n853:2": "vakṣyāmyadya ca nāmāni saṃbuddhairanuvarṇitam || 1 ||",
  "SA05n853:3": "surupo rūpadhārī ca sarvarūpo hyanuttaraḥ |",
  "SA05n853:4": "sarvalakṣaṇasampūrṇo mañjuśrīruttamaḥ śriyā || 2 ||",
  "SA05n853:5": "acintyaścintyavigato'cintyo'dbhutavikramaḥ |",
  "SA05n853:6": "acintyaḥ sarvadharmāṇāmacintyo manasastathā || 3 ||",
  "SA05n853:7": "śūnyatābhāvitātmākaḥ śūnyadharmasamanvitaḥ |",
  "SA05n853:8": "śūnyastvamadhimuktiśca śūnyatribhavadeśakaḥ || 4 ||",
  "SA05n853:9": "sarvajñaḥ sarvadarśī ca sarvabhūmipatirvibhuḥ |",
  "SA05n853:10": "mañjuśrīvaśavartī ca padmākṣaḥ padmasaṃbhavaḥ || 5 ||",
  "SA05n853:11": "padmakiñjalkavarṇaśca padmaparyaṅkavāsanaḥ |",
  "SA05n853:12": "nīlotpaladharaḥ pūtaḥ pavitraḥ śāntamānasaḥ || 6 ||",
  "SA05n853:13": "pratyekabuddho buddhastvamādibuddho nirucyase |",
  "SA05n853:14": "ṛddhimān vaśitāprāptaścatuḥsatyopadeśakaḥ || 7 ||",
  "SA05n853:15": "lokapālaḥ sahasrākṣa īśvarastvaṃ prajāpatiḥ |",
  "SA05n853:16": "śivastvaṃ sarvabhūtānāṃ tvaṃ vibhurguṇasāgaraḥ || 8 ||",
  "SA05n853:17": "ṛṣistvaṃ puṇyaḥ śreṣṭhaśca jyeṣṭho jātismarastathā |",
  "SA05n853:18": "vināyako vinetā ca jinaputro jinātmajaḥ || 9 ||",
  "SA05n853:19": "bhānuḥ sahasraraśmimastvaṃ somastvaṃ ca bṛhaspatiḥ |",
  "SA05n853:20": "dhanado varuṇaścaiva tvaṃ viṣṇustvaṃ maheśvaraḥ || 10 ||",
  "SA05n853:21": "ananto nāgarājastvaṃ skandaḥ senāpatistathā |",
  "SA05n853:22": "vemacitrāsurendrastvaṃ bhaumaḥ śukro budhastathā || 11 ||",
  "SA05n853:23": "sarvadevamayo vīraḥ sarvadevairnamaskṛtaḥ |",
  "SA05n853:24": "lokadharmamalātītastvaṃ loke cāgrapudgalaḥ || 12 ||",
  "SA05n853:25": "lokajño lokavijñāto jñānināṃ pravaro varaḥ |",
  "SA05n853:26": "varado layanaṃ trāṇamadhṛṣyo mārakarmiṇām || 13 ||",
  "SA05n853:27": "gambhīraścānavadyaśca kalyāṇamitrasaṃpadaḥ |",
  "SA05n853:28": "vaidyastvaṃ śalyahartā na naradamyaḥ susārathiḥ || 14 ||",
  "SA05n853:29": "matimān gatimāṃścaiva buddhimāṃśca vicakṣaṇaḥ |",
  "SA05n853:30": "puṇyavān kalpavṛkṣaśca bodhyaṅgapuṣpamaṇḍitaḥ || 15 ||",
  "SA05n853:31": "vimuktiphalasaṃpanna āśrayaḥ sarvadehinām |",
  "SA05n853:32": "manoharo manojñaśca anagho brahmacāriṇām || 16 ||",
  "SA05n853:33": "ketustvaṃ grahaśreṣṭhaśca ṛṣibhirmunipuṅgavaḥ |",
  "SA05n853:34": "yuvarājñābhiṣiktasttvaṃ daśabhūmīśvaraḥ prabhuḥ || 17 ||",
  "SA05n853:35": "sārthavāho gaṇaśreṣṭho nirvāṇottamadeśakaḥ |",
  "SA05n853:36": "khasamo madhyakalpastvaṃ tvaṃ tejo vāyureva ca || 18 ||",
  "SA05n853:37": "cintāmaṇistvaṃ sattvānāṃ sarvāśāparipūrakaḥ |",
  "SA05n853:38": "namo'stu te mahāvidya sarvabhūtanamaskṛta || 19 ||",
  "SA05n853:39": "śrīāryamañjuśrīnāmāṣṭottaraśatakastotraṃ samāptam |"
}