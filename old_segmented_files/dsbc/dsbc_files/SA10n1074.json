{
  "SA10n1074:0": "dvādaśāṅgaparīkṣā ṣaḍviṃśatitamaṃ prakaraṇam |",
  "SA10n1074:1": "atrāha - yaduktam -",
  "SA10n1074:2": "yaḥ pratītyasamutpādaḥ śūnyatāṃ tāṃ pracakṣmahe |",
  "SA10n1074:3": "sā prajñaptirupādāya pratipatsaiva madhyamā ||iti,",
  "SA10n1074:4": "kaḥ punarasau pratītyasamutpādaḥ,",
  "SA10n1074:5": "yaḥ śūnyatetyucyate?",
  "SA10n1074:6": "athavā | yadetaduktam -",
  "SA10n1074:7": "yaḥ pratītyasamutpādaṃ paśyatīdaṃ sa paśyati |",
  "SA10n1074:8": "duḥkhaṃ samudayaṃ caiva nirodhaṃ mārgameva ca || iti ,",
  "SA10n1074:9": "tatkatamo'sau pratītyasamutpādaḥ iti?",
  "SA10n1074:10": "atastadaṅgaprabhedavivakṣayedamucyate -",
  "SA10n1074:11": "punarbhavāya saṃskārānavidyānivṛtastridhā |",
  "SA10n1074:12": "abhisaṃskurute yāṃstairgatiṃ gacchati karmabhiḥ ||1 ||",
  "SA10n1074:13": "tatra avidyā ajñānaṃ tamo yathābhūtārthapracchādakaṃ stimitatā |",
  "SA10n1074:14": "avidyayā nivṛtaḥ chāditaḥ pudgalaḥ punarbhavāya punarbhavārthaṃ punarbhavotpattyarthamabhisaṃskaroti utpādayati yān kuśalādicetanāviśeṣāṃste punarbhavābhisaṃskārāt saṃskārāḥ |",
  "SA10n1074:15": "te ca trividhāḥ -kuśalā akuśalā ānejyāśca,",
  "SA10n1074:16": "yadi vā -kāyikā vācikā mānasāśceti |",
  "SA10n1074:17": "tāṃstrividhān karmalakṣaṇān saṃskārānavidyānivṛtaḥ pudgalaḥ karoti |",
  "SA10n1074:18": "taiśca saṃskārairabhisaṃskṛtaiḥ karmabhiḥ karmasaṃjñitaiḥ taddhetukāṃ gatiṃ gacchati ||1 ||",
  "SA10n1074:19": "tato'sya -",
  "SA10n1074:20": "vijñānaṃ saṃniviśate saṃskārapratyayaṃ gatau |",
  "SA10n1074:21": "kṛtopacitasaṃskārasyāsya pudgalasya saṃskārānurūpāyāṃ gatau devādikāyāṃ saṃskārahetukaṃ vijñānaṃ saṃniviśate praviśati upapadyate saṃsārānarthabījabhūtam |",
  "SA10n1074:22": "tata uttarakālam -",
  "SA10n1074:23": "saṃniviṣṭe'tha vijñāne nāmarūpaṃ niṣicyate ||2 ||",
  "SA10n1074:24": "tatra karmakleśāviddhaṃ tasmiṃstasminnupapattyāyatane nāmayatīti nāma,",
  "SA10n1074:25": "saṃjñāvaśena vā artheṣu nāmayatīti nāma |",
  "SA10n1074:26": "catvāro'rūpiṇaḥ skandhā nāmeti vyapadiśyate |",
  "SA10n1074:27": "rūpyata iti rūpam |",
  "SA10n1074:28": "bādhyata ityarthaḥ |",
  "SA10n1074:29": "idaṃ ca rūpaṃ pūrvakaṃ ca nāma ,",
  "SA10n1074:30": "ubhayametadabhisaṃkṣipya nāmarūpamiti vyavasthāpyate |",
  "SA10n1074:31": "tatra bimbapratibimbanyāyena svādhyāyadīpamudrāpratimudrādinyāyena vā māraṇāntikeṣu skandheṣu nirudhyamāneṣu ekasminneva kṣaṇe tulādaṇḍanāmonnāmanyāyenaiva aupapattyāṃśikāḥ skandhā yathākarmākṣepata upajāyante |",
  "SA10n1074:32": "evaṃ ca bimbapratibimbamudrāpratimudrānyāyena pratītyasamutpādaḥ sidhyati |",
  "SA10n1074:33": "tulādaṇḍanāmonnāmanyāyena tu yadvijñānaṃ saṃniviśate ityuktam,",
  "SA10n1074:34": "tad bālalokabodhānurodhena,",
  "SA10n1074:35": "samānakāla eva bhavapratisaṃdhiriti |",
  "SA10n1074:36": "tathā samānena samānakālaṃ",
  "SA10n1074:37": "lokasya duḥkhaṃ ca sukhodayaṃ ca |",
  "SA10n1074:38": "hartuṃ ca kartuṃ ca sadāstu śakti -",
  "SA10n1074:39": "stamaḥ prakāśaṃ ca yathaiva bhānoḥ ||iti |",
  "SA10n1074:40": "na tu punaḥ pratītyasamutpādasvarūpavicakṣaṇānāmevaṃ vaktuṃ yujyate sāhacaryāditvamekakṣaṇe tulādaṇḍanāmonnāmadṛṣṭānteneti |",
  "SA10n1074:41": "janmonmukhaṃ na sadidaṃ yadi jāyamānaṃ",
  "SA10n1074:42": "nāśonmukhaṃ sadapi nāma nirudhyamānam |",
  "SA10n1074:43": "iṣṭaṃ tadā kathamidaṃ tulayā samānaṃ",
  "SA10n1074:44": "kartrā vinā janiriyaṃ na ca yuktarūpā ||",
  "SA10n1074:45": "ityādivacanāt |",
  "SA10n1074:46": "yathā bimbapratibimbamudrāpratimudrādinyāyena kṣaṇikatvaṃ neṣyate bhavadbhiḥ,",
  "SA10n1074:47": "tathā anyasyāpi bhāvasya utpādasamanantaradhvaṃsinaḥ kṣaṇikatvaṃ na yuktam |",
  "SA10n1074:48": "yataḥ jātijarāsthityanityatākhyāni catvāri saṃskṛtalakṣaṇāni utpadyamānasya bhāvasya bāhyasya ādhyātmikasya vā ekasminneva kṣaṇe bhavantītyabhidharmapāṭhaḥ |",
  "SA10n1074:49": "tatra jātijarayoḥ parasparavirodhāt sthityanityatayośca ekasminneva bhāve na yugapatsaṃbhava iṣyate sadbhiḥ |",
  "SA10n1074:50": "kṣaṇike sarvathābhāvātkutaḥ kācitpurāṇatā |",
  "SA10n1074:51": "sthairyādakṣaṇike cāpi kutaḥ kācitpurāṇatā ||",
  "SA10n1074:52": "yathānto'sti kṣaṇasyaivamādimadhyaṃ ca kalpyatām |",
  "SA10n1074:53": "antakatvātkṣaṇasyaivaṃ na lokasya kṣaṇasthitiḥ ||",
  "SA10n1074:54": "ādimadhyāvasānāni cintyāni kṣaṇavatpunaḥ |",
  "SA10n1074:55": "ādimadhyāvasānatvaṃ na svataḥ parato'pi vā ||",
  "SA10n1074:56": "iti madhyamakasiddhāntapāṭhāt kṣaṇikapadārthāsiddherasiddhiravaseyā |",
  "SA10n1074:57": "na ca jātimaraṇayoḥ parasparabhinnalakṣaṇayoḥ ekasmin kṣaṇe saṃbhavo bhavet,",
  "SA10n1074:58": "saṃśayaniścayajñānayorālokāndhakārayorjñānā jñānayorbījāṅkurayormaraṇabhavopapattibhavayorbhinnalakṣaṇayorityādivat |",
  "SA10n1074:59": "parasparanirapekṣayoreva svahetupratyayasiddhayoḥ sahabhāvo yujyate savyetaragoviṣāṇayoryuvatistanayornarakarṇayorityādivat,",
  "SA10n1074:60": "na tu punaḥ kadācidapi parasparaviruddhayorvināśotpādayoḥ |",
  "SA10n1074:61": "yathoktaṃ rāgaraktaparīkṣāyām -",
  "SA10n1074:62": "sahaiva punarudbhūtirna yuktā rāgaraktayoḥ |",
  "SA10n1074:63": "bhavetāṃ rāgaraktau hi nirapekṣau parasparam ||",
  "SA10n1074:64": "naikatve sahabhāvo'sti na tenaiva hi tatsaha |",
  "SA10n1074:65": "pṛthaktve sahabhāvo'tha kuta eva bhaviṣyati ||",
  "SA10n1074:66": "evaṃ raktena rāgasya siddhirna saha nāsaha |",
  "SA10n1074:67": "rāgavatsarvadharmāṇāṃ siddhirna saha nāsaha ||",
  "SA10n1074:68": "iti pratiṣedhāt kutaḥ samānakālatā bhāvānāṃ maraṇabhavopapattibhavayoriti?",
  "SA10n1074:69": "ataḥ sahabhāvo vineya janabodhānurodhapravṛtta eveti lakṣyate |",
  "SA10n1074:70": "tena naikasminneva kṣaṇe nāmonnāmau tulāyāḥ saṃbhavataḥ nāmonnāmayoḥ kālabhedāt |",
  "SA10n1074:71": "balavatpuruṣācchaṭāmātreṇa pañcaṣaṣṭiḥ kṣaṇā atikrāmantīti pāṭhāt,",
  "SA10n1074:72": "utpalapatraśatasahasravedhavat sūcyagreṇeti |",
  "SA10n1074:73": "tathāpi atra utpalapatraśatasahasravedhaḥ sūcyagreṇa kramaśo vedho'vaseyaḥ kṣaṇānāmatisūkṣmatvāt |",
  "SA10n1074:74": "ekakṣaṇena ślokākṣarapadodāharaṇavat ||",
  "SA10n1074:75": "kiṃ ca -",
  "SA10n1074:76": "anirodhamanutpādamanucchedamaśāśvatam |",
  "SA10n1074:77": "anekārthamanānārthamanāgamamanirgamam ||",
  "SA10n1074:78": "yaḥ pratītyasamutpādaṃ prapañcopaśamaṃ śivam |",
  "SA10n1074:79": "iti pāṭhādutpādanirodhayorasaṃbhava eva pratipāditaḥ śāstre madhyamake |",
  "SA10n1074:80": "āgamasūtreṣu -",
  "SA10n1074:81": "avināśamanutpannaṃ dharmadhātusamaṃ jagat |",
  "SA10n1074:82": "sattvadhātuṃ ca deśeti eṣā lokānuvartanā ||",
  "SA10n1074:83": "trīṣu adhvasu sattvānāṃ prakṛtiṃ nopalambhati |",
  "SA10n1074:84": "sattvadhātuṃ ca deśeti eṣā lokānuvartanā ||ityādi |",
  "SA10n1074:85": "tathā -",
  "SA10n1074:86": "phenapiṇḍopamaṃ rūpaṃ vedanā budbudopamā |",
  "SA10n1074:87": "marīcisadṛśī saṃjñā saṃskārāḥ kadalīnibhāḥ |",
  "SA10n1074:88": "māyopamaṃ ca vijñānamuktamādityabandhunā ||",
  "SA10n1074:89": "evaṃ dharmān vīkṣamāṇo bhikṣurārabdhavīryavān |",
  "SA10n1074:90": "divā vā yadi vā rātrau saṃprajānan pratismṛtaḥ |",
  "SA10n1074:91": "pratividhyetpadaṃ śāntaṃ saṃskāropaśamaṃ śivam ||iti |",
  "SA10n1074:92": "etāśca gāthāḥ sarvanikāyaśāstrasūtreṣu paṭhayante |",
  "SA10n1074:93": "ataḥ phenapiṇḍādīnāṃ hetupratyayasāmagrīṃ prāpya pratītya samutpannānāṃ sāravastuvigatānāṃ kutaḥ kṣaṇikākṣaṇikacinteti?",
  "SA10n1074:94": "mahāyānasūtreṣu ca -",
  "SA10n1074:95": "supinopamā bhavagatī sakalā",
  "SA10n1074:96": "na hi kaści jāyati na co mriyate |",
  "SA10n1074:97": "na ca karma naśyati kadāci kṛtaṃ",
  "SA10n1074:98": "phalu deti kṛṣṇaśubha saṃsarato ||",
  "SA10n1074:99": "na ca śāśvataṃ na ca uccheda puno",
  "SA10n1074:100": "na ca karmasaṃcayu na cāpi sthitiḥ |",
  "SA10n1074:101": "na ca so'pi kṛtva punarāspṛśatī",
  "SA10n1074:102": "na ca anyu kṛtva puna vedayate ||",
  "SA10n1074:103": "yathā kumārī supināntarasmiṃ",
  "SA10n1074:104": "svaputra jātaṃ ca mṛtaṃca paśyati |",
  "SA10n1074:105": "jāte'tituṣṭā mṛti daurmanasyitā",
  "SA10n1074:106": "tathopamān jānatha sarvadharmān ||",
  "SA10n1074:107": "yathaiva grāmāntari lekhadarśanāt",
  "SA10n1074:108": "kriyāḥ pravartanti pṛthak śubhāśubhāḥ |",
  "SA10n1074:109": "na lekhasaṃkrānti girāya vidyate",
  "SA10n1074:110": "tathopamān jānatha sarvadharmān ||",
  "SA10n1074:111": "mudrātpratimudra dṛśyate",
  "SA10n1074:112": "mudrasaṃkrānti na copalabhyate |",
  "SA10n1074:113": "na ca tatra na caiva sānyato",
  "SA10n1074:114": "evaṃ saṃskāra'nucchedaśāśvatāḥ ||",
  "SA10n1074:115": "bījasya sato yathāṅkuro",
  "SA10n1074:116": "na ca yo bīju sa caiva aṅkuro |",
  "SA10n1074:117": "na ca anyu tato na caiva tat",
  "SA10n1074:118": "evamanuccheda aśāśvata dharmatā ||",
  "SA10n1074:119": "yatha muñja pratītya balbajaṃ",
  "SA10n1074:120": "rajju vyāyāmabalena vartitā |",
  "SA10n1074:121": "ghaṭiyantra sacakra vartate",
  "SA10n1074:122": "teṣu ekaikasu nāsti vartanā ||",
  "SA10n1074:123": "tatha sarvabhavāṅgavartinī",
  "SA10n1074:124": "anyamanyopacayena niśritā |",
  "SA10n1074:125": "ekaikeṣu teṣu vartanī",
  "SA10n1074:126": "pūrvamaparāntatu nopalabhyate ||",
  "SA10n1074:127": "ata evoktamācāryanāgārjunapādaiḥ -",
  "SA10n1074:128": "svādhyāyadīpamudrādarpaṇaghoṣārkakāntabījāmlaiḥ |",
  "SA10n1074:129": "skandhapratisaṃdhirasaṃkramaśca vidvadbhirupadhāryau ||iti |",
  "SA10n1074:130": "śatakaśāstre ca āryadevapādairmahābodhicaryāsthiraprasthānasthitaiḥ -",
  "SA10n1074:131": "alātacakranirmāṇasvapnamāyāmbucandrakaiḥ |",
  "SA10n1074:132": "dhūmikāntaḥ pratiśrutkāmarīcyabhraiḥ samo bhavaḥ ||iti ||",
  "SA10n1074:133": "tadevaṃ bimbapratibimbādinyāyena mātuḥ kukṣau vijñāne saṃmūrcchite vijñānapratyayaṃ nāmarūpaṃ niṣicyate,",
  "SA10n1074:134": "kṣarati prādurbhavatītyarthaḥ |",
  "SA10n1074:135": "yadi iha gatau vijñānaṃ na saṃmūrchitaṃ syāt,",
  "SA10n1074:136": "tadā nāmarūpaprādurbhāvo na syāt |",
  "SA10n1074:137": "sacedānanda vijñānaṃ mātuḥ kukṣiṃ nāvakrāmeta,",
  "SA10n1074:138": "na tat kalalaṃ kalalatvāya saṃvarteta |",
  "SA10n1074:139": "iti vacanāt ||2 ||",
  "SA10n1074:140": "tadevam -",
  "SA10n1074:141": "niṣikte nāmarūpe tu ṣaḍāyatanasaṃbhavaḥ |",
  "SA10n1074:142": "duḥkhotpattyā āyadvārabhāvena darśanaśravaṇaghrāṇarasasparśamanaākhyaṃ ṣaḍāyatanaṃ nāmarūpahetukamupajāyate |",
  "SA10n1074:143": "sa cakṣuṣā rūpāṇi dṛṣṭvā saumanasyasthānīyānyabhiniviśate,",
  "SA10n1074:144": "abhiniviṣṭaḥ san rāgajaṃ dvevajaṃ mohajaṃ karma karotītyādinā duḥkhotpattāvāyadvāratvaṃ ṣaṇṇāmāyatanānām |",
  "SA10n1074:145": "tadevaṃ saṃbhūte ṣaḍāyatane uttarakālam -",
  "SA10n1074:146": "ṣaḍāyatanamāgamya saṃsparśaḥ saṃpravartate ||3 ||",
  "SA10n1074:147": "kaḥ punarayaṃ saṃsparśaḥ,",
  "SA10n1074:148": "kathaṃ vā saṃpravartate iti pratipādayannāha -",
  "SA10n1074:149": "cakṣuḥ pratītya rūpaṃ ca samanvāhārameva ca |",
  "SA10n1074:150": "nāmarūpaṃ pratītyaivaṃ vijñānaṃ saṃpravartate ||4 ||",
  "SA10n1074:151": "saṃnipātasrayāṇāṃ yo rūpavijñānacakṣuṣām |",
  "SA10n1074:152": "sparśaḥ saḥ",
  "SA10n1074:153": "cakṣurindriyaṃ pratītya rūpāṇi ca samanvāhāraṃ ca pratītya manaskāraṃ viṣayādivilakṣaṇaṃ samanantarapratyayaṃ vijñānabījabhūtaṃ cakṣurvijñānamutpadyate |",
  "SA10n1074:154": "tatra cakṣuśca rūpāyatanaṃ ca rūpam |",
  "SA10n1074:155": "samanvāhāraścatuḥskandhalakṣaṇaṃ nāma |",
  "SA10n1074:156": "tadetattrayaṃ pratītyotpadyamānaṃ cakṣurvijñānaṃ nāmarūpaṃ pratītyotpadyate |",
  "SA10n1074:157": "tadevameṣāmindriyaviṣayavijñānānāṃ trayāṇāṃ yaḥ saṃnipātaḥ sahotpādaḥ anyonyopakāreṇa tulyaṃ yā pravṛttiḥ,",
  "SA10n1074:158": "sa spṛṣṭilakṣaṇaḥ sparśaḥ |",
  "SA10n1074:159": "tata uttarakālam -",
  "SA10n1074:160": "tasmātsparśācca vedanā saṃpravartate ||5 ||",
  "SA10n1074:161": "iṣṭāniṣṭobhayaviparītaviṣayānubhūtirviṣayānubhavo vedanaṃ vittirvedanetyucyate |",
  "SA10n1074:162": "duḥkhā sukhā aduḥkhāsukhā ca trividhā |",
  "SA10n1074:163": "yathā caiṣāṃ rūpavijñānacakṣuṣāṃ trayāṇāṃ saṃnipātalakṣaṇaṃ sparśamāgamya vedanā uktā,",
  "SA10n1074:164": "evaṃ śeṣendriyaviṣayavijñānatrayasaṃnipātalakṣaṇasparśahetukā vedanā vyākhyeyā ||5 ||",
  "SA10n1074:165": "tata uttarakālam -",
  "SA10n1074:166": "vedanāpratyayā tṛṣṇā",
  "SA10n1074:167": "saṃpravartate iti vartate |",
  "SA10n1074:168": "vedanā pratyayo yasyāstṛṣṇāyāḥ sā vedanāpratyayā |",
  "SA10n1074:169": "kiṃviṣayā punaḥ sā tṛṣṇā?",
  "SA10n1074:170": "vedanāviṣayaiva |",
  "SA10n1074:171": "kiṃ kāraṇam?",
  "SA10n1074:172": "yasmādasau tṛṣṇāluḥ",
  "SA10n1074:173": "vedanārthaṃ hi tṛṣyate |",
  "SA10n1074:174": "vedanānimittameva abhilāṣaṃ karotītyarthaḥ |",
  "SA10n1074:175": "kathaṃ kṛtvā?",
  "SA10n1074:176": "yadi tāvat sukhā vedanā asyopajāyate,",
  "SA10n1074:177": "sa tasyāḥ punaḥ punaḥ saṃyogārthaṃ paritṛṣyate |",
  "SA10n1074:178": "atha duḥkhā,",
  "SA10n1074:179": "tadā tasyā visaṃyogārthaṃ paritṛṣyate |",
  "SA10n1074:180": "atha aduḥkhāsukhā,",
  "SA10n1074:181": "tasyā api nityamaparibhraṃśārthaṃ paritṛṣyate | sa evam -",
  "SA10n1074:182": "tṛṣyamāṇa upādānamupādatte caturvidham ||6 ||",
  "SA10n1074:183": "sa evaṃ vedanāsvabhiniviṣṭaḥ saktaḥ tṛṣṇāpratyayaṃ kāmadṛṣṭiśīlavratātmavādopādānākhyaṃ caturvidhaṃ karmākṣepakāraṇaṃ parigṛhṇāti |",
  "SA10n1074:184": "tadevamasya tṛṣṇāpratyayamupādānaṃ bhavati ||6 ||",
  "SA10n1074:185": "tata uttarakālam -",
  "SA10n1074:186": "upādāne sati bhava upādātuḥ pravartate |",
  "SA10n1074:187": "syāddhi yadyanupādāno mucyeta na bhavedbhavaḥ ||7 ||",
  "SA10n1074:188": "pañca skandhāḥ sa ca bhavaḥ",
  "SA10n1074:189": "caturvidhasya yathoktasya upādānasya upādātā grahītā utpādayitā |",
  "SA10n1074:190": "tasya upādātuḥ upādānapratyayo bhavaḥ upajāyate |",
  "SA10n1074:191": "kiṃ kāraṇam?",
  "SA10n1074:192": "yasmāt, yo hi anutpāditavedanātṛṣṇaḥ pratisaṃkhyānabalena tṛṣṇāmasvīkurvan,",
  "SA10n1074:193": "caturvidhamupādānaṃ pravihāya upādātā amalādvayajñānasaṃmukhī bhāvāt syāddhi yadyanupādāno mucyeta saḥ |",
  "SA10n1074:194": "tadānīṃ tasya na bhavedbhavaḥ ||",
  "SA10n1074:195": "kaḥ punarayaṃ bhavaḥ?",
  "SA10n1074:196": "pañca skandhāḥ sa ca bhavaḥ |",
  "SA10n1074:197": "yaḥ upādānāt pravartate,",
  "SA10n1074:198": "sa pañcaskandha svabhāvo veditavyaḥ |",
  "SA10n1074:199": "trividhamapi kāyikaṃ vācikaṃ mānasikaṃ ca karma bhavatyasmādanāgataṃ skandha pañcakaṃ bhavaḥ iti vyapadiśyate |",
  "SA10n1074:200": "tatra kāyikaṃ vācikaṃ karma rūpaskandhasvabhāvaṃ karmavijñaptitvāt |",
  "SA10n1074:201": "mānasaṃ tu catuḥskandhasvabhāvamiti |",
  "SA10n1074:202": "evaṃ sa bhavaḥ pañca skandhā iti vijñeyam | tasmāt -",
  "SA10n1074:203": "bhavājjātiḥ pravartate |",
  "SA10n1074:204": "anāgataskandhotpādo jātiḥ |",
  "SA10n1074:205": "sā ca bhavāt pravartate |",
  "SA10n1074:206": "tata uttarakālam -",
  "SA10n1074:207": "jarāmaraṇaduḥkhādi śokāḥ saparidevanāḥ ||8 ||",
  "SA10n1074:208": "daurmanasyamupāyāsā jāteretatpravartate |",
  "SA10n1074:209": "jātihetukā ete jarāmaraṇādayaḥ pravartante |",
  "SA10n1074:210": "eṣāṃ ca yathāsūtrameva vyākhyānaṃ veditavyam |",
  "SA10n1074:211": "tatra skandhaparipāko jarā |",
  "SA10n1074:212": "jīrṇasya skandhabhedo maraṇam |",
  "SA10n1074:213": "mriyamāṇasya vigacchataḥ saṃmūḍhasya sāmiṣaṅgo hṛdayasaṃtāpaḥ śokaḥ |",
  "SA10n1074:214": "śokasamutthito vākpralāpaḥ paridevaḥ |",
  "SA10n1074:215": "pañcendriyāsātanipāto duḥkham |",
  "SA10n1074:216": "manoniṣṭanipāto daurmanasyam |",
  "SA10n1074:217": "duḥkhadaurmanasyabahutvasaṃbhūtā upāyāsāḥ |",
  "SA10n1074:218": "iti |",
  "SA10n1074:219": "tadevaṃ yathopavarṇitena nyāyena",
  "SA10n1074:220": "kevalasyaivametasya duḥkhaskandhasya saṃbhavaḥ ||9 ||",
  "SA10n1074:221": "kevalasyeti ātmātmīyasvabhāvavigatasya bālapṛthagjanaparikalpitamātrasya |",
  "SA10n1074:222": "duḥkhātmakasya sukhāvyāmiśrasyaivetyarthaḥ |",
  "SA10n1074:223": "evamiti hetupratyayamātrabalenaivetyarthaḥ |",
  "SA10n1074:224": "duḥkhaskandhasyeti duḥkhasamudāyasya duḥkhasamūhasya duḥkharāśerityarthaḥ ||9 ||",
  "SA10n1074:225": "yataścaivaṃ yathopavarṇitādavidyādikādeva bhavāṅgānāṃ pravṛttiḥ, ataḥ -",
  "SA10n1074:226": "saṃsāramūlānsaṃskārānavidvān saṃskarotyataḥ |",
  "SA10n1074:227": "avidvān kārakastasmānna vidvāṃstattvadarśanāt ||10 ||",
  "SA10n1074:228": "tatra saṃsārasya vijñānādipravṛttilakṣaṇasya mūlaṃ pradhānaṃ kāraṇaṃ saṃskārāḥ |",
  "SA10n1074:229": "tataśca saṃsāramūlān saṃskārānavidvān saṃskaroti ||",
  "SA10n1074:230": "avidyānugato yaḥ pudgalo bhikṣavaḥ puṇyānapi saṃskārānabhisaṃskaroti,",
  "SA10n1074:231": "apuṇyānapi saṃskārānabhisaṃskaroti,",
  "SA10n1074:232": "āneñjyānapi saṃskārānabhisaṃskaroti ||",
  "SA10n1074:233": "iti bhagavadvacanāt |",
  "SA10n1074:234": "yataścaivamavidvān kārakaḥ,",
  "SA10n1074:235": "tasmādavidvāneva pudgalaḥ kārako bhavati saṃskārāṇām,",
  "SA10n1074:236": "na vidvāṃstattvadarśī prahīṇāvidyaḥ |",
  "SA10n1074:237": "kiṃ kāraṇam?",
  "SA10n1074:238": "tattvadarśanāt tattvadarśane hi sarvapadārthanā mevānupalambhāt nāsti kiṃcid yadālambya karma kuryāditi ||10 ||",
  "SA10n1074:239": "yataścaivamavidyāyāmeva satyāṃ saṃskārāḥ pravartante,",
  "SA10n1074:240": "asatyāṃ na pravartante, ataḥ -",
  "SA10n1074:241": "avidyāyāṃ niruddhāyāṃ saṃskārāṇāmasaṃbhavaḥ |",
  "SA10n1074:242": "hetuvaiyarthyāt |",
  "SA10n1074:243": "tasyāḥ punaravidyāyāḥ kuto nirodhaḥ ityāha-",
  "SA10n1074:244": "avidyāyā nirodhastu jñānenāsyaiva bhāvanāt ||11 ||",
  "SA10n1074:245": "asyaiva pratītyasamutpādasya yathāvadaviparītabhāvanātaḥ avidyā prahīyate |",
  "SA10n1074:246": "yo hi pratītyasamutpādaṃ samyak paśyati,",
  "SA10n1074:247": "sa sūkṣmasyāpi bhāvasya na svarūpamupalabhate |",
  "SA10n1074:248": "pratibimbasvaprālāta cakramudgādivattu svabhāvaśūnyatāṃ sarveṣāṃ bhāvānāmavatarati |",
  "SA10n1074:249": "sa eva svabhāvaśūnyatāṃ sarveṣāṃ bhāvānāmavatīrṇo na kiṃcidvastu upalabhate bāhyamādhyātmikaṃ vā |",
  "SA10n1074:250": "so'nupalabhamāno na kkaciddharme muhyati,",
  "SA10n1074:251": "amūḍhaśca karma na karotīti |",
  "SA10n1074:252": "evaṃ pratītyasamutpādabhāvanayā tattvamavatarati |",
  "SA10n1074:253": "tattvadarśinoyogino niyatameva avidyā prahīyate |",
  "SA10n1074:254": "prahīṇāvidyasya saṃskārā nirudhyante ||11 ||",
  "SA10n1074:255": "yathā caivamavidyānirodhāt saṃskārā nirudhyante, evam -",
  "SA10n1074:256": "tasya tasya nirodhena tattannābhipravartate |",
  "SA10n1074:257": "duḥkhaskandhaḥ kevalo'yamevaṃ samyaṅ nirudhyate ||12 ||",
  "SA10n1074:258": "pūrvasya pūrvasya aṅgasya nirodhena utarasyottarasya aṅgasya nirodho bhavatīti vijñeyam |",
  "SA10n1074:259": "anayā cānupūrvyā ayaṃ yogī ātmātmīyādyadarśanāyāsanirastaḥ kārakavedakavirahitaṃ bhāvasvabhāvaśūnyaṃ duḥkharāśiṃ punaranutpattyā samyaṅnirodhayati |",
  "SA10n1074:260": "yathoktamāryaśālistambasūtre -",
  "SA10n1074:261": "evamādhyātmiko'pi pratītyasamutpādo dvābhyāmeva kāraṇābhyāmutpadyate |",
  "SA10n1074:262": "katamābhyāṃ dvābhyām ?",
  "SA10n1074:263": "hetūpanibandhataḥ pratyayopanibandhataśca |",
  "SA10n1074:264": "tatrādhyātmikasya pratītyasamutpādasya hetūpanibandhaḥ katamaḥ?",
  "SA10n1074:265": "yadidamavidyāpratyayāḥ saṃskārāḥ,",
  "SA10n1074:266": "saṃskārapratyayaṃ vijñānam,",
  "SA10n1074:267": "vijñānapratyayaṃ nāmarūpam,",
  "SA10n1074:268": "nāmarūpapratyayaṃ ṣaḍāyatanam,",
  "SA10n1074:269": "ṣaḍāyatanapratyayaḥ sparśaḥ,",
  "SA10n1074:270": "sparśapratyayā vedanā,",
  "SA10n1074:271": "vedanāpratyayā tṛṣṇā,",
  "SA10n1074:272": "tṛṣṇāpratyayamupādānam,",
  "SA10n1074:273": "upādānapratyayo bhavaḥ,",
  "SA10n1074:274": "bhavapratyayā jātiḥ,",
  "SA10n1074:275": "jātipratyayā jarāmaraṇaśokaparidevaduḥkhadaurmanasyo pāyāsāḥ saṃbhavanti |",
  "SA10n1074:276": "evamasya kevalasya mahato duḥkhaskandhasya samudayo bhavati |",
  "SA10n1074:277": "avidyā cennābhaviṣyannaiva saṃskārāḥ prajñāsyante |",
  "SA10n1074:278": "evaṃ yāvajjātiścennābhaviṣyajjarāmaraṇaṃ na prajñāsyate |",
  "SA10n1074:279": "athavā , satyāmavidyāyāṃ saṃskārāṇāmabhinirvṛttirbhavati |",
  "SA10n1074:280": "evaṃ yāvajjātyāṃ satyāṃ jarāmaraṇasyābhinirvṛttirbhavati |",
  "SA10n1074:281": "atrāvidyāyā naivaṃ bhavati ahaṃ saṃskārānabhinirvartayāmīti |",
  "SA10n1074:282": "saṃskārāṇāmapi naivaṃ bhavati vayamavidyayābhinirvartitā iti |",
  "SA10n1074:283": "evaṃ yāvajjāterapi naivaṃ bhavati ahaṃ jarāmaraṇamabhinirvartayāmīti |",
  "SA10n1074:284": "jarāmaraṇasyāpi naivaṃ bhavatyahaṃ jātyābhinirvartitamiti |",
  "SA10n1074:285": "atha ca satyāmavidyāyāṃ saṃskārāṇābhinirvṛtti rbhavati prādurbhāvaḥ |",
  "SA10n1074:286": "evaṃ yāvajjātyāṃ satyāṃ jarāmaraṇasyābhinirvṛttirbhavati prādurbhāvaḥ |",
  "SA10n1074:287": "evamādhyā tmikasya pratītyasamutpādasya hetūpanibandho draṣṭavyaḥ ||",
  "SA10n1074:288": "kathamādhyātmikasya pratītyasamutpādasya pratyayopanibandho draṣṭavya iti?",
  "SA10n1074:289": "ṣaṇṇāṃ dhātūnāṃ samavāyāt |",
  "SA10n1074:290": "katameṣāṃ ṣaṇṇāṃ dhātūnāṃ samavāyāt?",
  "SA10n1074:291": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ |",
  "SA10n1074:292": "tatrādhyātmikasya pratītyasamutpādasya pṛthivīdhātuḥ katamaḥ?",
  "SA10n1074:293": "yaḥ kāyasya saṃśleṣātkaṭhinabhāvamabhinirvartayati,",
  "SA10n1074:294": "ayamucyate pṛthivīdhātuḥ |",
  "SA10n1074:295": "yaḥ kāyasyānuparigrahakṛtyaṃ karoti,",
  "SA10n1074:296": "ayamucyate'bdhātuḥ |",
  "SA10n1074:297": "yaḥ kāyasyāśitabhakṣitaṃ paripācayati,",
  "SA10n1074:298": "ayamucyate tejodhātuḥ |",
  "SA10n1074:299": "yaḥ kāyasya āśvāsapraśvāsakṛtyaṃ karoti,",
  "SA10n1074:300": "ayamucyate vāyudhātuḥ |",
  "SA10n1074:301": "yaḥ kāyasyāntaḥ śauṣīryamabhinirvartayati,",
  "SA10n1074:302": "ayamucyate ākāśadhātuḥ |",
  "SA10n1074:303": "yo nāmarūpamabhinirvartayati naḍakalāpayogena pañcavijñānakāyasaṃyuktaṃ sāsravaṃ ca manovijñānam,",
  "SA10n1074:304": "ayamucyate bhikṣavo vijñānadhātuḥ |",
  "SA10n1074:305": "tatra asatāmeṣāṃ pratyayānāṃ kāyasyotpattirna bhavati |",
  "SA10n1074:306": "yadā tvādhyātmikaḥ pṛthivīdhāturavikalo bhavati,",
  "SA10n1074:307": "evamaptejovāyvā kāśavijñānadhātavaścāvikalā bhavanti,",
  "SA10n1074:308": "tataḥ sarveṣāṃ samavāyātkāyasyotpattirbhavati |",
  "SA10n1074:309": "tatra pṛthivīdhātornaivaṃ bhavati - ahaṃ kāyasya kaṭhinabhāvamabhinirvartayāmīti |",
  "SA10n1074:310": "abdhātornaivaṃ bhavati - ahaṃ kāyasyānuparigrahakṛtyaṃ karomīti |",
  "SA10n1074:311": "tejodhātornaivaṃ bhavati - ahaṃ kāyasyāśitapītakhāditaṃ paripācayāmīti |",
  "SA10n1074:312": "vāyudhātornaivaṃ bhavati ahaṃ kāyasyāśvāsapraśvāsakṛtyaṃ karomīti |",
  "SA10n1074:313": "ākāśadhātornaivaṃ bhavati - ahaṃ kāyasyāntaḥ śauṣīryamabhi nirvartayāmīti |",
  "SA10n1074:314": "vijñānadhātornaivaṃ bhavati- ahaṃ kāyasya nāmarūpamabhinirvartayāmīti |",
  "SA10n1074:315": "kāyasyāpi naivaṃ bhavati ahamemiḥ pratyayairjanita iti |",
  "SA10n1074:316": "atha ca punaḥ satāmeṣāṃ pratyayānāṃ samavāyātkāyasyotpatti rbhavati |",
  "SA10n1074:317": "tatra pṛthivīdhāturnātmā na sattvo na jīvo na janturna manujo na mānavo na strī na pumān na napuṃsakaṃ na cāhaṃ na mama na cānyasya kasyacit |",
  "SA10n1074:318": "evamabdhātustejodhāturvāyudhātu - rākāśadhāturvijñānadhāturnātmā na sattvo na jīvo na janturna manujo na mānavo na strī na pumān na napuṃsakaṃ na cāhaṃ na mama na cānyasya kasyacit ||",
  "SA10n1074:319": "tatra avidyā katamā?",
  "SA10n1074:320": "yā eṣāmevaṃ ṣaṇṇāṃ dhātūnāyamaiksaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā ātmasaṃjñā sattvasaṃjñā jīvapudgalamanujamānavasaṃjñā ahaṃkārasaṃjñā mamakārasaṃjñā evamādi vividhamajñānam |",
  "SA10n1074:321": "iyamucyate'vidyeti |",
  "SA10n1074:322": "evamavidyāyāṃ satyāṃ viṣayeṣu rāgadveṣamohāḥ pravartante |",
  "SA10n1074:323": "tatra ye rāgadveṣamohā viṣayeṣu,",
  "SA10n1074:324": "amī saṃskārā ityucyante |",
  "SA10n1074:325": "vastuprati vijñaptirvijñānam |",
  "SA10n1074:326": "vijñānasahabhuvaścatvāraḥ skandhā arūpiṇaḥ upādānākhyāḥ,",
  "SA10n1074:327": "tannāmarūpaṃ catvāri mahābhūtāni ,",
  "SA10n1074:328": "tāni copādāya rūpam |",
  "SA10n1074:329": "tacca nāma rūpam |",
  "SA10n1074:330": "aikadhyamabhisaṃkṣipya tannāmarūpam |",
  "SA10n1074:331": "nāmarūpasaṃniśritānīndriyāṇi ṣaḍāyatanam |",
  "SA10n1074:332": "trayāṇāṃ dharmāṇāṃ saṃnipātaḥ sparśaḥ |",
  "SA10n1074:333": "sparśānubhavo vedanā |",
  "SA10n1074:334": "vedanādhyavasānaṃ tṛṣṇā |",
  "SA10n1074:335": "tṛṣṇāvaipulyamuipādānam |",
  "SA10n1074:336": "upādānanirjātaṃ punarbhavajanakaṃ karma bhavaḥ |",
  "SA10n1074:337": "bhavahetukaḥ skandhaprādurbhāvo jātiḥ |",
  "SA10n1074:338": "jātasya skandhasya paripāko jarā |",
  "SA10n1074:339": "jīrṇasya skandhasya vināśo maraṇam |",
  "SA10n1074:340": "mriyamāṇasya saṃmūḍhasya sābhiṣvaṅgasyāntardāhaḥ śokaḥ |",
  "SA10n1074:341": "śokotthamālapanaṃ paridevaḥ |",
  "SA10n1074:342": "pañcavijñānakāyasaṃyuktamasātamanubhavanaṃ duḥkham |",
  "SA10n1074:343": "manasā saṃyuktaṃ mānasaṃ duḥkhaṃ dārmanasyam |",
  "SA10n1074:344": "ye cāpyanye evamādaya upakleśāste upāyāsā iti ||",
  "SA10n1074:345": "tatra mohāndhakārārthenāvidyā |",
  "SA10n1074:346": "abhisaṃskārārthena saṃskārāḥ |",
  "SA10n1074:347": "vijñāpanārthena vijñānam |",
  "SA10n1074:348": "anyonyopastambhanārthena nāmarūpam |",
  "SA10n1074:349": "āyadvārārthena ṣaḍāyatanam |",
  "SA10n1074:350": "sparśanārthena sparśaḥ |",
  "SA10n1074:351": "anubhavanārthena vedanā |",
  "SA10n1074:352": "paritarṣaṇārthena tṛṣṇā |",
  "SA10n1074:353": "upādānārthenopādānam |",
  "SA10n1074:354": "punarbhavārthena bhavaḥ |",
  "SA10n1074:355": "janmārthena jātiḥ |",
  "SA10n1074:356": "paripākārthena jarā |",
  "SA10n1074:357": "vināśārthena maraṇam |",
  "SA10n1074:358": "śocanārthena śokaḥ |",
  "SA10n1074:359": "paridevanārthena paridevaḥ kāyaparipīḍanārthena duḥkham |",
  "SA10n1074:360": "cittasaṃpīḍanārthena daurmanasyam |",
  "SA10n1074:361": "upakleśārthenopāyāsāḥ ||",
  "SA10n1074:362": "athavā tattve'pratipattirmithyāpratipattirajñānamavidyā |",
  "SA10n1074:363": "evamavidyāyāṃ satyāṃ trividhāḥ saṃskārā abhinirvartante puṇyopagā apuṇyopagā āneñjyopagāḥ |",
  "SA10n1074:364": "tatra puṇyopagānāṃ saṃskārāṇāṃ puṇyopagameva vijñānaṃ bhavati |",
  "SA10n1074:365": "apuṇyopagānāṃ saṃskārāṇāmapuṇyopagameva vijñānaṃ bhavati |",
  "SA10n1074:366": "āneñjyopagānāṃ saṃskārā ṇāmāneñjyopagameva vijñānaṃ bhavati |",
  "SA10n1074:367": "idamucyate vijñānam |",
  "SA10n1074:368": "vijñānapratyayaṃ nāmarūpamiti vedanādayo'rūpiṇaścatvāraḥ skandhāstatra tatra bhave nāmayantīti nāma |",
  "SA10n1074:369": "saharūpaskandhena ca nāma rūpaṃ ceti nāmarūpamucyate |",
  "SA10n1074:370": "nāmarūpavivṛddhayā ṣaḍbhirāyatanadvāraiḥ kṛtyakriyāḥ pravartante prajñāyante,",
  "SA10n1074:371": "tannāmarūpapratyayaṃ ṣaḍāyatanamityucyate |",
  "SA10n1074:372": "ṣaḍbhyaścāyataṃebhyaḥ ṣaṭ sparśakāyāḥ pravartante,",
  "SA10n1074:373": "ayaṃ ṣaḍāyatanapratyayaḥ sparśa ityucyate |",
  "SA10n1074:374": "yajjātīyaḥ sparśo bhavati tajjātīyā vedanā pravartate |",
  "SA10n1074:375": "iyamucyate bhikṣavaḥ sparśapratyayā vedaneti |",
  "SA10n1074:376": "yastāṃ vedanāṃ viśeṣeṇāsvādayati abhinandati adhyavasyati adhyavasāya tiṣṭhati,",
  "SA10n1074:377": "sā vedanāpratyayā tṛṣṇetyucyate |",
  "SA10n1074:378": "āsvādanābhinandanādhyavasānasthānādātmapriyarūpasātarūpairviyogo mā bhūnnityamaparityāgo bhavediti yaivaṃ prārthanā idamucyate bhikṣavastṛṣṇāpratyayamupādānam |",
  "SA10n1074:379": "yatra vastuni satṛṣṇastasya vastuno'rjanāya viṭhapanāyopādānamupādatte,",
  "SA10n1074:380": "tatra tatra prārthayate ,",
  "SA10n1074:381": "evaṃ prārthayamānaḥ punarbhavajanakaṃ karma samutthāpayati kāyena vācā manasā ca ,",
  "SA10n1074:382": "sa upādānapratyayo bhava ityucyate |",
  "SA10n1074:383": "tatkarmanirjātānāṃ skandhānāmabhinirvṛtiryā sā bhavapratyayā jātirityucyate |",
  "SA10n1074:384": "jātyābhinirvṛttānāṃ skandhānāmupacayanaparipākādvināśo bhavati |",
  "SA10n1074:385": "tadidaṃ jātipratyayaṃ jarāmaraṇamityucyate ||",
  "SA10n1074:386": "evamayaṃ dvādaśāṅgaḥ pratītyasamutpādo'nyonyahetuko'nyonyapratyayo naivānityo naiva nityo na saṃskṛto nāsaṃskṛto nāhetuko nāpratyayo na vedayitā nāvedayitā na pratītyasamutpanno nāpratītyasamutpanno na kṣayadharmo nākṣayadharmo na vināśadharmo nāvināśadharmo na nirodhadharmo nānirodhadharmo'nādikālapravṛtto'nucchinno'nupravartate nadīsrotavat ||",
  "SA10n1074:387": "yadyapyayaṃ dvādaśāṅgaḥ pratītyasamutpādo'nucchinno'nupravartate nadīsrotavat,",
  "SA10n1074:388": "atha cemānyasya dvādaśāṅgasya pratītyasamutpādasya catvāryaṅgāni saṃghātakriyāyai hetutvena pravartante |",
  "SA10n1074:389": "katamāni catvāri?",
  "SA10n1074:390": "yaduta avidyā tṛṣṇā karma vijñānaṃ ca |",
  "SA10n1074:391": "tatra vijñānaṃ bījasvabhāvatvena hetuḥ |",
  "SA10n1074:392": "karma kṣetrasvabhāvatvena hetuḥ |",
  "SA10n1074:393": "avidyā tṛṣṇā ca kleśasvabhāvatvena hetuḥ |",
  "SA10n1074:394": "karmakleśā vijñānabījaṃ janayanti |",
  "SA10n1074:395": "tatra karma vijñānabījasya kṣetrakāryaṃ karoti |",
  "SA10n1074:396": "tṛṣṇā vijñānabījaṃ snehayati |",
  "SA10n1074:397": "avidyā vijñānabījamavakirati |",
  "SA10n1074:398": "asatāṃ teṣāṃ pratyayānāṃ vijñānabījasyabhinirvṛttirna bhavati |",
  "SA10n1074:399": "tatra karmaṇo naivaṃ bhavati - ahaṃ vijñānabījasya kṣetrakāryaṃ karomīti |",
  "SA10n1074:400": "tṛṣṇāyā api naivaṃ bhavati - ahaṃ vijñānasya snehakāryaṃ karomiti |",
  "SA10n1074:401": "avidyāyā api naivaṃ bhavati - ahaṃ vijñānabījamavakirāmīti |",
  "SA10n1074:402": "vijñānabījasyāpi naivaṃ bhavati - ahamebhiḥ pratyayairjanitamiti ||",
  "SA10n1074:403": "atha ca vijñānabījaṃ karmakṣetrapratiṣṭhitaṃ tṛṣṇāsnehābhiṣyanditamavidyayā svavakīrṇaṃ vibhajyamānaṃ virohati |",
  "SA10n1074:404": "tatratatropapattyāṃyatanapratisaṃdhau mātuḥ kukṣau nāmarūpāṅkuramabhinirvartayati |",
  "SA10n1074:405": "sa ca nāmarūpāṅkuro na svayaṃ kṛtoa na parakṛto nobhayakṛto neśvarakṛto na kālapariṇāmito na prakṛtisaṃbhūto na caikakāraṇādhīno nāpyahetusamutpannaḥ |",
  "SA10n1074:406": "atha ca mātāpitṛsaṃyogād,",
  "SA10n1074:407": "ṛtusamavāyād,",
  "SA10n1074:408": "anyeṣāṃ pratyayānāṃ samavāyād āsvādānuviddhaṃ vijñānabījaṃ mātuḥ kukṣau nāmarūpāṅkuramabhinirvartayati asvāmikeṣu dharmeṣvaparigraheṣvamameṣvākāśasameṣu māyālakṣaṇasvabhāveṣu hetupratyayānāmavaikalyāt ||",
  "SA10n1074:409": "tadyathā pañcabhiḥ kāraṇaiścakṣurvijñānamutpadyate |",
  "SA10n1074:410": "katamaiḥ pañcabhiḥ?",
  "SA10n1074:411": "yaduta cakṣuḥ pratītya rūpaṃ cālokaṃ cākāśaṃ ca tajjamanasikāraṃ ca pratītyotpadyate cakṣurvijñānam |",
  "SA10n1074:412": "tatra cakṣurvijñānasya cakṣurāśrayakṛtyaṃ karoti |",
  "SA10n1074:413": "rūpamālambanakṛtyaṃ karoti |",
  "SA10n1074:414": "āloko'vabhāsakṛtyaṃ karoti |",
  "SA10n1074:415": "ākāśamanāvaraṇakṛtyaṃ karoti |",
  "SA10n1074:416": "tajjamanasikāraḥ samanvāharaṇakṛtyaṃ karoti |",
  "SA10n1074:417": "asatāmeṣāṃ pratyayānāṃ cakṣurvijñānaṃ notpadyate |",
  "SA10n1074:418": "yadā tu cakṣurādhyātmikamāyatanamavikalaṃ bhavati,",
  "SA10n1074:419": "evaṃ rūpālokākāśatajjamanasikārāścāvikalā bhavanti,",
  "SA10n1074:420": "tataḥ sarveṣāṃ samavāyāccakṣurvijñānamutpadyate |",
  "SA10n1074:421": "tatra cakṣuṣo naivaṃ bhavati - ahaṃ cakṣurvijñānasyāśrayakṛtyaṃ karomīti |",
  "SA10n1074:422": "ālokasyāpi naivaṃ bhavati - ahaṃ cakṣurvijñānasyāvabhāsakṛtyaṃ karomīti |",
  "SA10n1074:423": "ākāśasyāpi naivaṃ bhavati - ahaṃ cakṣurvijñānasyānāvaraṇakṛtyaṃ karomiti |",
  "SA10n1074:424": "tajjamanasikārasyāpi naivaṃ bhavati - ahaṃ cakṣurvijñānasya samanvāharaṇakṛtyaṃ karomīti |",
  "SA10n1074:425": "cakṣurvijñānasyāpi naivaṃ bhavati - ahamebhiḥ pratyayairjanitamiti |",
  "SA10n1074:426": "atha ca satāmeṣāṃ pratyayānāṃ samavāyāccakṣurvijñānasyotpattirbhavati |",
  "SA10n1074:427": "evaṃ śeṣāṇāmindriyāṇāṃ yathāyogaṃ karaṇīyam ||",
  "SA10n1074:428": "tatra na kaściddharmo'smāllokātparalokaṃ saṃkrāmati |",
  "SA10n1074:429": "asti ca karmaphalaprativijñaptirhetupratyayānā mavaikalyāt |",
  "SA10n1074:430": "tadyathā bhikṣavaḥ supariśuddhe ādarśamaṇḍale mukhapratibimbakaṃ dṛśyate,",
  "SA10n1074:431": "na ca tatrādarśamaṇḍale mukhaṃ saṃkrāmati,",
  "SA10n1074:432": "asti ca mukhaprativijñaptirhetupratyayānāmavaikalyāt,",
  "SA10n1074:433": "evamasmāllokānna kaściccyuto nāpyanyatropapannaḥ,",
  "SA10n1074:434": "asti ca karmaphalaprativijñaptirhetupratyayānāmavaikalyāt |",
  "SA10n1074:435": "tadyathā bhikṣavaścandramaṇḍalaṃ catvāriṃśadyojanaśatamūrdhvaṃ vrajati,",
  "SA10n1074:436": "atha ca punaḥ parītte'pyudakabhājane candrasya pratibimbaṃ dṛśyate,",
  "SA10n1074:437": "na ca tasmātsthānādūrdhvaṃ nabhasaścyutaṃ parītte udakasya bhājane saṃkrāntaṃ bhavati asti ca candramaṇḍalaprativijñaptirhetupratyayānāmavaikalyāt |",
  "SA10n1074:438": "evamasmāllokānna kaściccyuto nānyatropapannaḥ,",
  "SA10n1074:439": "asti ca karmaphalaprativijñaptirhetupratyayānāmavaikalyāt ||",
  "SA10n1074:440": "tadyathā - agnirupādānapratyaye sati jvalati,",
  "SA10n1074:441": "upādānavaikalyānna jvalati ,",
  "SA10n1074:442": "evameva bhikṣavaḥ karma kleśajanitaṃ vijñānabījaṃ tatratatropapattyāyatanapratisaṃdhau mātuḥ kukṣau nāmarūpāṅkuramabhinirvartayati asvāmikeṣu dharmeṣvaparigraheṣu māyālakṣaṇasvabhāveṣu amameṣu kṛtrimeṣu hetupratyayānāmavaikalyāt ||",
  "SA10n1074:443": "tatrādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ |",
  "SA10n1074:444": "katamaiḥ pañcabhiḥ?",
  "SA10n1074:445": "na śāśvatato nocchedato na saṃkrāntitaḥ parīttahetuvipulaphalābhinirvṛttitastatsadṛśānuprabandhataśceti |",
  "SA10n1074:446": "kathaṃ na śāśvatataḥ?",
  "SA10n1074:447": "yasmādanye māraṇāntikāḥ skandhāḥ,",
  "SA10n1074:448": "anye aupapattyaṃśikāḥ skandhāḥ |",
  "SA10n1074:449": "na tu ya eva māraṇāntikāḥ skandhāsta evaupapattyaṃśikāḥ |",
  "SA10n1074:450": "api tu māraṇāntikāḥ skandhā nirudhyante,",
  "SA10n1074:451": "tasminneva ca samaye aupapattyaṃśikāḥ skandhāḥ prādurbhavanti |",
  "SA10n1074:452": "ato na śāśvatataḥ |",
  "SA10n1074:453": "kathaṃ nocchedataḥ ?",
  "SA10n1074:454": "na ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti nāpyaniruddheṣu |",
  "SA10n1074:455": "api tu māraṇāntikāḥ skandhā nirudhyante,",
  "SA10n1074:456": "tasminneva ca samaye aupapattyaṃśikāḥ skandhāḥ prādurbhavanti tulādaṇḍonnābhāvanāmavat candrabimbapratibimbavat |",
  "SA10n1074:457": "ato nocchedataḥ |",
  "SA10n1074:458": "kathaṃ na saṃkrāntitaḥ ?",
  "SA10n1074:459": "visadṛśāḥ sattvanikāyāḥ sabhāgāyāṃ jātyāṃ jātimabhinirvartayanti |",
  "SA10n1074:460": "ato na saṃkrāntitaḥ |",
  "SA10n1074:461": "kathaṃ parīttahetuto vipulaphalābhinirvṛttitaḥ |",
  "SA10n1074:462": "parīttaṃ karma kriyate,",
  "SA10n1074:463": "vipulaḥ phalavipāko'nubhūyate |",
  "SA10n1074:464": "ataḥ parīttahetuto vipulaphalābhinirvṛttitaḥ |",
  "SA10n1074:465": "kathaṃ tatsadṛśānuprabandhataḥ?",
  "SA10n1074:466": "yathāvedanīyaṃ karma kriyate,",
  "SA10n1074:467": "tathāvedanīyo vipāko'nubhūyate |",
  "SA10n1074:468": "atastatsadṛśānuprabandhataśca |",
  "SA10n1074:469": "iti vistaraḥ ||",
  "SA10n1074:470": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1074:471": "dvādaśāṅgaparīkṣā nāma ṣaḍviṃśatitamaṃ prakaraṇam ||"
}