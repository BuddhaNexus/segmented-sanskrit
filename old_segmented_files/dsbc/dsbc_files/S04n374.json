{
  "S04n374:0": "11. śuddhāvāsika sukuṇḍala devaputroddhāraṇa prakaraṇam",
  "S04n374:1": "atha gaganagaṃjo'sau bodhisattvaḥ kṛtāṃjaliḥ |",
  "S04n374:2": "viśvabhuvaṃ munīndraṃ taṃ natvevaṃ punarabavīt ||",
  "S04n374:3": "bhagavan sa mahāsattvo lokeśvaro jinātmajaḥ |",
  "S04n374:4": "kadeha samupāgacched drakṣyate sa kathaṃ mayā || 134",
  "S04n374:6": "tataḥ kutra prayāto'sau samuddhartuṃ ca duḥkhitaḥ |",
  "S04n374:7": "tadupādiśya naḥ sarvān prabodhayitumarhati ||",
  "S04n374:8": "iti saṃprārthite tena gaganagaṃjena saddhiyā |",
  "S04n374:9": "viśvabhūrmunirājastaṃ samālokyaivamādiśat ||",
  "S04n374:10": "tato'sau kutraputrāntarhitāgnivat prabhāsayan |",
  "S04n374:11": "gatvā vihāyāsau śuddhavāsaloke'bhigacchati ||",
  "S04n374:12": "tatra sa brāhmaṇaṃ rupaṃ dhṛtvā paśyan samantataḥ |",
  "S04n374:13": "tatra devanikāyeṣu samupācarate dīnavat ||",
  "S04n374:14": "tatra sukuṇḍalo nāma devaputro daridritaḥ |",
  "S04n374:15": "duḥkhitaḥ kleśābhinnātmā durbhago dīnamānasaḥ ||",
  "S04n374:16": "taṃ saṃpaśyan samuddhartuṃ sadṛśābhāvitāśayaḥ |",
  "S04n374:17": "śanaistasya gṛhadvāre samupāśritya tiṣṭhati ||",
  "S04n374:18": "taṃ dvārasamupāsīnaṃ vilokya sa sukuṇḍalaḥ |",
  "S04n374:19": "kastvaṃ kimarthamāyāta ityevaṃ paripṛcchati ||",
  "S04n374:20": "tenaivaṃ paripṛṣṭe'sau brāhmaṇo'rthi suduḥkhivat |",
  "S04n374:21": "niśvasyaivaṃ śanaistasya saṃpaśyan vadate puraḥ ||",
  "S04n374:22": "brāhmaṇo'haṃ mahābhāga dūradeśādihāgataḥ |",
  "S04n374:23": "kṣutpipāsābhitapto'smi tadbhojyaṃ me pradīyatām ||",
  "S04n374:24": "tenaivaṃ yācamāno'sau devaputraḥ sukuṇḍalaḥ |",
  "S04n374:25": "rudan dīnasvaraḥ paśyan vadatyevaṃ tamānataḥ ||",
  "S04n374:26": "brāhmaṇa kiṃ pradāsyate kiṃcidvastu na me gṛhe |",
  "S04n374:27": "tatkṣamasvāparādhaṃ me prārthayānyamito vrajan ||",
  "S04n374:28": "iti tenoditaṃ śrutvā vadatyevaṃ dvijaḥ sa tam |",
  "S04n374:29": "kiṃcidapi pradātavyaṃ kṣuttṛṣṇākheditasya me |",
  "S04n374:30": "yadi na dīyate kiṃcidapyatra maraṇaṃ vraje ||",
  "S04n374:31": "iti taduktamākarṇya devaputraḥ sukuṇḍalaḥ |",
  "S04n374:32": "kiṃcidvastu gṛhe draṣṭuṃ praviśya paśyate śvasan ||",
  "S04n374:33": "tadā tasya jagaddhartuḥ kṛpādṛṣṭyanubhāvataḥ |",
  "S04n374:34": "tatra gṛhe samudbhūtā mahadaiśvaryasaṃpadaḥ || 135",
  "S04n374:36": "tadā tasya gṛhe tatra kāṣṭhāgāreṣu sarvataḥ |",
  "S04n374:37": "bhāṇḍāni vividhai ratnaiḥ pūrṇāni sarvadhātubhiḥ ||",
  "S04n374:38": "annaiśca bhojanairdravyaiḥ pānairdivyāmṛtairapi |",
  "S04n374:39": "divyacīvaravastrādisarvālaṃkārabhūṣaṇaiḥ ||",
  "S04n374:40": "sugandhidravyapuṣpaiśca paripūrṇāni sarvataḥ |",
  "S04n374:41": "vilokya samudāścaryasamākulitamānasaḥ ||",
  "S04n374:42": "aho kimidamāścaryam svapnaṃ vā dṛśyate mayā |",
  "S04n374:43": "iti saṃcintya bhūyo'pi samīkṣyaivaṃ vicintayan ||",
  "S04n374:44": "nūnamayaṃ mahābhijñaḥ puruṣo madgṛhāgataḥ |",
  "S04n374:45": "yasya darśanabhāvena lakṣmīrjātā mamedṛśī ||",
  "S04n374:46": "iti niścitya cittena devaputraḥ sa nanditaḥ |",
  "S04n374:47": "sahasopetya tam vipraṃ bhāṣate evamādarāt ||",
  "S04n374:48": "namaste brāhmaṇaśreṣṭha kaścitte kauśalaṃ tanau |",
  "S04n374:49": "praviśātra gṛhe'smākamanugrahītumarhasi ||",
  "S04n374:50": "iti tenoditaṃ śrutvā brāhmaṇaḥ sa prasāditaḥ |",
  "S04n374:51": "sahasotthāya tadgehaṃ praviśati vilokayan ||",
  "S04n374:52": "tatra sa suprasanātmā devaputraḥ sukuṇḍalaḥ |",
  "S04n374:53": "brāhmaṇaṃ taṃ pratiṣṭhāpya svāsane cārcate mudā ||",
  "S04n374:54": "pravārya dūṣyapaṭṭādicīvaraiḥ śuṣmakomalaiḥ |",
  "S04n374:55": "maṇḍayitvā ca sarvāgaṃ sarvālaṃkārabhūṣaṇaiḥ ||",
  "S04n374:56": "divyarasāgrasusvādairāhārairamṛtottamaiḥ |",
  "S04n374:57": "varṇagandharasodārairbhojayati samādaram ||",
  "S04n374:58": "tatsatkāraṃ samālokya brāhmaṇaḥ sa prasāditaḥ |",
  "S04n374:59": "bhuktvā bhogyaṃ yathākāmaṃ dadātyasmai śubhāśiṣam ||",
  "S04n374:60": "svasti te maṃgalaṃ bhūyātsarvadāpi samantataḥ |",
  "S04n374:61": "tiṣṭhatu te gṛhe lakṣmīḥ sadā saddharmasādhinī ||",
  "S04n374:62": "bhavatu te sadā śuddhaṃ cittaṃ saddharmalālasam |",
  "S04n374:63": "sidhyantu te'bhilāṣaṃ ca samvṛtikāryasādhanam || 136",
  "S04n374:65": "sadaitacchrīsusaṃpattisukhaṃ bhuktvā hitārthabhṛt |",
  "S04n374:66": "triratnabhajanaṃ kṛtvā tiṣṭha caran mudā śubhe ||",
  "S04n374:67": "ahaṃ gacchāmi jetarṣerudyane saugatāśrame |",
  "S04n374:68": "viśvabhuvaṃ munīndraṃ saṃdraṣṭuṃ vanditumutsahe ||",
  "S04n374:69": "iti taduktamākarṇya devaputraḥ sa vismitaḥ |",
  "S04n374:70": "brāhmaṇaṃ taṃ samālokya pṛcchate caivamādarāt ||",
  "S04n374:71": "kīdṛśaṃ tanmahodyānaṃ jetarṣeḥ saugatāśramam |",
  "S04n374:72": "kīdṛśī ramaṇīyā sā bhūmī tadvada me dvija ||",
  "S04n374:73": "ityevaṃ devaputreṇa paripṛṣṭe niśamya saḥ |",
  "S04n374:74": "brāhmaṇastaṃ samālokya vadatyevaṃ ca sādaram ||",
  "S04n374:75": "ramaṇīyaṃ tadudyānaṃ jetarṣaḥ saugatāśramam |",
  "S04n374:76": "divyasauvarṇaratnādinānālaṃkāramaṇḍitam ||",
  "S04n374:77": "tatrainakasamudbhūtā kalpṛkṣā mahīruhāḥ |",
  "S04n374:78": "sarvakusumavṛkṣāśca sarvasatfalaśākhinaḥ ||",
  "S04n374:79": "aṣṭāṃgaguṇasampannāḥ jalapūrṇamanoharāḥ |",
  "S04n374:80": "anekāḥ puṣkariṇyo'pi padmotpalādiśobhitāḥ ||",
  "S04n374:81": "tatrārhantaḥ śubhātmāno bhikṣavo brahmacāriṇaḥ |",
  "S04n374:82": "śuddhaśīlā mahābhijñā dakṣiṇīyā vicakṣaṇāḥ ||",
  "S04n374:83": "viśvabhuvo munīndrasya śrāvakā bodhicāriṇaḥ |",
  "S04n374:84": "aneke bodhisattvāśca mahāsattvā maharddhikāḥ ||",
  "S04n374:85": "bhikṣuṇyo brahacāriṇyaḥ śuddhaśīlā jitendriyāḥ |",
  "S04n374:86": "cailakavratinaścāpi tathānye'pi ca sāṃghikāḥ ||",
  "S04n374:87": "triratnabhajanāraktā upāsakā upāsikāḥ |",
  "S04n374:88": "viśvabhuvo munīndrasya śāsane śaraṇāśritāḥ ||",
  "S04n374:89": "sadā dharmāmṛtaṃ pītvā viharanti samāhitāḥ |",
  "S04n374:90": "evamanye'pi lokāśca brāhmaṇastīrthikā api ||",
  "S04n374:91": "rājānaḥ kṣatriyāścaiva samantrijanapaurikāḥ |",
  "S04n374:92": "śreṣṭhinaḥ sārthavāhāśca mahājanāḥ śubhārthinaḥ || 137",
  "S04n374:94": "tatrāgatya samāśritya śrutvā saddharmamādarāt |",
  "S04n374:95": "triratnabhajanaṃ kṛtvā viharanti sadā śubhe ||",
  "S04n374:96": "tathā devāśca daityāśca gandharvā api kinnarāḥ |",
  "S04n374:97": "yakṣāśca nāgarājāśca garuḍāśca mahoragāḥ ||",
  "S04n374:98": "siddhā vidyādharāścāpi sarve lokādhipā api |",
  "S04n374:99": "sadā tatra samāgatya viśvabhuvo jagadguroḥ ||",
  "S04n374:100": "satkṛtyābhyarcya saddharmaṃ śrutvā tiṣṭhanti sādaram ||",
  "S04n374:101": "evaṃ tatra munīndro'sau viśvabhūḥ saṃpradarśayan |",
  "S04n374:102": "prātihāryāṇi saddharmaṃ samupādiśya tiṣṭhati ||",
  "S04n374:103": "evaṃ tajjetakārāmaṃ puṇyakṣetraṃ manoramam |",
  "S04n374:104": "sarvairlokādhipaiścāpi saṃsevitaṃ praśāsitam ||",
  "S04n374:105": "tadatra sāmpratam sarve lokā devādhipā api |",
  "S04n374:106": "saddharmaṃ śrotumāgātya tiṣṭhanti tatsabhāśritāḥ ||",
  "S04n374:107": "tavāpi yadi vāṃchāsti tatra gaccha samadarāt |",
  "S04n374:108": "viśvabhuvo munīndrasya sabhāṃ paśca vṛṣaṃ śṛṇu ||",
  "S04n374:109": "tatsaddharmāmṛtaṃ pītpā saṃbodhinihitāśayaḥ |",
  "S04n374:110": "triratnabhajanaṃ kṛtvā bodhicaryāvrataṃ cara ||",
  "S04n374:111": "etatpuṇyaviśuddhatmā pariśuddhatrimaṇḍalaḥ |",
  "S04n374:112": "trividhāṃ bodhimāsādya saṃbuddhapadamāpsyasi ||",
  "S04n374:113": "iti matvā samādhāya śrutvā saddharmamādarāt |",
  "S04n374:114": "triratnabhajanaṃ kṛtvā tiṣṭha caran sadā śubhe ||",
  "S04n374:115": "iti tena samādiṣṭaṃ niśamya sa sukuṇḍalaḥ |",
  "S04n374:116": "prabodhitastathetyuktvā pṛcchatyevaṃ dvijaṃ ca tam ||",
  "S04n374:117": "avasyaṃ satyamākhyātumarhasi me puraḥ dvija |",
  "S04n374:118": "devo'si mānavo vā tvaṃ daityendro vā maharddhimān ||",
  "S04n374:119": "kasyāpi vidyate nedṛkkṛpādharmānubhāvatā |",
  "S04n374:120": "yathā tvamiha mām paśyan tathā ko'nyo'nupālayet ||",
  "S04n374:121": "iti tenoditaṃ śrutvā brāhmaṇaḥ sa prasāditaḥ |",
  "S04n374:122": "devaputraṃ tamālokya vadatyevaṃ prabodhane || 138",
  "S04n374:124": "na devo mānavo naiva daityendro vāpi nāsmyaham |",
  "S04n374:125": "bodhisattvo'smyahaṃ sarvasattvahitārthasaṃbharaḥ ||",
  "S04n374:126": "boddhicaryāvrataṃ dhṛtvā paśyan sattvān suduḥkhitaḥ |",
  "S04n374:127": "bodhayitvā prayatnena yojayitvā susaṃvare ||",
  "S04n374:128": "evaṃ sarvatra lokeṣu duḥkhinaḥ pāpino'pyaham |",
  "S04n374:129": "bodhayitvā svayaṃ paśyan yojayeyaṃ sadā śubhe ||",
  "S04n374:130": "tathahaṃ svayamālokya sarvān sattvān prabodhayan |",
  "S04n374:131": "bodhimārge pratiṣṭhāpya gacche tatra jināśrame ||",
  "S04n374:132": "iti tena samādiṣṭaṃ niśamya saṃpramoditaḥ |",
  "S04n374:133": "sa ratnadakṣiṇāṃ datvā tasyaivaṃ ca prabhāṣate ||",
  "S04n374:134": "aho guṇamayaṃ kṣetraṃ sarvadoṣavivarjitam |",
  "S04n374:135": "yatrādya ropitaṃ vījamadya saṃpadyate falam ||",
  "S04n374:136": "dhanyāste puruṣāḥ sarve ye triratnasubhaktikāḥ |",
  "S04n374:137": "sadā dharmāmṛtaṃ pītvā saṃcarante jagaddhite ||",
  "S04n374:138": "ahamapi gamiṣyāmi jetārāme jināśrame |",
  "S04n374:139": "viśvabhuvaṃ munīndraṃ taṃ draṣṭumicche sasāṃghikam ||",
  "S04n374:140": "tadahaṃ bhavatā sārddhaṃ tatra gantuṃ samutsahe |",
  "S04n374:141": "tanmāṃ nītvā munīndraṃ taṃ saṃdarśayitumarhati ||",
  "S04n374:142": "iti saṃprārthite tena brāhmaṇaḥ sa sukuṇḍalam |",
  "S04n374:143": "devaputraṃ tamālokya pratibravīti bodhayan ||",
  "S04n374:144": "ahamanyatra loke'pi sattvān paśyan prabodhayan |",
  "S04n374:145": "bodhimārge niyujyaivaṃ gamiṣyāmi tadāśrame ||",
  "S04n374:146": "tvameva prathamaṃ gatvā tatra jetāśrame vane |",
  "S04n374:147": "vihārasthaṃ munīndraṃ taṃ saṃdarśaya sasāṃghikam ||",
  "S04n374:148": "tatsaddharmāmṛtaṃ pītvā saṃbodhinihitāśayaḥ |",
  "S04n374:149": "triratnabhajanaṃ kṛtvā saṃcarasva sadā śubhe ||",
  "S04n374:150": "ityuktvā sa mahāsattvo brāhmaṇaḥ prasthitastataḥ |",
  "S04n374:151": "antarhitaḥ kṣaṇādvahnirivāśe'bhigacchati || 139",
  "S04n374:153": "tad dṛṣṭvā deavaputro'sau mudāścaryakulāśayaḥ |",
  "S04n374:154": "natvākāśe muhuḥ paśyaṃścireṇa gacchate gṛhe ||",
  "S04n374:155": "tatra sattvālayāsīnāḥ brāhmaṇaṃ tamanusmaran |",
  "S04n374:156": "taddupadiṣṭamādhāya tiṣṭhate saṃcarecchubhe ||",
  "S04n374:157": "triratnabhajanaṃ kṛtvā saṃcarante sadā śubhe ||",
  "S04n374:158": "evaṃ sa trijagannatho lokeśvaro jinātmajaḥ |",
  "S04n374:159": "devānapi prayatnena bodhayitvā pramodayan |",
  "S04n374:160": "bodhimārge niyujyaivaṃ cārayati jagaddhite ||",
  "S04n374:161": "evaṃ tasya jagadbhartuḥ puṇyaskandhaṃ mahattaram |",
  "S04n374:162": "aprameyamasaṃkhyeyamityākhyātaṃ munīśvaraiḥ ||",
  "S04n374:163": "tatrāsya trijagadbhartuḥ smṛtvāpi nāma sarvadā |",
  "S04n374:164": "dhyātvāpi praṇatiṃ kṛtvā bhajantu bodhivāṃchinaḥ ||",
  "S04n374:165": "ye bhajanti mudā tasya na te gacchanti durgatim |",
  "S04n374:166": "sadā sadgatisaṃjātāḥ prānte yānti sukhāvatīm ||",
  "S04n374:167": "tatrāmitābhanāthasya pītvā dharmāmṛtaṃ sadā |",
  "S04n374:168": "bodhicaryāvrataṃ dhṛtvā saṃyāsyanti jinālayam ||",
  "S04n374:169": "ityādiṣṭaṃ munīndreṇa śrutvā sarve sabhāśritāḥ |",
  "S04n374:170": "lokāstatheti vijñapya prābhyanandan prabodhitāḥ ||",
  "S04n374:171": " ||iti śuddhāvāsikasukuṇḍaladevaputroddharaṇaprakaraṇaṃ samāptam ||"
}