{
  "S04n491:0": "samādhiparivartaḥ |",
  "S04n491:1": "tatra bhagavān punarapi candraprabhaṃ kumārabhūtamāmantrayate sma-tasmāttarhi kumāra bodhisattvena mahāsattvena imaṃ samādhimākāṅkṣatā kṣipraṃ cānuttarāṃ samyaksaṃbodhimabhisaṃboddhukāmena samādhiparikarma karaṇīyam |",
  "S04n491:2": "tatra kumāra katamat samādhiparikarma ?",
  "S04n491:3": "iha kumāra bodhisattvo mahākaruṇāsaṃprasthitena cittena tiṣṭhatāṃ vā tathāgatānāṃ parinirvṛtānāṃ vā pūjākarmaṇe udyukto bhavati,",
  "S04n491:4": "yaduta cīvarapiṇḍapātaśayanāsanaglānapratyayabhaiṣajyapariṣkāraiḥ puṣpadhūpagandhamālyavilepanacūrṇacīvaracchatradhvajapatākābhistūryatālāvacarairvaijayantībhiḥ tacca kuśalamūlaṃ samādhipratilambhāya pariṇamayati |",
  "S04n491:5": "sa na kaṃciddharmamākāṅkṣaṃstathāgataṃ pūjayati na rūpaṃ na kāmān na bhogān na svargān na parivārān |",
  "S04n491:6": "api tu khalu punardharmacittako bhavati |",
  "S04n491:7": "sa ākāṅkṣan dharmakāyato'pi tathāgataṃ nopalabhate,",
  "S04n491:8": "kimaṅga punā rūpakāyata upalapsyate |",
  "S04n491:9": "tasmāttarhi kumāra eṣāṃ sā tathāgatānā pūjā yaduta tathāgatasyādarśanamātmanaścānupalabdhiḥ karmavipākasya cāpratikāṅkṣamāṇatā |",
  "S04n491:10": "anayā kumāra trimaṇḍalapariśuddhayā pūjayā tathāgataṃ pūjayitvā bodhisattvo mahāsattva imaṃ samādhiṃ pratilabhate kṣipraṃ cānuttarāṃ samyaksaṃbodhimabhisaṃbudhyate ||",
  "S04n491:11": "atha khalu bhagavāṃstasyāṃ velāyāṃ candraprabhasya kumārabhūtasya etadeva samādhiparikarmanirdeśaṃ bhūyasyā mātrayā gāthābhigītena vistareṇa saṃprakāśamati sma-",
  "S04n491:12": "anantajñānasya daditva gandhān",
  "S04n491:13": "anantagandho bhavatī narāṇām |",
  "S04n491:14": "na kalpakoṭīya vrajanti durgatiṃ",
  "S04n491:15": "durgandhiyaṃ teṣu na jātu bhoti || 1 ||",
  "S04n491:16": "te kalpakoṭyaścaramāṇu cārikāṃ",
  "S04n491:17": "pūjitva buddhāna sahasrakoṭiyaḥ |",
  "S04n491:18": "te jñānagandhena samudgatena",
  "S04n491:19": "bhavanti buddhā varaśīlagandhikāḥ || 2 ||",
  "S04n491:20": "sacet punarjānati vāsti sattvo",
  "S04n491:21": "yo gandha detī tatha yasya dīyate |",
  "S04n491:22": "etena cittena dadāti gandha-",
  "S04n491:23": "meṣāsya kṣāntirmṛdu ānulomikī || 3 ||",
  "S04n491:24": "tasyaitaṃ kṣāntimadhimātra sevataḥ",
  "S04n491:25": "sacennaraḥ kākaṇicchedyu chidyate |",
  "S04n491:26": "kalpāna koṭyo yatha gaṅgavālikā",
  "S04n491:27": "na tasya cittaṃ bhavati vivartiyam || 4 ||",
  "S04n491:28": "kiṃ kāraṇaṃ vucyati kṣānti nāma",
  "S04n491:29": "kathaṃ puno vucyati ānulomikī |",
  "S04n491:30": "avivartiko vucyati kena hetunā",
  "S04n491:31": "kathaṃ puno vucyati bodhisattvaḥ || 5 ||",
  "S04n491:32": "kṣāntyasmi dharme prakṛtau nirātmake",
  "S04n491:33": "nairātmyasaṃjñasya kileśu nāsti |",
  "S04n491:34": "khaṃ yādṛśaṃ jānati sarvadharmā-",
  "S04n491:35": "stasmādiha syā kva tu kṣānti nāma || 6 ||",
  "S04n491:36": "ānulomi sarveṣa jināna śikṣato",
  "S04n491:37": "na cāsti dharmaścarate vicakṣaṇaḥ |",
  "S04n491:38": "na buddhadharmeṣu janeti saṃśayā-",
  "S04n491:39": "niyaṃ sa kṣāntirbhavatānulomikī || 7 ||",
  "S04n491:40": "evaṃ carantasya ya loki mārā-",
  "S04n491:41": "ste buddharūpeṇa bhaṇeyya vācā |",
  "S04n491:42": "sudurlabhā bodhi bhavāhi śrāvakā",
  "S04n491:43": "na gṛhṇotī vākyu na co vivartate || 8 ||",
  "S04n491:44": "bodheti sattvān viṣamātu dṛṣṭito",
  "S04n491:45": "na eṣa mārgo amṛtasya prāptaye |",
  "S04n491:46": "kumārga varṇitva pathe sthapeti",
  "S04n491:47": "taṃ kāraṇamucyati bodhisattvaḥ || 9 ||",
  "S04n491:48": "kṣamiṣyanūlomapathe sthitasya",
  "S04n491:49": "nairātmyasaṅgāya vibodhitasya |",
  "S04n491:50": "svapnāntare'pyasya na jātu bhoti",
  "S04n491:51": "asti naro pudgala jīva sattvaḥ || 10 ||",
  "S04n491:52": "sace mārakoṭyo yatha gaṅgavālukā-",
  "S04n491:53": "ste buddharūpeṇa upāgamitvā |",
  "S04n491:54": "bhaṇeyurabhyantarakāyu jīvo",
  "S04n491:55": "te maṃ vade nāsti na yūya buddhā || 11 ||",
  "S04n491:56": "jñānena jānāmyahu skandhaśūnyakaṃ",
  "S04n491:57": "jñātvā ca kleśehi na saṃvasāmi |",
  "S04n491:58": "vyāhāramātreṇa ca vyoharāmi",
  "S04n491:59": "parinirvṛto lokamimaṃ carāmi || 12 ||",
  "S04n491:60": "yathā hi putra puruṣasya jātu",
  "S04n491:61": "kṛtaṃsi nāmā ayameva nāma |",
  "S04n491:62": "nāmaṃ na tasyo diśatā sulabhyate",
  "S04n491:63": "tathāsya nāmaṃ na kutaścidāgatam || 13 ||",
  "S04n491:64": "tathaiva nāmaṃ kṛtu bodhisattvo",
  "S04n491:65": "na cāsya nāmaṃ diśatā sulabhyate |",
  "S04n491:66": "paryeṣamāṇo ayu bodhisattvo",
  "S04n491:67": "jānāti yo eṣa sa bodhisattvaḥ || 14 ||",
  "S04n491:68": "samudramadhye'pi jvaleta agni-",
  "S04n491:69": "rna bodhisattvasya satkāyadṛṣṭiḥ |",
  "S04n491:70": "yato'sya bodhāya utpannu citta-",
  "S04n491:71": "matrāntare tasya na jīvadṛṣṭiḥ || 15 ||",
  "S04n491:72": "na hyatra jāto na mṛto ca kaści-",
  "S04n491:73": "dutpanna sattvo manujo naro vā |",
  "S04n491:74": "māyopamā dharma svabhāvaśūnyā",
  "S04n491:75": "na śakyate jānitu tīrthikehi || 16 ||",
  "S04n491:76": "na cāpi āhāravimūrchitehi",
  "S04n491:77": "lubdhehi gṛddhehi ca pātracīvare |",
  "S04n491:78": "na coddhatehi napi connatehi",
  "S04n491:79": "śakyā iyaṃ jānitu buddhabodhiḥ || 17 ||",
  "S04n491:80": "na styānamiddhābhihataiḥ kusīdaiḥ",
  "S04n491:81": "stabdhehi mānīhi anātrapehi |",
  "S04n491:82": "yeṣāṃ na buddhasmi prasādu asti",
  "S04n491:83": "na śakyate hī varabodhi jānitum || 18 ||",
  "S04n491:84": "na bhinnavṛttehi pṛthagjanehi",
  "S04n491:85": "yeṣāṃ na dharmasmi prasādu asti |",
  "S04n491:86": "sabrahmacārīṣu ca nāsti gauravaṃ",
  "S04n491:87": "na śakyate hī varabodhi buddhitum || 19 ||",
  "S04n491:88": "abhinnavṛttā hirimanta lajjino",
  "S04n491:89": "yeṣāṃ sti buddhe api dharme prema |",
  "S04n491:90": "sabrahmacārīṣu ca tīvragauravaṃ",
  "S04n491:91": "te prāpuṇantī varabodhimuttamām || 20 ||",
  "S04n491:92": "smṛterupasthāna iha yeṣa gocaraḥ",
  "S04n491:93": "prāmodya prīti śayanamupastṛtam |",
  "S04n491:94": "dhyānāni cāhāru samādhi pāniyaṃ",
  "S04n491:95": "budhyanti te'pi varabodhimuttamām || 21 ||",
  "S04n491:96": "nairātmyasaṃjñā ca divāvihāro",
  "S04n491:97": "anusmṛtiścaṃkramaśūnyabhāvaḥ |",
  "S04n491:98": "bodhyaṅgapuṣpā surabhī manoramā",
  "S04n491:99": "te yujyamānā varabodhi prāpayī || 22 ||",
  "S04n491:100": "yā bodhisattvāna carī vidūnā-",
  "S04n491:101": "mabhūmiranyasya janasya tatra |",
  "S04n491:102": "pratyekabuddhāna ca śrāvakāṇa ca",
  "S04n491:103": "ko vātra vijño na janeya chandam || 23 ||",
  "S04n491:104": "sacenmamā āyu bhaveta ettakaṃ",
  "S04n491:105": "kalpāna koṭyo yatha gaṅgavālukāḥ |",
  "S04n491:106": "ekasya romasya bhaṇeya varṇaṃ",
  "S04n491:107": "bauddhena jñānena paryantu nāsti || 24 ||",
  "S04n491:108": "tasmācchuṇitvā imu ānuśaṃsā-",
  "S04n491:109": "manābhibhūtena jinena deśitām |",
  "S04n491:110": "imaṃ samādhiṃ laghu uddiśeyā",
  "S04n491:111": "na durlabhā bheṣyati agrabodhiḥ || 25 ||",
  "S04n491:112": "iti śrīsamādhirāje samādhiparivarto nāma ṣaṣṭhaḥ ||"
}