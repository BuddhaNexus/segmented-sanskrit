{
  "S08abhnispu:0": "[Am_223]",
  "S08abhnispu:1": "Oṃ namaḥ śrīvajrasattvāya //",
  "S08abhnispu:2": "jyotibhir vijitaṃ yad asya jagatīṃ jiṣṇv antaratvatamo (?)",
  "S08abhnispu:3": "yac cādvaitadaśārṇasaty api parīṇāmo guṇaughaḥ śriyām /",
  "S08abhnispu:4": "[Am_224]",
  "S08abhnispu:5": "yat kāruṇyatarāmṛtārdrahṛdayair uhyanti taṃ vajriṇas",
  "S08abhnispu:6": "tair etac caritādbhutāni nijadhīdhāmāni dhāvantu vaḥ //",
  "S08abhnispu:7": "vajrāvalīmaṇḍitamaṇḍaleṣu drāg vajrabhṛc cārucaritram uccaiḥ /",
  "S08abhnispu:8": "tadañcitais tadvacanirmitaughair amogham agryāṃ śriyam ādadhātu //",
  "S08abhnispu:9": "iha hi mṛdumadhyakramābhyāṃ subhāvitasamādher adhimātraprajñasya bhagavatā /",
  "S08abhnispu:10": "sarvākāravaropetaḥ sphurat saṃhārakārakaḥ /",
  "S08abhnispu:11": "jhatiti jñānaniṣpanno yogo niṣpanna ucyate //",
  "S08abhnispu:12": "sa hi tvāṃ sarvasattvāṃś ca vajradharatvaṃ prāpayitum abhyutsāhavān skandhadhātvāyatanādikaṃ pratibimbamayaṃ śūnyataikarasaṃ niścinvan /",
  "S08abhnispu:13_0": "prabhāsvaraṃ praviśya jhatiti saparikarakūṭāgarodaramaṇḍalamāṇḍaleyaparikaritaḥ kuleśabhūṣito",
  "S08abhnispu:13_1": "[Am_225] hṛdbījayuktaḥ śūnyatākaruṇaikarasamahāsukhamayaḥ śrīvajrasattvamañjuvajrādirūpo",
  "S08abhnispu:13_2": "'parimitatathāgatadevībodhisattvakrodhādīn sphārayet /",
  "S08abhnispu:14": "dharmadeśanādibhir yathābhavyaṃ parahitāni kurvāṇaḥ parapuṇyāvadhiṃ sthāpayan saṃharaṃś cācintya mūrtir udeti //",
  "S08abhnispu:15": "tatrāyaṃ parikarādiḥ /",
  "S08abhnispu:16": "ārasātalam abhimataprasarā ghanaikasārā jvalantī vajramayī bhūmiḥ kalpāntajvalanavanamayūkhajvālāvalīsīmābandhā /",
  "S08abhnispu:17_0": "ārasātalam upary atyuccair ghananibuḍajvaladvajraprākārordhve niḥsaṃdhyekakhaṇḍībhūtam",
  "S08abhnispu:17_1": "upari vajraśarajālādho vajravitānamaṇḍitaṃ jvaladvajrapañjaraṃ tadabhyantarasthitaviśvābjasūryasthapītadakṣiṇāvartabhramaddaśāracakraṃ ca 61 //",
  "S08abhnispu:18": "[Am_226]",
  "S08abhnispu:19": "tatra pūrvasyām ārāyāṃ yamāntakaḥ kṛṣṇaḥ sitaraktamukhaḥ kṛṣṇavajramudgarakhaḍgamaṇikamaladhārī /",
  "S08abhnispu:20": "dakṣiṇasyāṃ prajñāntakaḥ sitaḥ kṛṣṇaraktamukho vajrāṅkitasitadaṇḍāsimaṇipadmadhārī /",
  "S08abhnispu:21": "paścimāyāṃ padmāntako rakto nīlasitāsyo raktapadmāsimaṇicakradhāri /",
  "S08abhnispu:22": "uttarasyāṃ vighnāntakaḥ kṛṣṇaḥ sitaraktamukhaḥ karālavajrāsimaṇipadmadhārī /",
  "S08abhnispu:23": "āgneyyāṃ ṭakkirājo nīlaḥ sitaraktāsyo 'ṅkuśakhaḍgamaṇisarojadhārī /",
  "S08abhnispu:24": "nairṛtyāṃ nīladaṇḍaḥ kṛṣṇaḥ sitaraktāsyo nīladaṇḍakhaḍgamaṇyabjadhārī /",
  "S08abhnispu:25": "vāyavyāṃ mahābalaḥ kṛṣṇaḥ sitaraktamukhas triśūlāsimaṇikamaladhārī /",
  "S08abhnispu:26": "aiśānyām acalo nīlaḥ sitaraktāsyaḥ khaḍgavajramaṇipadmadhārī /",
  "S08abhnispu:27": "ūrdhvam uṣṇīṣacakravartī pīto nīlaraktāsyaḥ pītacakrakhaḍgamaṇipadmadhārī /",
  "S08abhnispu:28": "adhaḥ sumbharājo nīlaḥ sitaraktāsyo vajrakhaḍgamaṇikamalabhṛt //",
  "S08abhnispu:29": "[Am_227]",
  "S08abhnispu:30": "tatroṣṇīṣaṭakkyacalasumbhā ratnamukuṭino vicitraratnābharaṇā lalitā īṣaddarśitadaṃṣṭrā vigataśmaśravaḥ /",
  "S08abhnispu:31": "tadanye vikṛtarūpāḥ sabhrūbhaṅgāḥ piṅgordhvakeśabhrūśmaśravo vyāvṛttadaṃṣṭrākarālavaktrā lalajjihvā aṭṭāṭṭahāsinaḥ krūrāṣṭanāgabhūṣanā vāmanāḥ pīnās tundilāḥ /",
  "S08abhnispu:32_0": "daśāpy ete sahāsanair niścalāḥ pratyālīḍhenārāgreṣv īṣadalagnaviśvābjasūryasthāḥ",
  "S08abhnispu:32_1": "sūryaprabhāḥ saroṣaṇā jvalanto nadanto 'tibhīmāḥ pralayānalapratimamayūkhamukhair",
  "S08abhnispu:32_2": "aparimitātmakamūrtinirmāṇaiś ca niravadhidhātutrayeṣu vighnaugham akhilam asakṛnnirmūlayantaḥ /",
  "S08abhnispu:33": "ṣaḍbhujāḥ pradhānabhujābhyāṃ svābhaprajñāliṅgitās trimukhāḥ /",
  "S08abhnispu:34": "mukhaṃ tu mūlaṃ śariravarṇaṃ savyavāmaṃ ca yathoktavarṇaṃ pratimukhaṃ raktavartulanetratrayam //",
  "S08abhnispu:35": "[Am_228]",
  "S08abhnispu:36_0": "cakraṃ cātibhramaṇān niścalopamaṃ nirantaraṃ sphurad anekajvālākalāpaṃ tasya nābhyantare",
  "S08abhnispu:36_1": "'dhaḥsūkopari viśālatrikoṇadhavaladharmodayāntaradhaḥkoṇodaragataviśvadalakamalopari",
  "S08abhnispu:36_2": "viśvakuliśasahitā tadvajrasya digārā yathāyogaṃ vairocanādisamavarṇā vedī ca /",
  "S08abhnispu:37": "tasyāṃ pañcavarṇaratnapariniṣpannaṃ bhāsvanmunīndramaṇḍalacitrāṃśuvyāptasarvadikcakraṃ kūṭāgāram /",
  "S08abhnispu:38_0": "tasya madhye bhagavān vajrasattvo mañjuvajrarūpaḥ kuṅkumāruṇaḥ kṛṣṇasitasavyetaravadanaḥ",
  "S08abhnispu:38_1": "pradhānabhujābhyāṃ svābhaprajñāliṅgito 'siśarendīvaracāpadharo ratnamukuṭī vicitraratnādyābharaṇo 'nantābhaḥ /",
  "S08abhnispu:39": "tasya pūrvasyāṃ diśi vairocanaḥ sitaḥ kṛṣṇaraktasavyetaramukhaḥ sitāṣṭāracakrāsimaṇikamaladharaḥ /",
  "S08abhnispu:40": "dakṣiṇasyāṃ ratneśaḥ pīto navāṃśamarakataratnāsicakrapadmadharaḥ /",
  "S08abhnispu:41": "paścimāyām amitābho rakto raktapadmāsimaṇicakradharaḥ /",
  "S08abhnispu:42": "uttarasyām amoghasiddhir haritaḥ khaḍgacakramaṇikamaladharaḥ1 /",
  "S08abhnispu:43": "trayo 'mī kṛṣṇasitasavyetaravaktrāḥ sarve tathāgatā ratnamukuṭino vicitraratnābharaṇāḥ /",
  "S08abhnispu:44": "āgneyyāṃ locanā vairocanasamā /",
  "S08abhnispu:45": "nairṛtyāṃ [Am_229] māmakī akṣobhyasamā raktotpalāsimaṇipadmadharā sarvasādhaneṣu tathā pāṭhāt /",
  "S08abhnispu:46": "vāyavyāṃ pāṇḍarā amitābhasamā /",
  "S08abhnispu:47": "aiśānyāṃ tārā ratneśasamā pītotpalāsimaṇipadmadharā /",
  "S08abhnispu:48": "ato garbhapuṭād bahir āgneyakoṇe rūpavajrā vairocanasadṛśī ratnadarpaṇāsimaṇyabjadharā /",
  "S08abhnispu:49": "nairṛtye śabdavajrā akṣobhyasamā nīlavīṇākṛpāṇamaṇyabjadharā /",
  "S08abhnispu:50": "vāyavye gandhavajrā ratneśasamā pītagandhaśaṅkhāsicakrābjadharā /",
  "S08abhnispu:51": "aiśāne rasavajrā amitābhasadṛśī raktarasapātrāsimaṇicakradharā /",
  "S08abhnispu:52": "prāgdvārottarapārśve sparśavajrā amoghasiddhisamā viśvavarṇavastrāsimaṇyabjadharā /",
  "S08abhnispu:53": "prāgdvāradakṣiṇapārśve dharmadhātuvajrā vajrasattvasamā dhavaladharmodayāsimaṇyabjadharā //",
  "S08abhnispu:54": "etā mañjuvajrādidevatās trivadanāḥ ṣaḍbhujāḥ /",
  "S08abhnispu:55": "ādyacihnadvayaṃ savyābhyām aparadvayaṃ vāmābhyāṃ dadhānāḥ /",
  "S08abhnispu:56": "sarvatra mūlamukhaṃ śariravarṇam eva /",
  "S08abhnispu:57": "pūrvādidvāreṣu yamāntakaprajñāntakapadmāntakāmṛtakuṇḍalayaḥ //",
  "S08abhnispu:58": "[Am_230]",
  "S08abhnispu:59": "atra mañjuvajravairocanadaśadevyaś candreṣu vajraparyaṅkiṇo 'nye sūryeṣu candrasūryataleṣu viśvapadmāni /",
  "S08abhnispu:60": "tathāgatāḥ pradhānabhujābhyāṃ svābhaprajñāliṅgitā devyas tu svābham upāyam //",
  "S08abhnispu:61": "kulādhipatis tu śirasi mañjuvajrāditathāgatamāmakīśabdavajrārakṣācakragatāṣṭakrodhānām akṣobhyaḥ /",
  "S08abhnispu:62": "locanārūpavajrāyamāntakānāṃ vairocanaḥ /",
  "S08abhnispu:63": "gandhavajrāyā ratneśaḥ /",
  "S08abhnispu:64": "pāṇḍarārasavajrāpadmāntakānām amitābhaḥ /",
  "S08abhnispu:65": "tārāsparśavajrayor amoghasiddhiḥ /",
  "S08abhnispu:66": "dharmadhātuvajrāyā vajradharaḥ /",
  "S08abhnispu:67": "akṣobhya ity anye //",
  "S08abhnispu:68_0": "vajrasattvo 'treṣadraktānuviddhasitavarṇo nīlaraktasavyetaravaktraḥ pradhānabhujābhyāṃ",
  "S08abhnispu:68_1": "svābhaprajñāliṅgito nīlavajrāsimaṇikamaladhārī viśvapadmacandrāsanaś candraprabho",
  "S08abhnispu:68_2": "vajraparyaṅkī ratnamukuṭī ratnābharaṇo 'kṣobhyamudritaḥ //",
  "S08abhnispu:69": "iha mañjuvajrasya stanāntare samayasattvasadṛśaṃ jñānasattvaṃ taddhṛccandre khaḍgamuṣṭicandrasthaṃ maṃbījam /",
  "S08abhnispu:70": "śāśvataratneśāmitābhāmoghasiddhyakṣobhyānāṃ hṛdi cihne yathāyogaṃ candre sūrye vā vuṃ āṃ jrīṃ khaṃ hūṃ /",
  "S08abhnispu:71": "locanādidevīnāṃ Ioṃ māṃ pāṃ tāṃ jaḥ hūṃ vaṃ hoḥ khaṃ raṃ /",
  "S08abhnispu:72": "krodhānāṃ hūṃ /",
  "S08abhnispu:73": "sarvadevatānāṃ hṛdayamantrā vajrāvalyāṃ uktāḥ //",
  "S08abhnispu:74": "[Am_231]",
  "S08abhnispu:75": "iha niṣpannayoginaś cakṣurādyadhiṣṭhānaṃ jñānasattvapraveśādikaṃ ca noktam //",
  "S08abhnispu:76": "tadantareṇāpy aparimitācintyacakṣurabhijñādiguṇagrāmaramaṇīyamūrter abhīṣṭadevatāyāḥ sakṛd eva supariśuddhasarvākārapariniṣpatter muhur muhur adhimokṣadārḍhyāt /",
  "S08abhnispu:77": "hṛnmantrādikathanaṃ tu kalaśādhivāsanādiṣu prayogārtham //",
  "S08abhnispu:78": "yadā tu madhye 'nyas tathāgato bhavati nāyakas tadā madhyasthitas tasya sthāne tiṣṭhet /",
  "S08abhnispu:79": "amitābhaḥ śubhro 'pi bhavati śuklā dharmāḥ prakṛtyeti vāgīśasyātra śuklatety ukteḥ //",
  "S08abhnispu:80": "iha vakṣyamāneṣu ca mandaleṣu yasyā māṇḍaleyadevatāyā mukhyato yatsthānam ucyate tasmin saiva pradhānatayā maṇḍaleśabhimukhī /",
  "S08abhnispu:81": "tadāliṅgitā tu tadabhimukhy eva parasthānagamanāt //",
  "S08abhnispu:82": "atra kūṭāgārasya vajrabhūmyādiparito vajrapañjaraṃ rakṣācakraṃ dharmodayā ceti trayaḥ parikarāḥ /",
  "S08abhnispu:83": "tatra vajrapañjaraṃ vakṣyamānānām api sarveṣāṃ kūṭāgārāṇāṃ rakṣācakraṃ [Am_232] dharmodayā ca keṣāṃcid eveti vakṣyāmaḥ /",
  "S08abhnispu:84": "lekhyakūṭāgārāṇāṃ tu dharmadhātusvarūpadharmodayāyā dharmadhātvantargatasya vā sūcakaṃ likhanam uktaṃ vajrāvalyām //",
  "S08abhnispu:85": "yathā bāhyaṃ tathādhyātmam ity utpannakramamaṇḍalapratipādanākṛtena lokadhātoś cakravāḍasūcakaṃ vajrāvalīlikhanaṃ ca niyamenaiva /",
  "S08abhnispu:86": "naivaṃ rakṣācakram ato na likhyate /",
  "S08abhnispu:87": "vighnanivāraṇaṃ tv anyathā kriyate /",
  "S08abhnispu:88": "api ca śūnyataiva bhagavatī nikhilavighnaughaṃ samūlam unmūlayituṃ prabhavatīti tadadhimokṣadṛḍhatvam evādarotpādanāya rakṣācakralikhanaṃ na varṇitaṃ lekhyamaṇḍaleṣu /",
  "S08abhnispu:89": "bhāvyamaṇḍaleṣu tu kvacid eva tadbhāvanoktā na sarveṣu /",
  "S08abhnispu:90": "vighnaghātānantaraṃ śūnyatāpraveśād bhāvyamaṇḍale 'pi rakṣācakraṃ nāsty ato na likhyate caitat /",
  "S08abhnispu:91": "evaṃ tarhi vajraprākāram api cakravāḍasūcakaṃ na likhitavyam /",
  "S08abhnispu:92": "atha kūṭāgārotpattau [Am_233] tad utpadyate /",
  "S08abhnispu:93": "nahi bhagavatā vajraprākārasya dvitīyavārotpattiḥ kvacid uktā //",
  "S08abhnispu:94": "kiṃ vā dvir utpattyā /",
  "S08abhnispu:95": "sakṛd utpannam eva hi vajrabhūbandhaprākārādikaṃ samastasamāropaśūnyatāsvabhāvaṃ māyāmayam avatiṣṭhata eva /",
  "S08abhnispu:96": "vidyamānatve 'pi rakṣācakrasya maṇḍaleṣv alikhanopattir uktaiva /",
  "S08abhnispu:97": "kaiścit tu kvacid rakṣācakram api likhituṃ saṃmanyate //",
  "S08abhnispu:98": "iti mañjuvajramaṇḍalam // //"
}