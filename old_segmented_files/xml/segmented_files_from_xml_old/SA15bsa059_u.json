{
  "SA15bsa059_u:0": "Dharmakīrtipraṇītā Santānāntarasiddhiḥ",
  "SA15bsa059_u:1": "buddhipūrvāṃ kriyāṃ dṛṣṭvā svadehe 'nyatra tadgrahāt /",
  "SA15bsa059_u:2": "jñāyate yadi dhīścittamātre 'pyeṣa nayaḥ samaḥ //",
  "SA15bsa059_u:3": "ātmani cittaspandanapūrvau kriyābhilāpau dṛṣṭvānyatra tayordarśanādyadi spandanamanumīyeta,",
  "SA15bsa059_u:4": "cittamātre 'pyaṣa nayaḥ samaḥ /",
  "SA15bsa059_u:5": "ataḥ cittamātratāvādī api paracittamanumātuṃ śaknoti /",
  "SA15bsa059_u:6": "tacca kāyavāgvijñaptipratibhāsi jñānaṃ jñānāntaraspandanaveśeṣeṇa vinā bhavatyevaṃ na matam / [1-3]",
  "SA15bsa059_u:7": "atha parajñānasya kriyānupalambhāt paradhīranumātuṃ na yujyata iti cet?",
  "SA15bsa059_u:8": "na; tulyatvāt paro 'pi parajñānapūrvau tau kadāpi na paśyati 'taḥ tenāpi tanna jñāyate / [4-5]",
  "SA15bsa059_u:9": "ātmanaścittasya paravartinornimittatvānupapatteḥ paracittaṃ jñāyata iti cet /",
  "SA15bsa059_u:10": "kiṃ na yujyate?",
  "SA15bsa059_u:11": "svasamutthāpakacittasya pratisaṃvedanābhāvāt,",
  "SA15bsa059_u:12": "ātmacittaśrayiṇoścātmani darśanāt /",
  "SA15bsa059_u:13": "tāvapi yadi yathā syātāṃ tādṛśāvupalabhyeyātām /",
  "SA15bsa059_u:14": "anyathā darśanādanyanimittaṃ sidhyatīti cet?",
  "SA15bsa059_u:15": "aparasminnapi samānameva,",
  "SA15bsa059_u:16": "svasamutthāpakacittasya saṃvedanābhāvāt /",
  "SA15bsa059_u:17": "svacittaspandananimittake vijñaptipratibhāsinī jñāne cāntarmukhapratibhāsinī pratīteḥ bahirmukhapratibhāsinī anyanimittadutpadyete / [6-12]",
  "SA15bsa059_u:18": "animitte eva bahirmukhapratibhāsinīti kinneṣyate cet?",
  "SA15bsa059_u:19": "animittatve sarvasyānimittatvaṃ prasajyeta /",
  "SA15bsa059_u:20": "vicchinnāvicchinnapratibhāsakṛto bhedo na jñānayoḥ spandanatvanimittabhedavibhāgakṛt /",
  "SA15bsa059_u:21": "tenāvicchinnapratibhāsinorapyanimittatvaṃ bhavet,",
  "SA15bsa059_u:22": "viśeṣābhāvāt /",
  "SA15bsa059_u:23": "tathā sati, avicchinnatvaviśiṣṭaḥ pratibhāsabheda eva spandanapūrvako na bhavati /",
  "SA15bsa059_u:24": "kintarhi? vicchinnasyāpi kriyāviśeṣasya pratibhāsa eva /",
  "SA15bsa059_u:25": "śaropalaprakṣepaṇayantranirmāṇaparapracālanādikriyāviśeṣapratibhāsināṃ vicchinnasyāpi pratibhāsasya spandanapūrvakatvāt /",
  "SA15bsa059_u:26": "parakṛtacālanādināṃ cāvicchinnasyāpyatadpūrvakatvāt / [13-19]",
  "SA15bsa059_u:27": "tena hyatra kriyāviśeṣamātreṇa spandanasya pratītiritī yujyate /",
  "SA15bsa059_u:28": "tatra yadi kasyacidpūrvakatvam,",
  "SA15bsa059_u:29": "na ko 'pi tatpūrvakaḥ syāt,",
  "SA15bsa059_u:30": "viśeṣābhāvāt /",
  "SA15bsa059_u:31": "ataḥ kriyāviśeṣasāmānyaṃ spandanaviśeṣasāmānyasya gamakam /",
  "SA15bsa059_u:32": "tatra yathā kriyāmupalabhya,",
  "SA15bsa059_u:33": "ātmani spandanānupalambhādanyatra spandanapratītiḥ;",
  "SA15bsa059_u:34": "tathā kriyāpratibhāsopalambhane 'pi /",
  "SA15bsa059_u:35": "samānametat;",
  "SA15bsa059_u:36": "paro 'pi parakriyābhilāpayornimittaṃ nāstīti kinnecchati?",
  "SA15bsa059_u:37": "tenāvaśyaṃ tau spandananimittakatvāt tadbhāve na bhavata iti vaktavyam /",
  "SA15bsa059_u:38": "paro 'pi tayoḥ pratibhāsau tathaiva vadet /",
  "SA15bsa059_u:39": "ataḥ nānayoḥ parasparaṃ bhedaḥ / [20-26]",
  "SA15bsa059_u:40": "yadi tatra pratibhāsinyoḥ spandananimittakatvamucyate,",
  "SA15bsa059_u:41": "svapnāvasthāyāmapi kinnocyate?",
  "SA15bsa059_u:42": "sarva samānam /",
  "SA15bsa059_u:43": "paro 'pi svapnopalabdhaparakriyābhilāpau spandananimittakāviti kinna vadati?",
  "SA15bsa059_u:44": "tayorabhāvāditi cet /",
  "SA15bsa059_u:45": "tathopalabdhisāpyāt kinna staḥ?",
  "SA15bsa059_u:46": "atha middhenopahatatvāt puruṣasya arthaśūnyaṃ vijñānaṃ jāyata iti cet /",
  "SA15bsa059_u:47": "paramate 'pi tasmādeva parādhipatyaśūnyaṃ vijñānamupajāyate / [27-32]",
  "SA15bsa059_u:48": "atha svapne 'pi jñānasyārthavattvāttadopalabhyamānā api parasantānā eveti cet /",
  "SA15bsa059_u:49": "paraṃ prativigrahītuṃ yadi yuktyāgamarahitastathāvidho 'sad vādaḥ samāśriyeta,",
  "SA15bsa059_u:50": "tadā parābhimataṃ tasya parāyattatvaṃ na ko 'pi nivārayet /",
  "SA15bsa059_u:51": "etatkeṣañcinmata eva sarvāṇi tathāvidhāni jñānāni santānāntarāyattāni /",
  "SA15bsa059_u:52": "viṣeṣastu sākṣātparamparayā ca /",
  "SA15bsa059_u:53": "kadācit svapne 'pi tasya sākṣāt santānāntarayattā iṣṭaiva;",
  "SA15bsa059_u:54": "devādyadhiṣṭhānataḥ satyasvapnadarśanāt /",
  "SA15bsa059_u:55": "tasmādasya naitadasadvādasamāśrayaḥ / [33-38]",
  "SA15bsa059_u:56": "tāvattayā kriyayāpi taccittaṃ kathaṃ jñāyate?",
  "SA15bsa059_u:57": "cittasya kāryatvāt /",
  "SA15bsa059_u:58": "tasya kāryatvaṃ tu cittāntare 'pi tulyamiti kathanna jñāyate?",
  "SA15bsa059_u:59": "api ca, yadi tatkriyā svasattāmātreṇa svasantānaṃ pratyāyet,",
  "SA15bsa059_u:60": "tadānupalabhyamānenāpi syāttathā pratipattiḥ /",
  "SA15bsa059_u:61": "na; jñānāpekṣatvālliṅgasya iti cet /",
  "SA15bsa059_u:62": "tada tatra kimanayā paramparayā - paracittāt kriyā,",
  "SA15bsa059_u:63": "kriyātaḥ jñānam,",
  "SA15bsa059_u:64": "jñānāt tasya pratipattiriti / [39-44]",
  "SA15bsa059_u:65": "paracittaprabhavadharmi kriyāpratibhāsijñānamevāsya gamakaṃ bhavati /",
  "SA15bsa059_u:66": "tasyādhigatistu antaśaḥ tadāśritatvāt /",
  "SA15bsa059_u:67": "spandanamātrasāmānyaṃ kriyābhilāpajñānasāmānyasya kāraṇatvāt kāryeṇa kāraṇasya gatiḥ /",
  "SA15bsa059_u:68": "tatra ātmaspandananimittakasyāntarmukhavṛttiḥ,",
  "SA15bsa059_u:69": "anyasyānyathā /",
  "SA15bsa059_u:70": "prāyeṇādhikṛtyāsau bhedaḥ /",
  "SA15bsa059_u:71": "etayoḥ saḥ kāryakāraṇabhāvaḥ svāpādyavasthāyāmitarasyāmapi ca samānaḥ /",
  "SA15bsa059_u:72": "bhrāntyavasthāyāṃ yathāsvaṃ pratyayaviśeṣopāśrayāt paraspandanadinimittodbhūtavijñānavāsanaiva kadācitparābhogādeḥ vyavahitādapi vṛttiṃ labhate:",
  "SA15bsa059_u:73": "na tvatyantāsadābhogāt /",
  "SA15bsa059_u:74": "tasmāt sarvāvasthāsu kriyādivijñapteḥ cittaspandanamanumīyata eva / [45-51]",
  "SA15bsa059_u:75": "kriyātaḥ spandanapratipattau svāpa itarasmiñca syātpratipattiratha vā naiva kadācana /",
  "SA15bsa059_u:76": "paraspandanabhāve 'pi kriyālambanodayāt /",
  "SA15bsa059_u:77": "bhavatvālambanodayaḥ, na tu kriyā /",
  "SA15bsa059_u:78": "kriyayā spandanaṃ gamyate /",
  "SA15bsa059_u:79": "bhrāntyavasthānāṃ kriyaiva na bhavati,",
  "SA15bsa059_u:80": "arthaśūnyajñānodayānna doṣaḥ /",
  "SA15bsa059_u:81": "sarvaprakāravyapadeśasāmyāt kadācijjñānamarthaśūnyam,",
  "SA15bsa059_u:82": "anyadānyathā ityeṣo 'dhikāraḥ kuto labdhaḥ?",
  "SA15bsa059_u:83": "atha middhādināvasthānyathābhāvaścet /",
  "SA15bsa059_u:84": "yadyevaṃ sambhavet,",
  "SA15bsa059_u:85": "bhavatu avidyopaplutatvāttathodayaḥ /",
  "SA15bsa059_u:86": "tathā sati arthāntaravādahānyā ete 'nekāśakyanigūhanadoṣaprasaṅgāḥ mahākṛcchrā uttereṇaikena nihatā bhavanti / [52-58]",
  "SA15bsa059_u:87": "nanu tayoḥ darśanāt kāyavāgvijñaptibhyāṃ svamutthāpakacittasyānumānamiti nyāyyam /",
  "SA15bsa059_u:88": "na tu santānāntarasambaddhavijñaptipratibhāsijñāne paravijñaptī bhavitumarhataḥ,",
  "SA15bsa059_u:89": "tayoranupādānopādeyatvāditi cet /",
  "SA15bsa059_u:90": "nocyate paracittasamutthitavijñaptirūpatvāttatra pratibhāsijñānena samutthāpakacittaṃ gamyata iti /",
  "SA15bsa059_u:91": "kiṃ tarhi? tasya kāryatvāt /",
  "SA15bsa059_u:92": "vijñaptiriti samutthāpakacittasantānājjāte kriyāvāgākārake jñāne eva /",
  "SA15bsa059_u:93": "samutthāpakacittaṃ ca tayorevopādānakāraṇam,",
  "SA15bsa059_u:94": "santānāntarajñānayoḥ tvadhipatipratyayaḥ /",
  "SA15bsa059_u:95": "vijñapterupādānātte janite /",
  "SA15bsa059_u:96": "tatsambandhenopacārād vijñaptī bhavataḥ /",
  "SA15bsa059_u:97": "bhavatu svaparayoḥ svasvapratibhāsasyānubhavaḥ,",
  "SA15bsa059_u:98": "taimirikadvayadṛṣṭadvicandravat;",
  "SA15bsa059_u:99": "tathāvidhavijñānasya hetuḥ vāsanotpādasvabhāvabiśeṣo 'nādikālikaikārthagrāhādhyavasāyitvāt /",
  "SA15bsa059_u:100": "ekahetusambhūtayoḥ svaparavoijñaptijñānayoḥ vijñaptivenopacāraḥ / [59-64]",
  "SA15bsa059_u:101": "kiñca kriyādipratibhāsivijñānāt kāryaliṅgājjātaṃ yatparacittajñānaṃ tatparacittaṃ viṣayīkriyata āhosvinna?",
  "SA15bsa059_u:102": "viṣayīkaraṇe 'rthāntaraṃ syāt /",
  "SA15bsa059_u:103": "aviṣayatve tu kathaṃ jñānena paracittasattā pratīyate?",
  "SA15bsa059_u:104": "tatsvarūpājñāne tatsiddhairasambhavāditi cet 3?",
  "SA15bsa059_u:105": "eṣa prasaṅgo 'pi samaḥ /",
  "SA15bsa059_u:106": "kriyāvāgbhyāṃ paracittaṃ pratipattimatāmapi tatsvarūpaviṣayīkaraṇe svacittajñānavat tadākārasyāpi jñānaṃ prasajyeta /",
  "SA15bsa059_u:107": "tadajñāne tu tena tatsvarūpasya grahaṇaṃ katham? [65-67]",
  "SA15bsa059_u:108": "atha liṅgāt sāmānyadhigateḥ nākārasya pratītiriti cet?",
  "SA15bsa059_u:109": "kiñca tatsāmānyaṃ paracittam evānyadvāhosvidavācyam /",
  "SA15bsa059_u:110": "anyatvāvācyatvayorekatve tvanena tatsāmānyameva gṛhyeta,",
  "SA15bsa059_u:111": "na paracittam /",
  "SA15bsa059_u:112": "tatkathamanena tad gamyate?",
  "SA15bsa059_u:113": "nāpi sāmānyaṃ paracittameva /",
  "SA15bsa059_u:114": "tathā sati tadākārasyāpi jñānaṃ prasahyeta ityuktam / [86-71]",
  "SA15bsa059_u:115": "na hyeṣā anumānaprakriyā /",
  "SA15bsa059_u:116": "na hyanumānamarthasvarūpasya grāhakam /",
  "SA15bsa059_u:117": "pratyakṣavat pratibhāsāviśiṣṭatvādeḥ prasaṅgāt /",
  "SA15bsa059_u:118": "tena nāsya prāmāṇyam /",
  "SA15bsa059_u:119": "tatsvarūpāgrahe 'pyabhipretārthāvisaṃvādāt prāmāṇyam /",
  "SA15bsa059_u:120": "dhūmādiliṅgājjātamapi na vahnayādisvarūpaviṣayi,",
  "SA15bsa059_u:121": "dṛṣṭenāviśeṣaprasaṅgāt /",
  "SA15bsa059_u:122": "anumānasyātītādau niḥsvabhāvatāyā cāpravṛtteḥ,",
  "SA15bsa059_u:123": "arthakriyāprasaṅgācca / [72-76]",
  "SA15bsa059_u:124": "paracittānumāne 'pyabhipretārthāvisaṃvādo 'styeva /",
  "SA15bsa059_u:125": "tatpravartanadvāreṇa prāṇyantarasattāṃ pratipadya punaḥ punarvyavahārapravṛttau tadādhipatyādāgārthasya prāpteḥ /",
  "SA15bsa059_u:126": "tanmātraphalacintakasyalokasya prāṇyantarānumāne pravṛtteśca /",
  "SA15bsa059_u:127": "uttarārthaviśeṣapratibhāsijñānānubhavodayamātreṇa puruṣasya nirākāṅkṣatvāt /",
  "SA15bsa059_u:128": "pūrvajñānena vyavahārasamāpteḥ kṛtārthatatvaṃ pramāṇatvena siddhatvāt / [77-81]",
  "SA15bsa059_u:129": "nanu svapne 'pi pūrvajñānāduttarārthapratibhāsijñānamutpadyate /",
  "SA15bsa059_u:130": "na tanmātreṇa pūrvajñānasya prāmāṇyaṃ yujyate,",
  "SA15bsa059_u:131": "tadānīṃ sarveṣāṃ jñānānāṃ bhrāntatvāt /",
  "SA15bsa059_u:132": "tatra vijñaptijñānaṃ na kadāciccittaspandanādhipatyena vinā udbhavatītyataḥ tābhyāṃ ye anumīyate /",
  "SA15bsa059_u:133": "bhrāntivaśāt kadācid vyavahite 'pi udeti,",
  "SA15bsa059_u:134": "na tu tadādhipatyarahitatvam /",
  "SA15bsa059_u:135": "viśeṣastvasti sākṣātparamparayā cetyuktam /",
  "SA15bsa059_u:136": "tatra yathā pūrvavijñaptijñānānāṃ paramparayā spandanādhipatyādudayaḥ tathā taduttarāvasthābhāvināmapi /",
  "SA15bsa059_u:137": "vijñaptijñānāśrayaspandanottarāvasthācittasantānādeva paramparayotpādaḥ /",
  "SA15bsa059_u:138": "tatrāpi yādṛganumānaṃ tādṛgavisaṃvādo vyavahāraścāpyastyeveti kenāpi na gṛhyate / [82-86]",
  "SA15bsa059_u:139": "paracittānumānena tatsvarūpāgrahe 'pyavisaṃvādād bhavatu tathā prāmāṇyam /",
  "SA15bsa059_u:140": "sākṣāt paracittavidāṃ tu katham?",
  "SA15bsa059_u:141": "yadi te paracittasya svarūpaṃ sākṣājjānanti,",
  "SA15bsa059_u:142": "tadā tasyārthāntaragrahaṇaṃ syāt /",
  "SA15bsa059_u:143": "atha na jānanti,",
  "SA15bsa059_u:144": "kathaṃ te sākṣādvidaḥ?",
  "SA15bsa059_u:145": "kathaṃ nāma pratyakṣeṇārthasvarūpasya agrahaṇaṃ ca bhavati /",
  "SA15bsa059_u:146": "atha na gṛhyate,",
  "SA15bsa059_u:147": "kathaṃ tarhi pramāṇamiti cet?",
  "SA15bsa059_u:148": "aprahīṇagrāhyagrāhaka vikalpayogināṃ paracittajñānamapi vyavahāre 'visaṃvādādeva pramāṇam,",
  "SA15bsa059_u:149": "rūpādidarśanavat;",
  "SA15bsa059_u:150": "āśrayāparāvṛteḥ /",
  "SA15bsa059_u:151": "yogabalāddhi teṣāṃ jñānaṃ paracittākāraviśeṣānukāri sphuṭābhamupajāyate,",
  "SA15bsa059_u:152": "karmadevādyadhiṣṭhānabalāt satyasvapnadarśanavat /",
  "SA15bsa059_u:153": "teṣāmapi na paracittaviṣayitvena jñānamudeti,",
  "SA15bsa059_u:154": "te 'pi tadākārasadṛśasvacittapratibhāsameva jānantītyevamavadhāraṇād paracittavida iti vyavahāraḥ /",
  "SA15bsa059_u:155": "tadākārānukārisfuṭābhatvāt tatpratyakṣam,",
  "SA15bsa059_u:156": "avisaṃvāditvācca pramāṇam iti matam /",
  "SA15bsa059_u:157": "acintyo hi bhagavataḥ sarvārthādhigamaḥ,",
  "SA15bsa059_u:158": "sarvathā jñānabhidhānaviṣayātītatvāt // [87-93]",
  "SA15bsa059_u:159": "// ācāryadharmakīrtipraṇītaṃ santānāntarasiddhiprakaraṇaṃ samāptam //"
}