{
  "S06pvspl_u:0": "Pañcaviṃśatisāhasrikā Prajñāpāramitā",
  "S06pvspl_u:1": "[PvSPL_1a]",
  "S06pvspl_u:2": "namas sarvajñāya //",
  "S06pvspl_u:3_0": "evaṃ mayā śrutam ekasmin samaye bhagavān rājagṛhe viharati sma gṛdhrakūṭe parvate",
  "S06pvspl_u:3_1": "mahatā bhikṣusaṃghena sārdhaṃ pañcamātrair bhikṣusahasrais sarvair arhadbhiḥ kṣīṇāsravair",
  "S06pvspl_u:3_2": "niṣkleśair vaśībhūtaiḥ suvimuktacittaiḥ suvimuktaprajñair ājāneyair mahānāgaiḥ kṛtakṛtyaiḥ",
  "S06pvspl_u:3_3": "kṛtakaraṇīyair apahṛtabhārair anuprāptasvakārthaiḥ parikṣīṇabhavasaṃyojanais samyagājñāsuvimuktacittais",
  "S06pvspl_u:3_4": "sarvacetovaśiparamapāramiprāptaiḥ pañcamātrair bhikṣuṇīśatair upāsakair upāsikābhiś",
  "S06pvspl_u:3_5": "ca sārdhaṃ sarvair dṛṣṭadharmair anekaiś ca bodhisatvakoṭīnayutaśatasahasraiḥ sārdhaṃ",
  "S06pvspl_u:3_6": "sarvair dhāraṇīpratilabdhaiḥ śūnyatāvihāribhir animittagocaraiḥ praṇidhānākalpitaiḥ",
  "S06pvspl_u:3_7": "kṣāntisamatāpratilabdhair asaṅgadhāraṇīpratilabdhair acyutābhijñair ādeyavacanair",
  "S06pvspl_u:3_8": "akuhakair alapakair apagatajñātṛlābhacittaiḥ nirāmiṣadharmadeśakair gambhīradharmakṣāntipāraṅgatair",
  "S06pvspl_u:3_9": "vaiśāradyaprāptair mārakarmasamatikrāntaiḥ karmāvaraṇapratiprasrabdhair dharmapravicayavibhaktinirdeśakuśalair",
  "S06pvspl_u:3_10": "asaṃkhyeyakalpapraṇidhānasusamārabdhaiḥ smitamukhaiḥ pūrvālāpibhiḥ apagatabhrūkuṭīmukhair",
  "S06pvspl_u:3_11": "gāthābhigītālapanakuśalair apagatalīnacittair anācchedyapratibhānair anantaparṣadabhibhaṃvanavaiśāradyasamanvāgatair",
  "S06pvspl_u:3_12": "anantakalpakoṭīniḥsaraṇakuśalair māyāmarīcidakacandrasvapnapratiśrutkāpratibhāsapratibimbanirmāṇopamadharmādhimuktais",
  "S06pvspl_u:3_13": "satvagaticaritasūkṣmanānādhimuktyavatārakuśalair apratihatacittair adhimātrakṣāntisamanvāgatair",
  "S06pvspl_u:3_14": "yathātmyāvataraṇakuśalais sarvabuddhakṣetrānantavyūhapraṇidhānaprasthānaparigṛhītair",
  "S06pvspl_u:3_15": "asaṃkhyeyalokadhātubuddhānusmṛtisamādhisatatasamitamabhimukhībhūtair aparimitabuddhādhyeṣaṇakuśalair",
  "S06pvspl_u:3_16": "nānādṛṣṭyanuśayaparyavasthānakleśapraśamanakuśalais samādhivikrīḍitaśatasahasranirhārakuśalaiḥ //",
  "S06pvspl_u:4_0": "tadyathā badhrapālena ca bodhisatvena mahāsatvena ratnākareṇa ca susārthavāhena ca",
  "S06pvspl_u:4_1": "naradattena ca varuṇadattena ca guhaguptena ca indradattena ca uttaramatinā ca viśeṣamatinā",
  "S06pvspl_u:4_2": "ca vardhamānamatinā ca amoghadarśinā ca susaṃprasthitena ca suvikrāntavikrāmiṇa ca",
  "S06pvspl_u:4_3": "nityodyuktena ca nityaprayuktena ca anikṣiptadhureṇa ca sūryagarbheṇa ca anupamamatinā",
  "S06pvspl_u:4_4": "ca avalokiteśvareṇa ca mahāsthāmaprāptena ca mañjuśriyā ca vajramatinā ca ratnamudrāhastena",
  "S06pvspl_u:4_5": "ca nityotkṣiptahastena ca maitreyeṇa ca bodhisatvena mahāsatvena //",
  "S06pvspl_u:5": "evaṃpramukhair anekair bodhisatvakoṭīnayutaśatasahasraiḥ //",
  "S06pvspl_u:6": "atha khalu bhagavān svayam eva siṃhāsanaṃ prajñapya nyaṣīdat paryaṅkam ābhujya ṛjukāyaṃ praṇidhānyā (PvSPL kā_a)",
  "S06pvspl_u:7_0": "abhūvan* sarvakṣaṇāś cāstamitā abhūvan* ye ca satvās tābhyo nirayatiryagyoniyamalokagatibhyaś",
  "S06pvspl_u:7_1": "cyutās te sarve devamanuṣyeṣūpapadyante sma te devamanuṣyeṣūpapannā bhagavata evānubhāvena",
  "S06pvspl_u:7_2": "pūrvajanmāny anusmaranti sma anusmṛtya tenaiva prītiprāmodyena svakasvakeṣu buddhakṣetreṣu",
  "S06pvspl_u:7_3": "ye buddhā bhagavantas teṣām antikam upasaṃkrāntā upasaṃkramya teṣāṃ buddhānāṃ bhagavatāṃ",
  "S06pvspl_u:7_4": "pādavandanāṅ kṛtvā sarve prāñjalayo bhūtvā tān buddhān bhagavato namasyanti sma //",
  "S06pvspl_u:8_0": "atha khalu tenaiva kṣaṇalavamuhūrtena ye 'smiṃs trisāhasramahāsāhasre lokadhātau",
  "S06pvspl_u:8_1": "andhās satvās te cakṣuṣā rūpāṇi paśyanti sma vadhirāḥ śrotreṇa śabdāñ cchṛṇvanti",
  "S06pvspl_u:8_2": "sma unmattāḥ smṛtiṃ pratilabhante sma vikṣiptacittā ekāgracittā bhavanti sma nagnāś",
  "S06pvspl_u:8_3": "cīvaraprāvṛtā bhavanti sma jighatsitāḥ pūrṇagātrā bhavanti sma tṛṣitāḥ vigatapipāsā",
  "S06pvspl_u:8_4": "bhavanti sma rogaspṛṣṭāḥ vigatarogā bhavanti sma hīnendriyāḥ paripūrṇendriyā bhavanti",
  "S06pvspl_u:8_5": "sma aviratākuśalakāyavāṅmanaskarmāntājīvāḥ satvā viratākuśalakāyāvāṅmanaskarmāntājīvā",
  "S06pvspl_u:8_6": "bhavanti sma sarvasatvāś ca mātāpitṛsamacittā bhavanti sma bhrātṛbhaginī samacittā",
  "S06pvspl_u:8_7": "mitrāmātyajñātisālohitasamacittā daśakuśalakarmapathasevinaś ca bhavanti sma brahmacāriṇaḥ",
  "S06pvspl_u:8_8": "śucayo nirāmagandhāḥ sarvasukhasamarpitā īdṛśasukhaṃ pratilabhante sma tadyathāpi",
  "S06pvspl_u:8_9": "nāma tṛtīyadhyānasamāpannasya tasminn eva ca samaye evaṃrūpayā prajñāya samanvāgatā",
  "S06pvspl_u:8_10": "bhavanti sma yad anyabuddhakṣetrasthā buddhā bhagavanta evam udānam udānayanti sma",
  "S06pvspl_u:8_11": "sādhu damaḥ sādhu śamaḥ sādhu saṃyamaḥ sādhu cīrṇo brahmacaryavāsaḥ sādhu praṇibhūteṣv avihiṃseti //",
  "S06pvspl_u:9_0": "atha khalu bhagavāṃs tasminn eva sihāsane niṣaṇṇaḥ iman trisāhasramahāsāhasraṃ lokadhātum",
  "S06pvspl_u:9_1": "abhibhūya tiṣṭhati bhāsate tapati virocate sma ābhayā varṇena śriyā tejasā ca pūrvasyān",
  "S06pvspl_u:9_2": "diśi dakṣiṇasyāṃ paścimāyām uttarasyām adha-ūrdhvavidikṣu gaṅgānadīvālikopamāl lokadhātūn",
  "S06pvspl_u:9_3": "abhibhūya tathāgatas tiṣṭhati bhāsate tapati virocate sma ābhayā varṇena śriyā tejasā ca //",
  "S06pvspl_u:10_0": "tadyathāpi nāma sumeruḥ parvatarājaḥ sarvvaparvatān abhibhūya tiṣṭhati bhāsate tapati",
  "S06pvspl_u:10_1": "virocate ābhayā varṇena śriyā tejasā ca evam eva bhagavān sarvalokadhātūn abhibhūya",
  "S06pvspl_u:10_2": "tiṣṭhati bhāsate tapati virocate sma ābhayā varṇena śriyā tejasā ca //",
  "S06pvspl_u:11": "atha khalu bhagavān punar eva yādṛk trisāhsaramahāsāhsre lokadhātau satvānām ātmabhāvas tatsamānam ātmabhāvaṃ prākṛtam upadarśayāmāsa //",
  "S06pvspl_u:12": "atha khalu yāvanto smiṃs trisāhasramahāsāhasre",
  "S06pvspl_u:13": "lokadhātau śuddhāvāsikāyikā (PvSPL kā_b)",
  "S06pvspl_u:14_0": "devā brahmakāyikāś ca paranirmitavaśavartinaś ca nirmāṇaratayaś ca tuṣitāś ca yāmāś",
  "S06pvspl_u:14_1": "ca trāyastriṃśāś ca cāturmahārājakāyikāś ca devās te tan tathāgatasyāsecanakam ātmabhāvaṃ",
  "S06pvspl_u:14_2": "dṛṣṭvā divyāni puṣpāṇi gṛhītvā divyagandhamālyavilepanacūrṇacīvaracchatraddhvajapatākāś",
  "S06pvspl_u:14_3": "ca gṛhītvā divyāni cotpalakumudasaugandhikapundarīkapadmāni gṛhītvā divyāni ca kesaratamālapatrāṇi",
  "S06pvspl_u:14_4": "gṛhītvā yena sa tathāgatasyāsecanaka ātmabhāvas tenopasaṃkrāntā ye ceha trisāhasramahāsāhasre",
  "S06pvspl_u:14_5": "lokadhātau manuṣyās te pi tan tathāgatasyāsecanakam ātmabhāvan dṛṣṭvā sthalajajalajāni",
  "S06pvspl_u:14_6": "puṣpāṇi gṛhītvā yena sa tathāgatasyāsecanaka ātmabhāvas tenopasaṃkrāntāḥ //",
  "S06pvspl_u:15_0": "atha khalu te devās te ca manuṣyās tābhir divyābhiḥ puṣpadhūpagandhamālyavilepanacūrṇacīvaracchatraddhvajapatākābhis",
  "S06pvspl_u:15_1": "te sthalajajalajaiḥ puṣpais tan tathāgatakāyam avakiranti smābhyavakiranti sma abhiprakiranti sma //",
  "S06pvspl_u:16_0": "atha khalu yais taiḥ puṣpadhūpagandhamālyavilepanacūrṇacīvaracchatraddhvajapatākāvarṣaiḥ",
  "S06pvspl_u:16_1": "sthajajalajaiś ca puṣpair bhagavān avakīrṇas tāni sarvāny uparyantarīkṣe bhagavato",
  "S06pvspl_u:16_2": "'dhiṣṭhānena trisāhasramahāsāhasralokadhātupramāṇa ekaḥ kūṭāgāraḥ saṃsthito bhūt*",
  "S06pvspl_u:16_3": "tataś ca kūṭāgārād divyāni puṣpapaṭṭadāmāni lambante sma pralambante sma abhipralambante",
  "S06pvspl_u:16_4": "sma taiś ca puṣpadāmabhiḥ paṭṭadāmabhiś cāyan trisāhasramahāsāhasro lokadhātur atīva",
  "S06pvspl_u:16_5": "śobhate sma tena ca suvarṇavarṇena bhagavataḥ prabhāvabhāsena daśasu dikṣu pravisṛtena",
  "S06pvspl_u:16_6": "ekaikasyān diśi gaṅgānadīvālikopamā lokadhātavaḥ sphuṭā avabhāsitāś cābhūvan* asmiṃś",
  "S06pvspl_u:16_7": "ca trisāhasramahāsāhasre lokadhātau sarvacāturdvīpikeṣu lokadhātuṣu devamanuṣyānām*",
  "S06pvspl_u:16_8": "ekaikasyaitad abhūt* mama puratas tathāgato niṣiṇṇo dharman deśayati mama puratas",
  "S06pvspl_u:16_9": "tathāgato niṣiṇṇo dharman deśayatīti //",
  "S06pvspl_u:17_0": "atha khalu bhagavāṃs tasminn eva siṃhāsane niṣaṇṇaḥ punar api smitam akarot* yena",
  "S06pvspl_u:17_1": "smitāvabhāsenāyan trisāhasramahāsāhasro lokadhātuḥ sphuṭo bhūt* yāvad daśasu dikṣu",
  "S06pvspl_u:17_2": "gaṅgānadīvālikopamā lokadhātavaḥ sphuṭā abhūvan* ye ceha trisāhasramahāsāhasre lokadhātau",
  "S06pvspl_u:17_3": "satvāḥ te pūrvasyān diśi gaṅgānadīvālikopameṣu lokadhātuṣu buddhān bhagavataḥ paśyanti",
  "S06pvspl_u:17_4": "sma saśrāvakasaṃghāṃs tatra ca pūrvasyān diśi",
  "S06pvspl_u:18_0": "(PvSPL ki_a) gaṅgānadīvālikopameṣu lokadhātuṣu ye satvās te pīmāṃ sahāṃ lokadhātuṃ",
  "S06pvspl_u:18_1": "paśyanti sma śākyamuniñ ca tathāgataṃ sārdhaṃ bhikṣusaṃghena evan dakṣiṇasyān diśi",
  "S06pvspl_u:18_2": "paścimāyām uttarasyāṃ vidikṣv adha-ūrdhvandigbhāge gaṅgānadīvālikopameṣu lokadhātuṣu",
  "S06pvspl_u:18_3": "buddhān bhagavantaḥ paśyanti sma saśrāvakasaṃghāṃs teṣu ca lokadhātuṣu ye satvās",
  "S06pvspl_u:18_4": "te pīmāṃ sahāṃ lokadhātuṃ paśyanti sma śākyamuniñ ca tathāgataṃ sārdhaṃ bhikṣusaṃghena //",
  "S06pvspl_u:19_0": "atha khalu pūrvasyān diśi gaṅgānadīvālikopamāl lokadhātūn atikramya tebhyo yā sarvapaścimā",
  "S06pvspl_u:19_1": "lokadhātū ratnāvatī nāma tatra ratnākaro nāma tathāgato 'rhan samyaksambuddhas tiṣṭhati",
  "S06pvspl_u:19_2": "dhriyate yāpayati sa imām eva prajñāpāramitāṃ bodhisatvānān deśayati atha tatra lokadhātau",
  "S06pvspl_u:19_3": "samantaraśmir nāma bodhisatvo mahāsatvas taṃ mahāntam avabhāsan dṛṣṭvā tañ ca mahāntaṃ",
  "S06pvspl_u:19_4": "pṛthivīcālan tañ ca bhagavato secanakam atmabhāvan dṛṣṭvā yena sa bhagavān ratnākaras",
  "S06pvspl_u:19_5": "tathāgato 'rhan samyaksambuddhas tenopasaṃkrānta upasaṃkramya tasya bhagavataḥ pādāv",
  "S06pvspl_u:19_6": "abhivandya taṃ bhagavantaṃ ratnākaran tathāgatam etad avocat* ko bhagavan hetuḥ kaḥ",
  "S06pvspl_u:19_7": "pratyayo 'sya mahato 'vabhāsasya loke prādurbhāvāyāsya ca mahataḥ pṛthivīcālasyāsya",
  "S06pvspl_u:19_8": "cāsecanakasya tathāgatasyātmabhāvasya sandarśanāya //",
  "S06pvspl_u:20_0": "evam ukte sa bhagavān ratnākaras tathāgataḥ samantaraśmiṃ bodhisatvam etad avocat*",
  "S06pvspl_u:20_1": "asti kulaputretaḥ paścime digbhāge gaṅgānadīvālikopamāl lokadhātūn atikramya sahā",
  "S06pvspl_u:20_2": "nāma lokadhātus tatra śākyamunir nāma tathāgato rhan samyaksambuddhas tiṣṭhati dhriyate",
  "S06pvspl_u:20_3": "yāpayate sa bodhisatvānāṃ prajñāpāramitā saṃprakāśayati tasyām īdṛśo 'nubhāvaḥ //",
  "S06pvspl_u:21_0": "atha khalu samantaraśmir bodhisatvo ratnākaran tathāgatam etad avocat* gamiṣyāmy",
  "S06pvspl_u:21_1": "ahaṃ bhagavaṃs tāṃ sahāṃ lokadhātun taṃ bhagavantaṃ śākyamunin tathāgatam arhantaṃ",
  "S06pvspl_u:21_2": "samyaksambuddhan darśanāya vandanāya paryupāsanāya tāṃś ca bodhisatvān mahāsatvāṇ",
  "S06pvspl_u:21_3": "bhūyastvena kumārabhūtān dhāraṇīpratilabdhān samādhinirhārakuśalān sarvasamādhivaśipāraṅgatān",
  "S06pvspl_u:21_4": "darśanāya sa bhagavān āha gaccha tvaṃ kulaputra yasedānīṅ kālaṃ manyase //",
  "S06pvspl_u:22_0": "atha khalu ratnākaras tathāgato nānāratnamayāni suvarṇanirbhāsāni sahasrapatrāṇi",
  "S06pvspl_u:22_1": "padmāni samantaraśmaye bodhisatvāya prādād evañ cāvādīd etais tvaṃ kulaputra padmais",
  "S06pvspl_u:22_2": "saparivāras taṃ śākyamunin tathāgatam abhyavakireḥ evañ ca vadeḥ ratnākaro bhagavān*",
  "S06pvspl_u:22_3": "bhagavantam alpābādhatāṃ paripṛcchaty alpātaṃkatāṃ laghusamutthānatāṃ (PvSPL ki_b)",
  "S06pvspl_u:23_0": "yātrāṃ balaṃ sukhasparśavihāratāṃ paripṛcchatīmāni ca tena bhagavatā ratnākareṇa",
  "S06pvspl_u:23_1": "tathāgatenārhatā samyaksambuddhena nānāratnāmayāni suvarṇāvabhāsāni sahasrapatrāṇi",
  "S06pvspl_u:23_2": "padmāni prahitāni bhagavata iti saṃprajānaṅkārī ca tvaṃ kulaputra tatra buddhakṣetre",
  "S06pvspl_u:23_3": "bhaves taṅ kasya hetor durāsadā hi te kulaputra bodhisatvā ye tatra sahāyāṃ lokadhātāv upapannāḥ //",
  "S06pvspl_u:24_0": "atha khalu samantaraśmir bodhisatvas tasya ratnākarasya tathāgatasya sakāśāt tāni",
  "S06pvspl_u:24_1": "nānāratnamayāni padmāni gṛhītvā suvarṇāvabhāsāni sahasrapatrāṇy anekair bodhisatvakoṭīnayutaśatasahasrair",
  "S06pvspl_u:24_2": "gṛhasthaiḥ pravrajitair dārakair dārikābhiś ca parivṛtaḥ puraskṛtaḥ pūrvasyān diśi",
  "S06pvspl_u:24_3": "teṣu gaṅgānadīvālikopameṣu buddhān bhagavatas satkurvan gurukurvan mānayan pūjayan",
  "S06pvspl_u:24_4": "puṣpadhūpagandhamālyavilepanacūrṇacīvaracchatradhvajapatākāvaijayantībhir yeneyaṃ",
  "S06pvspl_u:24_5": "sahā lokadhātus tena saṃprāptaḥ yena ca śākyamunis tathāgato 'rhan samyaksambuddhas",
  "S06pvspl_u:24_6": "tenopasaṃkrāmat upasaṃkramya bhagavataḥ pādau śirasābhivandyaikānte 'sthād ekānte",
  "S06pvspl_u:24_7": "sthitaś ca samantaraśmir bodhisatvo bhagavantaṃ śākyamunin tathāgatam etad avocat*",
  "S06pvspl_u:24_8": "ratnākaro bhagavān bhagavantam alpābādhatāṃ paripṛcchaty alpātaṃkatāṃ laghūtthānatāṃ",
  "S06pvspl_u:24_9": "yātrāṃ balaṃ sukhasparśavihāratāñ ca paripṛcchatīmāni ca tena bhagavatā ratnākareṇa",
  "S06pvspl_u:24_10": "tathāgatena nānāratnamayāni suvarṇanirbhāsāni sahasrapatrāṇi padmāni prahitāni bhagavataḥ //",
  "S06pvspl_u:25_0": "atha khalu bhagavāñ cchākyamunis tathāgatas tāni padmāni gṛhītvā yena te pūrvasyān",
  "S06pvspl_u:25_1": "diśi gaṅgānadīvālikopamā lokadhātavas tena prākṣipat taiś ca padmais te lokadhātavaḥ",
  "S06pvspl_u:25_2": "sphuṭā abhūvan* teṣu ca padmeṣu buddhavigrahā niṣaṇṇakās teṣu buddhakṣetreṣu dharman",
  "S06pvspl_u:25_3": "deśayanti sma yad utemam eva prajñāpāramitāpratisaṃyuktaṃ yaiś ca satvais sa dharmaś",
  "S06pvspl_u:25_4": "śrutas te sarve niyatā abhūvann anuttarāyāṃ samyaksambodhau //",
  "S06pvspl_u:26_0": "atha khalu ye te bodhisatvā mahāsatvā gṛhasthāḥ pravrajitāś ca dārakā dārikāś ca",
  "S06pvspl_u:26_1": "tato ratnāvatyā lokadhātos samantaraśminā bodhisatvena mahāsatvena sārdham āyātās",
  "S06pvspl_u:26_2": "te svakasvakaiḥ kuśalamūlair bhagavantaṃ śākyamuniṃ satkṛtya gurukṛtya saṃmānya saṃpūjya",
  "S06pvspl_u:26_3": "pādau śirasābhivandyaikānte nyasīdan* ekāntaniṣannāś ca te gṛhasthās te ca pravrajitās",
  "S06pvspl_u:26_4": "te ca dārakās tāś ca dārikā bhagavantaṃ śākyamunin tathāgatam etad avocan* ratnākaro",
  "S06pvspl_u:26_5": "bhagavāṃs tathāgataḥ bhagavato 'lpabādhātāṃ paripṛcchaty alpātaṃkatāṃ laghusamutthānatāṃ",
  "S06pvspl_u:26_6": "yātrāṃ balaṃ sukhasparśavihāratāñ ca paripṛcchati imāni ca tena bhagavatā ratnākareṇa",
  "S06pvspl_u:26_7": "tathāgatena padmāni preṣitāni bhagavataḥ atha khalu bhagavāñ cchākyamunis tathāgatas",
  "S06pvspl_u:26_8": "tāni padmā (PvSPL kham_a)",
  "S06pvspl_u:27_0": "manasikārād evaṃ hi śāriputra bodhisatvo mahāsatvaḥ prajñāpāramitāyāñ caran pūrvanivāsānusmṛtyabhijñājñānasākṣātkriyā",
  "S06pvspl_u:27_1": "dānam abhinirharati sa divyena cakṣuṣā viśuddhenātikrāntamānuṣyakeṇa satvān paśyati",
  "S06pvspl_u:27_2": "cyavamānān upapadyamānān suvarṇān durvarṇān hīnān praṇītān sugatān durgatān yathākarmopagān",
  "S06pvspl_u:27_3": "satvān yathābhūtaṃ prajānāty amī bhavantas satvāḥ kāyaduścaritena samanvāgatā vāgduścaritena",
  "S06pvspl_u:27_4": "samanvāgatā manoduścaritena samanvāgatā āryāṇām apavādakā mithyādṛṣṭayas te mithyādṛṣṭikarmasamādānahetoḥ",
  "S06pvspl_u:27_5": "kāyasya bhedāt paraṃ maraṇād apāyadurgativinipātan narakeṣūpapadyante amī punar bhavantas",
  "S06pvspl_u:27_6": "satvāḥ kāyasucaritena samanvāgatā vāksucaritena manaḥsucaritena samanvāgatā āryāṇām",
  "S06pvspl_u:27_7": "anapavādakās samyagdṛṣṭikās te samyagdṛṣṭikarmasamādānahetoḥ kāyasya bhedāt paraṃ",
  "S06pvspl_u:27_8": "maraṇāt sugatau svargaloka upapadyanta iti divyena cakṣuṣā viśuddhenātikrāntamānuṣyakeṇa",
  "S06pvspl_u:27_9": "daśa diśi loke ākāśadhātuparyavasāne sarvalokadhātuṣu ṣaḍgatikānāṃ satvānāñ cyutopapādaṃ",
  "S06pvspl_u:27_10": "yathābhūtaṃ prajānāti tena ca divyena cakṣuṣā na manyate tathā hi tac cakṣur acakṣur",
  "S06pvspl_u:27_11": "acintyatām upādāya yo 'haṃ paśyāmīti na manyate sa tad eva cakṣur nopalabhate svabhāvaśūnyatām",
  "S06pvspl_u:27_12": "upādāya svabhāvaviviktatām upādāya svabhāvānutpattikām upādāya sa divyacakṣuścetanām",
  "S06pvspl_u:27_13": "api notpādayati na divyacakṣurabhinirhāracetanām anyatra sarvākārajñatāmanasikārād evaṃ hi",
  "S06pvspl_u:28_0": "śāriputra bodhisatvo mahāsatvaḥ prajñāpāramitāyāñ caran divyacakṣurabhijñāsākṣātkriyājñānam",
  "S06pvspl_u:28_1": "abhinirharati sa āsravakṣayābhijñāsākṣātkriyājñānam abhinirharati na śrāvakabhūmiṃ",
  "S06pvspl_u:28_2": "vā pratyekabuddhabhūmiṃ vā patati nāpy anyaṅ kañcid dharmam āśaṃsamāno 'nyatrānuttarāṃ",
  "S06pvspl_u:28_3": "samyaksambodhim abhisambhotsyata iti sa tayā āsravakṣayasākṣātkriyābhijñājñānābhinirhārakuśalatayā",
  "S06pvspl_u:28_4": "na manyate tathā hi taj jñānam ajñānam acintyatām upādāya so 'haṃ prajānāmīti na",
  "S06pvspl_u:28_5": "manyate sa tad eva jñānan nopalabhate svabhāvaśūnyatām upādāya svabhāvaviviktatām",
  "S06pvspl_u:28_6": "upādāya svabhāvopalabdhitām upādāya āsravakṣayajñānacetanām api notādayati nāsravakṣayasākṣātkriyābhijñājñānabhinirhāracetanām",
  "S06pvspl_u:28_7": "anyatra sarvākārajñatāmanasikārād evaṃ hi śāriputra bodhisatvo mahāsatvaḥ prajñāpāramitāyāñ",
  "S06pvspl_u:28_8": "caran nāśravakṣayasākṣātkriyābhijñājñānam abhinirharaty evaṃ punaś śāriputra bodhisatvasya",
  "S06pvspl_u:28_9": "mahāsatvasya prajñāpāramitāyāñ carataṣ ṣaḍabhijnāḥ paripūrayante pariśuddhyanti cābhijñāḥ",
  "S06pvspl_u:28_10": "pariśuddhās sarvākārajñatām asaṃyanti //",
  "S06pvspl_u:29": "santi śāriputra bodhisatvā mahāsatvā ye prajñāpāramitāyāñ caranto dānapāramitāyāṃ sthitvā sarvākārajñatāpanthānañ śodhanyanti atyantaśūnyatayā (PvSPL kham_b)",
  "S06pvspl_u:30": "anavagṛhītatām upādāya //",
  "S06pvspl_u:31": "santi śāriputra bodhisatvā mahāsatvā ye prajñāpāramitāyāñ carantaś śīlapāramitāyāṃ sthitvā sarvākārajñatāpanthānañ śodhayanti atyantaśūnyatayā anaddhyāpattitām upādāya //",
  "S06pvspl_u:32": "santi śāriputra bodhisatvā mahāsatvā ye prajñāpāramitāyāñ carantaḥ kṣāntipāramitāyāṃ sthitvā sarvākārajñatāpanthānañ śodhayanti atyantaśūnyatayā akṣobhaṇatām upādāya //",
  "S06pvspl_u:33_0": "santi śāriputra bodhisatvā mahāsatvā ye prajñāpāramitāyāñ caranto vīryapāramitāyāṃ",
  "S06pvspl_u:33_1": "sthitvā sarvākārajñatāpanthānañ śodhayanti atyantaśūnyatayā kāyikacaitasikavīryāsraṃsanatām upādāya //",
  "S06pvspl_u:34": "santi śāriputra bodhisatvā mahāsatvā ye prajñāpāramitāyāñ caranto dhyānapāramitāyāṃ sthitvā sarvākārajñatāpanthānañ śodhayanti atyantaśūnyatayā avikṣiptacittām upādāya //",
  "S06pvspl_u:35_0": "santi śāriputrā bodhisatvā mahāsatvā ye prajñāpāramitāyāñ carantas sarvākārajñatāpanthānañ",
  "S06pvspl_u:35_1": "śodhayanti dauṣprajñyacittaparivarjanatām upādāya evaṅ khalu śāriputra bodhisatvā",
  "S06pvspl_u:35_2": "mahāsatvāṣ ṣaṭsu pāramitāsu sthitvā sarvākārajñatāpanthānañ śodhayanti atyantaśūnyatayā",
  "S06pvspl_u:35_3": "agamanānāgamanatām upādāyāparigrahatām upādāya tat kasya hetor dānam āgraham upādāya",
  "S06pvspl_u:35_4": "prajñapyate śīlan dauḥśīlyatām upādāya kṣāntir akṣāntim upādāya vīryaṅ kausīdyam",
  "S06pvspl_u:35_5": "upādāya samādhir asamāhitatām upādāya prajñā dauṣprajñyam upādāya prajñapyate sa",
  "S06pvspl_u:35_6": "tīrṇa iti na manyate atīrṇa iti na manyate dānaṃ mātsaryam iti na manyate śīlan dauḥśīlyam",
  "S06pvspl_u:35_7": "iti kṣāntiḥ kṣobha iti vīryaṃ kausīdyam iti samādhir asamāhitateti prajñā duṣprajñateti",
  "S06pvspl_u:35_8": "na manyate vindako 'ham iti na manyate satkṛta iti na manyate asatkṛta iti na manyate",
  "S06pvspl_u:35_9": "tat kasya hetor na hi śāriputrānutpāda ākṛṣṭo 'ham iti manyate na vandito 'ham iti",
  "S06pvspl_u:35_10": "na satkṛto 'ham iti nāsatkṛto 'ham iti manyate tat kasya hetos tathā hi prajñāpāramitā",
  "S06pvspl_u:35_11": "sarvamanyanās samucchinattīha śāriputra prajñāpāramitāyāñ carato bodhisatvasya mahāsatvasya",
  "S06pvspl_u:35_12": "ye guṇā bhavanti na te śrāvakapratyekabuddhānāṃ saṃvidyante //",
  "S06pvspl_u:36": "imān guṇān paripūrayan satvānś ca paribhāvayati buddhakṣetrāñ ca pariśodhayati sarvākārajñatāñ cānuprāpnoti //",
  "S06pvspl_u:37_0": "punar aparañ śāriputra bodhisatvo mahāsatvaḥ prajñāpāramitāyāñ caran sarvasatvānām",
  "S06pvspl_u:37_1": "antike samacittatām utpādayati sarvasatvānām antike samacittatām utpādya sarvadharmasamatāṃ",
  "S06pvspl_u:37_2": "pratilabhate sarvadharmasamatāṃ pratilabhya tasyāṃ sarvadharmasamatāyāṃ sarvasatvān",
  "S06pvspl_u:37_3": "pratiṣṭhāpayati sa dṛṣṭa eva dharme buddhānāṃ bhagavatāṃ priyo bhavati manaāpaś ca",
  "S06pvspl_u:37_4": "sarvabodhisatvānāṃ sarvaśrāvakāṇāṃ sarvapratyekabuddhānāñ ca priyo bhavati manaāpaś",
  "S06pvspl_u:37_5": "ca sa yatra (PvSPL khaḥ_a)",
  "S06pvspl_u:38_0": "yatropapadyate tatra tatra na jātu cakṣuṣāmanaāpāni rūpāṇi paśyati na śrotreṇāmanaāpāñ",
  "S06pvspl_u:38_1": "cchabdāñ cchṛṇoti na ghrāṇenāmanaāpān gandhāñ jighrati na jihvayāmanaāpān rasān āsvādayati",
  "S06pvspl_u:38_2": "na kāyenāmanaāpān sparśān spṛśati na manasāmanaāpān dharmān vijānāti na ca parihīyate",
  "S06pvspl_u:38_3": "sarvakārajñatāyāḥ //",
  "S06pvspl_u:39_0": "asmin khalu punaḥ prajñāpāramitānirdeśe nirdiśyamāne tataḥ parṣadas trīṇi bhikṣuśatāni",
  "S06pvspl_u:39_1": "bhagavantaṃ yathāprāvṛtaiś cīvarair abhicchādayāmāsur anuttarāyāñ ca samyaksambodhau",
  "S06pvspl_u:39_2": "cittāny utpādayāmāsuḥ //",
  "S06pvspl_u:40": "atha khalu bhagavān smitam akarot* //",
  "S06pvspl_u:41_0": "atha khalv āyuṣmān ānanda utthāyāsanād ekāṃsam uttarāsaṅgaṃ kṛtvā dakṣiṇañ jānumaṇḍalaṃ",
  "S06pvspl_u:41_1": "pṛthivyāṃ pratisthāpya yena bhagavāṃs tenāñjaliṃ praṇamya bhagavantam etad avocat",
  "S06pvspl_u:41_2": "ko bhagavan hetuḥ kaḥ pratyayaḥ smitasya prāviṣkaraṇāya nāhetukān nāpratyayaṃ buddhā",
  "S06pvspl_u:41_3": "bhagavanta smitaṃ prāviṣkurvanti //",
  "S06pvspl_u:42_0": "bhagavān āha etāny ānanda trīṇi bhikṣuśatāny ekaṣaṣṭitame kalpe mahāketunāmānas tathāgatā",
  "S06pvspl_u:42_1": "arhantas samyaksambuddhā loka utpatsyante tārakopame kalpe itaś cyutās santaḥ akṣobḥyasya",
  "S06pvspl_u:42_2": "tathāgatasyārhatas samyaksambuddhasya buddhakṣetra upapatsyante abhiratyāṃ lokadhātau",
  "S06pvspl_u:42_3": "ṣaṣṭiś ca devaputrasahasrāś cāsyāṃ parṣady anayā dharmadeśanayā paripācitāni maitreyasya",
  "S06pvspl_u:42_4": "tathāgatasyārhatas samyaksambuddhasyāntike parinirvāsyanti //",
  "S06pvspl_u:43_0": "atha khalu tasyāṃ velāyāṃ bhagavataś śākyamuneḥ parṣanmaṇḍalāc catasraḥ parṣado bhagavato",
  "S06pvspl_u:43_1": "'nubhāvena pūrvasyān diśi buddhasahasraṃ paśyanti sma mahatā buddhakṣetraguṇavyūhān",
  "S06pvspl_u:43_2": "evan dakṣiṇasyān diśi paścimāyām uttarasyām uttarapūrvāyāṃ pūrvadakṣiṇāyān dakṣiṇapaścimāyāṃ",
  "S06pvspl_u:43_3": "paścimottarāyām adha-ūrdhvam ekaikasyān diśi buddhasahasraṃ buddhasahasraṃ paśyanti",
  "S06pvspl_u:43_4": "sma mahatā buddhakṣetraguṇavyūhena na ceha sahāyāṃ lokadhātau tān buddhakṣetraguṇavyūhān",
  "S06pvspl_u:43_5": "paśyanti yān daśasu dikṣu",
  "S06pvspl_u:44": "teṣāṃ buddhānāṃ bhagavatām //",
  "S06pvspl_u:45_0": "atha khalu bhagavataś śākyamuneḥ parṣanmaṇḍalād daśabhiḥ prāṇisahasraiḥ praṇidhānāni",
  "S06pvspl_u:45_1": "kṛtāni vayaṃ bhagavaṃs tāni puṇyāni kariṣyāmo yaiḥ puṇyair eteṣu buddhakṣetreṣūpapatsyāmahaṃ iti //",
  "S06pvspl_u:46_0": "atha khalu bhagavāṃs teṣāṃ kulaputrāṇām āśayaṃ viditvā tasyāṃ velāyāṃ smitam akarot*",
  "S06pvspl_u:46_1": "ānanda āha ko bhagavan hetuḥ kaḥ pratyayas smitasya prāviṣkaraṇāya nāhetukan nāpratyayaṃ",
  "S06pvspl_u:46_2": "buddhā bhagavantaḥ smitam āviṣkurvanti //",
  "S06pvspl_u:47_0": "bhagavān āha paśyasi tvam ānandemāni daśa prāṇisahasrāṇi ānanda āha paśyāmi bhagavan",
  "S06pvspl_u:47_1": "bhagavān āha etāny ānanda daśa prāṇisahasrāṇītaś cyutāni daśasu dikṣv eteṣu buddhakṣetreṣūpapatsyante",
  "S06pvspl_u:47_2": "na ca kadācit tathāgatavirahitā bhaviṣyanti tataḥ paścād vyūharājanāmānas tathāgatā",
  "S06pvspl_u:47_3": "arhantas samyaksaṃbuddhā loka utpatsyante //",
  "S06pvspl_u:48": "atha khalu āyuṣmāñ cchāriputra (PvSPL khaḥ_b)",
  "S06pvspl_u:49_0": "āyuṣmāñ ca mahāmaudgalyāyana āyuṣmāñ ca subhūtir āyuṣmāñ ca pūrṇo maitrāyaṇīputra",
  "S06pvspl_u:49_1": "āyuṣmāñ ca mahākāśyapa ete cānye ca sambahulā abhijñātābhijñātā bhikṣavo bodhisatvāś",
  "S06pvspl_u:49_2": "ca mahāsatvā bhikṣubhikṣuṇyupāsakopāsikāś ca bhagavantam etad avocan mahāpāramiteyaṃ",
  "S06pvspl_u:49_3": "bhagavann udārapāramiteyaṃ bodhisatvānāṃ mahāsatvānān yad uta prajñāpāramitā agrapāramiteyaṃ",
  "S06pvspl_u:49_4": "viśiṣṭapāramiteyaṃ parapāramiteyaṃ pravarapāramiteyaṃ praṇītapāramiteyam anuttarapāramiteyan",
  "S06pvspl_u:49_5": "niruttarapāramiteyam asamapāramiteyam asamasamapāramiteyam ākāśapāramiteyaṃ svalakṣanaśūnyatāpāramiteyaṃ",
  "S06pvspl_u:49_6": "sarvaguṇasamanvāgatapāramiteyaṃ sarvaśūnyatāsamanvāgatapāramiteyam anamṛdyapāramiteyaṃ",
  "S06pvspl_u:49_7": "bhagavan bodhisatvānāṃ mahāsatvānāṃ yad uta prajñāpāramitā atra hi bhagavan prajñāpāramitāyāñ",
  "S06pvspl_u:49_8": "caradbhir bodhisatvair mahāsatvair asamasaman dānan dattan tair asamasamā dānapāramitā",
  "S06pvspl_u:49_9": "paripūritā tair asamasama ātmabhāvapratilabdhaye samasamasya dharmasya lābhino bhaviṣyanti",
  "S06pvspl_u:49_10": "yad utānuttarāyās samyaksambodheḥ //",
  "S06pvspl_u:50_0": "evam asamasamaṃ śīlaṃ kṣāntir vīryan dhyānam asamasamā prajñā bhāvitā tair asamasamā",
  "S06pvspl_u:50_1": "prajñāpāramitā paripūritā tair asamasama ātmabhāvaḥ pratilabdhas te samasamasya dharmasya",
  "S06pvspl_u:50_2": "lābhino bhaviṣyanti yadutānuttarāyās samyaksambodher atraive ca tvaṃ bhagavan prajñāpāramitāyāñ",
  "S06pvspl_u:50_3": "carann asamasamasya rūpasya lābhī jātaḥ asamasamāyā vedanāyās saṃjñāyās saṃskārāṇām",
  "S06pvspl_u:50_4": "asamasamasya vijñānasya lābhī jātaḥ asamasamāṃ bodhim abhisambuddho samasaman dharmacakraṃ",
  "S06pvspl_u:50_5": "pravartitavān evam atītānāgatapratyutpannā buddhā bhagavanto 'traiva prajñāpāramitāyāñ",
  "S06pvspl_u:50_6": "caranto 'nuttarāṃ samyaksambodhim abhisambuddhā abhisambuddhyante abhisaṃbhotsyante",
  "S06pvspl_u:50_7": "ca tasmāt tarhi bhagavan sarvadharmāṇāṃ pāraṅgantukāmena bodhisatvena mahāsatvena",
  "S06pvspl_u:50_8": "prajñāpāramitāyāṃ yogaṅkaraṇīyo namaskaraṇīyās te bhagavaṃ bodhisatvā mahāsatvās",
  "S06pvspl_u:50_9": "sadevamānuṣāsureṇa lokena ye 'syāṃ prajñāpāramitāyāñ caranti //",
  "S06pvspl_u:51_0": "evam ukte bhagavāṃs tān sambahulān mahāśrāvakāṃs tāṃś ca bodhisatvān mahāsatvān etad",
  "S06pvspl_u:51_1": "avocad evam etat kulaputrā evam etan namaskaranīyās te bodhisatvā mahāsatvās sadevamānuṣāsureṇa",
  "S06pvspl_u:51_2": "lokena ye 'syāṃ prajñāpāramitāyāñ caranti //",
  "S06pvspl_u:52_0": "tat kasya hetor bodhisatvam* kulaputrā mahāsatvam āgamya manuṣyalokasya loke prādurbhāvo",
  "S06pvspl_u:52_1": "bhavaty evan devalokasya kṣatriyamahāsālakulānāṃ brāhmaṇamahāsālakulānān gṛhapatimahāsālakulānāṃ",
  "S06pvspl_u:52_2": "rājñāñ cakravartināñ cāturmahārājikānān devānān trāyastriṅśānāṃ yāmānān tuṣitānān",
  "S06pvspl_u:52_3": "nirmāṇaratīnāṃ paranirmitavaśavartināṃ brahmakāyikānāṃ brahmapurohitānāṃ brahmapārṣadyānāṃ",
  "S06pvspl_u:52_4": "mahābrahmaṇāṃ parīttābhānām apramāṇābhānām ābhāsvarāṇāṃ parīttaśubhānām (PvSPL ga_a)",
  "S06pvspl_u:53_0": "apramāṇaśubhānāṃ śubhakṛtsnānāṃ bṛhatphalānām asaṃjñisatvānāṃ śuddhāvāsānāṃ sudṛśānāṃ",
  "S06pvspl_u:53_1": "sudarśanānām aspṛhāṇām atapānām akaniṣṭhānāñ cākāśānantyāyatanopagānāṃ vijñānānantyāyatanopagānām",
  "S06pvspl_u:53_2": "ākiñcanyāyatanopagānān naivasaṃjñānāsaṃjñāyatanopagānān devānāṃ loke prādurbhāvo",
  "S06pvspl_u:53_3": "bhavati srotaāpannānāṃ sakṛdāgāminām anāgāminām arhataṃ pratyekabuddhānāṃ bodhisatvānāṃ",
  "S06pvspl_u:53_4": "mahāsatvānān tathāgatānām arhatāṃ samyaksambuddhānāṃ loke prādurbhāvo bhavati bodhisatvaṃ",
  "S06pvspl_u:53_5": "mahāsatvam āgamya trayāṇāṃ ratnānāṃ yad idaṃ buddharatnasya dharmaratnasya saṃgharatnasya",
  "S06pvspl_u:53_6": "loke prādurbhāvo bhavati bodhisatvaṃ mahāsatvam āgamya sarveṣāṃ laukikānāñ jīvitopakaraṇānām",
  "S06pvspl_u:53_7": "annapānavastrayānaśayyāsanaglānapratyayabhaiṣajyapariskārāṇāṃ maṇimuktāvaiḍūryaśaṃkhaśilāpravāḷajātarūparajatānāṃ",
  "S06pvspl_u:53_8": "loke prādurbhāvo bhavati yāvat kulaputrās sarvasukhopadhānānān divyānāṃ mānuṣyakāṇāñ",
  "S06pvspl_u:53_9": "ca bhavasukhānān nirvāṇasukhānāñ ca loke prādurbhāvo bhavati sarvas sa kulaputrā",
  "S06pvspl_u:53_10": "bodhisatvaṃ mahāsatvam āgamya tat kasya hetos tathā hi kulaputrā bodhisatvo mahāsatvaḥ",
  "S06pvspl_u:53_11": "prajñāpāramitāyāñ caran satvān* ṣaṭsu pāramitāsu niyojayati dānan dāpayati śīle niyuṅkte",
  "S06pvspl_u:53_12": "kṣāntau pratiṣṭhāpayati vīrye niyojayati dhyāne pratiṣṭhāpayati prajñāyāṃ niyojayati",
  "S06pvspl_u:53_13": "bodhisatvaṃ mahāsatvam āgamya satvā dānapāramitāyāṃ yāvat prajñāpāramitāyāñ caranti",
  "S06pvspl_u:53_14": "te dānapāramitāyāṃ yāvat prajñāpāramitāyāñ carantas sarvalaukikalokottarās saṃpattīr",
  "S06pvspl_u:53_15": "anuprāpnuvanti tasmāt tarhi kulaputrā bodhisatvo mahāsatvas sarvasatvānāṃ hitasukhāya",
  "S06pvspl_u:53_16": "pratipanno bhavati //",
  "S06pvspl_u:54_0": "atha khalu bhagavāṃs tasyāṃ velāyāñ jihvendriyaṃ mūkhān nirṇāmyemān trisāhasramahāsāhasraṃ",
  "S06pvspl_u:54_1": "lokadhātuñ jihvendriyeṇācchādayāmāsa atha khalu tato jihvendriyād anekavarṇā nānānvarṇā",
  "S06pvspl_u:54_2": "arciso niścārya pūrvasyān diśi gaṅgānadīvālikopamāl lokadhātūn avabhāsayamāsuḥ evan",
  "S06pvspl_u:54_3": "dakṣiṇasyāṃ paścimāyām uttarasyāṃ pi dikṣv adha-ūrdhvāyān diśi gaṅgānadīvālikopamāl",
  "S06pvspl_u:54_4": "lokadhātūn avabhāsayāmāsuḥ //",
  "S06pvspl_u:55_0": "atha khalu pūrvasyān diśi gaṅgānadīvālikopameṣu lokadhātuṣv aprameyāsaṃkhyeyā bodhisatvā",
  "S06pvspl_u:55_1": "mahāsatvās taṃ prabhāvyūhan dṛṣṭvā svakasvasvakeṣu buddhakṣetreṣu buddhān bhagavataḥ",
  "S06pvspl_u:55_2": "paripṛcchanti sma kasyāyaṃ bhagavann anubhāvo yenāyam evaṃrūpaḥ prabhāvabhāsas sandṛśyante",
  "S06pvspl_u:55_3": "te buddhā bhagavantas tān bodhisatvān mahāsatvān evam āhuḥ eṣa kulaputrāḥ paścime",
  "S06pvspl_u:55_4": "digbhāge sahāyāṃ lokadhātau śākyamunir",
  "S06pvspl_u:56": "nāma tahāgato 'rhan samyaksambuddhas tena jihvendriyaṃ mukhān nirṇāmya daśasu dikṣu gaṅgānadīvālikopamā lokadhātavo mahatāvabhāsena (PvSPL ga_b)",
  "S06pvspl_u:57_0": "sphuṭīkṛtā yad uta bodhisatvānāṃ mahāsatvānāṃ prajñāpāramitādeśanāya saṃprakāśanāya",
  "S06pvspl_u:57_1": "te bodhisatvā mahāsatvās tāṃs tathāgatān evam āhur gamiṣyāmo vayaṃ bhagavaṃs tāṃ",
  "S06pvspl_u:57_2": "sahāṃ lokadhātun taṃ bhagavantaṃ śākyamunin tathāgatam arhantaṃ samyaksambuddhan",
  "S06pvspl_u:57_3": "darśanāya vandanāya paryupāsanāya tāṃś ca daśadiksannipatitān bodhisatvān mahāsatvān",
  "S06pvspl_u:57_4": "darśanāya tāñ ca prajñāpāramitāṃ śravaṇāya te buddhā bhagavanta evam āhur yasyedānīṃ",
  "S06pvspl_u:57_5": "kulaputrāḥ kālaṃ manyaddhva evan dakṣiṇasyān diśi paścimāyām uttarasyāṃ vidikṣv adha-ūrdhvāyān",
  "S06pvspl_u:57_6": "diśi gaṅgānadīvālikopameṣu lokadhātuṣv aprameyāsaṃkhyeyā bodhisatvā mahāsatvās taṃ",
  "S06pvspl_u:57_7": "prabhāvyūhan dṛṣṭvā svakasvakeṣu buddhakṣetreṣu buddhān bhagavantaḥ paripṛcchanti",
  "S06pvspl_u:57_8": "sma kasyāyaṃ bhagavann anubhāvo yenāyam evaṃrūpaḥ prabhāvabhāsas sandṛśyate te buddhā",
  "S06pvspl_u:57_9": "bhagavantas tān bodhisatvān māhāsatvān evam āhuḥ eṣa kulaputrā adhodigbhāge sahāṃyāṃ",
  "S06pvspl_u:57_10": "lokadhātau śākyamunir nāma tāthāgato 'rhan samyaksambuddhas tena jihvendriyan nirṇāmya",
  "S06pvspl_u:57_11": "daśasu dikṣu gaṅgānadīvālikopamā lokadhātavo mahatāvabhāsena sphuṭīkṛtā yad uta bodhisatvānāṃ",
  "S06pvspl_u:57_12": "mahāsatvānāṃ prajñāpāramitān deśanāya saṃprakāśanāya te bodhisatvā mahāsatvās tāṃs",
  "S06pvspl_u:57_13": "tathāgatān evam āhur gamiṣyāmo vayaṃ bhagavaṃs tāṃ sahāṃ lokadhātun tañ ca bhagavantaṃ",
  "S06pvspl_u:57_14": "śākyamunin tathāgatam arhantaṃ samyaksambuddhan darśanāya vandanāya paryupāsanāya",
  "S06pvspl_u:57_15": "tāṃś ca daśadiksannipatitān bodhisatvān mahāsatvān darśanāya vandanāya tāñ ca prajñāpāramitāṃ",
  "S06pvspl_u:57_16": "śravaṇāya te buddhā bhagavanta evam āhur yasyedānīṃ kulaputrāḥ kālaṃ manyadhve //",
  "S06pvspl_u:58_0": "atha khalu daśabhyo digbhyas te bodhisatvāḥ puṣpadhūpagandhamālyavilepanacūrṇacīvaracchatradhvajapatākā",
  "S06pvspl_u:58_1": "gṛhītvā nānāratnasuvarṇarūpyapuṣpapuṭaṃ parigṛhītvā mahatyā tūryatāṇḍāvacarasaṃgītyā",
  "S06pvspl_u:58_2": "bhagavantaṃ śākyamunin tathāgatam upasaṃkrāntā abhūvan* //",
  "S06pvspl_u:59_0": "atha khalu cāturmahārājikā devā yāvad akaniṣṭhā devā divyāni puṣpadhūpagandhamālyavilepanacūrṇotpalapadmakumudapuṇḍarīkamaṇḍāravakesaratamālapatrāṇi",
  "S06pvspl_u:59_1": "gṛhītvā yena bhagavāṃs tenopasaṃkrāman* atha khalu te bodhisatvā mahāsatvās te ca",
  "S06pvspl_u:59_2": "devās taiḥ puṣpadhūpagandhamālyavilepanais tathāgatam arhantaṃ samyaksambuddham avakiranti",
  "S06pvspl_u:59_3": "sma atha khalu tāni puṣpāṇi viyad abhyudgamyāsya trisāhasramahāsāhasrasya lokadhātor",
  "S06pvspl_u:59_4": "upariṣṭhāt puṣpavitānāṃ saṃsthitañ caturaśrañ ca catusthūṇaṃ samambhāgaśas suvibhaktaṃ",
  "S06pvspl_u:59_5": "ramaṇīyaṃ manoramaṃ yat puṣpavitānan dṛṣṭvā tato bodhisatvamahāsatvaparṣado devaparṣadaś",
  "S06pvspl_u:59_6": "ca prāṇikoṭinayutaśatasahasreṇānutpattakeṣu dharmeṣu kṣāntiḥ pratilabdhā ta utthāyāsanebhya",
  "S06pvspl_u:59_7": "ekāṃsam uttarāsaṅgān kṛtvā dakṣiṇāni jānumaṇḍalāni pṛthivyāṃ pratiṣṭhāpya yena bhagavāṃs",
  "S06pvspl_u:59_8": "tenāñjaliṃ praṇamayya bhagavantam etad avocan vayaṃ bhagavann anāgate (PvSPL gā_a)",
  "S06pvspl_u:60_0": "'dhvany evaṃrūpāṇān dharmāṇāṃ lābhino bhavema yathā tathāgato 'rhan samyaksambuddhaḥ",
  "S06pvspl_u:60_1": "evañ ca śrāvakasaṃghaṃ pariharema evañ ca parṣadi dharman deśayema yathaitarhi tathāgato dharman deśayati //",
  "S06pvspl_u:61_0": "atha khalu bhagavāṃs teṣān daśadigabhyāgatānāṃ bodhisatvānāṃ mahāsatvānān teṣāñ ca",
  "S06pvspl_u:61_1": "devānām āśayaṃ viditvā sarvadharmāṇām anutpādāyānirodhāyānabhisaṃskārāyāprādurbhāvāya",
  "S06pvspl_u:61_2": "kṣāntiñ ca viditvā smitam akarot* //",
  "S06pvspl_u:62_0": "atha khalv āyuṣmān ānanda utthāyāsanād ekāṃsam uttarāsaṅgaṅ kṛtvā dakṣiṇañ jānumaṇḍalaṃ",
  "S06pvspl_u:62_1": "pṛthivyāṃ pratiṣṭhāpya yena bhagavāṃs tenāñjaliṃ praṇamayya bhagavantam etad avocat",
  "S06pvspl_u:62_2": "ko bhagavan hetuḥ kaḥ pratayaḥ smitasya prādurbhāvāya nāhetukan nāpratyayaṃ buddhā",
  "S06pvspl_u:62_3": "bhagavanta smitam āviṣkurvanti evam ukte bhagavān āyuṣmantam ānandam etad avocad",
  "S06pvspl_u:62_4": "etenānanda prāṇikoṭīnayutaśatasahasreṇānutpattikeṣu dharmeṣu kṣāntiḥ pratilabdhā",
  "S06pvspl_u:62_5": "ete cānāgate 'dhvany aṣṭāṣaṣṭyā kalpakoṭibhir bodhyaṅgapuṣpanāmānas tathāgatā arhantas",
  "S06pvspl_u:62_6": "samyaksambuddhā loka utpatsyante puṣpākare kalpe //",
  "S06pvspl_u:63_0": "atha khalu bhagavāṃs tasyāṃ velāyām ayuṣmantaṃ subhūtim āmantrayāmāsa pratibhātu",
  "S06pvspl_u:63_1": "te subhūte bodhisatvānāṃ mahāsatvānāṃ prajñāpāramitām ārabhya dhārmikīṅ kathāṅ kartuṃ",
  "S06pvspl_u:63_2": "yathā bodhisatvā mahāsatvā prajñāpāramitāyāñ caranto niryāyur iti //",
  "S06pvspl_u:64": "atha khalu teṣāṃ bodhisatvānāṃ mahāsatvānān teṣāñ ca mahāśrāvakāṇān teṣāñ ca devaputrāṇām etad abhavat* //",
  "S06pvspl_u:65": "kin nu khalv āyuṣmān subhūtis svakena prajñāpratibhānabalādhānena bodhisatvānāṃ mahāsatvānāṃ prajñāpāramitām upadekṣyaty uta buddhānubhāvena //",
  "S06pvspl_u:66_0": "atha khalv āyuṣmān subhūtir buddhānubhāvena teṣāṃ bodhisatvānāṃ mahāsatvānān teṣāñ",
  "S06pvspl_u:66_1": "ca mahāśrāvakāṇān teṣāñ ca devaputrāṇāñ cetasaiva cetaḥparivitarkam ājñāyāyuṣmantaṃ",
  "S06pvspl_u:66_2": "śāriputram etad avocat tat kiñcid āyuṣmañ cchāriputra bhagavataś śrāvakā bhāṣante",
  "S06pvspl_u:66_3": "deśayanty udīrayanti sarvas sa tathāgatasya puruṣākāro veditavyas taṅ kasya hetor",
  "S06pvspl_u:66_4": "yo hi tathāgatena dharmo deśitas tasyān dharmadeśanāyāṃ śikṣamāṇo bhagavataś śrāvakās",
  "S06pvspl_u:66_5": "tān dharmatāṃ sākṣātkurvanti tān dharmatāṃ sākṣātkṛtya yad yad eva bhāṣante deśayanty",
  "S06pvspl_u:66_6": "upadiśanti sarvan tad dharmatayā na viruddhyate tathāgata evaiṣa śāriputropāyakauśalyayogena",
  "S06pvspl_u:66_7": "bodhisatvānāṃ mahāsatvānāṃ prajñāpāramitām upadekṣyaty aviṣayo 'trāyuṣmāñ cchāriputra",
  "S06pvspl_u:66_8": "sarvaśrāvakapratyekabuddhānāṃ bodhisatvānāṃ mahāsatvānāṃ prajñāpāramitām upadeśam //",
  "S06pvspl_u:67_0": "atha khalv āyuṣmān subhūtir bhagavantam etad avocat* bodhisatvo mahāsatva iti bhagavann",
  "S06pvspl_u:67_1": "ucyate kasyaitad bhagavan dharmasyādhivacanaṃ yad uta bodhisatva iti prajñāpāramiteti",
  "S06pvspl_u:67_2": "vā nāhaṃ bhagavaṃs tan dharmaṃ samanupaśyāmi (PvSPL gā_b)",
  "S06pvspl_u:68_0": "yad uta bodhisatva iti prajñāpāramiteti vā so 'haṃ bhagavan bodhisatvam asamanupaśyan",
  "S06pvspl_u:68_1": "prajñāpāramitām apy anupalabhamānaḥ katamaṃ bodhisatvaṃ katamasyāṃ prajñāpāramitāyām",
  "S06pvspl_u:68_2": "avavadiṣyāmy anuśāsiṣyāmi //",
  "S06pvspl_u:69_0": "evam ukte bhagavān āyuṣmantaṃ subhūtim etad avocan nāmamātram idaṃ subhūte yad uta",
  "S06pvspl_u:69_1": "prajñāpāramiteti bodhisatva iti bodhisatvanāmeti tad api nāma nādhyātman na bahirdhā",
  "S06pvspl_u:69_2": "nobhayam antareṇopalabhyate tadyathā pi nāma subhūte satvas satva iti nāmnocyate",
  "S06pvspl_u:69_3": "na ca kadācit satvopalabdhir yac ca nāma tad dharmaprajñaptimātran tasyāś ca dharmaprajñaptir",
  "S06pvspl_u:69_4": "notpādo na nirodho 'nyatra nāmasaṃketamātreṇa vyavahriyate",
  "S06pvspl_u:70_0": "tac ca nāma nādhyātman na bahirdhā nobhayam antareṇopalabhyate evam ātmasatvajīvajantupoṣapuruṣapudgalamanujamānavakārakavedakajanakapaśyakā",
  "S06pvspl_u:70_1": "iti subhūte sarvam etad dharmaprajñaptimātran tasyāś ca dharmaprajñapter notpādo",
  "S06pvspl_u:70_2": "na nirodho 'nyatra nāmasaṃketanamātreṇa vyavahriyate tac ca nāma nādhyātmān na bahirdhā",
  "S06pvspl_u:70_3": "nobhayam antareṇopalabhyate evam eva subhūte yad ucyate prajñāpāramiteti bodhisatva",
  "S06pvspl_u:70_4": "iti bodhisatvanāmeti sarvam etad dharmaprajñaptimātran tasyāś ca dharmaprajñapter",
  "S06pvspl_u:70_5": "notpādo na nirodho 'nyatra nāmasaṃketamātreṇa vyavahriyate tac ca nāma nādhyātmān",
  "S06pvspl_u:70_6": "na bahirdhā nobhayam antareṇopalabhyate tadyathāpi nāma subhūte idam ādhyātmakaṃ",
  "S06pvspl_u:70_7": "rūpam iti sarvam etad dharmaprajñaptimātran tasyāś ca dharmaprajñapter notpādo na",
  "S06pvspl_u:70_8": "nirodho 'nyatra nāmasaṃketamātreṇa vyavahriyate tac ca nāma nādhyātman na bahirdhā",
  "S06pvspl_u:70_9": "nobhayam antareṇopalabhyate evaṃ vedanāsaṃjñāsaṃskārāvijñānam iti subhūte dharmaprajñaptimātram",
  "S06pvspl_u:70_10": "etad tasyāś ca dharmaprajñapter notpādo na nirodho 'nyatra nāmasaṃketamātreṇa vyavahriyate",
  "S06pvspl_u:70_11": "tac ca nāma nādhyātman na bahirdhā nobhayam antareṇopalabhyate evam eva subhūte yad",
  "S06pvspl_u:70_12": "ucyate prajñāpāramiteti bodhisatva iti bodhisatvanāmeti sarvam etan dharmaprajñaptimātran",
  "S06pvspl_u:70_13": "tasyāś ca dharmaprajñapter notpādo na nirodho 'nyatra nāmasaṃketamātreṇa vyavahriyate",
  "S06pvspl_u:70_14": "tac ca nāma nādhyātman na bahirdhā nobhayam antareṇopalabhyate cakṣur iti subhūte",
  "S06pvspl_u:70_15": "dharmaprajñaptimātram etat tasyāś ca dharmaprajñapter notpādo na nirodho 'nyatra",
  "S06pvspl_u:70_16": "nāmasaṃketamātreṇa vyavahriyate tac ca nāma nādhyātman na bahirdhā nobhayam antareṇopalabhyate //",
  "S06pvspl_u:71_0": "evaṃ śrotraṃ ghrāṇaṃ jihvā kāyo mana iti subhūte dharmaprajñaptimātram etat tasyāś",
  "S06pvspl_u:71_1": "ca dharmaprajñapter notpādo na nirodho 'nyatra dharmasaṃketamātreṇa vyavahriyate",
  "S06pvspl_u:71_2": "tac ca nāma nādhyātman na bahirdhā nobhayam antareṇopalabhyate rūpam iti subhūte",
  "S06pvspl_u:71_3": "dharmaprajñaptimātram etat tasyāś ca dharmaprajñapter notpādo na nirodho 'nyatra",
  "S06pvspl_u:71_4": "nāmasaṃketamātreṇa vyavahriyate tac ca nāma nādhyātman na bahirdhā nobhayam antareṇopalabhyate.",
  "S06pvspl_u:71_5": "evaṃ śabdo gandho rasaḥ spraṣṭavyan dharma iti subhūte dharmapra"
}