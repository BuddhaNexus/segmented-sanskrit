{
  "XXahovk1_u:0": "Ahorātravratakathā",
  "XXahovk1_u:1": "Oṃ namaḥ śrīdharmadhātave /",
  "XXahovk1_u:2": "ākāśanirmalo bhūto niṣprapañcaguṇāśrayaḥ /",
  "XXahovk1_u:3": "pañcaskandhātmakaḥ śāntas tasmai stūpātmane namaḥ // Avk_1 //",
  "XXahovk1_u:4_0": "evaṃ mayā śrutam ekasmin samaye buddho bhagavāñ chrāvastyāṃ viharati sma jetavane",
  "XXahovk1_u:4_1": "'nāthapiṇḍadasyārāme mahatā bhikṣusaṃghena sārdham anekair devanāgayakṣagandharvāsuragaruḍakinnaramahoragaiḥ",
  "XXahovk1_u:4_2": "sthavirabhikṣuvītarāgasaṃghair bodhisattvaśatasahasraiḥ saṃbahulaiś ca śrāvakair",
  "XXahovk1_u:4_3": "daśabhir lokapālaiś caturmahārājakāyikair anekaiś caturvarṇakair manuṣyair anekaśatasahasraiḥ",
  "XXahovk1_u:4_4": "parivāraiḥ parivṛtaiḥ /",
  "XXahovk1_u:5": "tasmin sabhāmaṇḍale sarve dharmaśravaṇikā lokā bhagavantam abhivīkṣya caityavratakathām anudhyāyantaḥ samāsthitāḥ /",
  "XXahovk1_u:6": "atha khalu subhūtiḥ sthaviraḥ svāsanāt samutthāyaikāṃsam uttarāsaṅgaṃ kṛtvā triḥ pradakṣiṇīkṛtya savyajānubimbaṃ bhuvi sthāpya bhagavantaṃ praṇamyaitad avocat /",
  "XXahovk1_u:7": "ahorātravrataṃ nātha kasmin kāle pravartate /",
  "XXahovk1_u:8": "tadvidhiṃ ca kathaṃ brūhi tat sarvaṃ jagatāṃ prabho // Avk_2 //",
  "XXahovk1_u:9": "bhagavān āha /",
  "XXahovk1_u:10": "sādhu sādhu subhūte tvaṃ śṛṇu sattvānukampaka /",
  "XXahovk1_u:11": "ahorātravrataṃ nityaṃ tadvidhiṃ kathitaṃ mayā // Avk_3 //",
  "XXahovk1_u:12": "āsīt pūrvavideheṣu nāmnā gandhavatī purī /",
  "XXahovk1_u:13": "tasyāṃ rājā mahātejā indrapṛṣṭo mahāprabhuḥ // Avk_4 //",
  "XXahovk1_u:14": "so 'ntaḥpure sabhāṃ kṛtvā vasubandhuṃ jagadgurum /",
  "XXahovk1_u:15": "praṇamya sahasotthāya papraccha vidhivan mudā // Avk_5 //",
  "XXahovk1_u:16": "śrotum icchāmi tat sarvaṃ yad vratānāṃ samuttamam /",
  "XXahovk1_u:17": "yasya puṇyaprabhāvena sattvā yānti sunirvṛtim // Avk_6 //",
  "XXahovk1_u:18": "tat sarvaṃ gadatāṃ dhīra sarvasattvānukampaka /",
  "XXahovk1_u:19": "bhavatā cānupālyo 'yaṃ lokaś ca duṣkṛtākulaḥ // Avk_7 //",
  "XXahovk1_u:20": "vasubandhur uvāca /",
  "XXahovk1_u:21": "śṛṇu rājan mayā khyātaṃ vratānāṃ vratam uttamam /",
  "XXahovk1_u:22": "ahorātravrataṃ pūrvaṃ vipaśyinā prabhāṣitam // Avk_8 //",
  "XXahovk1_u:23": "aśvinīpūrṇamāsyāṃ tu vrataṃ kuryād mahodayam /",
  "XXahovk1_u:24": "caityaṃ saṃpūjayec chuddhaḥ ṣoḍaśair vidhibhis tathā // Avk_9 //",
  "XXahovk1_u:25": "bhojanānte trayodaśyāṃ kuryād dantādiśodhanam /",
  "XXahovk1_u:26": "caturdaśyāṃ viśeṣeṇa kṣurakarmāṇi kārayet // Avk_10 //",
  "XXahovk1_u:27": "snānaṃ kṛtvā ca tīrtheṣu śucivastrāvṛtaḥ sudhīḥ /",
  "XXahovk1_u:28": "madhyāhne pūjayec caityaṃ pradīpaṃ ca pradāpayet // Avk_11 //",
  "XXahovk1_u:29": "sūrye ṣaṣṭhagate bhāge prāśayec ca kṣīrodanam /",
  "XXahovk1_u:30": "punar śaucādikaṃ kṛtvā dharmaṃ ca śruṇuyān mudā // Avk_12 //",
  "XXahovk1_u:31": "pratyūṣe pūrṇamāsyāṃ tu snātvā vrataṃ samārabhet /",
  "XXahovk1_u:32": "ādau bhūmitalaṃ śodhya dharmaśālāṃ prakārayet // Avk_13 //",
  "XXahovk1_u:33": "gandhodakaiḥ suśītaiś ca caityapuṃgavaṃ snāpayet /",
  "XXahovk1_u:34": "gokṣīraiḥ pañcaratnaiś ca śilābhasmābhilepayet // Avk_14 //",
  "XXahovk1_u:35": "catvāraś ca dhvajāḥ sthāpyā vitānaṃ saha cāmaraiḥ /",
  "XXahovk1_u:36": "digmālā vividhaiḥ puṣpair lambayec ca jinālaye // Avk_15 //",
  "XXahovk1_u:37": "tadanu vratam ārabhya guruṃ vajradharaṃ namet /",
  "XXahovk1_u:38": "triratnaśaraṇaṃ kṛtvā dhyāpayed dharmadhātukam // Avk_16 //",
  "XXahovk1_u:39": "dharmadhātumayaṃ caityaṃ jinānāṃ gṛham uttamam /",
  "XXahovk1_u:40": "anādibuddha-m-ākhyātaṃ sarvatathāgatālayam /",
  "XXahovk1_u:41": "sarvadevālayaṃ caityam ārādhya vratam ācaret // Avk_17 //",
  "XXahovk1_u:42": "sahasradalapadmasthaṃ candrabimbaprabhāsvaram /",
  "XXahovk1_u:43": "raktaṃ bhoḥkārasaṃbhūtaṃ caturmukhaṃ virājitam // Avk_18 //",
  "XXahovk1_u:44": "raktagauramukhaṃ mūlaṃ dakṣiṇe kuṅkumāruṇam /",
  "XXahovk1_u:45": "paścime padmaraktaṃ ca [/",
  "XXahovk1_u:46": "] uttare pītaraktakam // Avk_19 //",
  "XXahovk1_u:47": "aṣṭabhujaṃ virājantaṃ vāgīśvaraṃ jagadgurum /",
  "XXahovk1_u:48": "dhanurbāṇadharaṃ dvābhyāṃ pāśāṅkuśadharaṃ tathā /",
  "XXahovk1_u:49": "prajñāpustaṃ tathā khaḍgaṃ vajraghaṇṭāṃ tathāparaiḥ // Avk_20 //",
  "XXahovk1_u:50": "sarvarasasamāyuktaṃ lalitāsanasaṃsthitam /",
  "XXahovk1_u:51": "divyābharaṇabhūṣāṅgaṃ pañcabuddhamukūṭinam // Avk_21 //",
  "XXahovk1_u:52": "vāgīśvaraṃ mahāśuklaṃ sarvadharmapratiṣṭhitam /",
  "XXahovk1_u:53": "evaṃ svahṛdi saṃbhāvya puraḥ sthāpya prapūjayet // Avk_22 //",
  "XXahovk1_u:54": "pādyācamanam arghaṃ ca dattvā bhaktisamanvitaḥ /",
  "XXahovk1_u:55": "jalajaiḥ sthalajaiḥ puṣpaiḥ sugandhaiḥ pañcagandhakaiḥ // Avk_23 //",
  "XXahovk1_u:56": "sāṃyojikaiḥ sugandhaiś ca sudhūpair dhūpanais tathā /",
  "XXahovk1_u:57": "ghṛtaprayuktadīpaiś ca naivedyair divyabhojanaiḥ // Avk_24 //",
  "XXahovk1_u:58": "chattradhvajapatākābhir nṛtyagītasuvādanaiḥ /",
  "XXahovk1_u:59": "phalamūlādibhiḥ pattraiḥ pūgatāmbūlakais tathā // Avk_25 //",
  "XXahovk1_u:60": "nānauṣadhisamāyuktair divyair mānuṣyakais tathā /",
  "XXahovk1_u:61": "kundapuṣpākṣatair dūrvair lājayā pañcaratnakaiḥ // Avk_26 //",
  "XXahovk1_u:62": "kṣīraiḥ śaṃkhasupuṣpārghaṃ pradadyāc caityapuṃgave /",
  "XXahovk1_u:63": "dhāraṇīṃ caiva stotraṃ ca paṭhed gītaṃ ca gāyayet // Avk_27 //",
  "XXahovk1_u:64": "pradakṣiṇāsahasraṃ ca yāvat kuryāt pramoditaḥ /",
  "XXahovk1_u:65": "rātriṃ divā susaṃpūrṇaṃ pracarec ca pradakṣiṇām // Avk_28 //",
  "XXahovk1_u:66": "yatra devālaye tīrthe sarvān devān prapūjayet /",
  "XXahovk1_u:67": "hīnajātiprasaṅgaṃ ca sparśanaṃ naiva kārayet // Avk_29 /",
  "XXahovk1_u:68": "sparśite saṃcaret snātvā pañcagavyena śodhayet /",
  "XXahovk1_u:69": "asparśe 'pi caret snānaṃ trisaṃdhyaṃ saṃcared vratī // Avk_30 //",
  "XXahovk1_u:70": "____________________",
  "XXahovk1_u:71": "{CD add the following after 'śodhayet' :",
  "XXahovk1_u:72": "śucikrama tathā dharmam uttamam ahorātravrataṃ //",
  "XXahovk1_u:73": "vāravṛddhau na kartavyaṃ samarthenāpi kārayet //",
  "XXahovk1_u:74": "nidrāsevitaṃ nidrāṃ kṛtvā viśrāmasevitaṃ viśrāmaṃ kṛtvā rājan",
  "XXahovk1_u:75": "tathā vrataṃ kārayed doṣakam 'sti tasmān na kārayet // Avk_30* //}",
  "XXahovk1_u:76": "____________________",
  "XXahovk1_u:77": "ahorātraṃ susaṃpūrṇaṃ na nidrāṃ kārayed vratī /",
  "XXahovk1_u:78": "caityadhyānasamāyuktaḥ japan stotraṃ paṭhaṃś caret // Avk_31 //",
  "XXahovk1_u:79": "nānāgītamahotsāhair nṛtyair vādyaiḥ sughoṣakaiḥ /",
  "XXahovk1_u:80": "hāhākāraiḥ samullāsaiḥ kārayet saṃpradakṣiṇām // Avk_32 //",
  "XXahovk1_u:81": "viśrāmaṃ vā na kuryāc ca khedaṃ vā vratamānasaḥ /",
  "XXahovk1_u:82": "ahorātre susaṃpūrṇe prātaḥ snātvā vrataṃ caret // Avk_33 //",
  "XXahovk1_u:83": "caityapūjāṃ yathā kṛtvā gurupūjāṃ samācaret /",
  "XXahovk1_u:84": "annaṃ vastraṃ suvarṇaṃ ca vrīhiratnāni bhūṣitān // Avk_34 //",
  "XXahovk1_u:85": "ācāryāya pradātavyā yathāśakti subhaktitaḥ /",
  "XXahovk1_u:86": "yajñaṃ kuryāt tato vajrī vrataṃ pūrṇaṃ prapūrayet // Avk_35 //",
  "XXahovk1_u:87": "abhiṣekaṃ tato dattvā pañcasūtraṃ ghaṭaṃ tathā /",
  "XXahovk1_u:88": "pratyekaṃ vratināṃ dattvā āśīrvādyaṃ pradāpayet // Avk_36 //",
  "XXahovk1_u:89": "kaumārīpūjanaṃ kṛtvā śeṣānnaṃ ca prabhuñjayet /",
  "XXahovk1_u:90": "dadhiśarkarasaṃyuktaṃ pañcāmṛtaṃ subhojanam // Avk_37 //",
  "XXahovk1_u:91": "gaṇacakraṃ tataḥ kuryād vidhijñas tadvidhiṃ yathā /",
  "XXahovk1_u:92": "ity evaṃ vratarājaṃ tad yaḥ kuryāc chuddhamānasaḥ // Avk_38 //",
  "XXahovk1_u:93": "vipulaṃ bhogam ābhujya sarvasukhasamanvitaḥ /",
  "XXahovk1_u:94": "paratra sukham āpnoti dharmaloke mahīpate // Avk_39 //",
  "XXahovk1_u:95": "indrapṛṣṭa uvāca /",
  "XXahovk1_u:96": "bhagavan sarvavin nātha punar vaktuṃ tvam arhasi /",
  "XXahovk1_u:97": "saṃsāre bahudhā jātis teṣāṃ pracāraṇaṃ katham // Avk_40 //",
  "XXahovk1_u:98": "vratapūjāphalaṃ sarvaṃ kālaṃ ca samayaṃ dinam /",
  "XXahovk1_u:99": "kutra sthāne vrataṃ kāryaṃ tat sarvaṃ vada sāṃpratam // Avk_41 //",
  "XXahovk1_u:100": "vasubandhur uvāca /",
  "XXahovk1_u:101": "śṛṇu rājan mahābhāga saṃkṣepād gaditaṃ mayā /",
  "XXahovk1_u:102": "svayaṃbhuvo viśeṣeṇa sthāne puṇyaṃ mahottamam // Avk_42 //",
  "XXahovk1_u:103": "tadabhāve svadeśeṣu sthāvare caityapuṃgave /",
  "XXahovk1_u:104": "tadabhāve svayaṃ kṛtvā kārayitvāparais tathā // Avk_43 //",
  "XXahovk1_u:105": "suvarṇena kṛte vāpi ratnaiś cānyaiś ca dhātubhiḥ /",
  "XXahovk1_u:106": "pāṣāṇena tathā kāṣṭhair iṣṭikāmṛnmayais tathā // Avk_44 //",
  "XXahovk1_u:107": "vālukaudanapiṇḍena kṛte paṭṭe ca citrite /",
  "XXahovk1_u:108": "devālaye nadītīre tīrthe puṇye mahītale // Avk_45 //",
  "XXahovk1_u:109": "dharmaśālāṃ viśodhyādau yathāvidhi vrataṃ caret /",
  "XXahovk1_u:110": "puṣpākṣatasugandhaiś ca vāriṇā caityapuṃgave // Avk_46 //",
  "XXahovk1_u:111": "arghaṃ dadyād raveḥ pūrvaṃ puṣpaṃ kṣipet salājakam /",
  "XXahovk1_u:112": "maṇḍalaṃ pañcadevānāṃ likhed gomayavāriṇā // Avk_47 //",
  "XXahovk1_u:113": "avandhyākṣarayuktena adbhir vratīn susiñcayet /",
  "XXahovk1_u:114": "havargāntākṣarair mantrair vratimūrdhni pratiṣṭhitam // Avk_48 //",
  "XXahovk1_u:115": "oṃ āḥ hūm iti mantreṇa diśobandhaṃ satarjitam /",
  "XXahovk1_u:116": "aṅganyāsaṃ karanyāsaṃ kṛtvā guruṃ ca vandayet // Avk_49 //",
  "XXahovk1_u:117": "puṣpākṣataṃ kare dhṛtvā kṣipet puṣpāñjalitrayam /",
  "XXahovk1_u:118": "pañcabhūtasamutpannaṃ padmakarṇikasaṃsthitam // Avk_50 //",
  "XXahovk1_u:119": "āvāhayed dharmadhātuṃ vāgīśvaraṃ samujjvalam /",
  "XXahovk1_u:120": "jñānarūpaṃ samākṛṣya saṃsthāpya samaye 'rcayet // Avk_51 //",
  "XXahovk1_u:121": "āvāhayāmi tvaṃ nātha tiṣṭha tatra manohare /",
  "XXahovk1_u:122": "sthiro bhava sadā mā gāḥ sāṃnidhyaṃ kuru sthāvare // Avk_52 //",
  "XXahovk1_u:123": "dugdhākṣatāmbusaṃyuktaṃ navaratnāni hāṭakaiḥ /",
  "XXahovk1_u:124": "śaṅkhasthaṃ pratigṛhṇātu arghaṃ dattaṃ mayā mudā // Avk_53 //",
  "XXahovk1_u:125": "paṭṭavastrāṇi divyāni cīvarāṇi mahāprabho /",
  "XXahovk1_u:126": "nānāraṅgavicitrāṇi pratigṛhṇātu modatām // Avk_54 //",
  "XXahovk1_u:127": "candanaṃ malayodbhūtaṃ kastūrikuṅkumādikam /",
  "XXahovk1_u:128": "śaileyaṃ ghanasāraṃ ca gṛhyatām anumodatām // Avk_55 //",
  "XXahovk1_u:129": "jalajān sthalajān divyān pañcavarṇena granthitān /",
  "XXahovk1_u:130": "sumodavāsanāyuktān puṣpān gṛhya pramodatām // Avk_56 //",
  "XXahovk1_u:131": "dhūpo 'yaṃ ghrāṇasaṃtarpo divyagandhasuyojitaḥ /",
  "XXahovk1_u:132": "pradattas tava toṣārthaṃ gṛhyatāṃ bhaktavatsala // Avk_57 //",
  "XXahovk1_u:133": "dīpo 'yaṃ harati dhvāntaṃ sarvatimiranāśakaḥ /",
  "XXahovk1_u:134": "ghṛtatailasamujjvālo mayā dattaḥ pragṛhyatām // Avk_58 //",
  "XXahovk1_u:135": "annaṃ caturvidhaṃ nātha rasānāṃ ṣaḍvidhaṃ tathā /",
  "XXahovk1_u:136": "ghṛtādyān śarkarāhārān bhuñjatāṃ ca sukhaṃ mama // Avk_59 //",
  "XXahovk1_u:137": "nānāphalasumodyaṃ ca koṣakāraṇḍavādikam /",
  "XXahovk1_u:138": "skandhamūlādikaṃ pattraṃ gṛhāṇa pratimodatām // Avk_60 //",
  "XXahovk1_u:139": "tāmbūlapūgasaṃyuktaṃ karpūranirmalāni ca /",
  "XXahovk1_u:140": "divyauṣadhigaṇādīni gṛhyatāṃ hitakāṅkṣayā // Avk_61 //",
  "XXahovk1_u:141": "lājākṣataphalārcaiva dūrvākundāni bhaktitaḥ /",
  "XXahovk1_u:142": "prakṣiptāni mayā tubhyaṃ gṛhāṇa hitamānasaḥ // Avk_62 //",
  "XXahovk1_u:143": "sauvarṇādikṛtaṃ chattraṃ dhvajāni vividhāni ca /",
  "XXahovk1_u:144": "patākādīni sarvāṇi pragṛhya jina modatām // Avk_63 //",
  "XXahovk1_u:145": "dhīmān pujāṃ tathā kṛtva stotram evaṃ ca kārayet /",
  "XXahovk1_u:146": "jinendratoṣaṇārthāya kārayec ca pradakṣiṇām // Avk_64 //",
  "XXahovk1_u:147": "dharmadhātumayaṃ caityaṃ sarvalokasvarūpiṇam /",
  "XXahovk1_u:148": "ālayaṃ sarvabuddhānāṃ jinadhātuṃ namāmy aham // Avk_65 //",
  "XXahovk1_u:149": "namas te jinadhātūnāṃ pratyakṣaṃ samalīlayā /",
  "XXahovk1_u:150": "triyānasamayānandaṃ satataṃ tvāṃ samāśraye // Avk_66 //",
  "XXahovk1_u:151": "jinajaṃ sakalasthaṃ ca puṇyakṣetraṃ namāmy aham /",
  "XXahovk1_u:152": "pavitrajanasukhārthaṃ sevitārthapradāyakam // Avk_67 //",
  "XXahovk1_u:153": "praṇamāmi muniśreṣṭhaṃ maṅgalārthapradāyakam /",
  "XXahovk1_u:154": "janānāṃ bhayahantāraṃ lokanāthaṃ maheśvaram // Avk_68 //",
  "XXahovk1_u:155": "devatāḥ sarvalokasthāḥ saṃbhūtā jinamaṇḍale /",
  "XXahovk1_u:156": "dadyāt tebhyo baliṃ tuṣṭyā pūjābhaktyarcanair ataḥ // Avk_69 //",
  "XXahovk1_u:157": "____________________",
  "XXahovk1_u:158": "{CD add the following after vs. 69",
  "XXahovk1_u:159": "śaucasobhanādikaṃ kṛtvā vratinaḥ",
  "XXahovk1_u:160": "maurikuṇḍalasarvābharaṇagāṃgopayādivastra śobhayen mālāpuṣpa",
  "XXahovk1_u:161": "lohayen maṇḍalī prajvālayen vistareṇopaḍoṣita",
  "XXahovk1_u:162": "gandhāya te 'grata dhūpayet sarvapāpaprasamanaṃ bhavati}",
  "XXahovk1_u:163": "____________________",
  "XXahovk1_u:164": "bahumaṅgalavādyais ca chattrasindūrapātrayā /",
  "XXahovk1_u:165": "ācāryaḥ svastivākyaiś ca kārayec ca mahotsavam // Avk_70 //",
  "XXahovk1_u:166": "aśvinīpūrṇamāsyāṃ tu (...)",
  "XXahovk1_u:167": "ravivāsare /",
  "XXahovk1_u:168": "āyuṣmatīyute yoge praśastaś ca viśeṣataḥ // Avk_71 //",
  "XXahovk1_u:169": "yaḥ prakuryād vrataṃ tasmin vipulaṃ bhogam āpnuyāt /",
  "XXahovk1_u:170": "paratra sukhasaṃprāpto jinaloke mahīpate // Avk_72 //",
  "XXahovk1_u:171": "śṛṇu rājan mahābhāga vakṣye pūjāphalaṃ punaḥ /",
  "XXahovk1_u:172": "yena saṃsthāpitaṃ caityaṃ vītaśoko bhaved asau /",
  "XXahovk1_u:173": "māyāmohavinirmuktas trimalenāviliptitaḥ // Avk_73 //",
  "XXahovk1_u:174": "pañcāmṛtaiś candanagandhagarbhair ye snāpayantī jinacaityabimbam /",
  "XXahovk1_u:175": "mandākinītoyasugandhagandhais te cāpsarobhī ratim āvahanti // Avk_74 //",
  "XXahovk1_u:176": "ye dhūpayanti kṣaṇam atra lokāḥ śokā na teṣāṃ prabhavanti jātu /",
  "XXahovk1_u:177": "surāsuraiḥ pūjitapādapadmāḥ sugandhamālyāmbarabhūṣitāṅgāḥ // Avk_75 //",
  "XXahovk1_u:178": "sugandham asmā upaḍhaukayanti prasannacittā manujā ajasram /",
  "XXahovk1_u:179": "sugandhidehā ravibhānudīptā bhavanti lokāḥ paramārthalokāḥ // Avk_76 //",
  "XXahovk1_u:180": "ye kuṅkumādyai racitaṃ suvastraṃ dadanti ye caityatathāgatebhyaḥ /",
  "XXahovk1_u:181": "śītārtiduḥkhaṃ na hi jātu teṣāṃ taddhetutaḥ koṣaviśālasāram // Avk_77 //",
  "XXahovk1_u:182": "aśeṣapuṣpaṃ jalajaṃ bhavantaṃ śvetāruṇaśyāmasupītakṛṣṇam /",
  "XXahovk1_u:183": "samantabhadrāya viśālavaṃśam ārogyasaukhyaṃ prabhavanti dānāt // Avk_78 //",
  "XXahovk1_u:184": "śraddhāratā ye manujā udārair mālāsugandhair bahupuṣpayuktaiḥ /",
  "XXahovk1_u:185": "caranti pūjāṃ bahubhaktitas te samastasaukhyāni labhanti loke // Avk_79 //",
  "XXahovk1_u:186": "netrābhirāmā bahuratnakoṣā narādhipair arcitapādapadmāḥ /",
  "XXahovk1_u:187": "jñānapradīpāhatamohajālā ye dīpamālā racayanti buddhe // Avk_80 //",
  "XXahovk1_u:188": "naivedyam asmai pradadāti loke yo bhaktiyuktaḥ surasaṃ sugandhim /",
  "XXahovk1_u:189": "balī viśiṣṭo naracakracūḍāmaṇyarcitāṅghrī nṛpasevyamānaḥ // Avk_81 //",
  "XXahovk1_u:190": "phalamūlādikaṃ dattvā caityeṣu bhaktimānasaḥ /",
  "XXahovk1_u:191": "yatheṣṭaṃ phalam āpnoti nirogī sukhavān sadā // Avk_82 //",
  "XXahovk1_u:192": "rogādibhiḥ prabaladuḥkhakarair vimuktāḥ snigdhānanāḥ kanakatulyamanojñavarṇāḥ /",
  "XXahovk1_u:193": "rājyaṃ hi yad vigatakaṇṭakam āpnuvanti bhaiṣajyadānavidhinā tad uśanti caitye // Avk_83 //",
  "XXahovk1_u:194": "tāmbūlādigaṇaṃ dattvā rūpavān sukhavāñ chuciḥ /",
  "XXahovk1_u:195": "divyāṅganā manohārī rājalakṣmīm avāpnuyāt // Avk_84 //",
  "XXahovk1_u:196": "vitānam uccair vitanoti caitye dhanyas triloke paripūjanīyaḥ /",
  "XXahovk1_u:197": "viśālavaṃśo guṇarakṣaṇīyo jāto mahādīptaśarīrabhāsaḥ // Avk_85 //",
  "XXahovk1_u:198": "dhvajān patākān abhiropayanti ye caityabimbe khalu bhaktiyuktāḥ /",
  "XXahovk1_u:199": "mahīśvarās te jitaduṣṭasaṃghā bhavanti nāthā divi bhūtale ca // Avk_86 //",
  "XXahovk1_u:200": "chattrāṇi nānāmaṇibhir mahārhaiḥ saṃpādayanty āttamanā dadanti /",
  "XXahovk1_u:201": "caityeṣu bhūmīśvaravṛndavandyāḥ śrīsaṃyutā dharmaratā bhavanti // Avk_87 //",
  "XXahovk1_u:202": "vīṇādibhir ghaṇṭamṛdaṅgavādyaiḥ śṛṅgaiś ca śaṅkhādisudivyaghoṣaiḥ /",
  "XXahovk1_u:203": "saṃghoṣaṇāṃ ye vitaranti caitye te 'bhijñayā pañcabhir āśrayante // Avk_88 //",
  "XXahovk1_u:204": "mahotsāhakarair gītaiḥ sumanojñasvarair jine /",
  "XXahovk1_u:205": "nṛtyaṃ ca kārayen nityaṃ kuryāc ca divyaghoṣaṇām // Avk_89 //",
  "XXahovk1_u:206": "te narāḥ susvarā bhonti sundarā divi bhūtale /",
  "XXahovk1_u:207": "divyaśrotrā mahāvijñāḥ suśabdaṃ śṛṇuyuḥ sadā // Avk_90 //",
  "XXahovk1_u:208": "nṛtyagītādikaṃ kṛtvā caityabimbe jinālaye /",
  "XXahovk1_u:209": "vandyamānāḥ sugotrāś ca niṣpāpāś ca bahuśrutāḥ // Avk_91 //",
  "XXahovk1_u:210": "dīrghāyuṣkāḥ sahasrākṣā nirāpadāḥ guṇāśrayāḥ /",
  "XXahovk1_u:211": "grahavyādhivimuktāṅgā bhavanti te śubhākarāḥ // Avk_92 //",
  "XXahovk1_u:212": "trāsāya duṣṭasattvānāṃ rakṣārthaṃ ca jinālaye /",
  "XXahovk1_u:213": "śastrahastāḥ sthitā ye ca jinabhaktisamanvitāḥ // Avk_93 //",
  "XXahovk1_u:214": "āyuṣmanto nirogāś ca putrapautrīsamanvitāḥ /",
  "XXahovk1_u:215": "bhāgyavanto dhanāḍhyāś ca gacchanty ante jinālayam // Avk_94 //",
  "XXahovk1_u:216": "dūrvākundākṣatān puṣpān lājayā saha bhaktimān /",
  "XXahovk1_u:217": "prakṣipej jinacaityeṣu svastivākyam udāharan // Avk_95 //",
  "XXahovk1_u:218": "durgatiṃ nābhijānāti sukulī lokanandanaḥ /",
  "XXahovk1_u:219": "sarvavidyāgurur vandyaś cānte mokṣam avāpnuyāt // Avk_96 //",
  "XXahovk1_u:220": "ye ramamuktāmaṇivajrahemaṃ rūpyaṃ suvarṇādikadhātudānāt /",
  "XXahovk1_u:221": "vinaṣṭaśokāḥ subhagāḥ suvaṃśāḥ pūrṇendriyāḥ pūrṇamanorathāḥ syuḥ // Avk_97 //",
  "XXahovk1_u:222": "ye śuddhacittāḥ stutim ācaranti gadyātmikāṃ padyamayīṃ vicitrām /",
  "XXahovk1_u:223": "te śabdasaṃghān bahuvādyajātān śṛṇvanti gītān surabhāminīnām // Avk_98 //",
  "XXahovk1_u:224": "yāvatī bhūmir ākrāntā hy adhaḥ kāñcanacakrataḥ /",
  "XXahovk1_u:225": "yojanānāṃ sahasrāṇi rāśibhyaḥ parikīrtitāḥ // Avk_99 //",
  "XXahovk1_u:226": "yāvatyo vālukās tatra tāvatyaḥ parisaṃkhyayā /",
  "XXahovk1_u:227": "rājā bhavati vīreśaś cakravartī mahītale // Avk_100 //",
  "XXahovk1_u:228": "ye jātamātrāḥ prabhutāṃ prayānti śreṣṭhīkule janma sadaiva yeṣām /",
  "XXahovk1_u:229": "hastyaśvayānaiś ca paribhramanti kṛtvātra te caityavarapraṇāmam // Avk_101 //",
  "XXahovk1_u:230": "akāra-m-ādyakṣaramantrarājair balyūpahāraṃ khalu yo hi dadyāt /",
  "XXahovk1_u:231": "tasmai sudevāḥ sagaṇāḥ sutṛptā dāsyanti satkarmaphalābhilāṣam // Avk_102 //",
  "XXahovk1_u:232": "yasmin sudhālepam udācaranti te rogaśokādivimuktadehāḥ /",
  "XXahovk1_u:233": "dhaneśvarā dīrghatarāyuṣas te narāmarāṇāṃ subhagā bhavanti // Avk_103 //",
  "XXahovk1_u:234": "ye buddham uddiśya mahānti nityaṃ kurvanti mṛdgomayalepanāni /",
  "XXahovk1_u:235": "bhaktyā suśuddhā jalamaṇḍalaṃ vā labhanti te rājabalaṃ subhāgyāḥ // Avk_104 //",
  "XXahovk1_u:236": "stūpāṅgaṇaṃ dhātuvaraṃ vihāraṃ ye śodhayantīha narāḥ prayatnaiḥ /",
  "XXahovk1_u:237": "nirmālyam ebhyaś ca samuddharanti te hemavarṇāḥ sudṛśo bhavanti // Avk_105 //",
  "XXahovk1_u:238": "pradakṣiṇāṃ ye vitaranti tasmin bhavanti jātismaralābhinas te /",
  "XXahovk1_u:239": "suvarṇavarṇā bahuputrapautrāḥ pūjyā manuṣyāmaranāthasaṃgḥaiḥ // Avk_106",
  "XXahovk1_u:240": "ālasyenāpi yaḥ kuryāj jinālayapradakṣiṇām /",
  "XXahovk1_u:241": "pade pade suvarṇaikakarṣadānaphalaṃ labhet // Avk_107 //",
  "XXahovk1_u:242": "brahmakṣatriyavaiśyānāṃ sacchūdrāṇāṃ prapūjanam /",
  "XXahovk1_u:243": "tebhyo vihīnajātīnām adhikāro na pūjane // Avk_108 //",
  "XXahovk1_u:244": "gandhapuṣpadvijātīnāṃ ... ca pūjayet /",
  "XXahovk1_u:245": "gandhapuṣpadvijātīnāṃ viśeṣeṇa prakathyate // Avk_109 //",
  "XXahovk1_u:246": "chattrāvarohaṇaṃ rājñāṃ vaiśyānāṃ tv annaḍhaukane /",
  "XXahovk1_u:247": "dhvajapātākavastreṣu śudrāṇāṃ ca pracakṣyate // Avk_110 //",
  "XXahovk1_u:248": "svarṇakārā lohakārāḥ kāṃsyakṛtkṛṣikādayaḥ /",
  "XXahovk1_u:249": "eteṣāṃ ceha hastena caityapuṃgavapūjanam // Avk_111 //",
  "XXahovk1_u:250": "taṇḍulī vyañjanī cāpi krayavikrayakāriṇaḥ /",
  "XXahovk1_u:251": "etaiḥ svavṛttivastūni ḍhaukanīyāni bhaktitaḥ // Avk_112 //",
  "XXahovk1_u:252": "śaulinī dhvananavartī māṃsavartī tathā surī /",
  "XXahovk1_u:253": "etair dīpaḥ pradātavyaḥ kuladharmapramāṇataḥ // Avk_113 //",
  "XXahovk1_u:254": "carmakāraś ca mātaṅgo niyogī rajako dhvajī /",
  "XXahovk1_u:255": "etaiś ca dūrataḥ sthitvā vandanīyo jinālayaḥ // Avk_114 //",
  "XXahovk1_u:256": "ṣaṭtriṃśajjātibhir evaṃ svakulavṛtticāraṇaiḥ /",
  "XXahovk1_u:257": "anyaiś ca vividhair nityaṃ pūjyo mānyo jinālayaḥ // Avk_115 //",
  "XXahovk1_u:258": "yeṣāṃ vratavikāro na pūjane jinapuṃgave /",
  "XXahovk1_u:259": "etaiḥ pradakṣiṇāṃ kṛtvā vandanīyaḥ svabhaktitaḥ // Avk_116 //",
  "XXahovk1_u:260": "evaṃ bhūyaś cared dharmī vratarājam aharniśam /",
  "XXahovk1_u:261": "tasya puṇyaṃ yathā proktaṃ kuṣṭhavyādhikṣayaṃ vrajet // Avk_117 //",
  "XXahovk1_u:262": "pañcānantaryapāpāni yāsyanty api na saṃśayaḥ /",
  "XXahovk1_u:263": "kiṃ punaś cānyapāpāni janmāntarakṛtāny api // Avk_118 //",
  "XXahovk1_u:264": "na hī sa vidyate rājan sarvatra bhuvaneṣv api /",
  "XXahovk1_u:265": "ahorātravrataṃ puṇyaṃ yo 'nyathātvaṃ kariṣyati // Avk_119 //",
  "XXahovk1_u:266": "śravād api haret pāpaṃ darśanāt puṇyam āpnuyāt /",
  "XXahovk1_u:267": "anumodāt tathā caivaṃ vratināṃ tu kim ucyate // Avk_120 //",
  "XXahovk1_u:268": "vratināṃ saptabhāgāni kṛtvā puṇyaṃ viśāradaḥ /",
  "XXahovk1_u:269": "ekabhāgaṃ labhed rājā caikaṃ tu sārathījanaḥ /",
  "XXahovk1_u:270": "sarvasattvasya caikaṃ hi tac cheṣaṃ labhate vratī // Avk_121 //",
  "XXahovk1_u:271": "iti śrutvā guror vākyam indrapṛṣṭo mahāprabhuḥ //",
  "XXahovk1_u:272": "tataḥ sattvahitārthāya vrataṃ kartuṃ samudyataḥ // Avk_122 //",
  "XXahovk1_u:273": "vārāṇasīpuraṃ gatvā vasubandhuvaco yathā /",
  "XXahovk1_u:274": "vihāraṃ ca pratiṣṭhāpya caityarājaṃ jinālayam /",
  "XXahovk1_u:275": "saṃghabhojyaṃ tataḥ kṛtvā yayau svargaṃ janaiḥ sudhīḥ // Avk_123 //",
  "XXahovk1_u:276": "tato bhikṣavo bhagavantam etad ūcuḥ /",
  "XXahovk1_u:277": "bhagavan muniśārdūla punar vaktuṃ tvam arhasi /",
  "XXahovk1_u:278": "kena kena purā nātha vratarājam idaṃ kṛtam // Avk_124 //",
  "XXahovk1_u:279": "bhagavān āha /",
  "XXahovk1_u:280": "purā svargeṣu śakreṇa ahorātravrataṃ kṛtam /",
  "XXahovk1_u:281": "sa ṣaṭpāramitāṃ dhārya caityarājam apūjayat /",
  "XXahovk1_u:282": "pradakṣiṇāṃ sadā kṛtvā yathāvidhi mahotsavaiḥ // Avk_125 //",
  "XXahovk1_u:283": "pātāle ca purā vīro daityendro balavān abhūt /",
  "XXahovk1_u:284": "nirghoṣadamano nāma devāsurapramardakaḥ // Avk_126 //",
  "XXahovk1_u:285": "indraṃ svarge nirākṛtya pṛthivīm avadhāritam /",
  "XXahovk1_u:286": "tenāsurasahāyena trailokyaṃ svavaśe kṛtam // Avk_127 //",
  "XXahovk1_u:287": "pṛthivīmaṇḍalaṃ gatvā gato 'sau maghavatpurim /",
  "XXahovk1_u:288": "indrapṛṣṭamahāsthāne devatāpratimāṃ sthitām /",
  "XXahovk1_u:289": "pañcapradakṣiṇāṃ kṛtvā prajñāpārasthito 'bhavat // Avk_128 //",
  "XXahovk1_u:290": "pātāleṣu punar gatvā so 'carat tad vratottamam /",
  "XXahovk1_u:291": "nāginyo nāgarājāś ca pātāleṣv acaraṃs tathā // Avk_129 //",
  "XXahovk1_u:292": "nāgaiḥ phaṇavibhūṣābhir devanāgendrakalpitam /",
  "XXahovk1_u:293": "pūjitaṃ satataṃ bhaktyā caityarājaṃ vidhānataḥ // Avk_130 //",
  "XXahovk1_u:294": "ṛṣayaś ca purā sapta jalāśrayapratiṣṭhitam /",
  "XXahovk1_u:295": "pupūjuḥ jinadhātusthaṃ vidhibhiś ca viśāradāḥ // Avk_131 //",
  "XXahovk1_u:296": "nāginyo viṣadarpāndhāḥ pūjyamānāñ jinālayam /",
  "XXahovk1_u:297": "tāpitān kārayām āsur viṣāṅgāraiḥ pradāhanaiḥ // Avk_132 //",
  "XXahovk1_u:298": "tatas taiḥ śāpitā evaṃ nāginyaḥ śambukāḥ khalu /",
  "XXahovk1_u:299": "bhavadhvaṃ saptajanmāni punaś caityasya sevakāḥ // Avk_133 //",
  "XXahovk1_u:300": "tataś cānte punaḥ prāpya mānuṣyaṃ puṇyabhāvataḥ /",
  "XXahovk1_u:301": "eṣā sā nāyakā yā tu dharmadakṣaṃ patiṃ labhet // Avk_134 //",
  "XXahovk1_u:302": "tatas ta vañcitāḥ sarvāḥ śambukā dharmamānasāḥ /",
  "XXahovk1_u:303": "dhānyāṃ pradakṣiṇāṃ cakrur bhāvayantyo jinālayam // Avk_135 //",
  "XXahovk1_u:304": "tataḥ puṇyānubhāvena devyaḥ saptakumārikāḥ /",
  "XXahovk1_u:305": "bhūtā rājasutā dhanyāḥ prālabhan paramaṃ padam // Avk_136 //",
  "XXahovk1_u:306": "tāsām ekā vratī nāmnā dharmadakṣapativratā /",
  "XXahovk1_u:307": "tasyāḥ puṇyaprabhāvena dharmadakṣo 'labhad vratam // Avk_137 //",
  "XXahovk1_u:308": "dharmadakṣo mahārājā yathāvidhi vrataṃ caran /",
  "XXahovk1_u:309": "bhāryayā saha dharmātmā sukhāvatyāṃ mahīpatiḥ // Avk_138 //",
  "XXahovk1_u:310": "ity evaṃ bhikṣavo jñātvā vratānāṃ vratam uttamam /",
  "XXahovk1_u:311": "caityasevā sadā kāryā vratapuṇyapracāraṇaiḥ // Avk_139 //",
  "XXahovk1_u:312": "caityavratasamaṃ puṇyaṃ nāsti satyaṃ tribhūvane /",
  "XXahovk1_u:313": "tasmāc caityaḥ sadā vandyaḥ pūjanīyaḥ prayatnataḥ // Avk_140 //",
  "XXahovk1_u:314": "ity ahoratravratakathā"
}