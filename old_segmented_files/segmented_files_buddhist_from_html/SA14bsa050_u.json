{
  "SA14bsa050_u:0": "Pāramitāsamāsaḥ",
  "SA14bsa050_u:1": "1. dānapāramitāsamāsaḥ",
  "SA14bsa050_u:2": "namo buddhāya //",
  "SA14bsa050_u:3": "tathāgatānāṃ padam ārurukṣurāśritya ratnatrayam ādareṇa /",
  "SA14bsa050_u:4": "bodhau nidhāyāvicalaṃ manaśca kuryāt parātmavyatihāram ādau // Ps_1.1 //",
  "SA14bsa050_u:5": "tataḥ paraṃ dānavidhau prayogaḥ kāryastathā lokahitonmukhena /",
  "SA14bsa050_u:6": "yathā svagātrāṇyapi yācitasya na yogasaṃkocavirūpatā syāt // Ps_1.2 //",
  "SA14bsa050_u:7": "mātsaryadoṣopacayāya yat syān na tyāgacittaṃ paribṛṃhayed vā /",
  "SA14bsa050_u:8": "tattyaktumevārhati bodhisattvaḥ parigrahacchadmamayaṃ vighātam // Ps_1.3 //",
  "SA14bsa050_u:9": "tad bodhisattvaḥ katham ādadīta ratnaṃ dhanaṃ vā divi vāpi rājyam /",
  "SA14bsa050_u:10": "yat tyāgacittapratipakṣadakṣaṃ saṃbodhimārgāvaraṇaṃ karoti // Ps_1.4 //",
  "SA14bsa050_u:11": "saṃsmṛtya caryātiśayaṃ munīnāṃ tadunmukhīṃ svāmapi ca pratijñām /",
  "SA14bsa050_u:12": "parigrahasnehavinigrahārthaṃ kuryād imāṃścetasi sadvitarkān // Ps_1.5 //",
  "SA14bsa050_u:13": "yadā nisṛṣṭo jagate mayāyaṃ kāyo 'pī tattyāgakṛto 'pi dharmaḥ /",
  "SA14bsa050_u:14": "bāhye tadā vastuni saṅgacittaṃ na me gajasnānam ivānurūpam // Ps_1.6 //",
  "SA14bsa050_u:15": "māṃsārthino māṃsamidaṃ harantu majjānamapyuddharaṇāt tadarthī /",
  "SA14bsa050_u:16": "ahaṃ hi lokārthamidaṃ bibharmi śarīrakaṃ kiṃ bata vastu bāhyam // Ps_1.7 //",
  "SA14bsa050_u:17": "yathaiva bhaiṣajyamahīruhasya tvakpattrapuṣpādi janā haranti /",
  "SA14bsa050_u:18": "madīyamete 'paharanti ceti naivaṃ vikalpāḥ samudācaranti // Ps_1.8 //",
  "SA14bsa050_u:19": "tathaiva lokārthasamudyatena svalpo 'pi kāryo na mayā vikalpaḥ /",
  "SA14bsa050_u:20": "duḥkhe kṛtaghne satatāśucau ca dehe parasmāyupayujyamāne // Ps_1.9 //",
  "SA14bsa050_u:21": "ādhyātmike caiva mahījalādye bāhye mahābhūtagaṇe ca tulye /",
  "SA14bsa050_u:22": "idaṃ mamedaṃ na mameti ko 'yam ajñānapaṅkāṅkavidhirmayāpi // Ps_1.10 //",
  "SA14bsa050_u:23": "gṛhṇīta gātrāṇyapi me yatheṣṭaṃ mā kārṣurasmin parakīyabuddhim /",
  "SA14bsa050_u:24": "yuṣmākameva svamidaṃ kimarthaṃ nātmābhimāno mama kaścidatra // Ps_1.11 //",
  "SA14bsa050_u:25": "ityadbhutā yasya bhavantyabhīkṣṇaṃ saṃbuddhabhāvānuguṇā vitarkāḥ /",
  "SA14bsa050_u:26": "taṃ bodhisattvātiśayaṃ vadanti buddhā mahāsattvamacintyasattvāḥ // Ps_1.12 //",
  "SA14bsa050_u:27": "evaṃ sa dānapratipattiśūraḥ karoti kāye 'pi na jātvapekṣām /",
  "SA14bsa050_u:28": "tasyāprayatnādupayānti śuddhiṃ karmāṇi vākkāyamanomayāni // Ps_1.13 //",
  "SA14bsa050_u:29": "viśuddhakarmā ca hitaṃ pareṣām āyāsaduḥkhena vinā karoti /",
  "SA14bsa050_u:30": "itthaṃ sa sattvārthamabhiprayatno nayānaye kauśalamabhyupaiti // Ps_1.14 //",
  "SA14bsa050_u:31": "bhūyastaraṃ prāpya balaṃ sa dānāt saddharmadānena tataḥ karoti /",
  "SA14bsa050_u:32": "bhavāndhakāre bhramatāṃ janānāṃ sūryodayāt spaṣṭataraṃ prakāśam // Ps_1.15 //",
  "SA14bsa050_u:33": "sādhāraṇī lokahitārthasiddhiḥ sarvajñabhāvābhyudayapratiṣṭhā /",
  "SA14bsa050_u:34": "ato 'sya puṇyākṣayatābhyudeti prabheva bhānorudayasthitasya // Ps_1.16 //",
  "SA14bsa050_u:35": "ityadbhutā dānamayā guṇaughā ye bodhisattvābharaṇībhavanti /",
  "SA14bsa050_u:36": "tasmāt tadīyaṃ parikarma cittaṃ dānasya kāruṇyapuraḥsarasya // Ps_1.17 //",
  "SA14bsa050_u:37": "āyuḥpratībhānabalādi bauddhaṃ niṣpādayeyaṃ jagatāmanena /",
  "SA14bsa050_u:38": "sattvā mayā cāmiṣasaṃgṛhītāḥ saddharmapātrāṇyapi me bhaveyuḥ // Ps_1.18 //",
  "SA14bsa050_u:39": "ityannadānaṃ pradadāti vidvān na svargasaṃpattiparigrahāya /",
  "SA14bsa050_u:40": "pānānyapi kleśatṛṣaḥ śamāya lokasya lokārthacaro dadāti // Ps_1.19 //",
  "SA14bsa050_u:41": "bauddhasya caivarddhiviceṣṭitasya nirvāṇasaukhyasya ca sarvalokaḥ /",
  "SA14bsa050_u:42": "lābhī kathaṃ syāditi lokanātho yānaṃ mahāyānaratirdadāti // Ps_1.20 //",
  "SA14bsa050_u:43": "saṃbuddhavarṇasya ca hemabhāso lajjāmayasyaiva ca bhūṣaṇasya /",
  "SA14bsa050_u:44": "niṣpattaye vastravidhīnudārān satkṛtya kālānuguṇaṃ dadāti // Ps_1.21 //",
  "SA14bsa050_u:45": "saṃbodhimaṇḍāsanam āsanāni śayyāśca śayyātrayam īkṣamāṇaḥ /",
  "SA14bsa050_u:46": "sarvajñacakṣuḥpratilabdhaye ca caityeṣu rathyāsu ca dīpamālām // Ps_1.22 //",
  "SA14bsa050_u:47": "vādyāni divyaśrutisaṃgrahārthaṃ saṃbuddhaśīlāya ca gandhadānam /",
  "SA14bsa050_u:48": "sabhāprapārāmavihāragehāñ śaraṇyabhāvābhimukho dadāti // Ps_1.23 //",
  "SA14bsa050_u:49": "dānaṃ rasānāṃ tu susaṃskṛtāṇāṃ rasārasāgratvaparigrahāya /",
  "SA14bsa050_u:50": "bhaiṣajyadānānyajarāmaratvaṃ lokān imān prāpayituṃ dadāti // Ps_1.24 //",
  "SA14bsa050_u:51": "bhujiṣyatāmātmasamaṃ ninīṣurdāśīkṛtān kleśagaṇena lokān /",
  "SA14bsa050_u:52": "sa dāsadāsyādi sadā dadāti dāsānudāsānaparākariṣyan // Ps_1.25 //",
  "SA14bsa050_u:53": "dadāti putrān duhitṛḥ priyāśca bodhipriyatvādanavadyadānam /",
  "SA14bsa050_u:54": "ekāntasaddharmaratipriyaśca krīḍāviśeṣān ratihetubhūtān // Ps_1.26 //",
  "SA14bsa050_u:55": "suvarṇamuktāmaṇividrumādīn dadāti sallakṣaṇasaṃpadartham /",
  "SA14bsa050_u:56": "ratnapradīptāni ca bhūṣaṇāni citrāṇyanuvyañjanasauṣṭhavāya // Ps_1.27 //",
  "SA14bsa050_u:57": "dhyānārthamudyānatapovanāni saddharmakoṣāya ca vittakoṣam /",
  "SA14bsa050_u:58": "munīndrarājyāya dadātyakhinno rājyāni cājñāpanamaṇḍitāni // Ps_1.28 //",
  "SA14bsa050_u:59": "cakrāṅkitābhyāṃ caraṇottamābhyām saṃbodhimaṇḍākramaṇotsukatvāt /",
  "SA14bsa050_u:60": "sa nirvikāraścaraṇapradānaṃ lokārthaniṣpattikaro dadāti // Ps_1.29 //",
  "SA14bsa050_u:61": "duḥkhāpagāyāmatiśīghragāyāṃ magnasya lokasya kathaṃ na dadyām /",
  "SA14bsa050_u:62": "saddharmahastāniti saṃpradatte hastānvikoṣāmburuhaprakāśān // Ps_1.30 //",
  "SA14bsa050_u:63": "śraddhendriyādipratipūraṇārthaṃ sa karṇanāsādi dadātyakhinnaḥ /",
  "SA14bsa050_u:64": "cakṣuśca cakṣurvimalīkariṣyaṃllokasya sarvāvaraṇaprahāṇāt // Ps_1.31 //",
  "SA14bsa050_u:65": "utkṛtya māṃsāni saśoṇitāni dadāti kāruṇyavaśena nāthaḥ /",
  "SA14bsa050_u:66": "bhūmyagnivāyvambuvadeva me syāllokopajīvyaḥ katham eṣa kāyaḥ // Ps_1.32 //",
  "SA14bsa050_u:67": "lokottamajñānasamāpanārthaṃ sa uttamāṅgairapi satkaroti /",
  "SA14bsa050_u:68": "abhyāgatasyārthijanasya yācñāṃ prāgeva dehāvayavaistadanyaiḥ // Ps_1.33 //",
  "SA14bsa050_u:69": "majjānamapyadbhutavīraceṣṭo dadāti lokasya kathaṃ na kuryām /",
  "SA14bsa050_u:70": "tathāgataṃ vigrahamapradhṛṣyaṃ vṛṣṭyāpi vajrojjvalayā patantyā // Ps_1.34 //",
  "SA14bsa050_u:71": "ityevamādyaṃ satatānavadyaṃ tadbodhisattvāmbudharapramuktam /",
  "SA14bsa050_u:72": "prahlādya dānāmbu jagatsamagraṃ sarvajñatāsāgaramabhyupaiti // Ps_1.35 //",
  "SA14bsa050_u:73": "anviṣya bhogānviṣameṇa nāsau dadāti notpīḍanayā parasya /",
  "SA14bsa050_u:74": "na trāsalajjāpratikārahetorna dakṣinīyān parimārgamāṇaḥ // Ps_1.36 //",
  "SA14bsa050_u:75": "na ca praṇīte sati rūkṣadānam adakṣiṇīyā iti vāvamanya /",
  "SA14bsa050_u:76": "vipākakāṅkṣākṛpaṇīkṛtaṃ vā satkārahīnaṃ vijugupsitaṃ vā // Ps_1.37 //",
  "SA14bsa050_u:77": "naivonnatiṃ śīlavate prayacchan viparyayaṃ gacchati netarasmai /",
  "SA14bsa050_u:78": "nātmānamutkarṣati naiva nindāṃ karoti so 'nyasya samaprayogaḥ // Ps_1.38 //",
  "SA14bsa050_u:79": "na cāsya mithyāśayadānamasti naivāstyanadhyāśayadānamasya /",
  "SA14bsa050_u:80": "na krodhadoṣopahataṃ dadāti naivānutāpaṃ kurute sa dattvā // Ps_1.39 //",
  "SA14bsa050_u:81": "na ślāghyamāno vipulaṃ dadāti nāślāghyamāno 'nyataraṃ dadāti /",
  "SA14bsa050_u:82": "na yācakānāmupaghātadānaṃ yad vā bhaved vipratipattihetuḥ // Ps_1.40 //",
  "SA14bsa050_u:83": "nākāladānaṃ sa dadāti kiṃcid dadāti kāle viṣame 'pi naiva /",
  "SA14bsa050_u:84": "na devabhāvāya na rājyahetorna hīnayānaspṛhayālubhāvāt // Ps_1.41 //",
  "SA14bsa050_u:85": "nāsau mukhollokanayā dadāti na kīrtiśabdāya na hāsyahetoḥ /",
  "SA14bsa050_u:86": "paryāptametacca mameti naivaṃ yadvā vihiṃsāhasitaṃ pareṣām // Ps_1.42 //",
  "SA14bsa050_u:87": "sarvajñabhāvāpariṇāmitaṃ vā sagarhitaṃ vā sa dadāti naiva /",
  "SA14bsa050_u:88": "tato 'sya tat pāramitābhidhānaṃ parāṃ viśuddhiṃ samupaiti dānam // Ps_1.43 //",
  "SA14bsa050_u:89": "dānodbhavaṃ tasya ca puṇyarāśiṃ lokāt samagrādapi piṇḍitāni /",
  "SA14bsa050_u:90": "puṇyāni naivābhibhavanti yasmāllokottamattvaṃ sa tato 'bhyupaiti // Ps_1.44 //",
  "SA14bsa050_u:91": "pañcasvabhijñāsu viniścitātmā lokāya yadvarṣati dānavarṣam /",
  "SA14bsa050_u:92": "samantatastasya kutaḥ pramāṇaṃ parikṣayo vā satatapravṛtteḥ // Ps_1.45 //",
  "SA14bsa050_u:93": "yadakṣayāṇāṃ jagatāṃ hitāya jñānasya hetuśca yadakṣayasya /",
  "SA14bsa050_u:94": "traidhātukena kṣayiṇā na tacca saṃlipyate vyomavadambudena // Ps_1.46 //",
  "SA14bsa050_u:95": "tacchūnyatākārasamāhitaṃ ca nimittadoṣaiḥ parivarjitaṃ ca /",
  "SA14bsa050_u:96": "akiṃcanakleśaviyogasiddhestenākṣayaṃ tatkathitaṃ munīndraiḥ // Ps_1.47 //",
  "SA14bsa050_u:97": "asmin punaḥ satpuruṣāvadāne dāne nidāne sukhavistārāṇām /",
  "SA14bsa050_u:98": "cikīrṣatā yogamanityasaṃjñā bhogeṣu kāryā karuṇā ca loke // Ps_1.48 //",
  "SA14bsa050_u:99": "bhogānanityānabhivīkṣamānaḥ sātmyaṃ gatāyāṃ ca tataḥ kṛpāyām /",
  "SA14bsa050_u:100": "sa niścayaṃ gacchati dīyate yad etān madīyāṃ na tu yadgṛhe me // Ps_1.49 //",
  "SA14bsa050_u:101": "yaddattam asmān na bhayaṃ kadā cid gehe yadasmādbhayamabhyupaiti /",
  "SA14bsa050_u:102": "sādhāraṇaṃ rakṣyamatarpakaṃ ca datte tu naite prabhavantyanarthāḥ // Ps_1.50 //",
  "SA14bsa050_u:103": "sukhaṃ paratrāpi karoti dattam ihaiva duḥkhaṃ prakarotyadattam /",
  "SA14bsa050_u:104": "ulkāsvabhāvaṃ hi dhanaṃ narāṇām atyajyamānaṃ vyasanaṃ dadāti // Ps_1.51 //",
  "SA14bsa050_u:105": "adīyamānaṃ nidhanaṃ prayāti nidhānatāṃ yāti hi dīyamānam /",
  "SA14bsa050_u:106": "dhanasya niḥsāralaghoḥ sa sāro yaddīyate lokahitonmukhena // Ps_1.52 //",
  "SA14bsa050_u:107": "yaddattametadviduṣāṃ praśasyaṃ bālo janastannicayapraśaṃsī /",
  "SA14bsa050_u:108": "prāyo viyogo hi parigrahebhyo dānādbhavatyabhyudayo yaśaśca // Ps_1.53 //",
  "SA14bsa050_u:109": "dattaṃ na tatkleśaparigrahāya kleśāya mātsaryamanāryadharmaḥ /",
  "SA14bsa050_u:110": "yaddīyate satpatha eṣa tasmād ato 'nyathā kāpathamāhurāryāḥ // Ps_1.54 //",
  "SA14bsa050_u:111": "abhyāgate yācanake ca tena saṃbodhisaṃbhāravivṛddhihetau /",
  "SA14bsa050_u:112": "tatpreṣyasaṃjñātmani saṃniveśyā kalyāṇamitrapriyatā ca tasmin // Ps_1.55 //",
  "SA14bsa050_u:113": "mahātmanāṃ yatpratanūbhavanti rāgādayo yācanakānniśamya /",
  "SA14bsa050_u:114": "tenotsavābhyāgamamapyatītya teṣāṃ priyaṃ yācanakopayānam // Ps_1.56 //",
  "SA14bsa050_u:115": "sa cetpunaryācanake 'pi labdhe dātuṃ na śaknotyatidurbalatvāt /",
  "SA14bsa050_u:116": "tenānuneyo madhureṇa sāmnā sa yācakaḥ syānna yathā samanyuḥ // Ps_1.57 //",
  "SA14bsa050_u:117": "kāryaśca mātsaryavinigrahāya mohaprahāṇāya ca tena yatnaḥ /",
  "SA14bsa050_u:118": "tathā yathā yācanakaḥ kadā cid vaimukhyadīno na tato vyāpaiti // Ps_1.58 //",
  "SA14bsa050_u:119": "saṃbodhicittaṃ kuta eva tasya dravye 'pi yo matsaramabhyupaiti /",
  "SA14bsa050_u:120": "vāsaḥ sucittasya hi nāsti doṣairambhonidhānasya śavairyathaiva // Ps_1.59 //",
  "SA14bsa050_u:121": "tasmāt tyaktvā sarvataḥ sarvadoṣān bodhiprārthī sarvadā sarvadaḥ syāt /",
  "SA14bsa050_u:122": "trātuṃ lokānekavīraḥ kva cittaṃ ceṣṭā dainyānūrjiteyaṃ kva caiva // Ps_1.60 //",
  "SA14bsa050_u:123": "mūlaṃ dānasyāsya saṃbodhicittaṃ tanna tyājyaṃ ditsatā dānamīdṛk /",
  "SA14bsa050_u:124": "taṃ saṃbuddhāstyāgināmagramāhuryo lokeṣu tyāgamādhitsuragram // Ps_1.61 //",
  "SA14bsa050_u:125": "// dānapāramitāsamāsaḥ //",
  "SA14bsa050_u:126": "___________________________________________________________________________",
  "SA14bsa050_u:127": "2. śīlapāramitāsamāsaḥ",
  "SA14bsa050_u:128": "saṃbuddhaśīlābharaṇābhirāmān kartuṃ janānutpatitādareṇa /",
  "SA14bsa050_u:129": "svameva śīlaṃ pariśodhyamādau śīlaṃ hi śakterbalamādadhāti // Ps_2.1 //",
  "SA14bsa050_u:130": "loke tathā prema niveśayeta svapne 'pi na droharuciryathā syāt /",
  "SA14bsa050_u:131": "paropakāraikarasaḥ pareṣāṃ bhogānahīnāmiva na spṛśecca // Ps_2.2 //",
  "SA14bsa050_u:132": "dvandvapravṛttervinivṛttabuddhiḥ prāgeva dārapraṇayāt parasya /",
  "SA14bsa050_u:133": "kurvīta lokasya hitārthakartā kāyena ceṣṭāḥ sujanasya ceṣṭāḥ // Ps_2.3 //",
  "SA14bsa050_u:134": "mādhuryaramyāmapi kālayuktāṃ satyānukūlāmavibhedinīṃ ca /",
  "SA14bsa050_u:135": "saddharmatattvādhigamāya vāṇīṃ brūyādvipakṣāduparamya tasyāḥ // Ps_2.4 //",
  "SA14bsa050_u:136": "kāryaṃ prayatnena mayā yadasmai tatsādhanena svayameva labdham /",
  "SA14bsa050_u:137": "parasya saukhyeṣviti tuṣṭacittaḥ kuryān manonirviṣayāmabhidhyām // Ps_2.5 //",
  "SA14bsa050_u:138": "mamaiva daurabalyamidaṃ yadeṣa kleśāsvatantraḥ svahitaṃ na vetti /",
  "SA14bsa050_u:139": "parāparādheṣvapi kārya evaṃ vyāpādavahnipraśamāya yatnaḥ // Ps_2.6 //",
  "SA14bsa050_u:140": "kudṛṣṭisaṃjñaṃ ca tamaḥpratānaṃ jñānaprakāśairmanaso nirasya /",
  "SA14bsa050_u:141": "kuryādahāryāṃ naradevavarye bhaktiṃ guṇābhyāsavirūḍhamūlām // Ps_2.7 //",
  "SA14bsa050_u:142": "svargasya mokṣasya ca satpathebhyo naivoccalet karmapathebhya ebhyaḥ /",
  "SA14bsa050_u:143": "atra sthitānāṃ hi jagaddhitārthāścintāviśeṣāḥ saphalībhavanti // Ps_2.8 //",
  "SA14bsa050_u:144": "samāsataḥ śīlamidaṃ vadanti yaḥ saṃvaraḥ kāyavacomanastaḥ /",
  "SA14bsa050_u:145": "kārtsnyena cātraiva yataḥ sa tasmād etānyayatnena viśodhayecca // Ps_2.9 //",
  "SA14bsa050_u:146": "hiṃsānivṛttapraṇayo dadāti saumyasvabhāvādabhyaṃ janānām /",
  "SA14bsa050_u:147": "yā vāsanā doṣakṛtāsya citte tāṃ cāprayatnena samucchinatti // Ps_2.10 //",
  "SA14bsa050_u:148": "maitrīviśeṣānugate ca citte vairānubandheṣu śamam gateṣu /",
  "SA14bsa050_u:149": "sukhaprabodhaḥ sukhameva śete kṣīṇāśubhasvapnavikāradoṣaḥ // Ps_2.11 //",
  "SA14bsa050_u:150": "kurvanti rakṣāṃsyapi cāsya rakṣāṃ na durgatibhyo bhayamabhyupaiti /",
  "SA14bsa050_u:151": "prāpnoti cārogyaguṇābhirāmamāyuḥ prakṛṣṭaṃ sugatipratiṣṭham // Ps_2.12 //",
  "SA14bsa050_u:152": "ataśca saṃbodhimupāgatānāṃ tathāgatānāmamitaprayāmam /",
  "SA14bsa050_u:153": "nirvartate cittavaśānuvarti lokasya saukhyopacayāya vāyuḥ // Ps_2.13 //",
  "SA14bsa050_u:154": "anādadānastu parasya bhogān āpnoti bhogānmahataḥ paratra /",
  "SA14bsa050_u:155": "narendradāyādagaṇairahāryān girīniva śvāsanavairahāryān // Ps_2.14 //",
  "SA14bsa050_u:156": "ācāraśuddhyānugatapriyatvaṃ viśvāsapātratvamihaiva yāti /",
  "SA14bsa050_u:157": "ataḥ paropakramanirviśaṅko gatipratīghātamupaiti naiva // Ps_2.15 //",
  "SA14bsa050_u:158": "asārabuddhirdhanavistareṣu bhavatyayatnena viśuddhaśīlaḥ /",
  "SA14bsa050_u:159": "tasmādupakleśaviśuddhabuddhiranuttarāṃ ca svayameti bodhim // Ps_2.16 //",
  "SA14bsa050_u:160": "kāmeṣu mithyācaraṇānnivṛtto jitendriyatvāt praśamābhirāmaḥ /",
  "SA14bsa050_u:161": "prāpnoti lokastutibhiḥ samantāt kīrtiṃ diganteṣu vikīryamāṇam // Ps_2.17 //",
  "SA14bsa050_u:162": "na cāpi kaṃ citpramadāsu rāgaṃ karoti mātṛriva vīkṣamāṇaḥ /",
  "SA14bsa050_u:163": "asmācca puṇyopacayān munīndraḥ saṃjāyate vāraṇavastikoṣaḥ // Ps_2.18 //",
  "SA14bsa050_u:164": "vāco 'nṛtāyāstu nivartamānaḥ prāmodyavāñchāṭhyavimuktacittaḥ /",
  "SA14bsa050_u:165": "ādeyasiddhyā vacanasya sattvān karoti dharmābhimukhān ayatnāt // Ps_2.19 //",
  "SA14bsa050_u:166": "divaukasāṃ ca priyatāṃ yadeti satyapriyaścitramidaṃ na tādṛk /",
  "SA14bsa050_u:167": "devasvabhāvo guṇapakṣapātī pratyakṣiṇastaccariteṣu te ca // Ps_2.20 //",
  "SA14bsa050_u:168": "pramāṇabhūto bhavati priyaśca yallaukikānāmidamatra citram /",
  "SA14bsa050_u:169": "prāyeṇa loko hi guṇairdaridraḥ svenānumānena parānminoti // Ps_2.21 //",
  "SA14bsa050_u:170": "tyaktveva nīlotpalinīvanāni viśeṣadarśī kamalāyamāne /",
  "SA14bsa050_u:171": "tasyānane saṃśrayamabhyupaiti prahlādano gandhavidhirmanojñaḥ // Ps_2.22 //",
  "SA14bsa050_u:172": "bhrājiṣṇunā durgatitārakeṇa jñānena paśyaṃśca samāsamāni /",
  "SA14bsa050_u:173": "sa ātmasākṣī samupaiti lajjāṃ yādṛcchikairapyaśubhairvitarkaiḥ // Ps_2.23 //",
  "SA14bsa050_u:174": "evaṃ sa śuddhaprakṛtiḥ krameṇa na śaṅkyate 'nyairna ca śaṅkate 'nyān /",
  "SA14bsa050_u:175": "tato 'sya satyābhyanuvartanī vāgarakṣatāṃ yāti tathāgatatve // Ps_2.24 //",
  "SA14bsa050_u:176": "kāyaḥ paropakramaṇairabhedyāḥ parairahāryā parivārasaṃpat /",
  "SA14bsa050_u:177": "paiśūnyamuktasya bhavatyabhedyā śraddhā ca dharme pratipattisārā // Ps_2.25 //",
  "SA14bsa050_u:178": "maitrīmabhedyāmavisaṃvadantīṃ kṛpāṃ ca lokārthamasaṃtyajantīm /",
  "SA14bsa050_u:179": "prāpnoti cābhedyatamān munitve janmāntarasthānapi śiṣyasaṃghān // Ps_2.26 //",
  "SA14bsa050_u:180": "krodhasya sainyāgrarajaḥpratānaṃ saṃkalpacaṇḍānilaviprakīrṇam /",
  "SA14bsa050_u:181": "yaśovapurdhvaṃsanamityapāsyaṃ maitryambuvāhaiḥ paruṣābhidhānam // Ps_2.27 //",
  "SA14bsa050_u:182": "asmānnivṛtto madhurairvacobhirlokasya cetāṃsi vaśīkaroti /",
  "SA14bsa050_u:183": "lokasya ca premṇi virūḍhamūle saivāsya vāggrāhyataratvameti // Ps_2.28 //",
  "SA14bsa050_u:184": "ataśca lokāñchataśo vinīya teṣāṃ samāvṛtya ca duḥkhamārgam /",
  "SA14bsa050_u:185": "na durgatiṃ gacchati puṇyakarmā dharmo hi rakṣeha paratra caiva // Ps_2.29 //",
  "SA14bsa050_u:186": "dūrādapi vyaktapadānunādaḥ śrīmān adūre 'pi sukhasvabhāvaḥ /",
  "SA14bsa050_u:187": "meghasvanodagratarastato 'sya brahmasvaro vaktram alaṃkaroti // Ps_2.30 //",
  "SA14bsa050_u:188": "abaddhavākyādvirataḥ priyatvam ekāntato yāti vicakṣaṇānām /",
  "SA14bsa050_u:189": "satyābhidhāne kramate sabuddhiḥ prāpnoti māhātmyam akṛtrimaṃ ca // Ps_2.31 //",
  "SA14bsa050_u:190": "asmācca puṇyān munirājabhāve gāmbhīryagūḍhān paripṛcchamānaḥ /",
  "SA14bsa050_u:191": "praśnānanekānapi caikakāle niḥsaṃśayaṃ vyākurute sa vācā // Ps_2.32 //",
  "SA14bsa050_u:192": "pretyeha cānarthaphalairavandhyāṃ vandhyāmabhidhyāṃ samapāsya buddhyā /",
  "SA14bsa050_u:193": "anīrṣyabhāvādatikāṅkṣitāṃ sa prāpnoti vistīrṇatarāṃ samṛddhim // Ps_2.33 //",
  "SA14bsa050_u:194": "citte viśuddhe ca tadāśrayāṇi vākkāyakarmāṇi śucībhavanti /",
  "SA14bsa050_u:195": "nabhastale kālaguṇābhirāme tārāgaṇānāmiva maṇḍalāni // Ps_2.34 //",
  "SA14bsa050_u:196": "puṇyādhipatyātkramate ca buddhistasyopabhogeṣu sadottameṣu /",
  "SA14bsa050_u:197": "prayāti rājñāmapi saṃmatatvam adhṛṣyatāṃ ca pratigarvitānām // Ps_2.35 //",
  "SA14bsa050_u:198": "vaikalyamāyānti na cendriyāṇi satkarmanirvṛttabalāni tasya /",
  "SA14bsa050_u:199": "ataśca lokatrayapūjya ekaḥ śāstā bhavatyaprativartyacakraḥ // Ps_2.36 //",
  "SA14bsa050_u:200": "vyāpādadāhajvaravipramuktaḥ sādhusvabhāvābhinayo nayena /",
  "SA14bsa050_u:201": "vyaktīkarotīva manaḥprasādaṃ svasthapraśāntena viceṣṭitena // Ps_2.37 //",
  "SA14bsa050_u:202": "hiṃsātmake vigrahasaṃhite vā karmaṇyanāryācarite śaṭhe vā /",
  "SA14bsa050_u:203": "na cāsya buddhiḥ kramate kadācin maitrīsukhāsvādaviśeṣalābhāt // Ps_2.38 //",
  "SA14bsa050_u:204": "loke vrajatyāryajanena sāmyaṃ saṃmānyate daivatavajjanena /",
  "SA14bsa050_u:205": "na brahmaloko 'pi ca durlabho 'sya prasnigdhakarmaṇyamanaḥpathasya // Ps_2.39 //",
  "SA14bsa050_u:206": "hitābhinandī jagatāmayatnāt prasādayatyeva ca mānasāni /",
  "SA14bsa050_u:207": "ramyaḥ śaratkāla ivāpagānāṃ toyāni meghāgamadūṣitāni // Ps_2.40 //",
  "SA14bsa050_u:208": "rūpeṇa sarvapriyadarśanena jñānāspadenādbhutaceṣṭitena /",
  "SA14bsa050_u:209": "ekīkarotīva tato munitve lokasya vijñānapṛthaktvasiddhim // Ps_2.41 //",
  "SA14bsa050_u:210": "kudṛṣṭipaṅkakramaṇaṃ lasaṃstu prāpnoti kalyāṇahṛdaḥ sahāyān /",
  "SA14bsa050_u:211": "karmasvako 'stīti ca karma pāpaṃ viśasyamāno 'pi karoti naiva // Ps_2.42 //",
  "SA14bsa050_u:212": "bhavatyakampyā ca jiṇe 'sya bhaktirnāyasyate kautukamaṅgalaiśca /",
  "SA14bsa050_u:213": "ārye ca mārge labhate pratiṣṭhāṃ viśeṣagāmitvamato 'bhyupaiti // Ps_2.43 //",
  "SA14bsa050_u:214": "satkāyadṛṣṭyuccalitaḥ sa yāti na durgatiṃ hetuparikṣayeṇa /",
  "SA14bsa050_u:215": "jñānena cānāvaraṇena yukto divaḥpṛthivyorvicaratyasaṅgaḥ // Ps_2.44 //",
  "SA14bsa050_u:216": "pratyekabuddhairapi cānavāptāḥ sarve tato 'syābhimukhībhavanti /",
  "SA14bsa050_u:217": "jagaddhitārtheṣu vijṛmbhamāṇāḥ sarvajñabhāvāya munīndradharmāḥ // Ps_2.45 //",
  "SA14bsa050_u:218": "imāṃ vibhūtiṃ guṇaratnacitrāṃ ślāghyāṃ svayaṃgrāhaguṇābhirāmām /",
  "SA14bsa050_u:219": "ko nāma vidvān na samādadīta viśeṣataḥ sattvahitābhilāṣī // Ps_2.46 //",
  "SA14bsa050_u:220": "divyābhirāmā manujeṣu saṃpat prakṛṣṭasaukhyaikarasā ca divyā /",
  "SA14bsa050_u:221": "śīlādyadi syāt kimivātra citraṃ yasmāt prarohantyapi buddhadharmāḥ // Ps_2.47 //",
  "SA14bsa050_u:222": "śīlacyutastvātmahite 'pyaśaktaḥ kasmin parasyārthavidhau samarthaḥ /",
  "SA14bsa050_u:223": "tasmād viśeṣeṇa parārthasādhorna nyāyyamasmiñchīthilādaratvam // Ps_2.48 //",
  "SA14bsa050_u:224": "vivarjayedaṇvapi varjanīyaṃ tasmādbhayaṃ tīvramavekṣamāṇaḥ /",
  "SA14bsa050_u:225": "na bodhisattvābhyucitaṃ ca śīlaṃ vikhaṇḍayedātmasukhodayena // Ps_2.49 //",
  "SA14bsa050_u:226": "na cchidradoṣaiḥ parijarjaraṃ vā strīkelisaṃvāhanavīkṣaṇādyaiḥ /",
  "SA14bsa050_u:227": "na durjanakleśaparigrahād vā kurvīta śīlaṃ śabalaprakāram // Ps_2.50 //",
  "SA14bsa050_u:228": "kalmāṣadoṣāpagataṃ niṣevyam ekāntaśuklopacayena śīlam /",
  "SA14bsa050_u:229": "svecchāgatitvācca bhujiṣyavṛttaṃ vidvatpraśaṃsābharaṇānavadyam // Ps_2.51 //",
  "SA14bsa050_u:230": "samagraśikṣāpadapūraṇācca saṃpūrṇamāmarṣavivarjitaṃ ca /",
  "SA14bsa050_u:231": "cetoviśuddhipratibimbabhūtaistīvraiḥ parārthaikarasaiḥ prayogaiḥ // Ps_2.52 //",
  "SA14bsa050_u:232": "smṛtyāśrayāccendriyasaṃvareṇa śīlasya saṃrakṣaṇatatparaḥ syāt /",
  "SA14bsa050_u:233": "lokasya dauḥśīlyamabhipravṛddhaṃ tamaḥ sahasrāṃśurivāpaneṣyan // Ps_2.53 //",
  "SA14bsa050_u:234": "duḥkhapratīkāranimittasevyaiḥ kāyavraṇālepanaveṣṭanādyaiḥ /",
  "SA14bsa050_u:235": "nyāyopalabdhaiḥ parituṣṭacitto 'parānanollokanakātaraḥ syāt // Ps_2.54 //",
  "SA14bsa050_u:236": "ślāghyeṣu sarveṣvapi vartamānaḥ śīlānukūleṣu guṇodayeṣu /",
  "SA14bsa050_u:237": "avismitatvādaparādhamānī kīrterbibhīyācca tadudbhavāyāḥ // Ps_2.55 //",
  "SA14bsa050_u:238": "lābhaprakāro hi guṇaprakāśācchatrutvamabhyeti suhṛnmukhena /",
  "SA14bsa050_u:239": "saroruhāṇāmiva śītaraśmiḥ śreyaḥ pramāthī śithilavratānām // Ps_2.56 //",
  "SA14bsa050_u:240": "śīlaṃ guṇābhyāsavidhiṃ vadanti saṃbodhicitte ca guṇāḥ samagrāḥ /",
  "SA14bsa050_u:241": "abhyasyate tacca kṛpāguṇena kāruṇyaśīlaḥ satataṃ tataḥ syāt // Ps_2.57 //",
  "SA14bsa050_u:242": "yanniśritaṃ kāmabhave 'pi naiva saṃtiṣṭhate naiva ca rūpadhātau /",
  "SA14bsa050_u:243": "ārūpyadhātau yadasaṃsthitaṃ ca tattattvataḥ śīlamudāharanti // Ps_2.58 //",
  "SA14bsa050_u:244": "yo lokadhātuṣvamiteṣu sattvāñchīle pratiṣṭhāpayiṣuḥ samagrān /",
  "SA14bsa050_u:245": "niṣevate lokahitāya śīlaṃ taducyate pāramiteti tajjñaiḥ // Ps_2.59 //",
  "SA14bsa050_u:246": "śīlaṃ viśeṣādhigamasya mārgo dāyādyabhūtaṃ karuṇātmakānām /",
  "SA14bsa050_u:247": "jñānaprakarṣasya śucisvabhāvo naṣṭoddhavā maṇḍanajātiragrā // Ps_2.60 //",
  "SA14bsa050_u:248": "lokatrayavyāpi manojñāgandhaṃ vilepanaṃ pravrajitāvirodhi /",
  "SA14bsa050_u:249": "tulyākṛtibhyo 'pi pṛthagjanebhyaḥ śīlaṃ viśeṣaṃ kurute narāṇām // Ps_2.61 //",
  "SA14bsa050_u:250": "akatthanānāmapi dhīrabhāvād vināpi vāgbhedapariśrameṇa /",
  "SA14bsa050_u:251": "atrāsanābhyānatasarvalokaṃ tyaktāvalepoddhavamīśvaratvam // Ps_2.62 //",
  "SA14bsa050_u:252": "apyaprakāśānvayasaṃstavānām akurvatāmapyupakārasāram /",
  "SA14bsa050_u:253": "niṣkevale śīlavidhau sthitānām asaṃstutānāmapi yannarāṇām // Ps_2.63 //",
  "SA14bsa050_u:254": "rajāṃsi pādāśrayapāvitāni praṇāmalabdhāni samudvahanti /",
  "SA14bsa050_u:255": "cūḍāgralagnāni manuṣyadevāḥ śrīmattaraṃ śīlamataḥ kulebhyaḥ // Ps_2.64 //",
  "SA14bsa050_u:256": "tasmān na durgatibhayena na rājyahetorna svargasaṃpadabhilāṣasamudbhavena /",
  "SA14bsa050_u:257": "seveta śīlamamalaṃ na hi tattathā syāllokārthasiddhiparamastu bhajeta śīlam // Ps_2.65 //",
  "SA14bsa050_u:258": "// śīlapāramitāsamāsaḥ //",
  "SA14bsa050_u:259": "___________________________________________________________________________",
  "SA14bsa050_u:260": "3. kṣāntipāramitāsamāsaḥ",
  "SA14bsa050_u:261": "saṃmohanīṃ manmathapakṣamāyāṃ prāhuḥ sukhāṃ caiva vimokṣamāyām /",
  "SA14bsa050_u:262": "tasyāṃ na kuryāt kaiva kṣamāyāṃ prayatnamekāntahitakṣamāyām // Ps_3.1 //",
  "SA14bsa050_u:263": "parāparādheṣu sadānabhijñā vyavasthitiḥ sattvavatāṃ manojñā /",
  "SA14bsa050_u:264": "guṇābhinirvartitacārusaṃjñā kṣameti lokārthacarī kṛpājñā // Ps_3.2 //",
  "SA14bsa050_u:265": "parārthamabhyudyatamānasānāṃ dīkṣāṃ titikṣāṃ prathamāṃ vadanti /",
  "SA14bsa050_u:266": "seturjalānīva hi roṣadoṣaḥ śreyāṃsi lokasya samāvṛṇoti // Ps_3.3 //",
  "SA14bsa050_u:267": "alaṃkriyā śaktisamanvitānāṃ tapodhanānāṃ balasaṃpadagrā /",
  "SA14bsa050_u:268": "vyāpādadāvānalavāridhārā pretyeha ca kṣāntiranarthaśāntiḥ // Ps_3.4 //",
  "SA14bsa050_u:269": "kṣamāmaye varmaṇi sajjanānāṃ vikuṇṭhitā durjanavākyabāṇāḥ /",
  "SA14bsa050_u:270": "prāyaḥ praśaṃsākusumatvametya tatkīrtimālāvayavā bhavanti // Ps_3.5 //",
  "SA14bsa050_u:271": "pratikriyā durjanavāgviṣāṇāṃ prahlādanī jñānaniśākarābhā /",
  "SA14bsa050_u:272": "dhīraprakārā prakṛtiryatīnāṃ kṣāntirguṇānām adhivāsabhūmiḥ // Ps_3.6 //",
  "SA14bsa050_u:273": "sattvasya gāmbhīryamayasya sāro ghanāgamaḥ krodhanidāghaśāntyai /",
  "SA14bsa050_u:274": "vyatītavelasya guṇārṇavasya vyāpī svanaḥ kṣāntimayo 'bhyudeti // Ps_3.7 //",
  "SA14bsa050_u:275": "ā brahmalokādadhirohāṇārthā sopānapaṅktirgatakhedadoṣā /",
  "SA14bsa050_u:276": "karmāntaśālā guṇaśībharasya rūpasya sallakṣaṇabhūṣaṇasya // Ps_3.8 //",
  "SA14bsa050_u:277": "unmūlanī vairaphalācitānāṃ kṣamāsariddoṣamahādrumāṇām /",
  "SA14bsa050_u:278": "saṃbodhicittasya vivardhitasya guṇāmburaśeḥ satatānukūlā // Ps_3.9 //",
  "SA14bsa050_u:279": "śubhā paratrāpi hite samṛddhirjagaddhitārthasya parā vivṛddhiḥ /",
  "SA14bsa050_u:280": "śubhasvabhāvātiśayaprasiddhiḥ kṣāntirmanaḥkāyavacoviśuddhiḥ // Ps_3.10 //",
  "SA14bsa050_u:281": "saṃsāradoṣairna ca cchedameti sattvān kṛpāsnigdhamavekṣamāṇaḥ /",
  "SA14bsa050_u:282": "satkarmabhirlokahitaiḥ samantād yaśomayatvaṃ vrajatīva loke // Ps_3.11 //",
  "SA14bsa050_u:283": "na spṛśyate vismayavācyadoṣairjñānāvadānena titikṣureva /",
  "SA14bsa050_u:284": "anityatākṣāntibalodayācca praharṣamāyāti sukhe 'pi naiva // Ps_3.12 //",
  "SA14bsa050_u:285": "saṃkocamāyāti na cāyaśobhirvisāriṇā kṣāntibalaśrayeṇa /",
  "SA14bsa050_u:286": "ataśca śeṣairapi lokadharmairaniśritatvānna sa cāpalīti // Ps_3.13 //",
  "SA14bsa050_u:287": "tīvraprakārairapi viprakārairna vikriyāṃ yānti satāṃ manāṃsi /",
  "SA14bsa050_u:288": "dṛḍhābhilāṣāṇi munīndrabhāve kṣāntyā balādhānasusaṃskṛtāni // Ps_3.14 //",
  "SA14bsa050_u:289": "sa kṣāntidhīreṇa ca mānasena kaṣṭāni saṃdarśayate tapāṃsi /",
  "SA14bsa050_u:290": "darponnatiṃ tīrthakṛtāṃ manaḥsu nīcaiḥ kariṣyan hitakāmyayaiva // Ps_3.15 //",
  "SA14bsa050_u:291": "loko 'yamātmābhiniveśasamūḍhaḥ śeṣān parānityabhimanyamānaḥ /",
  "SA14bsa050_u:292": "tadviprakārairabhibhūtacetā<;",
  "SA14bsa050_u:293": "ḥ>;",
  "SA14bsa050_u:294": "kṣamāviyogāt parikhedameti // Ps_3.16 //",
  "SA14bsa050_u:295": "kṛpāsanāthāni satāṃ manāṃsi kṣāntyā kṛtasvastyayanakriyāṇi /",
  "SA14bsa050_u:296": "naṣṭātmadṛṣṭiṇi parāpakārān na vikriyāṃ yānti guṇānurāgāt // Ps_3.17 //",
  "SA14bsa050_u:297": "mithyāvikalpo hṛdayajvarasya krodhasya heturdhṛtidurbalānām /",
  "SA14bsa050_u:298": "samyagvikalpastu samādadhāti kṣāntiprakārāṃ manasaḥ praśāntim // Ps_3.18 //",
  "SA14bsa050_u:299": "vikalpasanniśrayasaṃśritāyāṃ kṣāntyāṃ na tu syāccalitāvakāśaḥ /",
  "SA14bsa050_u:300": "pratyūṣavātasphurite 'mbhasīva saṃpūrṇacandrapratibimbalakṣayāḥ // Ps_3.19 //",
  "SA14bsa050_u:301": "vikalpaśāntiṃ paramārthatastu kṣāntiṃ kṣamātattvavido vadanti /",
  "SA14bsa050_u:302": "tasmādvikalpopaśame yateta svapnopamaṃ lokamavekṣamāṇaḥ // Ps_3.20 //",
  "SA14bsa050_u:303": "cakṣuḥ kim ākrośati cakṣuretacchrotrādi vākrośati kiṃ tadādi /",
  "SA14bsa050_u:304": "yaivaṃ kṣamā sāyatanānvavekṣā na kṣāntireṣā paramārthatastu // Ps_3.21 //",
  "SA14bsa050_u:305": "vaktā vacaścaitadanityameva śrutirvikalpo 'pi ca yo mamāyam /",
  "SA14bsa050_u:306": "anityabhāvapravikalpanaiṣā na kṣāntimetām paramāṃ vadanti // Ps_3.22 //",
  "SA14bsa050_u:307": "kartāpakārasya na kaścidasti naivāsti kaścitkriyāte ca yasya /",
  "SA14bsa050_u:308": "nairātmasaṃdarśanasiddhireṣā na kṣāntireṣāpi gataprakarṣā // Ps_3.23 //",
  "SA14bsa050_u:309": "tattatpratītya prabhavanti bhāvā nindāpraśaṃsāsukhaduḥkhasaṃjñāḥ /",
  "SA14bsa050_u:310": "pratītyasiddheravatārabhūmirna kṣāntiratyantasamāhitaiṣā // Ps_3.24 //",
  "SA14bsa050_u:311": "yadyesā saṃmohamahāgraheṇa paryastacetā nanu nāhamevam /",
  "SA14bsa050_u:312": "ityunnate cāvanate ca citte kṣāntiprakarṣasya kuto 'vakāśaḥ // Ps_3.25 //",
  "SA14bsa050_u:313": "pradhvaṃsinī varṇalavapratiśrudyantrādivaikaikaśa uccarantī /",
  "SA14bsa050_u:314": "kuryāṃ kathaṃ kasya ca kāṃ ca pīḍām eṣāpi na kṣāntiratiprakṛṣṭā // Ps_3.26 //",
  "SA14bsa050_u:315": "yadyesā matpāpaparikṣayārthaṃ na vīkṣate svāmapi dharmapīḍām /",
  "SA14bsa050_u:316": "asmān na kalyāṇataraṃ hi mitram asāvapi kṣāntyupacārā eva // Ps_3.27 //",
  "SA14bsa050_u:317": "karmasvatāṃ eva hi vīkṣamāṇastitikṣate tadguṇadarśanācca /",
  "SA14bsa050_u:318": "naivaṃprakārāpi hi naiṣṭhikatvaṃ kṣāntirvikalpopahatā prayāti // Ps_3.28 //",
  "SA14bsa050_u:319": "anityaduḥkhāśuciniḥsvabhāvatā mama kṣamante na tu tadviparyayāḥ /",
  "SA14bsa050_u:320": "iyaṃ vipakṣapraśamakṣamā kṣamā dvayapravṛtterna tu pāramārthikī // Ps_3.29 //",
  "SA14bsa050_u:321": "ayatnatattvārthavicakṣaṇo janaḥ paropakāreṣu yataḥ pravartate /",
  "SA14bsa050_u:322": "kṣamā na caivaṃ samatāṃ sameti yā yataḥ kṣamaivaṃ na vikalpanakṣayā // Ps_3.30 //",
  "SA14bsa050_u:323": "nirodham āyānti yadā tvaśeṣatāḥ samādhikanyūnavikalpanakramāḥ /",
  "SA14bsa050_u:324": "anuttarāṃ kṣāntimamānagocarāṃ vadanti tāmadvāyamārgacāriṇāḥ // Ps_3.31 //",
  "SA14bsa050_u:325": "svataḥ parasmādubhayādahetuto yathā na bhāvāḥ prabhavanti ke cana /",
  "SA14bsa050_u:326": "svataḥ parasmād ubhayād ahetutastathā na bhāvā vibhavanti ke cana // Ps_3.32 //",
  "SA14bsa050_u:327": "naṣṭād anaṣṭād ubhayāc na nobhayān na jātu kāryaṃ khalu vidyate kva cit /",
  "SA14bsa050_u:328": "tathāpi kāryaṃ samudeti vastuno yetthaṃ kṣamā sā dvayavarjitā kṣamā // Ps_3.33 //",
  "SA14bsa050_u:329": "sato 'sato vāsti na janma janmanā vinā nirodho 'pi na kasya cit kva cit /",
  "SA14bsa050_u:330": "svabhāvaśūnyāmiti bhāvakalpanāṃ vipaśyataḥ kṣāntirudeti naiṣṭhikī // Ps_3.34 //",
  "SA14bsa050_u:331": "avāpya yāṃ vyākriyate sahasraśo jinairasau nāma jino bhaviṣyati /",
  "SA14bsa050_u:332": "pravartate lokahitakriyāvidhiḥ samāhitasyaiva ca tasya sarvadā // Ps_3.35 //",
  "SA14bsa050_u:333": "yāvacca bhāvābhiniviṣṭabuddhiratra dvayaṃ tāvadupaiti mohāt /",
  "SA14bsa050_u:334": "tathānimittaṃ ca vimokṣaheturdure bhavatyasya yathā kṣiteḥ kham // Ps_3.36 //",
  "SA14bsa050_u:335": "upaiti dharmapraṇidhānakarmasu prabhutvamṛddhāvadhimuktijanmasu /",
  "SA14bsa050_u:336": "tathā pariṣkāravidhau svacetasi prakarṣiṇi jñānabale tathāyuṣi // Ps_3.37 //",
  "SA14bsa050_u:337": "avāpya caitadvaśitāmayaṃ dhanaṃ prakṛṣṭaṃ akṣiṣṇu parārthasādhanam /",
  "SA14bsa050_u:338": "janasya kṛcchreṣu patiṣyataḥ sataḥ sa jāyate dhāraṇakāraṇaṃ vibhuḥ // Ps_3.38 //",
  "SA14bsa050_u:339": "tasmāt parārthamahatīṃ dhuramudvahadbhiḥ kṣānterupāyavidhireṣa sadānugamyaḥ /",
  "SA14bsa050_u:340": "atra sthitasya hi bhavanti parārthacittāḥ sarvā<;",
  "SA14bsa050_u:341": "ḥ>;",
  "SA14bsa050_u:342": "kriyā guṇaphalābharaṇābhirāmāḥ // Ps_3.39 //",
  "SA14bsa050_u:343": "asyāṃ hi bhaktirapi yā pravirūḍhamūlā tāmabhyasanti munayo munirājabhāve /",
  "SA14bsa050_u:344": "śraddhānuviddhamanasāṃ na hi dharmamārge dṛṣṭo manoratharathasya yato 'kṣabhaṅgaḥ // Ps_3.40 //",
  "SA14bsa050_u:345": "// kṣāntipāramitāsamāsaḥ //",
  "SA14bsa050_u:346": "___________________________________________________________________________",
  "SA14bsa050_u:347": "4. vīryapāramitāsamāsaḥ",
  "SA14bsa050_u:348": "sarvaṃsahe kṣāntibale ca rūḍhe sarvādbhutānyārabhate sa śauryāt /",
  "SA14bsa050_u:349": "vīryeṇa kāryāntamahābalena yasmāt sa devānapi yātyatītya // Ps_4.1 //",
  "SA14bsa050_u:350": "sudṛśyapārāṇyapi laukikāni kāryāṇi nirvīryaduruttarāṇi /",
  "SA14bsa050_u:351": "aprāpyarūpaṃ tu na kiṃ cid asti khedānabhijñena parākrameṇa // Ps_4.2 //",
  "SA14bsa050_u:352": "ārabdham evotsahate na hīna ārabhya madhyastu viṣādameti /",
  "SA14bsa050_u:353": "parārtham aśrāntaparākramāste nirvāṇamutsṛjya samārabhante // Ps_4.3 //",
  "SA14bsa050_u:354": "prāyeṇa dainyopahato jano 'yaṃ svādhīnavīryo 'pi gurusvakāryaḥ /",
  "SA14bsa050_u:355": "ahīnavīryasya tu merusāro 'pyakhedasādhyaḥ parakāryabhāraḥ // Ps_4.4 //",
  "SA14bsa050_u:356": "saṃsārakoṭyorubhayoḥ samānaiḥ prayāmasārairdivasairyadi syuḥ /",
  "SA14bsa050_u:357": "saṃvatsarāstatpracayātidīrghaiḥ kalpaiḥ samudrodakabindutulyaiḥ // Ps_4.5 //",
  "SA14bsa050_u:358": "utpādayeyaṃ yadi bodhicittam ekaikametena parākrameṇa /",
  "SA14bsa050_u:359": "saṃbhāraśeṣaṃ cinuyāṃ tathāpi bhūyaḥsamutsāritakhedadainyaḥ // Ps_4.6 //",
  "SA14bsa050_u:360": "ekaikamevaṃ yadi bodhicittaṃ prāpyeta saṃbhāravidhiśca śeṣaḥ /",
  "SA14bsa050_u:361": "tathāpi bodhiṃ samudānayeyaṃ kṛpāsamutsāhitadhairyasāraḥ // Ps_4.7 //",
  "SA14bsa050_u:362": "saṃsāraduḥkhaṃ svamacintayitvā saṃnāhadārḍhyaṃ yadacintyamevam /",
  "SA14bsa050_u:363": "ādyaṃ samādānamidaṃ vadanti vīravratānāṃ karuṇātmakānām // Ps_4.8 //",
  "SA14bsa050_u:364": "padbhyāṃ atikramya kukūlakalpāṃ kṛtsnāṃ mahīmāyudhasaṃvṛtāṃ vā /",
  "SA14bsa050_u:365": "yaddraṣṭum apyutsahate munīndrān pātuṃ śivaṃ dharmarasāyanaṃ vā // Ps_4.9 //",
  "SA14bsa050_u:366": "saṃsārapaṅkājjanatā mayeyam uddhṛtya nirvāṇasukhe niveṣyā /",
  "SA14bsa050_u:367": "utkṣepanikṣepavidhau padānāṃ yaccittamevaṃ ca samādadāti // Ps_4.10 //",
  "SA14bsa050_u:368": "yad vā hitārthaṃ kramate parasya puṇyāni vā lokahitāya cittam /",
  "SA14bsa050_u:369": "parākramaḥ so 'kṣayavikramāṇāṃ śrīmatsamādānavidhau dvitīyaḥ // Ps_4.11 //",
  "SA14bsa050_u:370": "puṇyasya cotpādasamānakālaṃ saṃbuddhabhāve pariṇāmanaṃ yat /",
  "SA14bsa050_u:371": "tadakṣayatvaṃ samudāgamāya śubhaṃ samādānam udāharanti // Ps_4.12 //",
  "SA14bsa050_u:372": "mahatsu vāmbhaḥsu yathā niṣikto naivodabinduḥ kṣayamabhyupaiti /",
  "SA14bsa050_u:373": "saṃbuddhabhāve pariṇāmitasya tathaiva puṇyasya na saṃkṣayo 'sti // Ps_4.13 //",
  "SA14bsa050_u:374": "tathā hi kāruṇyaviśuddhabuddhiḥ sarvajñabhāvāya phalantyamūni /",
  "SA14bsa050_u:375": "puṇyāni lokasya carācarasyetyevaṃ sa tānyārabhate susattvaḥ // Ps_4.14 //",
  "SA14bsa050_u:376": "mahātrisāhasragataṃ janaughaṃ nirvāpayedekadine na kaścit /",
  "SA14bsa050_u:377": "kalpaṃ tathā naiva ca sattvadhātostenāpi kiṃ cit paripācitaṃ syāt // Ps_4.15 //",
  "SA14bsa050_u:378": "śrutvāpi sattvākṣayatāṃ imāṃ yaḥ sattvānaśeṣān vininīṣureva /",
  "SA14bsa050_u:379": "viṣādadoṣānavalīḍhavīryaḥ kastasya dūrastha ihārthasāraḥ // Ps_4.16 //",
  "SA14bsa050_u:380": "yaḥ puṇyarāśirjagatāṃ samagrastāvatpramāṇairdaśabhirjinasya /",
  "SA14bsa050_u:381": "nivṛttimāgacchati romakūpa ekaika ekaikasujātaromā // Ps_4.17 //",
  "SA14bsa050_u:382": "śatena bhūyo guṇitena tena puṇyena romāspadasaṃśritena /",
  "SA14bsa050_u:383": "bhavatyanuvyañjanamekameva śeṣāṇi tasya prabhavanti kāye // Ps_4.18 //",
  "SA14bsa050_u:384": "tāvadguṇādeva ca puṇyarāśestasmād anuvyañjanasaṃpraviṣṭāt /",
  "SA14bsa050_u:385": "pratyekaśastasya jinatvaśaṃsi nirvartate lakṣaṇacitrakarma // Ps_4.19 //",
  "SA14bsa050_u:386": "sallakṣaṇotpattinimittabhūtāt sahasrasaṃkhyāguṇitācca puṇyāt /",
  "SA14bsa050_u:387": "nirvartate tasya manojñavarṇā saṃpūrṇacandrasphuṭakāntirūrṇā // Ps_4.20 //",
  "SA14bsa050_u:388": "ūrṇābhinirvṛttikarmaṃ ca puṇyaṃ śatapramāṇairguṇitaṃ sahasraiḥ /",
  "SA14bsa050_u:389": "karoti tasyānavalokanīyaṃ chattarābhamuṣṇīṣalalāmaśīrṣam // Ps_4.21 //",
  "SA14bsa050_u:390": "ayaṃ mayā puṇyanidhiḥ parārthaṃ saṃceya ityuttamabodhicitte /",
  "SA14bsa050_u:391": "vīryonmukhe kena mukhena tasmiṃllayapravṛttirlabhatāṃ praveśam // Ps_4.22 //",
  "SA14bsa050_u:392": "sarve 'pi sattvā yadi lokadhātau pratyekabuddhaiḥ sadṛśā bhaveyuḥ /",
  "SA14bsa050_u:393": "jñānena tebhyo 'bhyadhikaprabhāvaḥ kṣāntistha eko 'pi hi bodhisattvaḥ // Ps_4.23 //",
  "SA14bsa050_u:394": "tathaiva ca kṣāntibalasthitebhyo viśeṣaṃ āyātyavivartanīyaḥ /",
  "SA14bsa050_u:395": "aśrāntavīryaḥ kuśalaprayoge yallaukike caiva taduttare ca // Ps_4.24 //",
  "SA14bsa050_u:396": "tebhyaḥ puṇaścādhika eva dūraṃ ya ekajātipratibaddhabodhiḥ /",
  "SA14bsa050_u:397": "ka eva vādo dṛḍhavīryavatsu ye bodhimūle prathamaṃ niṣaṇṇāḥ // Ps_4.25 //",
  "SA14bsa050_u:398": "tādṛgvidhajñānaviśuddhipūrṇaḥ syād yadyaśeṣena ca lokadhātuḥ /",
  "SA14bsa050_u:399": "yāyāt kalāṃ so 'pi na bodhimūle sthitasya mārātikṛtāntyajāteḥ // Ps_4.26 //",
  "SA14bsa050_u:400": "tādṛgvidhajñānaviśuddhacittāḥ syuryadyaśeṣena ca sarvalokāḥ /",
  "SA14bsa050_u:401": "balapradeśasya muneratulyāḥ kalāpradeśairapi te samagrāḥ // Ps_4.27 //",
  "SA14bsa050_u:402": "ityadbhutajñānasamudramekaḥ kṛpātmako nistarituṃ prayāti /",
  "SA14bsa050_u:403": "avyāhatājñaḥ paracittacāre prajñāvabhāsaṃ ca nabho viśālam // Ps_4.28 //",
  "SA14bsa050_u:404": "sarveṣu sattveṣu ca tasya mātrā samānahārdā karuṇābhyudeti /",
  "SA14bsa050_u:405": "saṃbuddhadharmāśca tato 'vaśeṣāstasyādbhutāḥ saṃprabhavantyaśeṣāḥ // Ps_4.29 //",
  "SA14bsa050_u:406": "ebhiḥ samādānaguṇairupetaḥ śuddhaśravaiḥ pelavasattvasattvaiḥ /",
  "SA14bsa050_u:407": "aṣṭābhiraṅgairiva tattvamārgo vīryaprakarṣādadhikaṃ vibhāti // Ps_4.30 //",
  "SA14bsa050_u:408": "vīryaṃ tridhā yaḥ kuśalaprayogastasmācca vākkāyamanoviśeṣāḥ /",
  "SA14bsa050_u:409": "prasthānaviṣṭhānasamāhitasya vīryaprakarṣasya manomayasya // Ps_4.31 //",
  "SA14bsa050_u:410": "yo bodhicittapraṇayaḥ samaśca kṛpā ca nairātmagatau kṣamā ca /",
  "SA14bsa050_u:411": "caturvikalpo janasaṃgrahaśca sarveṣu dharmeṣvanavagrahaśca // Ps_4.32 //",
  "SA14bsa050_u:412": "saṃsārapaṅke yadakhinnatā ca traidhātukasyaiva ca nopalabdhiḥ /",
  "SA14bsa050_u:413": "sarvasvadānaṃ na ca tena mānaḥ samagraśikṣasya na śikṣayā ca // Ps_4.33 //",
  "SA14bsa050_u:414": "parāpakārairavikāri dhairyaṃ cittasya cātyantamavikṣatiryā /",
  "SA14bsa050_u:415": "ārambhadārḍhayaṃ kuśalakriyāsu prītirvivekaikarasā ca citte // Ps_4.34 //",
  "SA14bsa050_u:416": "caturvidhadhyānasamāpanaṃ ca cittasya nidhyaptiranātmataśca /",
  "SA14bsa050_u:417": "atṛptatā ca śrutavistareṇa nyāyapraveśastadavekṣaṇācca // Ps_4.35 //",
  "SA14bsa050_u:418": "yā deśanā caiva yathāśrutānāṃ jñānaṃ ca dharmānabhilāpyatāyām /",
  "SA14bsa050_u:419": "pañcasvabhijñāsu ca yatprabhutvam abhyāsamātrā ca taduttarāyām // Ps_4.36 //",
  "SA14bsa050_u:420": "yadṛddhipādeṣvabhinirhṛtatvaṃ paṭvī na cāyāsamayī kriyā ca /",
  "SA14bsa050_u:421": "samyakprahāṇeṣu ca yaḥ prayogaḥ śubhāśubhādeva ca yā vimuktiḥ // Ps_4.37 //",
  "SA14bsa050_u:422": "yatkauśalaṃ cendriyanirṇayeṣu nirindriyān paśyati yacca dharmān /",
  "SA14bsa050_u:423": "mārgasya saṃbhāravimārgaṇaṃ ca na cāsya kiṃ cid gamanaṃ kutaścit // Ps_4.38 //",
  "SA14bsa050_u:424": "ityevamādyaṃ pṛthucitravīryaṃ prasthānaviṣṭhānaviśeṣacitram /",
  "SA14bsa050_u:425": "asyākṣayatvapratipūraṇārthaṃ prasthānakarmaiva viśeṣahetuḥ // Ps_4.39 //",
  "SA14bsa050_u:426": "nimittakarmasvapi na pravartate vitiṣṭhate jñānamaye ca karmaṇi /",
  "SA14bsa050_u:427": "kṛpāguṇādyan na jahāti saṃskṛtaṃ na coruvīryo 'pi patatyasaṃskṛte // Ps_4.40 //",
  "SA14bsa050_u:428": "apūrvadharmaśrutiralparogatā durāsadetvaṃ śrutadharmadhāraṇam /",
  "SA14bsa050_u:429": "amānuṣebhyo 'pi parigrahodayaḥ samādhigotrapratilambha eva ca // Ps_4.41 //",
  "SA14bsa050_u:430": "vrajantyavandhyā yadaharniśaṃ kriyā guṇairna hāniṃ yadutpaiti mauśalīm /",
  "SA14bsa050_u:431": "vivṛddha evotpalavacca yadguṇairmanuṣyadharmādadhikaprayojanaiḥ // Ps_4.42 //",
  "SA14bsa050_u:432": "yaśo viśālam ca sukhaṃ sukhodayaṃ vinītakārpaṇyamanastvamuttamam /",
  "SA14bsa050_u:433": "guṇāśca teṣāmiha dṛṣṭadhārmikā bhavanti vīryāditi ko 'tra vismayaḥ // Ps_4.43 //",
  "SA14bsa050_u:434": "trailokyapūjyamamitoruguṇaṃ saṃbuddhabhāvamapi yānti yadā /",
  "SA14bsa050_u:435": "vīryavyāpāśrayadṛḍhāḥ puruṣā na syād ataḥ ka iva vīryaparaḥ // Ps_4.44 //",
  "SA14bsa050_u:436": "// vīryapāramitāsamāsaḥ //",
  "SA14bsa050_u:437": "___________________________________________________________________________",
  "SA14bsa050_u:438": "5. dhyānapāramitāsamāsaḥ",
  "SA14bsa050_u:439": "atha dhyānavidhau yogaṃ kuryāj jñānavivṛddhaye /",
  "SA14bsa050_u:440": "sukhaṃ hi kartuṃ lokānāṃ jñānālokādanugraham // Ps_5.1 //",
  "SA14bsa050_u:441": "prasīdatyadhikaṃ jñānaṃ dhyānānmanasi nirmale /",
  "SA14bsa050_u:442": "śaradutsāritaghane nabhasīvendumaṇḍalam // Ps_5.2 //",
  "SA14bsa050_u:443": "viśuddhaśīlaḥ kalyāṇaiḥ sahāyaiḥ sahitairhitaiḥ /",
  "SA14bsa050_u:444": "alpakṛtyaḥ praśāntātma smṛtyadhiṣṭhānaveṣṭitaḥ // Ps_5.3 //",
  "SA14bsa050_u:445": "nivasan vṛkṣamūleṣu śādvalāstīrṇabhūmiṣu /",
  "SA14bsa050_u:446": "anupaskṛtaramyeṣu vanapuṣpasugandhiṣu // Ps_5.4 //",
  "SA14bsa050_u:447": "dhyānasācivyadhīreṣu saṃtuṣṭajanaveśmasu /",
  "SA14bsa050_u:448": "jananirghoṣamūkatvād gambhīrāvasthiteṣviva // Ps_5.5 //",
  "SA14bsa050_u:449": "pratyaraṇyaniviṣṭeṣu śūnyeṣvāyataneṣu vā /",
  "SA14bsa050_u:450": "kuñjeṣu ca mahīdhrāṇāṃ siṃhanādānunādiṣu // Ps_5.6 //",
  "SA14bsa050_u:451": "yatra kva cana vā deśe saṃsargakleśavarjite /",
  "SA14bsa050_u:452": "paryaṅkena sukhāsīnaḥ śarīram ṛju dhārayan // Ps_5.7 //",
  "SA14bsa050_u:453": "upasthāpya smṛtimayīṃ rakṣāṃ abhimukhīṃ hṛdi /",
  "SA14bsa050_u:454": "kṛpayā kuvitarkāṇāṃ kṛtvevākṣaṇaghoṣaṇām // Ps_5.8 //",
  "SA14bsa050_u:455": "prajñāparicayasyāyāṃ kālo me na tu nirvṛteḥ /",
  "SA14bsa050_u:456": "na hi sattvān anirvāpya svayaṃ nirvātum utsahe // Ps_5.9 //",
  "SA14bsa050_u:457": "iti lokahitāvekṣī buddhabhāvagataspṛhaḥ /",
  "SA14bsa050_u:458": "kuryāt sātatyayogena dhyānārambhasamudyamam // Ps_5.10 //",
  "SA14bsa050_u:459": "na hi viśramya viśramya mathnannagnimavāpnuyāt /",
  "SA14bsa050_u:460": "sa eva yogo yoge 'pi viśeṣādhigamādṛte // Ps_5.11 //",
  "SA14bsa050_u:461": "ekatraiva ca badhnīyād dṛḍham ālambane manaḥ /",
  "SA14bsa050_u:462": "anyānyālambanagrāhaḥ kliśnātyevākulaṃ manaḥ // Ps_5.12 //",
  "SA14bsa050_u:463": "vidarśanād vīryabalāllīyamānaṃ samuddharet /",
  "SA14bsa050_u:464": "uddhanyamānaṃ ca manaḥ praśamena nivārayet // Ps_5.13 //",
  "SA14bsa050_u:465": "samyaggatamupekṣitaṃ samādhibalaniścalam /",
  "SA14bsa050_u:466": "tatrāpi vā tanmayaḥ syāt sugatajñānalabdhaye // Ps_5.14 //",
  "SA14bsa050_u:467": "na ca dhyānasukhāsvādaḥ pāratantryamanukramet /",
  "SA14bsa050_u:468": "na hi svasukhamātrārthamayam ārambhavistaraḥ // Ps_5.15 //",
  "SA14bsa050_u:469": "śarīrajīvitāpekṣī dainyopahatamānasaḥ /",
  "SA14bsa050_u:470": "na kuryād vīryaśaithilyamapyādīpte svamūrdhani // Ps_5.16 //",
  "SA14bsa050_u:471": "lakṣayitvā nimittāni manastasya samādhaye /",
  "SA14bsa050_u:472": "bhraśyamānaṃ prayuñjīta smṛtyāvahitayā punaḥ // Ps_5.17 //",
  "SA14bsa050_u:473": "mano nivaraṇebhyaśca vipakṣairvinivartayet /",
  "SA14bsa050_u:474": "svecchāprayātaṃ dviradam aṅkuśākarṣaṇairiva // Ps_5.18 //",
  "SA14bsa050_u:475": "atha nīvaraṇavyādhināśaprasvasthamānasaḥ /",
  "SA14bsa050_u:476": "dāridryādiva nirmukto mahato vyasanādiva // Ps_5.19 //",
  "SA14bsa050_u:477": "prītiyuktena manasā kāmadoṣān vicārayet /",
  "SA14bsa050_u:478": "tadviyogopalabhyāṃ ca parāṃ sukhaparamparām // Ps_5.20 //",
  "SA14bsa050_u:479": "vidyududdyotacapalāḥ phenāṃśukanibhātmakāḥ /",
  "SA14bsa050_u:480": "svapnavat pelavāsvādā vañcanārthamivoditāḥ // Ps_5.21 //",
  "SA14bsa050_u:481": "pitṛṇāmapi putreṣu putrāṇāṃ ca pitṛṣvapi /",
  "SA14bsa050_u:482": "prītisarvasvabhūteṣu suhṛtsu suhṛdāmapi // Ps_5.22 //",
  "SA14bsa050_u:483": "guṇapracayabaddhasya vyūḍhesu samareṣvapi /",
  "SA14bsa050_u:484": "darśitasthairyasārasya snehasetorvidāriṇaḥ // Ps_5.23 //",
  "SA14bsa050_u:485": "iha paryeṣṭiduḥkhasya paratra narakasya ca /",
  "SA14bsa050_u:486": "hetubhūtā yataḥ kāmāḥ kāmayeta na tān ataḥ // Ps_5.24 //",
  "SA14bsa050_u:487": "yadāśrayo vitarko 'pi prajñācakṣurnimīlanaḥ /",
  "SA14bsa050_u:488": "ātmano 'pi parasyāpi vighātāya pravartate // Ps_5.25 //",
  "SA14bsa050_u:489": "ātmakāmairapi ca ye sarvathāpi vivarjitāḥ /",
  "SA14bsa050_u:490": "parārthakāmastān kāmāṃstyaktvā kathamanusmaret // Ps_5.26 //",
  "SA14bsa050_u:491": "tṛptireṣāṃ na saṃprāptyā nāhanyahani sevayā /",
  "SA14bsa050_u:492": "naiva saṃnicayenāpi ko 'nyo vyādhirataḥ paraḥ // Ps_5.27 //",
  "SA14bsa050_u:493": "yadāsvādahato naiva svārthamapyavabudhyate /",
  "SA14bsa050_u:494": "unmattapānapratimān kastān sahṛdayaḥ smaret // Ps_5.28 //",
  "SA14bsa050_u:495": "ityevaṃ sarvato duṣṭān kāmāṃstasyānupaśyataḥ /",
  "SA14bsa050_u:496": "tataḥ saṃkucitaṃ cittaṃ naiṣkramye 'bhiprasīdati // Ps_5.29 //",
  "SA14bsa050_u:497": "vivekajaṃ prītisukhaṃ tataḥ prasrabdhilabdhijam /",
  "SA14bsa050_u:498": "prāpnoti cittasyaikāgryaṃ prathamadhyānasaṃjñitam // Ps_5.30 //",
  "SA14bsa050_u:499": "sa vitarkavicārāṇāṃ kāmānāmiva duṣṭatām /",
  "SA14bsa050_u:500": "puṣyāṃstatpraśamānveṣī samādhiprītijaṃ sukham // Ps_5.31 //",
  "SA14bsa050_u:501": "adhyātmasaṃprasādācca cittaikāgratayā ca tat /",
  "SA14bsa050_u:502": "dvitīyaṃ dhyānamityāhuradvitīyā maharṣayaḥ // Ps_5.32 //",
  "SA14bsa050_u:503": "utplavaṃ manaso dṛṣṭvā prīteratha virajya saḥ /",
  "SA14bsa050_u:504": "tṛtīyaṃ dhyānamāpnoti smṛtyupekṣāsamanvitam // Ps_5.33 //",
  "SA14bsa050_u:505": "sukhabhogamapi tyaktvā sukhaduḥkhanirākṛtam /",
  "SA14bsa050_u:506": "viśuddhaṃ smṛtyupekṣābhyāṃ caturthaṃ dhyānamaśnute // Ps_5.34 //",
  "SA14bsa050_u:507": "abhijñā labhate pañca sa ca tatrānugāminīḥ /",
  "SA14bsa050_u:508": "rājyastha iva dharmātmā hrīkīrtiśrīmatidyutīḥ // Ps_5.35 //",
  "SA14bsa050_u:509": "pratyekajinalabdhāśca śrāvakīyā vyatītya ca /",
  "SA14bsa050_u:510": "tā bhavantyadhikā dūraṃ parārthasamudāgamāt // Ps_5.36 //",
  "SA14bsa050_u:511": "sa hi matsariṇastyāge śīle tadvikalānapi /",
  "SA14bsa050_u:512": "kopanān kṣāntisauratye kusīdān vīryasaṃpadi // Ps_5.37 //",
  "SA14bsa050_u:513": "vikṣiptacetaso dhyāne prajñāyāṃ tannirākṛtān /",
  "SA14bsa050_u:514": "niyojayati kāruṇyādaśrāntācāravikramaḥ // Ps_5.38 //",
  "SA14bsa050_u:515": "ato 'cyutābhirdīptābhirbhābhirlokāvabhāsanam /",
  "SA14bsa050_u:516": "marīcibhirivādityāḥ kurute 'nantagocaram // Ps_5.39 //",
  "SA14bsa050_u:517": "atha pāpakṛtaḥ sattvān patato narakādiṣu /",
  "SA14bsa050_u:518": "kṣīṇapuṇyāyuṣaścaiva devāñchāśvatamāninaḥ // Ps_5.40 //",
  "SA14bsa050_u:519": "taistairduḥkhaviśeṣaiśca lokaṃ kāraṇayāhatam /",
  "SA14bsa050_u:520": "tatra divyaprabhāveṇa cakṣuṣā sā vilokayan // Ps_5.41 //",
  "SA14bsa050_u:521": "tīvramāyāti kāruṇyaṃ kāruṇyān na pramādyati /",
  "SA14bsa050_u:522": "parārtheṣvapramattaśca yātyacintyaprabhāvatām // Ps_5.42 //",
  "SA14bsa050_u:523": "athānyalokadhātusthān sampaśyati tathāgatān /",
  "SA14bsa050_u:524": "buddhakṣetraguṇavyūhān saṃghasyaiva ca saṃpadaḥ // Ps_5.43 //",
  "SA14bsa050_u:525": "bodhisattvarṣabhāṇāṃ ca viśuddhācāragocaram /",
  "SA14bsa050_u:526": "sarvalokahitodarkaṃ śrīmaccaritamīkṣate // Ps_5.44 //",
  "SA14bsa050_u:527": "tatra ca praṇidhistasya sukhenaiva samṛdhyati /",
  "SA14bsa050_u:528": "parārthapariṇāmācca śīlasyaiva ca saṃpadaḥ // Ps_5.45 //",
  "SA14bsa050_u:529": "atimānuṣayā śrutyā divyayārthaviśuddhayā /",
  "SA14bsa050_u:530": "śṛṇvannuccāvacā vāco vidūre 'pyavidūravat // Ps_5.46 //",
  "SA14bsa050_u:531": "kṛpādūracarairuktāḥ pāruṣyavirasākṣarāḥ /",
  "SA14bsa050_u:532": "antardīptasya kopāgnerniścarantīrivārciṣaḥ // Ps_5.47 //",
  "SA14bsa050_u:533": "apsarogītasacivān bhūṣaṇasvanaśībharān /",
  "SA14bsa050_u:534": "divyatūryaninādāṃśca vināśaikarasānapi // Ps_5.48 //",
  "SA14bsa050_u:535": "niṣevyamāṇān rāgāndhairamitrānmitrārūpiṇaḥ /",
  "SA14bsa050_u:536": "vīkṣya vrajati kāruṇyaṃ teṣāṃ vāñcanayā tayā // Ps_5.49 //",
  "SA14bsa050_u:537": "bhayādduḥkhaviśeṣācca so 'vispaṣṭapadākṣaraiḥ /",
  "SA14bsa050_u:538": "nārakairārtarasitairhṛdīvābhihatastataḥ // Ps_5.50 //",
  "SA14bsa050_u:539": "paramālambate vīryaṃ majjāgatamahākṛpaḥ /",
  "SA14bsa050_u:540": "tīkṣṇāgreṇa pratodena sadaśva iva coditaḥ // Ps_5.51 //",
  "SA14bsa050_u:541": "nānālokasthitebhyo 'tha jinebhyo dharmadeśanāḥ /",
  "SA14bsa050_u:542": "śṛṇoti sarvasattvānāṃ nirvāṇakāṅkṣayākṣayāḥ // Ps_5.52 //",
  "SA14bsa050_u:543": "tataḥ sa paracitteṣu vijñāyānuśayāśayān /",
  "SA14bsa050_u:544": "puṇyāṅkurān ropayati jñānasādhanavānnavān // Ps_5.53 //",
  "SA14bsa050_u:545": "smṛtvā pūrvanivāsaṃ ca kalpakoṭisahasraśaḥ /",
  "SA14bsa050_u:546": "paśyan puṇyāni lokānāṃ tathendriyabalābalam // Ps_5.54 //",
  "SA14bsa050_u:547": "tadāśrayavaśādṛddhyā so 'nekīkṛtavigrahaḥ /",
  "SA14bsa050_u:548": "avandhyakathanaṃ yāti yathābhājanadeśanāt // Ps_5.55 //",
  "SA14bsa050_u:549": "kva cid arkasahasradīptināpyavisaṃvāditakāntisaṃpadā /",
  "SA14bsa050_u:550": "vapuṣā munirājalakṣaṇaḥ sphuṭacitreṇa samantalakṣmaṇā // Ps_5.56 //",
  "SA14bsa050_u:551": "janayannayanotsavaṃ nṛṇāṃ vacasā hlādaviśeṣamācaran /",
  "SA14bsa050_u:552": "sa karotyamṛtaprakāśanaṃ jinabhāvāya jinādhimuktiṣu // Ps_5.57 //",
  "SA14bsa050_u:553": "praśamottarayā muniśriyā kva cid atyārthaviśiṣṭaceṣṭayā /",
  "SA14bsa050_u:554": "kurute muniśiṣyarūpabhṛdvinayaṃ tadvinayārhacetasām // Ps_5.58 //",
  "SA14bsa050_u:555": "abhisāritapādapaṅkajaḥ suracūḍāmaṇibhirmahendravat /",
  "SA14bsa050_u:556": "dhanado dhanado yathā kva cit kuha cidbrahmavadadbhutadyutiḥ // Ps_5.59 //",
  "SA14bsa050_u:557": "kva cid unmiṣitatrilocanaḥ śaśīlekhāmalamaulibhūṣaṇaḥ /",
  "SA14bsa050_u:558": "amarādhipabhāsuradyutirbujagendraśriyamudvahan kva cit // Ps_5.60 //",
  "SA14bsa050_u:559": "kuliśānalapiṅgalāṅguliḥ kuha cid guhyakarājarājavat /",
  "SA14bsa050_u:560": "amitājinalakṣmavān kva cid guṇaraśmirmunicandramā iva // Ps_5.61 //",
  "SA14bsa050_u:561": "sphuṭakaustubharatnaraśmibhirvipuloraḥsthalabhāsuradyutiḥ /",
  "SA14bsa050_u:562": "garuḍadhvajarājadṛk kva cit kuha ciccaiva halāyudhadyutiḥ // Ps_5.62 //",
  "SA14bsa050_u:563": "sitaśaktiracintyaśaktimān kuha ciccāruśikhaṇḍivāhanaḥ /",
  "SA14bsa050_u:564": "udayāstanagendrabhūṣaṇaḥ śaśisūryāmalarūpavān kva cit // Ps_5.63 //",
  "SA14bsa050_u:565": "kuha cid dhutabhuṅmarutvatāṃ vapuṣānyatra narāśrayāśinām /",
  "SA14bsa050_u:566": "vāruṇadyutim udvahan kva cit kuha cinmanmathacāruvigrahaḥ // Ps_5.64 //",
  "SA14bsa050_u:567": "lalitāṃ pramadānarākṛtiṃ naranārīratisaṃgalālasaḥ /",
  "SA14bsa050_u:568": "kva cid eva tapodhanaśriyaṃ vidadhat kāmaviraktamānasaḥ // Ps_5.65 //",
  "SA14bsa050_u:569": "hṛdayāni harannṛṇāṃ kva cid guruśiṣyakṣitipālavṛttibhiḥ /",
  "SA14bsa050_u:570": "narakeṣvapi ca parabhāvato vidadhadduḥkhavimokṣaṇakṣaṇam // Ps_5.66 //",
  "SA14bsa050_u:571": "jagatām adhimuktivistarairatha so 'nekavidhairviceṣṭitaiḥ /",
  "SA14bsa050_u:572": "karuṇāguṇasaṃtatastataḥ kurute lokahitaṃ tatastataḥ // Ps_5.67 //",
  "SA14bsa050_u:573": "samavāpya viśeṣasaṃpadaṃ vipulāṃ dhyānaguṇaśrayādimām /",
  "SA14bsa050_u:574": "prayateta viśeṣavattaraṃ nidhicihneṣvavisaṃvadatsviva // Ps_5.68 //",
  "SA14bsa050_u:575": "kuśale sthitirapyanūrjitā kim ahāniḥ śithilavratocitā /",
  "SA14bsa050_u:576": "prayateta vivṛddhaye tataḥ parihāṇistu viparyayādataḥ // Ps_5.69 //",
  "SA14bsa050_u:577": "sulabhaśca samādhirudyamād anurakṣā punarasya duṣkarā /",
  "SA14bsa050_u:578": "sahasā vijigīṣuṇā yathā vijitasya praśamapratikriyā // Ps_5.70 //",
  "SA14bsa050_u:579": "manasaḥ parivṛttilāghavaṃ paramaṃ tatra na viśvasedataḥ /",
  "SA14bsa050_u:580": "anavāpya mahīmivācalām acalāṃ bhūmimabhīradurgamām // Ps_5.71 //",
  "SA14bsa050_u:581": "abhisaṃskṛta[mārgacāriṇaḥ] patanāntā hi samādhivistarāḥ /",
  "SA14bsa050_u:582": "ata uttamamārgabhāvanām avalambeta vikalpavarjanāt // Ps_5.72 //",
  "SA14bsa050_u:583": "sucinityasukhātmakalpanaṃ kapaṭam saṃskṛtadambhasaṃbhavām /",
  "SA14bsa050_u:584": "samavekṣya na bhāvakalpanāpraṇayavyāpṛtamānaso bhavet // Ps_5.73 //",
  "SA14bsa050_u:585": "viśade 'pyupalambhasaṃbhave vrajati kleśaśaravyatām ataḥ /",
  "SA14bsa050_u:586": "vyatiyāti tu māragocaraṃ tamanarthaṃ praśamayya sarvathā // Ps_5.74 //",
  "SA14bsa050_u:587": "na hi niśrayadośaduṣito bhavati dhyānavidhirviśuddhaye /",
  "SA14bsa050_u:588": "calatānugato hi niśrayaḥ sakhaṭuṅkastata eva kathyate // Ps_5.75 //",
  "SA14bsa050_u:589": "vyavahāravidhiprasiddhaye pratipattadbhavatīti kathyate /",
  "SA14bsa050_u:590": "na hi kiṃ cid udeti kutra cit sadasatsaṃbhavayuktyasaṃbhavāt // Ps_5.76 //",
  "SA14bsa050_u:591": "gaganena samānamānasastribhavādapyu atha vītaniśrayaḥ /",
  "SA14bsa050_u:592": "avikalpitadhīraceṣṭito vacanenāpratiyatnaśobhinā // Ps_5.77 //",
  "SA14bsa050_u:593": "kurute sa ca laukikīṃ kriyāṃ jagadekāntahitānuvartinīm /",
  "SA14bsa050_u:594": "na samādhibalācca hīyate vaśavartitvamavāpya cetasaḥ // Ps_5.78 //",
  "SA14bsa050_u:595": "tataḥ paraṃ parahitatatparodyataiḥ samādhibhirvidhivihitaprayojanaiḥ /",
  "SA14bsa050_u:596": "vivardhate ghanasamaye yathodadhiḥ saridvadhūsamupahṛtairnavāmbubhiḥ // Ps_5.79 //",
  "SA14bsa050_u:597": "// dhyānapāramitāsamāsaḥ //",
  "SA14bsa050_u:598": "___________________________________________________________________________",
  "SA14bsa050_u:599": "6. prajñāpāramitāsamāsaḥ",
  "SA14bsa050_u:600": "puṇyāni dānaprabhṛtīnyamūni prajñāsanāthānyadhikaṃ vibhānti /",
  "SA14bsa050_u:601": "hiraṇmayānīva vibhūṣaṇāni pratyuptaratnadyutibhāsvarāṇi // Ps_6.1 //",
  "SA14bsa050_u:602": "kriyāsu sāmarthyaguṇaṃ hi teṣāṃ prajñaiva vistāriṇamādadhāti /",
  "SA14bsa050_u:603": "svārthapravṛttau viśadakramāṇāṃ yathā manaḥsaṃtatirindriyāṇāṃ // Ps_6.2 //",
  "SA14bsa050_u:604": "kriyāsvayogyāni śarīrayantrāṇyāyurviyuktāni yathā na bhānti /",
  "SA14bsa050_u:605": "tathaiva kāryāṇi na bhānti loke prajñāviyogena jadīkṛtāni // Ps_6.3 //",
  "SA14bsa050_u:606": "śraddhādikānāmapi cendriyāṇāṃ prajñāgraṇī buddhirivendriyāṇām /",
  "SA14bsa050_u:607": "guṇāguṇān vetti hi tatsanāthaḥ kleśakṣaye naipuṇametyataśca // Ps_6.4 //",
  "SA14bsa050_u:608": "prajñāviyogāt phalalālasānāṃ naiva svatodānaviśuddhirasti /",
  "SA14bsa050_u:609": "tyāgaṃ parārthaṃ hi vadanti dānaṃ śeṣastu vṛddhyārthamiva prayogaḥ // Ps_6.5 //",
  "SA14bsa050_u:610": "prajñāsamunmīlitacakṣuṣastu dattvā svamāṃsānyapi bodhisattvāḥ /",
  "SA14bsa050_u:611": "naivonnatiṃ nāvanatiṃ prayānti bhaiṣajyavṛkṣā iva nirviklapāḥ // Ps_6.6 //",
  "SA14bsa050_u:612": "evaṃ sa bhūmiṃ prathamāmupaiti lokottarasyārthavidhipratiṣṭhām /",
  "SA14bsa050_u:613": "akrodhanaḥ prītisamṛddhacetā dānairmahadbhirjagadarthacetāḥ // Ps_6.7 //",
  "SA14bsa050_u:614": "prāyeṇa yasyāṃ balacakravartī bhavatyasaṃhāryamatiśca bodheḥ /",
  "SA14bsa050_u:615": "prajñāguṇādeśitasatpatho 'tha karmeṇa bhūmiṃ vimalāmupaiti // Ps_6.8 //",
  "SA14bsa050_u:616": "yasyāṃ prakṛtyaiva viśuddhaśīlaścaturmahādvīpapatiḥ sa bhūtvā /",
  "SA14bsa050_u:617": "narendracūḍāmaṇisatkṛtājñaḥ sūryārhatāmeti yathā munīndraḥ // Ps_6.9 //",
  "SA14bsa050_u:618": "tataḥ paraṃ kāmiṣu daivateṣu loke 'pi ca dvitrisahasrasaṃkhye /",
  "SA14bsa050_u:619": "aiśvaryamāpnoti tataḥ paraṃ ca bhūmiṃ viśodhya prabhavāṃ prabhāyāḥ // Ps_6.10 //",
  "SA14bsa050_u:620": "śīlasya śuddhiḥ kuta eva tasya yaḥ prajñayā nāpahṛtāndhakāraḥ /",
  "SA14bsa050_u:621": "prāyeṇa śīlāni hi tadviyogād āmarṣadoṣaiḥ kaluṣīkriyante // Ps_6.11 //",
  "SA14bsa050_u:622": "nātmārthamapyasti tu yasya śīlaṃ prājñasya tasyāsti kathaṃ parārtham /",
  "SA14bsa050_u:623": "yo dṛṣṭadoṣo bhavabandhanānāṃ lokān samastāṃstata ujjihīrṣuḥ // Ps_6.12 //",
  "SA14bsa050_u:624": "prajñāvipakṣairhṛdi soparāge kṣamāguṇaḥ kena dhṛtiṃ labheta /",
  "SA14bsa050_u:625": "guṇāguṇāavekṣaṇakātarākṣe khyāto guṇairvīrā iva kṣitīśe // Ps_6.13 //",
  "SA14bsa050_u:626": "prajñānvitānāṃ tu parāpakārāḥ kṣamāguṇāḥ sthairyakarā bhavanti /",
  "SA14bsa050_u:627": "bhadrātmakānāmiva vāraṇānāṃ karamāśrayā naikavidhā viṣeṣāḥ // Ps_6.14 //",
  "SA14bsa050_u:628": "niṣkevalaṃ vīryamapi śramāya prajñāsanāthasya tu tasya kārye /",
  "SA14bsa050_u:629": "anuttaraḥ siddhiguṇo 'bhyudeti hartā tadutthasya pariśramasya // Ps_6.15 //",
  "SA14bsa050_u:630": "yasmāt paraṃ sūkṣamataraṃ na kiṃ cid yannaipuṇānāṃ paramaḥ prakarṣaḥ /",
  "SA14bsa050_u:631": "yatkāmadoṣādibhirāvṛtānāṃ manaḥpathaṃ naiva kadā cideti // Ps_6.16 //",
  "SA14bsa050_u:632": "tad dhyānamekāntasukhābhirāmaṃ kathaṃ pravekṣyantyastāṃ manāṃsi /",
  "SA14bsa050_u:633": "sthūlāni doṣopacayairmahadbhiḥ prajñotpathaṃ nyāyamivāśritānī // Ps_6.17 //",
  "SA14bsa050_u:634": "prajñānirudyogamaterhi dṛṣṭirnāyāti śuddhiṃ tadṛte na śīlam /",
  "SA14bsa050_u:635": "samyakasmādhis tadṛte na labhyo duḥkhakṣayastadvirahāttathaiva // Ps_6.18 //",
  "SA14bsa050_u:636": "prājñastu doṣādbhayamīkṣamāṇaḥ sukhānubaddhaṃ ca sukhaṃ guṇebhyaḥ /",
  "SA14bsa050_u:637": "vihāya doṣāñjagadarthakāmo guṇābhirāmeṇa pathā prayāti // Ps_6.19 //",
  "SA14bsa050_u:638": "samudyatastena samādhimetya prāpnoti vākkāyamanoviśuddhīḥ /",
  "SA14bsa050_u:639": "ato 'navadyena balena yuktaḥ pravartate lokahitodayeṣu // Ps_6.20 //",
  "SA14bsa050_u:640": "dānena cābhīpsitabhūyasaiva priyairadīnairvacanāmṛtaiśca /",
  "SA14bsa050_u:641": "naiṣkāraṇorjasvalayā ca vṛttyā parārthacaryāsu samaṃ samantāt // Ps_6.21 //",
  "SA14bsa050_u:642": "sāmānyamartheṣu ca darśayitvā premṇā vaśīkṛtya manāṃsi teṣām /",
  "SA14bsa050_u:643": "karoti nirvāṇasukhe pratiṣṭhāṃ prajñāguṇāvyāhatadharmacakraḥ // Ps_6.22 //",
  "SA14bsa050_u:644": "prajñādyarogaiśca balairamībhiradhyāsitaṃ nābhyupayātumīsā /",
  "SA14bsa050_u:645": "ajīvikādurgatimṛtyunindāśāradyadoṣāśrayaṇī bhayārtiḥ // Ps_6.23 //",
  "SA14bsa050_u:646": "bhayāni sarvāṇi hi doṣajāni prajñā na doṣaiḥ sahavāsameti /",
  "SA14bsa050_u:647": "śaradvyapoḍhābhragavākṣapakṣā bhā bhāskarasyeva tamaḥpratānaiḥ // Ps_6.24 //",
  "SA14bsa050_u:648": "sahasraraśmerudaye 'pi yāni tamāṃsi rundhanti jagadgatāni /",
  "SA14bsa050_u:649": "nāmaikaśeṣāṇi karoti tāni prajñāprabhāyāḥ prasaraprabhāvaḥ // Ps_6.25 //",
  "SA14bsa050_u:650": "na tatra bhūyaḥ karaṇīyam asti yatra prabhā sā balatāmupaiti /",
  "SA14bsa050_u:651": "yugāntakālānalasaṃhṛte hi loke na dagdhavyakathāḥ prathante // Ps_6.26 //",
  "SA14bsa050_u:652": "jyotīṃṣi sarvāṇyapi saṃhitāni prajñāprabhāṃ nālamathopayātum /",
  "SA14bsa050_u:653": "atastayā nāsti parātivṛddhirgarīyasī vāparihāṇijātiḥ // Ps_6.27 //",
  "SA14bsa050_u:654": "saṃpūrṇatāṃ yāti sukhena śikṣā śīlāya cittapraśamāya caiva /",
  "SA14bsa050_u:655": "prajñābhiyuktasya yatastato 'syāṃ sarvābhisāreṇa parākrameta // Ps_6.28 //",
  "SA14bsa050_u:656": "yā skandhadhātvāyatanapravṛttau satyāśrayā pratyayitā parīkṣā /",
  "SA14bsa050_u:657": "kālatraye 'pyeṣa samāsayuktyā prajñāvadātairviṣayapraveśaḥ // Ps_6.29 //",
  "SA14bsa050_u:658": "kīrtiṃ vitanvanti jinātmajānāṃ prajñāvadātāścaritapradeśāḥ /",
  "SA14bsa050_u:659": "guṇadvīṣāmapyatiduṣkuhāṇāṃ romāñcitā vismayapāratantryāt // Ps_6.30 //",
  "SA14bsa050_u:660": "prajñābalaṃ dīptataraprabhāvaṃ nālaṃ prasoḍhuṃ sabalo 'pi māraḥ /",
  "SA14bsa050_u:661": "prajñāṃśavo vibhramayānti cakṣurna draṣṭum īśo hi yataḥ sa eva // Ps_6.31 //",
  "SA14bsa050_u:662": "kandarpanārācanipātasāhī prajñāmayaṃ varma vitatya citte /",
  "SA14bsa050_u:663": "vyūḍhāni rūpaprabhṛtīnyanekānyeko 'pi nirbhīrabhibhūya yāti // Ps_6.32 //",
  "SA14bsa050_u:664": "adhīrasātmyaṃ bhayaviklavaṃ vā mūḍhocitaṃ śokaparigrahaṃ vā /",
  "SA14bsa050_u:665": "svalpātmacitteṣvavagāḍhamūlaṃ roṣoparāgaṃ parijihmitaṃ vā // Ps_6.33 //",
  "SA14bsa050_u:666": "dīneṣu kārpaṇyamalīmasatvaṃ kṛtāspadaṃ rāgiṣu cāpalaṃ vā /",
  "SA14bsa050_u:667": "tejovihīneṣvalasatvasattvaṃ samuddhateṣvapraśamātmakatvam // Ps_6.34 //",
  "SA14bsa050_u:668": "tāṃstāṃśca līnānapi doṣaleśān pṛthagvidhiṣvāśrayagahvareṣu /",
  "SA14bsa050_u:669": "samudbhavantyeva parākaroti prajñā pratijñeva jagaddhitārthā // Ps_6.35 //",
  "SA14bsa050_u:670": "niveśya doṣakṣayadhīrasaumyāṃ bhavasya tasyopari dṛṣṭilakṣmīm /",
  "SA14bsa050_u:671": "svayaṃ munīndrairabhiṣicyate yat prahlādinā vyākaraṇāmṛtena // Ps_6.36 //",
  "SA14bsa050_u:672": "ūrṇāprabhābhiśca mahāmunīnāṃ niśīthacandradyutihāsinībhiḥ /",
  "SA14bsa050_u:673": "yadājyadhārābhirivādhvaragnirvibhāti mūrdhanyabhiṣicyamānaḥ // Ps_6.37 //",
  "SA14bsa050_u:674": "avāpya yasmān muniyauvarājyaṃ samaṃ samantād visṛtātmabhāvaḥ /",
  "SA14bsa050_u:675": "lokasya duḥkhaṃ praśamatyayatnād rajo mahāmegha iva pravṛṣṭaḥ // Ps_6.38 //",
  "SA14bsa050_u:676": "prajñāprabhāvopanataḥ sa sarvaḥ prabhāvisāraḥ sugatātmajānām /",
  "SA14bsa050_u:677": "ko vismayo vātra sutapriyāyā mātuḥ samīyādyadiyaṃ vibhūtiḥ // Ps_6.39 //",
  "SA14bsa050_u:678": "daśaprakāro 'pi yadā munīnāṃ tadāśrayādeva balaprakarṣaḥ /",
  "SA14bsa050_u:679": "udetyasādhāraṇasundaraśca śeṣo 'pyasaṃkhyo guṇaratnarāśiḥ // Ps_6.40 //",
  "SA14bsa050_u:680": "śāstrāṇi cakṣuḥpratimāni loke nidhānabhūtāṃśca kalāviśeṣān /",
  "SA14bsa050_u:681": "mantrān paritrāṇakṛto vicitrān dharmavyavasthāśca pṛthagviśeṣāḥ // Ps_6.41 //",
  "SA14bsa050_u:682": "paryāyacitraṃ ca vimokṣamārgaṃ tattacca lokasya hitopapādi /",
  "SA14bsa050_u:683": "yadbodhisattvāḥ pravidarśayanti prajñāprabhāvābhyudayaḥ sa sarvaḥ // Ps_6.42 //",
  "SA14bsa050_u:684": "divyapratispardhibhirindriyārthairnarendrabhāve 'pi hi bodhisattvāḥ /",
  "SA14bsa050_u:685": "na yadvirūpāṃ prakṛtiṃ vrajanti prajñā guṇāmātyasanāthatā sā // Ps_6.43 //",
  "SA14bsa050_u:686": "paropakāraikarasā ca maitrī rāgoparāgaprativarjitā ca /",
  "SA14bsa050_u:687": "parasya duḥkheṣu parā dayā ca na śokabhārālasatāṃ gatā ca // Ps_6.44 //",
  "SA14bsa050_u:688": "anuddhātatvaṃ mudite 'pi citte tamonirārambhamupekṣitaṃ ca /",
  "SA14bsa050_u:689": "te te guṇā<;ś>;cābhyadhikaṃ vibhānti prajñāniruddhapratipakṣamārgāḥ // Ps_6.45 //",
  "SA14bsa050_u:690": "ko nāma lokasya parārthasādhurduḥkhaikahetūni tamāṃsi hanyāt /",
  "SA14bsa050_u:691": "avyāhatā jñānaśayāśayeṣu prajñā na cet syādatisūryādīptiḥ // Ps_6.46 //",
  "SA14bsa050_u:692": "tatprāptaye śrutam aśītivikalpacitraṃ saṃceyam āśrayasahaṃ gurumabhyupetya /",
  "SA14bsa050_u:693": "dvātriṃśatā tadadhigamya vivardhayeta samyaṅmanaḥ samavadhānakṛtairviśeṣaiḥ // Ps_6.47 //",
  "SA14bsa050_u:694": "alpaśruto 'ndha iva vetti na bhāvanāyā mārgaṃ vicintayati kāni ca tadvihīnaḥ /",
  "SA14bsa050_u:695": "tasmācchrutaṃ prati yateta tadāśrayā hi prajñā samudbhavati cintanabhāvanābhyām // Ps_6.48 //",
  "SA14bsa050_u:696": "praśnairavigrahamukhaiśca kathāviśeṣairmīmāṃsayārthagativīkṣaṇayā svayaṃ ca /",
  "SA14bsa050_u:697": "prajñāvivṛddhimabhitaḥ prayateta nityaṃ dhyānena tadguṇavivṛddhikareṇa caiva // Ps_6.49 //",
  "SA14bsa050_u:698": "prajñābhyupāyavidhireṣa samāsatastu dhyānaṃ tadarthaniyataḥ śrutivistaraśca /",
  "SA14bsa050_u:699": "tābhyāṃ samudbhavati hi prabhavo guṇānāṃ prajñāprabhāsamudayo 'gnirivāraṇībhyāṃ // Ps_6.50 //",
  "SA14bsa050_u:700": "vidvajjanācaritamārgasamāśrayācca saṃmohahetugahanāni vivarjayeta /",
  "SA14bsa050_u:701": "tairāvṛto na hi vibhātyudayasthito 'pi toyāvalambijaladāntaritaḥ śaśīva // Ps_6.51 //",
  "SA14bsa050_u:702": "ālasyajṛmbhitamatitvam asatsahāyā nidrānivṛttiraviniścayaśīlatā ca /",
  "SA14bsa050_u:703": "jñāne muneriva kutūhalitānivṛttirmithyābhimānaparisaṃkucitāśca pṛcchāḥ // Ps_6.52 //",
  "SA14bsa050_u:704": "dainyena cātmaparitāpasamudbhavena vidvajjanābhigamanādarakātaratvam /",
  "SA14bsa050_u:705": "mithyāvikalpapaṭutā vitathā ca dṛṣṭirmohāya tatpraśamanāya tu tadvipakṣāḥ // Ps_6.53 //",
  "SA14bsa050_u:706": "skandheṣu sāyatanadhātuṣu satyayuktyo<;",
  "SA14bsa050_u:707": "r>;",
  "SA14bsa050_u:708": "hetudbhaveṣu śucayānavinirṇaye ca /",
  "SA14bsa050_u:709": "dharmeṣu kauśalamaśeṣata eva yacca prajñāprayogaviṣayo 'ṣṭavikalpa eṣaḥ // Ps_6.54 //",
  "SA14bsa050_u:710": "niḥsāraphenanicayairaviśeṣi rūpaṃ tisro 'pi budbudalavā iva vedanāśca /",
  "SA14bsa050_u:711": "saṃjñāpi kāmaguṇaviprasṛtān satṛṣṇān bālān mṛgāniva vilobhayate marīciḥ // Ps_6.55 //",
  "SA14bsa050_u:712": "saṃskārajātirapi tulyaguṇā kadalyā vijñānato 'pi na ca yuktatarāsti māyā /",
  "SA14bsa050_u:713": "yanniśrayādbhramati naikavikalpaceṣṭaṃ bhūtābhibhūtakuṇapapratimaṃ śarīram // Ps_6.56 //",
  "SA14bsa050_u:714": "nātmā tadīyamapi cātra na kiṃ cid asti saṃghāta eṣa vividhāśūcisaṃnidhānaḥ /",
  "SA14bsa050_u:715": "bālān pralambhayata eva ca sattvasaṃjñā svacchandaceṣṭa iva yantravidhau suyukte // Ps_6.57 //",
  "SA14bsa050_u:716": "ātmā na cakṣurapi ca kṣaṇabhaṅguratvāt tadvan na cakṣuṣi na cātra yathaiva cakṣuḥ /",
  "SA14bsa050_u:717": "ādhyātmikāyatanaśeṣam aśeṣam evam ātmīyavastuviṣayo 'pi ca tadvivekī // Ps_6.58 //",
  "SA14bsa050_u:718": "bāhyeṣu dhātuṣu śarīrasamāśritānāṃ nālpo 'pi lakṣaṇavirodhakṛto 'sti bhedaḥ /",
  "SA14bsa050_u:719": "vijñānadhāturapi ca kṣaṇikaḥ sa nātmā tasmātparo 'pi ca nabhaḥkusumaiḥ samānaḥ // Ps_6.59 //",
  "SA14bsa050_u:720": "ityetadudbhavati kevalameva duḥkhaṃ tṛṣṇāvimūḍhamanaso vigmāttu tasyāḥ /",
  "SA14bsa050_u:721": "śāntiḥ parā bhavati tarṣaharastu mārgaḥ śīlaṃ samādhipariśuddhatayā ca dṛṣṭiḥ // Ps_6.60 //",
  "SA14bsa050_u:722": "tattatpratītya bhavatīti viśuddhadṛṣṭirnāstyasti veti samupaiti sa naiva kiṃ cit /",
  "SA14bsa050_u:723": "māyāmayaṃ jagadidaṃ pratibhāti tasya tasmāt sukhādiṣu bhavatyavikāradhīraḥ // Ps_6.61 //",
  "SA14bsa050_u:724": "āsīdbhaviṣyati ca yat tad apīdṛgeva kaḥ saṃbhavo yadasukhaṃ na bhaved bhavebhyaḥ /",
  "SA14bsa050_u:725": "evaṃ vyatītaviṣayeṣvapi vītarāgo naivābhinandati bhavāṃśca bhaviṣyato 'pi // Ps_6.62 //",
  "SA14bsa050_u:726": "ākārabhedaparuṣe puruṣo 'parādhī ko nāma gūḍhanakharasphuṭadṛṣṭicihne /",
  "SA14bsa050_u:727": "tatpraiṣyavṛttikapaṭānyanucintya rajyed viśvāsameva ca yathocitamatra yāyāt // Ps_6.63 //",
  "SA14bsa050_u:728": "evaṃ vimuktamatirapyanukampakastu kleśāntaraṃ jagadanāthamavekṣamāṇaḥ /",
  "SA14bsa050_u:729": "hīneṣu niṣpraṇayabuddhirudārabhāvān nirvātumicchati na buddhaguṇānalabdhvā // Ps_6.64 //",
  "SA14bsa050_u:730": "lokārthasādhanavidhāvasamartharūpaṃ yānadvayaṃ samavādhūya sa pūrvameva /",
  "SA14bsa050_u:731": "kāruṇyadeśitapatho munirājayānam ātasthivān parahitaikarasasvabhāvam // Ps_6.65 //",
  "SA14bsa050_u:732": "hīnociteṣu na matirnamati praṇītā saṃtiṣṭhate mahati nāmahatī kadā cit /",
  "SA14bsa050_u:733": "saṃsyandate śucibhireva śucisvabhāvaṃ tulyaistathānyadapi śāsvata eṣa yogaḥ // Ps_6.66 //",
  "SA14bsa050_u:734": "svapnopamāni vigaṇayya sukhāsukhāni saṃmohadoṣakṛpaṇāṃ janatāṃ ca teṣu /",
  "SA14bsa050_u:735": "ātmārtha eva gurutāṃ katham asya yāyād vyāpārabhāramavadhūya parārtharamyam // Ps_6.67 //",
  "SA14bsa050_u:736": "yaḥ sarvalokahitakāraṇasarvaceṣṭastyaktvātmadṛṣṭiviṣayaṃ vitathābhimānam /",
  "SA14bsa050_u:737": "sarvatra śāntamatiradvayamārgacārī so 'tyadbhutaścaritanirvṛta eva loke // Ps_6.68 //",
  "SA14bsa050_u:738": "prajñāviśuddhikaramuttamayānametat sarvajñatā tadudayā hi mahāmunīnām /",
  "SA14bsa050_u:739": "lokasya yā nayanatāmiva saṃprayāti dīptāṃśumaṇḍalatalotpatitā prabheva // Ps_6.69 //",
  "SA14bsa050_u:740": "saṃsāradoṣabharanirmathito 'pi naiva prajñāvivecanatayā parikhīdyate yaḥ /",
  "SA14bsa050_u:741": "nātmābhikhedapariviklavatāṃ sa yāti yānasya buddhaguṇasaṃjananasya loke // Ps_6.70 //",
  "SA14bsa050_u:742": "paśyanti cābhutamayaṃ sugataprabhāvaṃ romāñcakañcukitasarvaśarīradeśāḥ /",
  "SA14bsa050_u:743": "tadgāminaṃ pariharanti ca yānamārgaṃ kiṃ nāma kāraṇamṛte śaṭhaceṣṭitebhyaḥ // Ps_6.71 //",
  "SA14bsa050_u:744": "ko nāma mārakalinānabhibhūtacetāḥ saṃbuddhadharmaguṇaratnanidhānabhūtam /",
  "SA14bsa050_u:745": "sarvajñayānamapayānam anarthapaṅkād ākroṣṭumarhati na cejjagato 'sya vairam // Ps_6.72 //",
  "SA14bsa050_u:746": "lokārthasādhanapare jinarājavaṃśe prajñānimīlitanayeṣu pariskhalatsu /",
  "SA14bsa050_u:747": "cittaṃ narasya karuṇāmṛdu kasya na syāt tanmohadoṣaśamanāya dṛḍhaṃ ca vīryam // Ps_6.73 //",
  "SA14bsa050_u:748": "prajñāyā janayati yaḥ parāṃ viśuddhiṃ nirmokṣaḥ kathamiva tasya dūrataḥ syāt /",
  "SA14bsa050_u:749": "naivāsmātparataramasti śīlam anyat tattasmād bhajata vimokṣakāṅkṣiṇo hi // Ps_6.74 //",
  "SA14bsa050_u:750": "// prajñāpāramitāsa[māsa]ścāyaṃ pāramitāsamāsaḥ //",
  "SA14bsa050_u:751": "viśuddhamaunīndramanastaḍāgaprasūtasūtrāntasaroruhebhyaḥ /",
  "SA14bsa050_u:752": "ādāya śurabhramareṇa samyag madhūrjitaṃ pāramitāsamāse //"
}