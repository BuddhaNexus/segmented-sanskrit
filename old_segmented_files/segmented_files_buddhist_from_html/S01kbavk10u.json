{
  "S01kbavk10u:0": "campopānte vimalanalinītīraparyantavasī",
  "S01kbavk10u:1": "śāstā pūrvaṃ sakalabhuvanānugrahāya pravṛttah /",
  "S01kbavk10u:2": "pṛṣṭaḥ sparśāvagatirucinā (?)",
  "S01kbavk10u:3": "bhikṣuṇānandanāmnā",
  "S01kbavk10u:4": "garbhārambhāt prabhṛti janatājanmavṛttiṃ jagāda // KAvk_10.1 //",
  "S01kbavk10u:5": "śuklaiḥ kṛṣṇaiḥ śabalarucibhir dehināṃ karmasūtraiś",
  "S01kbavk10u:6": "citraṃ loke bahutaradaśaṃ dṛśyate janmavastram /",
  "S01kbavk10u:7": "jīrṇasyāpi vyasanamalinasnehalīnaḥ prayatnair",
  "S01kbavk10u:8": "yasyātyantaṃ cirapariṇater naiva niryāti rāgaḥ // KAvk_10.2 //",
  "S01kbavk10u:9": "puṃsaḥ śukraṃ vigalitadhṛter ārtavaṃ yoṣitaś ca",
  "S01kbavk10u:10": "sparśāveśavyatikarajuṣoḥ saṃgame saṃnipātāt /",
  "S01kbavk10u:11": "ekībhūtaṃ vrajati niyamāt kasya cid bījabhāvaṃ",
  "S01kbavk10u:12": "yo 'ntas tasmin bhavati sahasā saṃnikāṣe yathāgniḥ // KAvk_10.3 //",
  "S01kbavk10u:13": "rāgodgāraḥ sphaṭikaśakalaṃ megham ambhodhipāthaḥ",
  "S01kbavk10u:14": "puṣpāmodas tilaṃ iva śanaiḥ kāñcanaṃ vāgnitāpaḥ /",
  "S01kbavk10u:15": "so 'yaṃ garbhaṃ viśati niyatair apy asaṃlakṣyavṛttir",
  "S01kbavk10u:16": "vāyur gandhair iva bahuvidhaiḥ karmabhir vāsyamānaḥ // KAvk_10.4 //",
  "S01kbavk10u:17": "tasmin sūkṣmakramapariṇatir mīnaparyuṣṭake (?) 'sau",
  "S01kbavk10u:18": "nānākārapracuraracanācitrarūpo 'py alakṣyaḥ /",
  "S01kbavk10u:19": "kaṃ cit kālaṃ vahati vikṛtiṃ nirvikārāyamāno",
  "S01kbavk10u:20": "māyūrāṇḍe jalamaya iva vyaktabhaktir mayūraḥ // KAvk_10.5 //",
  "S01kbavk10u:21": "tatrādhānād ghanakalalatāśalyapeśyādyavasthās",
  "S01kbavk10u:22": "tyaktvā tās tā jaṭharajanitenoṣmaṇā pacyamānaḥ /",
  "S01kbavk10u:23": "pūrṇair māsair navabhir athavāvartakarmakramo 'sau",
  "S01kbavk10u:24": "kleśaṃ bhuṅkte kim api viṣamaṃ duḥkhasaṃjñāprapannaḥ // KAvk_10.6 //",
  "S01kbavk10u:25": "kāle vṛntāt svayaṃ iva phalaṃ vicyutaṃ karmapākāt",
  "S01kbavk10u:26": "tatkālotthair avihatajavaiḥ preritaḥ pūtivātaiḥ /",
  "S01kbavk10u:27": "lakṣyābhyāsāyatanasacivair ācitaḥ karmabandhair",
  "S01kbavk10u:28": "niryāty antaḥ śara iva dhanuryantraṇair yantramuktaḥ // KAvk_10.7 //",
  "S01kbavk10u:29": "uttānāsyaḥ saralarasanaś cūcukāgraṃ lihānaḥ",
  "S01kbavk10u:30": "stanyaṃ mātuḥ pibati yad asau naiva karṇena nākṣṇā /",
  "S01kbavk10u:31": "janmābhyāsavyasanayatanāyāsasaṃvāsalinā",
  "S01kbavk10u:32": "sā tasyāgre sakalakalanādeśini vāsanaiva // KAvk_10.8 //",
  "S01kbavk10u:33": "syūtair antar vividhaviṣayasvādasaṃpādabhedair",
  "S01kbavk10u:34": "vyāptaḥ sūtair (?)",
  "S01kbavk10u:35": "bisalava iva vyaktatantupratānaiḥ /",
  "S01kbavk10u:36": "mūdhaḥ so 'tha prakṛtisacivair indriyair dattasamjñaḥ",
  "S01kbavk10u:37": "stanyālāpākṛtiparimalasparśanair vetti dhātrīm // KAvk_10.9 //",
  "S01kbavk10u:38": "hastākarṣaiḥ śayanavasanāgharṣaṇaiḥ pīḍyamānaḥ",
  "S01kbavk10u:39": "sthāne sthāne taralitatanuḥ kīṭakair bhakṣyamāṇaḥ /",
  "S01kbavk10u:40": "nityākrandī vacanavirahāt kāyikīṃ kleśaśailīṃ",
  "S01kbavk10u:41": "kaṃ bobrūte viṣamavipadām āspadatvaṃ prayātaḥ // KAvk_10.10 //",
  "S01kbavk10u:42": "pīḍodvāntaiś churitavadanaḥ procchalatkṣīrapūrair",
  "S01kbavk10u:43": "uttānorastalanipatitair ukṣito lakṣyate 'sau /",
  "S01kbavk10u:44": "māyāvadhvāḥ smaraṇaharaṇaprauḍhakelīvilāse",
  "S01kbavk10u:45": "hāseneva sphuritarucinā nirbharavyāptakāyaḥ // KAvk_10.11 //",
  "S01kbavk10u:46": "so 'tha prāpte lipiparicaye helayā dattahaste",
  "S01kbavk10u:47": "saṃsāre 'sminn avicalitayā bandhalekhyakriyāsu /",
  "S01kbavk10u:48": "janmāvartaṃ nijaṃ iva likhan dīrghaṃ oṃkāram ādau",
  "S01kbavk10u:49": "varge varge vitarati matiṃ bhogasarge niviṣṭaḥ // KAvk_10.12 //",
  "S01kbavk10u:50": "prāptaprajñaḥ katham api galadbālabhāvapramohaḥ",
  "S01kbavk10u:51": "kāmautsukyāt punar api pare yauvane naṣṭasaṃjñaḥ /",
  "S01kbavk10u:52": "niḥsāreṣu vyasanavilasadmeghasaudāminīnāṃ",
  "S01kbavk10u:53": "badhnāty āsthāṃ sthirataradhiyā yoṣitāṃ vibhrameṣu // KAvk_10.13 //",
  "S01kbavk10u:54": "vāci śrotraṃ vapur api calāliṅganeṣv aṅganānāṃ",
  "S01kbavk10u:55": "ghrāṇaṃ vaktrāsavaparimale svādanaṃ tadrase ca /",
  "S01kbavk10u:56": "pātre kurvan dṛśam api mukhe suptasarvakriyo 'sau",
  "S01kbavk10u:57": "dhatte mātraṃ tanupariṇatāṃnīva sarvendriyāṇi // KAvk_10.14 //",
  "S01kbavk10u:58": "dveṣṭi snigdhaṃ paricitaparidveṣaśīlaḥ sa kāmī",
  "S01kbavk10u:59": "vāñchaty anyāṃ navanavarasaḥ saprayatno 'nyakāmām /",
  "S01kbavk10u:60": "ity anyonyānucitacaritālakṣyavailakṣyasākṣī",
  "S01kbavk10u:61": "hāsyāyaiva prakṛtivirasaś citratantro 'sya kāmaḥ // KAvk_10.15 //",
  "S01kbavk10u:62": "alpādhāre viṣayajaladhau majjataḥ sajjataś ca",
  "S01kbavk10u:63": "bhraṣṭasyāsya pratihatagateḥ kuñjarasyeva paṅke /",
  "S01kbavk10u:64": "kiṃkartavyāvagatirahitā jāyate mohamūrcchā",
  "S01kbavk10u:65": "nītasyāndhyaṃ katipayadinasthāyinā yauvanena // KAvk_10.16 //",
  "S01kbavk10u:66": "yāvatkālaṃ bhramati calati prīyate jṛmbhate 'sau",
  "S01kbavk10u:67": "smeraṃ smeraṃ vadati madanāliṅgitair aṅgabhaṅgaiḥ /",
  "S01kbavk10u:68": "tāvat tasyopari paripatary eva kālapramuktā",
  "S01kbavk10u:69": "prāleyālīdhavalapalitacchadmanā vadhyamālā // KAvk_10.17 //",
  "S01kbavk10u:70": "kāle kāle kṣaṇakalanayā mohanidrāvaśena",
  "S01kbavk10u:71": "prāptaṃ nāsmin vapuṣi sukṛtaṃ naiva dattaṃ na bhuktaṃ /",
  "S01kbavk10u:72": "itthaṃ caurair iva sa muṣitaś cintayaty eva duḥkhāt",
  "S01kbavk10u:73": "saṃmūḍhānāṃ anuśayaphalaḥ so 'vasādapramādaḥ // KAvk_10.18 //",
  "S01kbavk10u:74": "tasmin yāte lalitavanitāpuṣpavallīvasante",
  "S01kbavk10u:75": "duṣkarmāptadraviṇatulayā yauvane svapnakalpe /",
  "S01kbavk10u:76": "naṣṭāśeṣaprakṛtir akhilaiḥ kheditāṅgair viraktair",
  "S01kbavk10u:77": "rājyabhraṃśe nṛpa iva sukhaṃ so 'tha śocaty atītaṃ // KAvk_10.19 //",
  "S01kbavk10u:78": "āyur nītaṃ na ca samucitaṃ yācakāyopanītaṃ",
  "S01kbavk10u:79": "nāpy unnītaṃ diśi diśi yaśaḥ satpathaṃ na pratītaṃ",
  "S01kbavk10u:80": "pītaṃ yācñāviṣam adhigataṃ sphītasaṃtāpaśītaṃ",
  "S01kbavk10u:81": "bhītaṃ pāpāt kim api na mayā yat tad eva praṇītaṃ // KAvk_10.20 //",
  "S01kbavk10u:82": "kvāsau hemadrumaruciharā hāriṇī yauvanaśrīḥ",
  "S01kbavk10u:83": "kāyaḥ kvāyaṃ kṛmihatataruprāyavicchāyapākaḥ /",
  "S01kbavk10u:84": "dūrād etāḥ parihṛtadṛśāḥ koṇalīnaṃ taruṇyaḥ",
  "S01kbavk10u:85": "śuṣkaṃ śītaṃ tarum iva vane vānaraṃ māṃ vadanti // KAvk_10.21 //",
  "S01kbavk10u:86": "so 'yaṃ kāyaḥ śrayati vilayaṃ naiva māyānikāyaḥ",
  "S01kbavk10u:87": "srastāḥ sarve daśanamaṇayas te ca keśāḥ na doṣāḥ /",
  "S01kbavk10u:88": "gātrotsāhe praharati marun naiva mohaprarohe",
  "S01kbavk10u:89": "kṣīṇasyeyaṃ śayanaśaraṇasyāpi tṛṣṇākṣayā me // KAvk_10.22 //",
  "S01kbavk10u:90": "saṃcintyeti prasṛtaviṣamaśvāsahikkārdito (?) 'sau",
  "S01kbavk10u:91": "sadyas tyaktuṃ ciraparicitām udyato lokayātrām /",
  "S01kbavk10u:92": "mūkibhūtaḥ svajanavirahaṃ dhyāyati dhvastadhairyaḥ",
  "S01kbavk10u:93": "śakticchedād ṛṇaṃ iva mahat prāptakālo daridraḥ // KAvk_10.23 //",
  "S01kbavk10u:94": "bhūmiṃ gehaṃ vasu parijanaṃ putradārādi cānyat",
  "S01kbavk10u:95": "tāvat tāvat kalayati dhiyā prāṇaparyantakāle /",
  "S01kbavk10u:96": "yāvaj janmany api punar asau snehamohānubandhais",
  "S01kbavk10u:97": "tais tair antaḥ kṛtaparicayas tanmayībhāvam eti // KAvk_10.24 //",
  "S01kbavk10u:98": "duḥkhaṃ duḥsahapāpakarmajanitaṃ kumbhīsahasrāntare",
  "S01kbavk10u:99": "bhuktvā rauravakālasūtranarakeṣv āvartate yoniṣu /",
  "S01kbavk10u:100": "yad vā puṇyakalārjitaṃ sukhapadaṃ tat saṃkṣaye duḥkhadaṃ",
  "S01kbavk10u:101": "sānāgāmiphalāptaye vimaladhīs tasmāt samādhīyatāṃ // KAvk_10.25 //",
  "S01kbavk10u:102": "iti bhīmabhavāmbhodhisaṃtāraṇakṛtavrataḥ /",
  "S01kbavk10u:103": "samādideśa bhagavān sattvānāṃ kuśalāptaye // KAvk_10.26 //",
  "S01kbavk10u:104": "/ iti kṣemendraviracitāyāṃ bodhisattvāvadānakalpalatāyāṃ garbhāvakrāntinirdeśo nāma daśamaḥ pallavaḥ /"
}