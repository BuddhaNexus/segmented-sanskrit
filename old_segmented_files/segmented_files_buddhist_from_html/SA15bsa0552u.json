{
  "SA15bsa0552u:0": "Kṣaṇabhaṅgasiddhiḥ /",
  "SA15bsa0552u:1": "namaḥ samantabhadrāya /",
  "SA15bsa0552u:2": "ākṣiptavyatirekā ya vyāptiranvayarūpiṇī /",
  "SA15bsa0552u:3": "sādharmmyavati dṛṣṭānte sattvahetorihocyate //",
  "SA15bsa0552u:4": "yat sat tat kṣaṇikaṃ yathā ghaṭaḥ santaścāmī vivādāspadībhūtāḥ padārthā iti /",
  "SA15bsa0552u:5": "hetoḥ parokṣārthapratipādakatvaṃ hetvābhāsatvaśaṅkānirākaraṇamantareṇa na śakyate pratipādayituṃ /",
  "SA15bsa0552u:6": "hetvābhāsāśca asidvavirudvānaikāntikabhedena trividhāḥ /",
  "SA15bsa0552u:7": "tatra na tāvadayamasidvo hetuḥ /",
  "SA15bsa0552u:8": "yadi nāma darśane darśane nānāprakāraṃ sattvalakṣaṇamuktamāste,",
  "SA15bsa0552u:9": "arthakriyākāritvaṃ,",
  "SA15bsa0552u:10": "sattāsamavāyaḥ,",
  "SA15bsa0552u:11": "svarūpasattvaṃ,",
  "SA15bsa0552u:12": "utpādavyayaghrauvyayogitvaṃ pramāṇaviṣayatvaṃ,",
  "SA15bsa0552u:13": "sadupalambhapramāṇagocaratvaṃ vyapadeśaviṣayatvamityādi,",
  "SA15bsa0552u:14": "tathāpi kimanena aprastutena idānīmeva niṣṭaṅkitena /",
  "SA15bsa0552u:15": "yadeva hi pramāṇato nirūpyamāṇaṃ padārthānāṃ sattvamupapannaṃ bhaviṣyati;",
  "SA15bsa0552u:16": "tadeva vayamapi svīkariṣyāmaḥ /",
  "SA15bsa0552u:17": "kevalaṃ yadetadarthakriyākāritvaṃ sarvvajanaprasidvamāste;",
  "SA15bsa0552u:18": "tat khalvatra sattvaśabdenābhisandhāya sādhanatvenopāttaṃ /",
  "SA15bsa0552u:19": "tacca yathāyogaṃ pratyakṣānumānapramāṇaprasidvasadbhāveṣu bhāveṣu pakṣīkṛteṣu pratyakṣādinā pramāṇena pratītamiti na svarūpeṇāśrayadvāreṇa vāsidvasambhāvanāpi //",
  "SA15bsa0552u:20": "nāpi viruddhaḥ /",
  "SA15bsa0552u:21": "sapakṣīkṛte ghaṭe sadbhāvāt /",
  "SA15bsa0552u:22": "nanu kathamasya sapakṣatvaṃ,",
  "SA15bsa0552u:23": "pakṣavadatrāpi kṣaṇabhaṅgāsiddheḥ /",
  "SA15bsa0552u:24": "nahyasya pratyakṣata kṣaṇabhaṅgasiddhiḥ /",
  "SA15bsa0552u:25": "tathātvenāniścayāt /",
  "SA15bsa0552u:26": "nāpi sattvānumānataḥ /",
  "SA15bsa0552u:27": "punarnidarśanāntarāpekṣāyāmanavasthāprasaṅgāt /",
  "SA15bsa0552u:28": "na cānyadanumānamasti /",
  "SA15bsa0552u:29": "sambhave vā tenaiva pakṣe 'pi kṣaṇabhaṅgasidveralaṃ sattānumāneneti cet /",
  "SA15bsa0552u:30": "ucyate /",
  "SA15bsa0552u:31": "anumānāntarameva prasaṅgaprasaṅgaviparyyayātmakaṃ ghaṭe kṣaṇabhaṅgaprasādhakaṃ pramāṇāntaramasti,",
  "SA15bsa0552u:32": "tathā ghaṭo varttamānakṣaṇe tāvat ekāmarthakriyāṃ karoti /",
  "SA15bsa0552u:33": "atītānāgatakṣaṇayorapi kiṃ tāme vārthakriyāṃ kuryādanyāṃ vā,",
  "SA15bsa0552u:34": "navā kāmapi kriyāmiti trayaḥ pakṣāḥ /",
  "SA15bsa0552u:35": "nātra prathamapakṣo yuktaḥ kṛtasya karaṇāyogāt /",
  "SA15bsa0552u:36": "atha dvitīyo 'bhyupagamyate tadidamatra vicāryyatām /",
  "SA15bsa0552u:37": "yadā ghaṭo varttamānakṣaṇabhāvi kāryyaṃ karoti tadā kimatītānāgatakṣaṇabhāvinyapi kāryye śakto 'śakto vā /",
  "SA15bsa0552u:38": "yadi śaktastadā varttamānakṣaṇabhāvikāryyavat atītānāgatakṣaṇabhāvyapi kāryyaṃ kuryyāt tatrāpi śaktatvāt śaktasya kṣepāyogāt /",
  "SA15bsa0552u:39": "anyathā varttamānakṣaṇabhāvino 'pi kāryyasyākaraṇaprasaṅgāt pūrvvāparakālayorapi śaktatvenāviśeṣāt,",
  "SA15bsa0552u:40": "samarthasya ca sahakāryyapekṣāyā ayogāt /",
  "SA15bsa0552u:41": "athāśaktastadā ekatra kāryye śaktāśaktatvaviruddhadharmmādhyāsāt kṣaṇavidhvaṃso ghaṭasya durvvāraprasaraḥ syāt /",
  "SA15bsa0552u:42": "nāpi tṛtīyaḥ pakṣaḥ saṅgacchate śaktasvabhāvānuvṛttereva /",
  "SA15bsa0552u:43": "yadā hi śaktasya svabhāvasya vilambo 'pyasahyastadā dūrītsāritamakaraṇam /",
  "SA15bsa0552u:44": "anyathā vārttamānikasyāpi kāryyasyākaraṇaṃ syāt ityuktaṃ /",
  "SA15bsa0552u:45": "tasmād yad yadā yajjananavyavahārapātraṃ,",
  "SA15bsa0552u:46": "tattadā tat kuryyāt /",
  "SA15bsa0552u:47": "akurvvacca na jananavyavahārabhājanam /",
  "SA15bsa0552u:48": "tadevamekatra kāryye samarthetarasvabhāvatayā pratikṣaṇaṃ bhedāt ghaṭasya sapakṣatvamakṣatam /",
  "SA15bsa0552u:49": "atra prayogaḥ /",
  "SA15bsa0552u:50": "yad yadā yajjananavyavahārayogyaṃ tattadā tajjanayatyeva /",
  "SA15bsa0552u:51": "yathā antyā kāraṇasāmagrī svakāryyaṃ /",
  "SA15bsa0552u:52": "atītānāgatakṣaṇabhāvikāryyajananavyavahārayogyaścāyaṃ ghaṭo varttamānakṣaṇabhāvikāryyakaraṇakāle sakalakriyātikramakāle 'pīti svabhāvahetuprasaṅgaḥ /",
  "SA15bsa0552u:53_0": "asya ca dvitīyādikṣaṇabhāvikāryyakaraṇavyavahāragocaratvasya prasaṅgasādhanasya vārttamānikakāryyakaraṇakāle",
  "SA15bsa0552u:53_1": "sakalakriyātikramakāle ca ghaṭe dharmmiṇi parābhyupagamamātrataḥ sidvatvāt asidvistāvadasambhavinī /",
  "SA15bsa0552u:54": "nāpi virudvatā,",
  "SA15bsa0552u:55": "sapakṣe antyakāraṇasāmagryāṃ sadbhāvasambhavāt /",
  "SA15bsa0552u:56": "nanvayaṃ sādhāraṇānaikāntiko hetuḥ /",
  "SA15bsa0552u:57": "sākṣādajanake 'pi kuśūlādyavasthitavījādau vipakṣe samarthavyavahāragocaratvasya sādhanasya darśanāditi cet /",
  "SA15bsa0552u:58": "na /",
  "SA15bsa0552u:59": "dvividho hi samarthavyavahāraḥ pāramārthikaḥ aupacārikaśca /",
  "SA15bsa0552u:60": "tatra yatpāramārthikam jananaprayuktaṃ jananavyavahāragocaratvaṃ tadiha sādhanatvenopāttaṃ /",
  "SA15bsa0552u:61": "tasya ca kuśūlādyavasthita vījādau kāraṇakāraṇatvāt aupacārikajananavyavahāraviṣayabhūte sambhavābhāvāt kutaḥ sādhāraṇānaikāntikatā /",
  "SA15bsa0552u:62": "na cāsya sandigdhavyatirekitā viparyyaye bādhakapramāṇasadbhāvāt /",
  "SA15bsa0552u:63": "tathāhīdaṃ jananavyavahāragocaratvaṃ niyataviṣayatvena vyāptamiti sarvvajanānubhavasiddham /",
  "SA15bsa0552u:64": "na cedaṃ nirnimittaṃ /",
  "SA15bsa0552u:65": "deśakālasvabhāvaniyamābhāvaprasaṅgāt /",
  "SA15bsa0552u:66": "na ca jananādanyannimittamupalabhyate /",
  "SA15bsa0552u:67": "tadanvayavyatirekānuvidhānadarśanāt /",
  "SA15bsa0552u:68": "yadi ca jananamantareṇāpi jananavyavahāragocaratvaṃ syāt tadā sarvvasya sarvvatra jananavyavahāra ityaniyamaḥ syāt /",
  "SA15bsa0552u:69": "niyataścāyaṃ pratītaḥ /",
  "SA15bsa0552u:70": "tato jananābhāve vipakṣe niyataviṣayatvasya vyāpakasya nivṛttau nivarttamānaṃ jananavyavahāragocaratvaṃ janana eva viśrāmyatīti vyāptisidveranavadyo hetuḥ /",
  "SA15bsa0552u:71": "na caiṣa ghaṭo varttamānakāryyakaraṇakṣaṇe sakalakriyātikramaṇe ca atītānāgatakṣaṇabhāvikāryyaṃ janayati /",
  "SA15bsa0552u:72": "tato na jananavyavahārayogyaḥ /",
  "SA15bsa0552u:73": "sarvvaḥ prasaṅgaḥ prasaṅgaviparyyayaniṣṭha iti nyāyāt /",
  "SA15bsa0552u:74": "atrāpi prayogaḥ /",
  "SA15bsa0552u:75": "yadyadā yanna karoti /",
  "SA15bsa0552u:76": "tattadā tatra samarthavyavahārayogyaṃ yathā śālyaṅkuramakurvvan kodravaḥ śālyaṅkure /",
  "SA15bsa0552u:77": "na karoti caiṣa ghaṭo varttamānakṣaṇabhāvikāryyakaraṇakāle sakalakriyātikramakāle cātītānāgatakṣaṇabhāvikāryyamiti vyāpakānupalabdhirbhinatti samarthakṣaṇādasamarthakṣaṇam /",
  "SA15bsa0552u:78": "atrāpyasiddhirnāsti varttamānakṣaṇabhāvikāryyakaraṇakāle sakalakriyātikramakāle ca atītānāgatakṣaṇabhāvikāryyakaraṇasyāyogāt /",
  "SA15bsa0552u:79": "nāpi virodhaḥ sapakṣe bhāvāt /",
  "SA15bsa0552u:80": "na cānaikāntikatā pūrvvoktena nyāyena samartha vyavahāragocaratvajanakatvayovidhibhūtayoḥ sarvvopasaṃhāravatyā vyāpteḥ prasādhanāt /",
  "SA15bsa0552u:81": "yatpunaratroktaṃ yadyadā yanna karoti na tattadā tatra samarthamityatra kaḥ karotyarthaḥ /",
  "SA15bsa0552u:82": "kiṃ kāraṇatvaṃ?",
  "SA15bsa0552u:83": "tatkāryyotpādānuguṇasahakārisākalyaṃ?",
  "SA15bsa0552u:84": "āhosvit kāryyāvyabhicāraḥ?",
  "SA15bsa0552u:85": "kāryyasambandho veti?",
  "SA15bsa0552u:86": "tatra kāraṇatvameva karotyarthaḥ /",
  "SA15bsa0552u:87": "tataḥ pakṣāntarabhāvino doṣā anabhyupagamapratihatāḥ /",
  "SA15bsa0552u:88": "na cātrapakṣe kāraṇatvasāmarthyayoḥ paryyāyatvena vyāpakānupalambhasya sādhyāviśiṣṭatvamabhidhātumucitaṃ /",
  "SA15bsa0552u:89": "samarthavyavahāragocaratvābhāvasya sādhyatvāt /",
  "SA15bsa0552u:90": "kāraṇatvasamarthavyavahāragocaratvayośca bṛkṣaśiṃśapayoriva vyāvṛttibhedo 'stītyanavasara eva evaṃvidhasya kṣudrapralāpasya /",
  "SA15bsa0552u:91": "tadevaṃ prasaṅgaprasaṅgaviparyyayahetudvayabalato ghaṭe dṛṣṭānte kṣaṇabhaṅgaḥ siddhaḥ /",
  "SA15bsa0552u:92": "tatkathaṃ sattvādanyadanumānaṃ dṛṣṭānte kṣaṇabhaṅgasādhakam /",
  "SA15bsa0552u:93": "nāstītyucyate /",
  "SA15bsa0552u:94": "na caivaṃ sattvahetorvaiyarthyaṃ /",
  "SA15bsa0552u:95": "dṛṣṭāntamātra eva prasaṅgaprasaṅgaviparyyayābhyāṃ kṣaṇabhaṅgaprasādhanāt nanvābhyāmeva pakṣe 'pi kṣaṇabhaṅgasiddhirastviti cet /",
  "SA15bsa0552u:96": "astu ko doṣaḥ /",
  "SA15bsa0552u:97": "yo hi pratipattā prativastu yadyadā yajjananavyavahārayogyaṃ tattadā tajjanayatītyā dikamupanyasituṃ analasastasya tata eva kṣaṇabhaṅgasiddhiḥ /",
  "SA15bsa0552u:98_0": "yastu prativastu tannyāyopanyāsaprayāsabhīruḥ sa ttvekatradharmmiṇi yadyadā yajjananavyavahārayogyaṃ",
  "SA15bsa0552u:98_1": "tattadā tajjanayatītyādinyāyena sattvamātramasthairyyavyāptamavadhāryyasattvādevānyatra",
  "SA15bsa0552u:98_2": "kṣaṇikatvamavagacchatīti /",
  "SA15bsa0552u:99_0": "kathamapramattovaiyarthyamasyācakṣīta tadevamekārthakāriṇo ghaṭasya dvitīyādikṣaṇabhāvikāryyāpekṣayā",
  "SA15bsa0552u:99_1": "samarthetarasvabhāvavirudvadharmmā dhyāsāt bheda eveti kṣaṇabhaṅgatayā sapakṣatāmāvahati",
  "SA15bsa0552u:99_2": "ghaṭe sattveheturupalabhyamāno na virudvaḥ /",
  "SA15bsa0552u:100": "na cāya manaikāntikaḥ /",
  "SA15bsa0552u:101": "atraiva sādharmmyavati dṛṣṭānte sarvvopasaṃhāravatyā vyāpteḥ prasādhanāt /",
  "SA15bsa0552u:102": "nanu viparyyaye bādhakapramāṇabalābdyāptisiddhistasya copanyāsavārttāpi nāsti tatkathaṃ vyāptiḥ prasādhiteti cet /",
  "SA15bsa0552u:103": "tadetat taralatarabuddhivilasitaṃ /",
  "SA15bsa0552u:104_0": "tathā hi uktametat varttamānakṣaṇabhāvikāryyakaraṇakāle atītānāgatakṣaṇabhāvikāryye",
  "SA15bsa0552u:104_1": "'pi ghaṭasya śaktisambhave tadānīmevaitat karaṇamakaraṇe ca śaktāśaktasvabhāvatayā",
  "SA15bsa0552u:104_2": "pratikṣaṇaṃ bheda iti kṣaṇikatvena vyāptaiva sā arthakriyāśaktiḥ /",
  "SA15bsa0552u:105": "nanvevaṃ anvayamātramastu vipakṣāt punarekāntena vyāvṛttiriti kuto labhyamiti cet,",
  "SA15bsa0552u:106": "vyāptisiddhereva /",
  "SA15bsa0552u:107": "byatirekasandehe vyāptisiddhireva kathamiti cet,",
  "SA15bsa0552u:108": "na dvividhā hi vyāptisiddhiranvayarūpā ca karttṛdharmmaḥ /",
  "SA15bsa0552u:109": "sādhanadharmmavati dharmmiṇi sādhyadharmmasyāvaśyambhāvo yaḥ /",
  "SA15bsa0552u:110": "vyatirekarūpā ca karmmadharmmaḥ sādhyābhāve sādhanasyāvaśyamabhāvo yaḥ /",
  "SA15bsa0552u:111": "enayoścaikatarapratītiniyamena dvitīyapratītimākṣipati /",
  "SA15bsa0552u:112": "anyathā, ekasyāḥ eva siddhaḥ /",
  "SA15bsa0552u:113": "tasmād /",
  "SA15bsa0552u:114": "yathā viparyyaye bādhakapramāṇabalāt niyamavati vyatireke siddhe anvayaviṣayaḥ saṃśayaḥ pūrvvaṃ sthito 'pi paścātparigalati /",
  "SA15bsa0552u:115": "tato 'nvayaprasādhanārthaṃ na pṛthaksādhanamucyate /",
  "SA15bsa0552u:116": "tathā prasaṅgatadviparyyayahetudvayabalato niyamavatyanvaye siddhe vyatirekaviṣaye pūrvvaṃ sthito 'pi sandehaḥ paścātparigalatyeva /",
  "SA15bsa0552u:117": "na ca vyatirekasādhakamanyat pramāṇaṃ vyaktavyam /",
  "SA15bsa0552u:118": "tataśca sādhyābhāve sādhanasyaikāntiko vyatirekaḥ /",
  "SA15bsa0552u:119_0": "sādhane sati sādhyasyāvaśyamanvayo veti na kaścidarthabhedaḥ tadevaṃ viparyyayabādhakapramāṇamantareṇāpi",
  "SA15bsa0552u:119_1": "prasaṅgaprasaṅgaviparyyayahetudvayabalāt anvayarūpavyāptisidvau sattvahetoranaikāntikasyābhāvādataḥ",
  "SA15bsa0552u:119_2": "sādhanāt kṣaṇabhaṅgasidviranavadyeti /",
  "SA15bsa0552u:120": "nanu ca sādhanamidamasidvaṃ,",
  "SA15bsa0552u:121": "na hi kāraṇabudhyā kāryyaṃ gṛhyate /",
  "SA15bsa0552u:122": "tasya bhāvitvāt /",
  "SA15bsa0552u:123": "na ca kāryyabudhyā kāraṇam /",
  "SA15bsa0552u:124": "tasyātītatvāt /",
  "SA15bsa0552u:125": "na ca varttamānagrāhiṇā jñānena atītānāgatayorgrahaṇamatiprasaṅgāt /",
  "SA15bsa0552u:126": "na ca pūrvvāparayoḥ kālayorekaḥ pratisandhātāsti kṣaṇabhaṅgabhaṅgaprasaṅgāt /",
  "SA15bsa0552u:127": "kāraṇābhāve tu kāryyābhāvapratītiḥ svasambedanavādino manorathasyāpyaviṣayaḥ /",
  "SA15bsa0552u:128": "na ca pūrbbotarakālayoḥ sambittī tābhyāṃ vāsanā tayā ca hetuphalāvasāyī vikalpa iti yuktaṃ /",
  "SA15bsa0552u:129": "sa hi vikalpo gṛhītānusandhāyako 'tadrūpasamāropako vā na prathamaḥ pakṣaḥ /",
  "SA15bsa0552u:130": "ekasya pratisandhāturabhāve pūrvvāparagrahaṇayorayogāt /",
  "SA15bsa0552u:131": "vikalpavāsanāyā evābhāvāt /",
  "SA15bsa0552u:132": "nāpi dvitīyaḥ;",
  "SA15bsa0552u:133": "marīcikāyāmapi jalavijñānaprāmāṇyaprasaṅgāt /",
  "SA15bsa0552u:134": "tadevamanvayavyatirekayorapratipatterarthakriyālakṣaṇam sattvamasidvamiti //",
  "SA15bsa0552u:135": "kiñca prakārāntarādapīdaṃ sādhanamasidvaṃ /",
  "SA15bsa0552u:136": "tathā hi vījādīnāṃ sāmarthyaṃ vījādijñānāt kāryyādaṅkurādervā niścetavyaṃ /",
  "SA15bsa0552u:137": "kāryyatvañca vastutvasidvau sidhyati,",
  "SA15bsa0552u:138": "vastutvañca kāryyāntarāt /",
  "SA15bsa0552u:139": "kāryyāntarasyāpi kāryyatvaṃ vastutvasidvau /",
  "SA15bsa0552u:140": "tadvastutvañca tadaparakāryyāntarādityanavasthā /",
  "SA15bsa0552u:141": "athānavasthābhayāt paryyante kāryyāntaraṃ nāpekṣate,",
  "SA15bsa0552u:142": "tadā tenaiva pūrvveṣāmasattvaprasaṅgāt naikasyāpyarthakriyāsāmarthyaṃ sidhyati /",
  "SA15bsa0552u:143": "nanu kāryyatvasattvayorbhinnavyāvṛttikatvāt /",
  "SA15bsa0552u:144": "sattāsidvāvapi kāryyatvasidvau kā kṣatiriti cet /",
  "SA15bsa0552u:145": "tadasaṅgatam,",
  "SA15bsa0552u:146": "satyapi kāryyatvasattvayorvyāvṛttibhede sattvasidvau kutaḥ kāryyatvasiddhiḥ /",
  "SA15bsa0552u:147": "kāryyatvaṃ hyabhūtvābhāvitvaṃ,",
  "SA15bsa0552u:148": "bhavanañca sattā /",
  "SA15bsa0552u:149": "sattā ca saugatānāṃ sāmarthyameva /",
  "SA15bsa0552u:150": "tataśca sāmarthyasandehe bhavatītyeva vaktumaśakyaṃ kathamabhūtvābhāvitvaṃ kāryyatvaṃ setsyati /",
  "SA15bsa0552u:151": "apekṣitaparavyāpāratvaṃ kāryyatvamityapi nāsato dharmmaḥ sattvañca sāmarthyaṃ tacca sandigdhamiti kutaḥ kāryyasiddhiḥ /",
  "SA15bsa0552u:152": "tadasidvau pūrvvasya sāmarthyaṃ na sidhyatīti sandigdhāsidvo hetuḥ /",
  "SA15bsa0552u:153": "tathā virudvo 'pyayaṃ,",
  "SA15bsa0552u:154": "tathā hi kṣaṇikatve sati na tāvat ajātasyānanvayanirudvasya vā kāryyārambhakatvaṃ sambhavati /",
  "SA15bsa0552u:155": "na ca nispannasya tāvān kṣaṇo 'sti yamupādāya kasmaicit kāryyāya vyāpāryyet /",
  "SA15bsa0552u:156": "ataḥ kṣaṇikapakṣa eva arthakriyānupapattervirūdvatā /",
  "SA15bsa0552u:157": "athavā vikalpena yadupanīyate,",
  "SA15bsa0552u:158": "tatsarvvamavastu,",
  "SA15bsa0552u:159": "tataśca vastvātmake kṣaṇikatve sādhye 'vastūpasthāpayannanumānavikalpo virudvaḥ /",
  "SA15bsa0552u:160": "yadvā, sarvvasyaiva hetoḥ kṣaṇikatve sādhye virudvatvaṃ deśakālāntarānanugame sādhyasādhanabhāvābhāvāt anugame ca nānākālamekamakṣaṇikaṃ kṣaṇikatvena virudhyata iti /",
  "SA15bsa0552u:161": "anaikāntiko 'pyayaṃ sattvasthairyyayorvirodhābhāvāditi /",
  "SA15bsa0552u:162": "pratrocyate /",
  "SA15bsa0552u:163": "yattāvaduktaṃ sāmarthyaṃ na pratīyata iti /",
  "SA15bsa0552u:164": "tat kiṃ sarvvathaiva na pratīyate /",
  "SA15bsa0552u:165": "kṣaṇabhaṅgapakṣe vā /",
  "SA15bsa0552u:166": "prathamapakṣe sakalakārakajñāpakahetucakrocchedāt mukhaspandanamātrasyāpyakaraṇaprasaṅgaḥ /",
  "SA15bsa0552u:167": "anyathā yenaiva vacanena sāmarthyaṃ nāstīti pratipādyate tasyaiva tat pratipādanasāmarthyamavyāhatamāyātam /",
  "SA15bsa0552u:168": "tasmāt paramapuruṣārthasamīhayā vastutattvanirūpaṇapravṛttasya śaktisvīkārapūrvvakaiva pravṛttiḥ /",
  "SA15bsa0552u:169": "tadasvīkāre tu na kaścit kvacit pravartteteti nirīhaṃ jagajjāyate /",
  "SA15bsa0552u:170": "atha dvitīyaḥ pakṣaḥ /",
  "SA15bsa0552u:171": "tadāsti tāvat sāmarthyapratītiḥ /",
  "SA15bsa0552u:172": "sā ca kṣaṇikatve yadi nopapadyate tadā virudvaṃ vaktumucitaṃ,",
  "SA15bsa0552u:173": "asidvamiti tu nyāyabhūṣaṇīyaḥ prāyovilāpaḥ /",
  "SA15bsa0552u:174": "na ca satyapi kṣaṇikatve sāmarthyapratītivyāghātaḥ /",
  "SA15bsa0552u:175": "tathāhi kāraṇajñānopādeyabhūtena kāryyagrāhiṇā jñānena tadarpitasaṃskāragarbheṇa asya bhāve asya bhāva iti anvayaniścayo janyate,",
  "SA15bsa0552u:176": "tathā kāraṇāpekṣayā bhūtalakaivalyagrāhijñānopādeyabhūtena kāryyāpekṣayā bhūtalakaivalyagrāhiṇā jñānena tadarpitasaṃskāragarbhaṇa asyābhāve asyābhāva iti vyatirekaniścayo janyate /",
  "SA15bsa0552u:177": "yadāhurguravaḥ /",
  "SA15bsa0552u:178": "ekāvasāyasamanantarajātamanyavijñānamanvayavimarṣamupādadhāti /",
  "SA15bsa0552u:179": "evaṃ tadekavirahānubhavodbhavānyavyāvṛttadhīḥ prathayati vyatirekabuddhiṃ //",
  "SA15bsa0552u:180": "evaṃ sati gṛhītānusandhāyake evāyaṃ vikalpaḥ /",
  "SA15bsa0552u:181": "upādānopādeyabhūtakramipratyakṣadvayagṛhītānusandhānāt /",
  "SA15bsa0552u:182": "yadāhālaṅkāraḥ /",
  "SA15bsa0552u:183": "yadi nāmaikamadhyakṣaṃ na pūrvvāparavittimat /",
  "SA15bsa0552u:184": "adhyakṣadvayasadbhāve prākparāvedanaṃ kathamiti /",
  "SA15bsa0552u:185": "nāpi dvitīyo 'sidvaprabhedaḥ /",
  "SA15bsa0552u:186": "sāmarthyaṃ hi sattvamiti saugatānāṃ sthitireṣā /",
  "SA15bsa0552u:187": "na caitat prasādhanārthamasmākamidānīmeva prārambhaḥ;",
  "SA15bsa0552u:188": "kintu yatra pramāṇapratīte vījādau vastubhūte dharmmiṇi pramāṇapratītaṃ sāmarthya tatra kṣaṇābhaṅga sādhanāya /",
  "SA15bsa0552u:189": "tataścāṅkurādīnāṃ kāryyādaśanāt āhatyasāmarthyasandehe 'pi paṭupratyakṣaprasidvaṃ sanmātratvamavadhāryyameva /",
  "SA15bsa0552u:190": "anyathā na kvacidapi vastumātrasyāpi pratipattiḥ syāt /",
  "SA15bsa0552u:191": "tasmācchāstrīyasattvalakṣaṇasandehe 'pi paṭupratyakṣavalāvalambitavastubhāve aṅkurādau kāryyatvamupalabhyamānaṃ vījādeḥ sāmarthyamupasthāpayatīti nāsidvidoṣāvakāśaḥ /",
  "SA15bsa0552u:192": "nāpi kśaṇikatve sāmarthyakṣatiḥ,",
  "SA15bsa0552u:193": "yato virudvatā syāt,",
  "SA15bsa0552u:194": "kṣaṇikatvaniyataprāgbhāvitvalakṣaṇakāraṇatvayovirodhābhāvāt,",
  "SA15bsa0552u:195": "kṣaṇamātrasthāyinyapi sāmarthyasambhavāditi nādimo virodhaḥ /",
  "SA15bsa0552u:196": "nāpi dvitīyo virodhaprabhedaḥ /",
  "SA15bsa0552u:197": "avastuno vastuno vā svākārasya grāhyatve 'pi,",
  "SA15bsa0552u:198": "adhyavaseyavastvapekṣayaiva sarvvatra prāmāṇyapratipādanāt vastusvabhāvasyaiva kṣaṇikatvasidviriti kva virodhaḥ /",
  "SA15bsa0552u:199": "yacca gṛhyate yaccādhyavasīyate te dve api anyanivṛttī na vastunī svalakṣaṇāvagāhitve abhilāpasaṃsargānupapatteriti cet /",
  "SA15bsa0552u:200": "na /",
  "SA15bsa0552u:201": "adhyavasāyasvarūpāparijñānāt agṛhīte 'pi vastuni mānasyādipravṛttikārakatvaṃ vikalpasyādhyavasāyitvaṃ,",
  "SA15bsa0552u:202": "apratibhāse 'pi pravṛttiviṣayīkṛtatvamadhyavaseyatvam /",
  "SA15bsa0552u:203": "etaccādhyavaseyatvaṃ svalakṣaṇasyaiva yujyate, nānyasya /",
  "SA15bsa0552u:204": "arthakriyārthitvāt arthipravṛtteḥ /",
  "SA15bsa0552u:205": "evañcādhyavasāye svalakṣaṇasyāsphuraṇameva /",
  "SA15bsa0552u:206": "na ca tasyāsphuraṇe 'pi sarvvatrāviśeṣeṇa pravṛttyākṣepaprasaṅgaḥ,",
  "SA15bsa0552u:207": "pratiniyatasāmagrīprasūtāt,",
  "SA15bsa0552u:208": "pratiniyatasvākārāt,",
  "SA15bsa0552u:209": "pratiniyataśaktiyogāt,",
  "SA15bsa0552u:210": "pratiniyata evātadrūpaparāvṛtte apratīte 'pi pravṛttisāmarthyadarśanāt /",
  "SA15bsa0552u:211": "yathā sarvvasyāsattve 'pi vījādaṅkurasyaivotpattiḥ dṛṣṭasya niyatahetuphalabhāvasya pratikṣeptumaśakyatvāt /",
  "SA15bsa0552u:212": "paraṃ vāhyenārthena sati pratibandhe prāmāṇyamanyathātvaprāmāṇyamiti viśeṣaḥ /",
  "SA15bsa0552u:213": "tathā tṛtīyo 'pi pakṣaḥ prayāsaphalaḥ /",
  "SA15bsa0552u:214": "nānākālasyaikasya vastuno vastuto 'sambhavepyatadrūpaparāvṛttayoreva sādhyasādhanayoḥ pratyakṣeṇa vyāptigrahaṇāt /",
  "SA15bsa0552u:215": "dvividho hi pratyakṣasya viṣayo grāhyo 'dhyavaseyaśca sakalātadrūpaparāvṛttaṃ vastumātraṃ sākṣādasphuraṇāt pratyakṣasya grāhyo viṣayo mā bhūt /",
  "SA15bsa0552u:216": "tadekadeśagrahaṇe tu tanmātrayorvyāptiniścāyakavikalpajananādadhyavaseyo viṣayo bhavatyeva /",
  "SA15bsa0552u:217": "kṣaṇagrahaṇe santānaniścayavat /",
  "SA15bsa0552u:218": "rūpamātragrahaṇe ghaṭaniścayavacca /",
  "SA15bsa0552u:219": "anyathā sarvvānumānocchedaprasaṅgāt /",
  "SA15bsa0552u:220": "tathā hi vyāptigrahaḥ sāmānyayoḥ,",
  "SA15bsa0552u:221": "viśeṣayoḥ,",
  "SA15bsa0552u:222": "sāmānyaviśiṣṭaviśeṣayo rviśeṣaviśiṣṭasāmānyayorveti vikalpāḥ /",
  "SA15bsa0552u:223": "nādyo vikalpaḥ sāmānyasya vādhyatvāt /",
  "SA15bsa0552u:224": "avādhyatve 'pyadṛśyatvāt /",
  "SA15bsa0552u:225": "dṛśyatve 'pi puruṣārthānupayogitayā tasyānumeyatvāyogāt /",
  "SA15bsa0552u:226": "nāpyanumitāt sāmānyāt viśeṣānumānam,",
  "SA15bsa0552u:227": "sāmānyasarvvaviśeṣayorvakṣyamāṇanyāyena pratibandhapratipatterayogāt /",
  "SA15bsa0552u:228": "nāpi dvitīyo viśeṣasyānanugāmitvāt /",
  "SA15bsa0552u:229": "antime tu vikalpadvaye sāmānyādhāratayā dṛṣṭa eva viśeṣaḥ sāmānyasya viśeṣyo viśeṣaṇaṃ vā karttavyaḥ /",
  "SA15bsa0552u:230": "adṛṣṭa eva vā deśakālāntaravarttī /",
  "SA15bsa0552u:231": "yadvā dṛṣṭādṛṣṭātmako deśakālāntarabartī atadrūpaparāvṛttaḥ sarvvo viśeṣaḥ /",
  "SA15bsa0552u:232": "na prathamaḥ pakṣo 'nanugāmittvāt;",
  "SA15bsa0552u:233": "nāpi dvitīyaḥ,",
  "SA15bsa0552u:234": "adṛṣṭatvāt /",
  "SA15bsa0552u:235": "na ca tṛtīyaḥ,",
  "SA15bsa0552u:236": "prastutaikaviśeṣadarśane 'pi deśakālāntaravarttināmadarśanāt /",
  "SA15bsa0552u:237": "atha teṣāṃ sarvveṣāmeva viśeṣāṇāṃ sadṛśatvāt /",
  "SA15bsa0552u:238": "sadṛśasāmagrīprasūtatvāt sadṛśakāryyakāritvāditi prattyāsattyā,",
  "SA15bsa0552u:239": "ekaviśeṣagrāhakaṃ pratyakṣamatadrūpaparāvṛttamātreniścayaṃ janayadatadrūpaparāvṛttaviśeṣamātrasya vyavasthāpakam /",
  "SA15bsa0552u:240": "yathaikasāmagrīpratibadvarūpamātragrāhakaṃ pratyakṣaṃ ghaṭe niścayaṃ janayadghaṭagrāhakaṃ byavasthāpyate /",
  "SA15bsa0552u:241": "anyathā ghaṭo 'pi ghaṭasantāno 'pi pratyakṣato na sidhyet sarvvātmanā grahaṇābhāvāt /",
  "SA15bsa0552u:242": "tadekadeśagrahaṇantvatadrūpaparāvṛtte 'pyaviśiṣṭam /",
  "SA15bsa0552u:243": "yadyevamanenaiva krameṇa sarvvasya viśeṣasya viśeṣaṇaviśeṣyabhāvavat vyāptipratipattirapyastu /",
  "SA15bsa0552u:244": "tat kimarthaṃ nānākālamekakṣaṇikamabhyupagantavyaṃ yena kṣaṇikatve sādhanasya virudvatvaṃ syāt iti na kaścidvirodhaprabhedaprasaṅgaḥ /",
  "SA15bsa0552u:245": "na cāyamanekāntiko 'pi hetuḥ /",
  "SA15bsa0552u:246": "pūrvvoktakrameṇa sādharmmyadṛṣṭānte prasaṅgaviparyyayahetubhyāmanvayarūpavyāpteḥ prasādhanāt /",
  "SA15bsa0552u:247": "nanu yadi prasaṅgaviparyyayahetudvayavalato ghaṭe dṛṣṭānte kṣaṇabhaṅgaḥ sidhyettadā sattvasya niyamena kṣaṇikatvena vyāptisidveranaikāntikatvaṃ na syāditi yuktam /",
  "SA15bsa0552u:248": "kevala midamevāsambhavi /",
  "SA15bsa0552u:249": "tathāhi śakto 'pi ghaṭaḥ kramisahakāryyapekṣayā kramikāryyaṃ kariṣyati /",
  "SA15bsa0552u:250": "na caitad vaktavyaṃ samartho 'rthaḥ svarūpeṇa karoti /",
  "SA15bsa0552u:251": "svarūpañca sarvvadāstītyanupakāriṇi sahakāriṇyapekṣā na yujyata iti,",
  "SA15bsa0552u:252": "satyapi svarūpeṇa kārakatve sāmarthyābhāvātkathaṃ karoti,",
  "SA15bsa0552u:253": "sahakārisākalyaṃ hi sāmarthyaṃ tadvaikalyañcāsāmarthyaṃ /",
  "SA15bsa0552u:254": "na ca tayorāvirbhāvatirobhāvābhyāṃ tadvataḥ kācit kṣatiḥ /",
  "SA15bsa0552u:255": "tasya tābhyāmanyatvāt /",
  "SA15bsa0552u:256": "tasmādarthaḥ samartho 'pi syāt na ca karotīti sandigdhavyatirekaḥ prasaṅgahetuḥ /",
  "SA15bsa0552u:257": "atrocyate / bhavatu tāvat sahakārisākalyameva sāmarthyaṃ /",
  "SA15bsa0552u:258": "tathāpi so 'pi tāvadbhāvaḥ svarūpeṇa kārakaḥ /",
  "SA15bsa0552u:259": "tasya ca yādṛśaścaramakṣaṇe 'kṣepakriyādharmmā svabhāvaḥ tādṛśa eva cet prathamakṣaṇe tadā tadāpi prasahya kurbbāṇo brahmaṇāpyanivāryyaḥ /",
  "SA15bsa0552u:260": "na ca so 'pyakṣepakriyādharmmā svabhāvaḥ sākalye sati jāto bhāvādbhinna evābhidhātuṃ śakyaḥ /",
  "SA15bsa0552u:261": "bhāvasyākarttṛtvaprasaṅgāt /",
  "SA15bsa0552u:262": "evaṃ yāvadyāvat dharmāntaraparikalpastāvattāvadudāsīno bhāvaḥ /",
  "SA15bsa0552u:263": "tasmādyadrūpamādāya svarūpeṇāpi janayatītyucyate;",
  "SA15bsa0552u:264": "tasya prāgapi bhāve kathamajaniḥ kadācit /",
  "SA15bsa0552u:265": "akṣepakriyāpratyanīkasvabhāvasya prācyasya paścādanuvṛttau kathaṃ kadācidapi kāryyasambhavaḥ /",
  "SA15bsa0552u:266": "nanu yadi sa evaikaḥ karttā syāt yuktametat /",
  "SA15bsa0552u:267": "kintu sāmagrī janikā tataḥ sahakāryyantaravirahavelāyāṃ balīyaso 'pi na kāryyaprasava iti kimatra virudvaṃ /",
  "SA15bsa0552u:268": "na hi bhāvaḥ svarūpeṇakarotīti svarūpeṇaiva karoti /",
  "SA15bsa0552u:269": "sahakārisahitādeva tataḥ kāryyotpattidarśanāt /",
  "SA15bsa0552u:270": "tasmādyāptivat kāryyakāraṇabhāvo 'pi,",
  "SA15bsa0552u:271": "ekatrānyayogabyavacchedena anyatrāyogavyavacchedena nāvabodvavyaḥ,",
  "SA15bsa0552u:272": "tathaiva laukikaparīkṣakāṇāṃ sampratipatteriti /",
  "SA15bsa0552u:273": "atrocyate / yadā militāḥ santaḥ kāryyaṃ kurvvate tadaikārthakaraṇalakṣaṇaṃ sahakāritvamepāmastu ko niṣedvā?",
  "SA15bsa0552u:274": "militaireva tu tatkāryya karttavyamiti kuto labhyate?",
  "SA15bsa0552u:275": "pūrvvāparayorekasvabhāvatvādbhāvasya /",
  "SA15bsa0552u:276": "sarvvadā jananājananayoranyataraniyataprasaṅgasya durvvāratvāt /",
  "SA15bsa0552u:277": "tasmāt sāmagrī janika naikaṃ janakamiti sthiravādināṃ manorathasyāpyaviṣayaḥ /",
  "SA15bsa0552u:278": "dṛśyate tāvadevamiti cet /",
  "SA15bsa0552u:279": "dṛśyatāṃ kintu pūrvvasthitādeva sāmagrīmadhyapraviṣṭādbhāvāt kāryotpattiranyasmādeva vā viśiṣṭādbhāvādutpannāditi vivādapadam /",
  "SA15bsa0552u:280": "tatra prāgapi sambhave sarvvadaiva kāryyotpatti rna vā kadācidapīti virodhamasamādhāya cakṣuṣī nimīlya tata eva kāryyotpattidarśanāditi sādhyānuvādamātrapravṛttaḥ kṛpāmarhatīti /",
  "SA15bsa0552u:281": "na ca pratyabhijñādibalādekatvasidviḥ tat pauruṣasya lūnapunarjātakeśanakhādāvapyupalambhato nirddalanāt,",
  "SA15bsa0552u:282": "lakṣaṇabhedasya ca darśayitumaśakyatvāt /",
  "SA15bsa0552u:283": "sthirasidvidūṣaṇe cāsmābhiḥ prapañcato nirastatvāt /",
  "SA15bsa0552u:284": "tasmāt sākṣāt kāryyakāraṇabhāvāpekṣayā ubhayatrāpyanyayogavyavacchedaḥ /",
  "SA15bsa0552u:285": "vyāptau tu sākṣātparamparayā kāraṇamātrāpekṣayā kāraṇe vyāpake 'yogavyavacchedaḥ /",
  "SA15bsa0552u:286": "kāryye vyāpye 'nyayogavyavacchedaḥ /",
  "SA15bsa0552u:287": "tathā tadatatsvabhāve vyāpake 'yogavyavacchedaḥ /",
  "SA15bsa0552u:288": "tatsvabhāve ca vyāpye 'nyayogavyavacchedo vikalpāruḍharūpāpekṣayā vyāptau dvividhamavadhāraṃam /",
  "SA15bsa0552u:289": "nanu yadi pūrvvāparakālayorekasvabhāvo bhāvaḥ sarvvadājanakatvenājanakatvena vā vyāpta upalabdhaḥ syāttadāyaṃ prasaṅgaḥ saṅgacchate /",
  "SA15bsa0552u:290": "na kṣaṇabhaṅgavādinā pūrvvāparakālayorekaḥ kaścidupalabdha iti cet /",
  "SA15bsa0552u:291": "tadetadatigrāmyaṃ /",
  "SA15bsa0552u:292": "tathāhi pūrvvāparakālayorekasvabhāvatve satītyasyāyamarthaḥ /",
  "SA15bsa0552u:293": "parakālabhāvī janako yaḥ svabhāvo bhāvasya sa eva yadi pūrvvakālabhāvī /",
  "SA15bsa0552u:294": "pūrvvakālabhāvī vā yo 'janakaḥ svabhāvaḥ sa eva yadi parakālabhāvī,",
  "SA15bsa0552u:295": "tadopalabdhameva jananamajananambā syāt,",
  "SA15bsa0552u:296": "tathā ca sati sidvayoreva svabhāvayorekatvārope sidvameva jananamajananambāsajyata iti /",
  "SA15bsa0552u:297": "nanu kāryyameva sahakāriṇamapekṣate /",
  "SA15bsa0552u:298": "na tu kāryyotpattihetuḥ /",
  "SA15bsa0552u:299_0": "yasmāt dvividhaṃ sāmarthya nijamāgantukañca sahakāryyantaraṃ tato 'kṣaṇikasyāpi kramavat",
  "SA15bsa0552u:299_1": "sahakārinānātvādapi kramavat kāryyanānātvopapatteraśakyaṃ bhāvānāṃ pratikṣaṇamanyānyatvamupapādayitumiti cet /",
  "SA15bsa0552u:300": "ucyate /",
  "SA15bsa0552u:301": "bhavatu tāvannijāgantukabhedena dvividhaṃ sāmarthyaṃ /",
  "SA15bsa0552u:302": "tathāpi yat prātisvikaṃ vastusvalakṣaṇaṃ arthakriyādharmmakamavaśyamabhyupagantavyaṃ tat kiṃ prāgapi paścādeva veti vikalpya yaddūṣaṇamugdīritaṃ /",
  "SA15bsa0552u:303": "tatra kimuktamaneneti na pratīmaḥ /",
  "SA15bsa0552u:304": "yattu kāryyeṇaiva sahakāriṇo 'pekṣanta ityupatkṛtaṃ tadapi nirupayogaṃ /",
  "SA15bsa0552u:305": "yadi hi kāryyameva svajanmani svatantraṃ syādyuktametat /",
  "SA15bsa0552u:306": "kevalamevaṃ sati sahakārisākalyasāmarthyakalpanamaphalaṃ /",
  "SA15bsa0552u:307": "svātantryādeva hi kāryyaṃ kādācitkaṃ bhaviṣyati /",
  "SA15bsa0552u:308": "tathā ca sati santo hetavaḥ sarvvathāsamarthāḥ /",
  "SA15bsa0552u:309": "asadetat kāryyaṃ svatantramiti viśuddhā budviḥ /",
  "SA15bsa0552u:310": "atha kāryyasyaivāyamaparādho yadidaṃ samarthe kāraṇe satyapi kadācinnopapadyata iti cet /",
  "SA15bsa0552u:311": "na tattarhi tat kāryyaṃ svātantryāt /",
  "SA15bsa0552u:312": "yadbhāṣyaṃ /",
  "SA15bsa0552u:313": "sarvvāvasthāsamāne 'pi kāraṇe yadyakāryyatā /",
  "SA15bsa0552u:314": "svatantraṃ kāryyamevaṃ syānnatatkāryyantathā sati //",
  "SA15bsa0552u:315": "atha na tadbhāve bhavatīti tatkāryyamucyate,",
  "SA15bsa0552u:316": "kintu tadabhāvena bhavatyeveti vyatirekaprādhānyāditi cet /",
  "SA15bsa0552u:317": "na /",
  "SA15bsa0552u:318": "yadi hi svayambhavan bhāvayedeva hetuḥ svakāryyaṃ tadā tadabhāvaprayukto 'syābhāva iti pratītiḥ syāt /",
  "SA15bsa0552u:319": "no ced yathā kāraṇe satyapi kāryyasvātantryānna bhavati /",
  "SA15bsa0552u:320": "tathā tadabhāve 'pi svātantryādeva na bhūtamiti śaṅkā kena nivāryyeta /",
  "SA15bsa0552u:321": "yadbhāṣyaṃ /",
  "SA15bsa0552u:322": "tadbhāve 'pi na bhāvaścedabhāve 'bhāvitā kutaḥ /",
  "SA15bsa0552u:323": "tadabhāvaprayuktosya so 'bhāva iti tat kutaḥ //",
  "SA15bsa0552u:324": "tasmād yathaiva tadbhāve niyamena na bhavati /",
  "SA15bsa0552u:325": "tathaiva tadbhāve niyamena bhavedeva /",
  "SA15bsa0552u:326": "abhavacca na tatkāraṇatāmātmanaḥ kṣamate /",
  "SA15bsa0552u:327": "yaccoktaṃ, prathamakāryyotpādanakāle hṛttarakāryyotpādanasvabhāvaḥ /",
  "SA15bsa0552u:328": "ataḥ prathamakāla evāśeṣāṇi kāryyāṇi kuryyāditi /",
  "SA15bsa0552u:329": "tadidaṃ mātā me vandhyetyādivat svavacananirodhādayuktaṃ,",
  "SA15bsa0552u:330": "yo hṛttarakāryyajananasvabhāvaḥ sa kathamādau kāryyaṃ kuryyāt /",
  "SA15bsa0552u:331": "na tarhi tatkāryyakaraṇasvabhāvaḥ na hi nīlotpādanasvabhāvaḥ pītādikamapi karotīti /",
  "SA15bsa0552u:332": "atrocyate / sthirasvabhāvatve hi bhāvasya uttarakālamevedaṃ kāryyaṃ na pūrvvakālamiti kuta etat /",
  "SA15bsa0552u:333": "tadabhāvācca kāraṇamapi uttarakāryyakaraṇasvabhāvamityapi kutaḥ /",
  "SA15bsa0552u:334": "kiṃ kurmmaḥ uttarakālameva tasya janmeti cet;",
  "SA15bsa0552u:335": "astu sthiratve tadanupapadyamānamasthiratāmādiśatu;",
  "SA15bsa0552u:336": "sthiṣtvepyeṣa eva svabhāvastasya yaduttarakṣaṇa eva karotīti cet /",
  "SA15bsa0552u:337": "utedānīṃ pramāṇapratyāśā /",
  "SA15bsa0552u:338": "dhūmādagnirityatrāpi svabhāva evāsya yadidānīmatra niragnirapi dhūma iti vaktuṃ śakyatvāt /",
  "SA15bsa0552u:339": "tasmāt pramāṇasidve svabhāvāvalambanaṃ,",
  "SA15bsa0552u:340": "na tu svabhāvāvalambanena pramāṇavyālopaḥ /",
  "SA15bsa0552u:341": "tasmād yadi kāraṇasyottarakāryyakārakatvamabhyupagamya kāryyasya prathamakṣaṇabhāvitvamāsajyate,",
  "SA15bsa0552u:342": "syāt svavacanavirodhaḥ /",
  "SA15bsa0552u:343": "yadā tu kāraṇasya sthiratve kāryyasyottarakālatvamevāsaṅgatam /",
  "SA15bsa0552u:344": "ataḥ kāraṇasyāpyuttarakāryyajanakatvaṃ vastuto 'sambhavi tadā prasaṅgasādhanamidaṃ /",
  "SA15bsa0552u:345": "jananavyavahāragocaratvaṃ hi jananena vyāptamiti prasādhitaṃ /",
  "SA15bsa0552u:346": "uttarakāryyajananavyavahāragocaratvañca tvadabhyupagamāt prathamakāryyakaraṇakāla eva ghaṭe dharmmiṇi sidvaṃ /",
  "SA15bsa0552u:347": "atastanmātrānubandhina uttarābhimatasya kāryyasya prathame kṣaṇe 'sambhavādeva prasaṅgaḥ kriyate /",
  "SA15bsa0552u:348": "na hi nīlakārake 'pi pītakārakatvārope pītasambhavaprasaṅgaḥ svavacanavirodhonāma /",
  "SA15bsa0552u:349": "tadevaṃ śaktaḥ sahakāryyanapekṣitatvāt jananena vyāptaḥ /",
  "SA15bsa0552u:350": "ajanayaṃśca śaktāśaktatvavirudvadharmmādhyāsādbhinna eva /",
  "SA15bsa0552u:351": "nanu bhavatu prasaṅgaviparyyayabalādekakāryyaṃ pratiśaktāśaktatvalakṣaṇavirudvadharmmādhyāsaḥ /",
  "SA15bsa0552u:352": "tathāpi na tato medaḥ sidhyati;",
  "SA15bsa0552u:353": "tathāhi bījamaṅkurādikaṃ kurvvad yadi yenaiva svabhāvenāṅkuraṃ karoti tenaiva kṣityādikantadākṣityādīnāmapyaṅkurasvābhāvyāpattiḥ /",
  "SA15bsa0552u:354": "nānāsvabhāvatvena tu kārakatve svabhāvānāmanyonyābhāvāvyabhicāritvādekatra bhāvābhāvau parasparavirudvau syātāmityekamapi bījaṃ bhidyeta /",
  "SA15bsa0552u:355": "evaṃ pradīpo 'pi tailakṣayavarttidāhādikaṃ;",
  "SA15bsa0552u:356": "tathā pūrvvarūpamapyuttararūparasagandhādikamanekaiḥ svabhāvaiḥ parikaritaṃ karoti /",
  "SA15bsa0552u:357": "teṣāñca svabhāvānāmanyonyābhāvāvyabhicārādvirudvānāṃ yoge pradīpādikaṃ bhidyeta /",
  "SA15bsa0552u:358": "na ca bhidyate /",
  "SA15bsa0552u:359": "tanna /",
  "SA15bsa0552u:360": "virudvadharmmādhyāso bhedakaḥ,",
  "SA15bsa0552u:361": "tathā bījasyāṅkuraṃ prati kārakatvaṃ garddabhādikaṃ pratyakārakatvamiti kārakatvākārakatve api virudvau dharmau /",
  "SA15bsa0552u:362": "na ca tadyoge 'pi bījabhedaḥ /",
  "SA15bsa0552u:363": "tadevamekatra bīje pradīpe rūpe ca vipakṣe paridṛśyamānaḥ śaktāśaktatvādirvirudvadharmmādhyāso na ghaṭāderbhedaka iti /",
  "SA15bsa0552u:364": "atra brūmaḥ /",
  "SA15bsa0552u:365": "bhavatu tāvadvījādīnāmanekakāryyakāritvādvarmmabhūtānekasvabhāvabhedastathāpi kaḥ prastāvovirudvadharmmādhyāsasya /",
  "SA15bsa0552u:366": "svabhāvānāṃ hyanyonyābhāvāvyabhicāre bhedaḥ prāptāvasaro na virodhaḥ /",
  "SA15bsa0552u:367": "virodhastu yadvidhāne yanniṣedho yanniṣedhe yadvidhānaṃ tayorekatradharmmiṇi parasparaparihārasthitatayā syāt /",
  "SA15bsa0552u:368": "tadatraikaḥ svbhāvaḥ svābhāvena virudvo yukto bhāvābhāvavat /",
  "SA15bsa0552u:369": "na tu svabhāvāntareṇa /",
  "SA15bsa0552u:370": "ghaṭatvavastutvavat /",
  "SA15bsa0552u:371": "evamaṅkurādikāritvaṃ tadakāritvena virudvaṃ na punarvastvantarakāritvena /",
  "SA15bsa0552u:372": "pratyakṣavyāpāraścātra yathā nānādharmmairadhyāsitaṃ bhāvamabhinnaṃ vyavasthāpayati /",
  "SA15bsa0552u:373": "tathā tatkāryyakāriṇaṃ kāryyāntarākāriṇañca /",
  "SA15bsa0552u:374": "tadyadi pratiyogitvābhāvādanyonyābhāvāvyabhicāri ṇāvapi svabhāvāvavirudvo tatkārakatvānyākārakatve vā viṣayabhedādavirudve,",
  "SA15bsa0552u:375": "tat kimāyātamekakāryyamprati śaktāśaktatvayoḥ parasparapratiyoginīrvirudvayordharmmayoḥ /",
  "SA15bsa0552u:376": "etayorapi punaravirodhe virodho nāma dattajalāñjaliḥ /",
  "SA15bsa0552u:377": "bhavatu tarhyekakāryyāpekṣayaiva sāmarthyāsāmarthyayorvirodhaḥ /",
  "SA15bsa0552u:378": "kevalaṃ yathā tadeva kāryyaṃ prati kvaciddeśe śaktirdeśāntare cāśaktiriti deśabhedādavirudve śaktayaśaktī tathaikatraiva kāryye kālabhedādapyavirudve /",
  "SA15bsa0552u:379": "yathāpūrvvaṃ nniḥkriyaḥ sphaṭikaḥ sa eva paścāt sakriya iti cet /",
  "SA15bsa0552u:380": "ucyate / na hi vayaṃ paribhāṣāmātrādekatra kāryye deśabhedādavirudve śaktyaśaktī brūmaḥ /",
  "SA15bsa0552u:381": "kintu virodhābhāvāt /",
  "SA15bsa0552u:382": "taddeśakāryya kāritvaṃ hi taddeśakāryyākāritvena virudvaṃ /",
  "SA15bsa0552u:383": "na punardeśāntare tatkāryyākāritvenānyakāryyakāritvena vā /",
  "SA15bsa0552u:384": "yadyevantatkālakāryyakāritvaṃ tatkālakāryyākāritvena virudvaṃ /",
  "SA15bsa0552u:385": "na punaḥ kālāntare tatkāryyākāritvenānyakāryyakāritvena vā /",
  "SA15bsa0552u:386": "tatkathaṃ kālabhede 'pi virodha iti cet /",
  "SA15bsa0552u:387": "ucyate /",
  "SA15bsa0552u:388": "dvayorhi dharmmayorekatradharmmiṇyanavasthitiniyamaḥ parasparaparihārasthitilakṣaṇo virodhaḥ /",
  "SA15bsa0552u:389": "sa ca sākṣātparasparapratyanīkatayā bhāvābhāvavadvā bhavet /",
  "SA15bsa0552u:390": "ekasya vā niyamena pramāṇāntareṇa bādhanānnityatvasattvavadvā bhavediti na kaścidarthabhedaḥ /",
  "SA15bsa0552u:391": "tadatraikadharmmiṇi tat kālakāryyakāritvādhāre kālāntare tatkāryyākāritvasyānyakāryyakāritvasya vā niyamena pramāṇāntareṇa bādhanādvirodhaḥ /",
  "SA15bsa0552u:392": "tathā hi yatraiva dharmmiṇi tatkālakāryyakāritvamupalabdhanna tatraiva kālāntare tat kāryyākāritvamanyakāryyakāritvaṃ vā brahmaṇāpyupasaṃharttuṃ śakyate,",
  "SA15bsa0552u:393": "yenānayoravirodhaḥ syāt /",
  "SA15bsa0552u:394": "kṣaṇāntare kathita prasaṅgaviparyyayahetubhyāmavaśyambhāvena dharmmibhedaprasādhanāt /",
  "SA15bsa0552u:395": "na ca pratyabhijñānādekatvasidviḥ /",
  "SA15bsa0552u:396": "tat pauruṣasya nirmmūlitatvāt /",
  "SA15bsa0552u:397": "ata eva vajro 'pi pakṣakūkṣau nikṣiptaḥ kathamasau sphaṭiko varākaḥ kālabhedenābhedāsādhanāya dṛṣṭāntībhavitumarhati /",
  "SA15bsa0552u:398": "na caivaṃ samānakālakāryyāṇāṃ deśabhede 'pi dharmmibhedo yukto bhedasādhakapramāṇābhāvādindriyapratyakṣeṇa nirastavibhramāśaṅkenābhedaprasādhanācca /",
  "SA15bsa0552u:399": "iti na kālabhede 'pi śaktyaśaktyorvirodhaḥ svasamayamātrādapahastayituṃ śakyaḥ /",
  "SA15bsa0552u:400": "samayapramāṇayorapravṛtteriti /",
  "SA15bsa0552u:401": "tasmāt sarvvatra virudvadharmmādhyāsasidvireva bhedasidviḥ /",
  "SA15bsa0552u:402": "vipratipannaṃ prati tu virudvadharmmādhyāsādbhedavyavahāraḥ sādhyate /",
  "SA15bsa0552u:403": "nanu tathāpi sattvamidamanaikāntikamevāsādhāraṇatvāt sandigdhavyatirekatvādvā /",
  "SA15bsa0552u:404": "yathā hīdaṃ kramākramanivṛtto akṣaṇikānnivṛttaṃ,",
  "SA15bsa0552u:405": "tathā sāpekṣatvānāpekṣatvayorekatvānekatvayorapi vyāpakayornivṛttau kṣaṇikādapi /",
  "SA15bsa0552u:406": "tathāhyupasapaṇapratyayena devadattakarapallavādinā sahacaro vījakṣaṇaḥ pūrvvasmādeva puñjāt samarthojāto 'napekṣa ādyātiśayasya janaka iṣyate /",
  "SA15bsa0552u:407": "tatra ca samānakuśūlajanmasu bahuṣu vijasantāneṣu kasmāt kiñcideva vījaṃ paramparayāṅkurotpādānuguṇamupajanayati bījakṣaṇānnānye vījakṣaṇā bhinnasantānāntaḥpātinaḥ /",
  "SA15bsa0552u:408": "nahyupasarpaṇapratyayāt prāgeva teṣāṃ samānāsamānasantānavarttināṃ vījakṣaṇānāṃ kaścit paramparātiśayaḥ /",
  "SA15bsa0552u:409": "athopasarpaṇāt prāṅna tat santāna varttino 'pi janayanti paramparayāpyaṅkurotpādānuguṇaṃ vījakṣaṇaṃ vījamātrajananātteṣāṃ /",
  "SA15bsa0552u:410": "kasyacideva vījakṣaṇasyopasarpaṇapratyayasahabhuva ādyātiśayotpādaḥ /",
  "SA15bsa0552u:411": "hanta tarhi yadabhāve satyutpannopi na janayedeva /",
  "SA15bsa0552u:412": "tathā kevalānāṃ vyabhicārasambhavādādyātiśayotpādamaṅkuraṃ vā prati kṣityādīnāṃ parasparāpekṣāṇāmevotpādakatvamakāmakenāpi svīkarttavyaṃ /",
  "SA15bsa0552u:413": "ato na tāvadanapekṣā kṣaṇikasya sambhavinī /",
  "SA15bsa0552u:414": "nāpya pekṣā yujyate /",
  "SA15bsa0552u:415": "samasamayakṣaṇayoḥ savyetaragoviṣāṇayorivopakāryyopakārakabhāvāyogāditi nāsidvaḥ prathamo vyāpakābhāvaḥ /",
  "SA15bsa0552u:416": "api cāntyo vījakṣaṇo 'napekṣo 'ṅkurādikaṃ kurvvan yadi yenaiva rūpeṇāṅkuraṃ karoti tenaiva kṣityādikaṃ /",
  "SA15bsa0552u:417": "tadā kṣityādīnāmapi aṅkurasvābhāvyāpattirabhinnakāraṇātvāditi na tāvadekatvasambhavaḥ /",
  "SA15bsa0552u:418": "nanu rūpāntareṇa karoti /",
  "SA15bsa0552u:419": "tathā hi vījasyāṅkuraṃ pratyupādānatvaṃ kṣityādikaṃ tu prati sahakāritvaṃ /",
  "SA15bsa0552u:420": "yadyevaṃ sahakāritvopādānatve kimekantatvaṃ nānā vā /",
  "SA15bsa0552u:421": "ekañceta kathaṃ rūpāntareṇa janakaṃ /",
  "SA15bsa0552u:422": "nānātve tvanayorvījādbhedo 'bhedo vā /",
  "SA15bsa0552u:423": "bhede kathaṃ vījasya janakatvaṃ tābhyāmevāṅkurādīnāmutpatteḥ /",
  "SA15bsa0552u:424": "abhede vā kathaṃ vījasya na nānātvaṃ bhinnatādātmyāt /",
  "SA15bsa0552u:425": "etayorvā ekatvamekatādātmyāt /",
  "SA15bsa0552u:426": "yadyucyeta /",
  "SA15bsa0552u:427": "kśityādau janayitavye tadupādānam purvvameva kṣityādivījasya rūpāntaramiti /",
  "SA15bsa0552u:428": "na tarhi vījantadanapekṣaṃ kṣityādīnāṃ janakaṃ /",
  "SA15bsa0552u:429": "tadanapekṣatve teṣāmaṅkurodbhedānupapatteḥ /",
  "SA15bsa0552u:430": "na cānupakārakāṇyapekṣanta iti tvayaivoktaṃ /",
  "SA15bsa0552u:431": "na ca kṣaṇasyopakārasambhavo 'nyatra jananāt tasyābhedyatvādityanekatvamapi nāstīti dvitīyo 'pi vyāpakābhāvo na sidvaḥ /",
  "SA15bsa0552u:432": "tasmādasādhāraṇānaikāntikatvaṃ gandhavattvavaditi /",
  "SA15bsa0552u:433": "yadi manyetānupakārakā api bhavanti sahakāriṇo 'pekṣaṇīyāśca kāryyeṇānuvihitabhāvābhāvāt sahakaraṇācca /",
  "SA15bsa0552u:434": "nanvanena krameṇākṣaṇikopi bhāvo 'nupakārakānapi sahakāriṇaḥ kramavataḥ kramavatkāryyeṇānukṛtānvayavyatirekānapekṣiṣyate /",
  "SA15bsa0552u:435": "kariṣyate ca kramavat sahakārivaśaḥ krameṇa kāryyāṇīti vyāpakānupalabdherasidveḥ /",
  "SA15bsa0552u:436": "sandigdhavyatirekamanaikāntikaṃ sattvaṃ kṣaṇikatvasidvāviti //",
  "SA15bsa0552u:437": "atra brūmaḥ /",
  "SA15bsa0552u:438": "kīdṛśaṃ punarapekṣārthamādāya kṣaṇikesāpekṣānapekṣatvanivṛttirūcyate /",
  "SA15bsa0552u:439": "kiṃ sahakāriṇamapekṣata iti sahakāriṇāsyopakāraḥ karttavyaḥ /",
  "SA15bsa0552u:440": "atha pūrvvāvasthitasyaiva vījādeḥ sahakāriṇā saha sambhūyakaraṇaṃ /",
  "SA15bsa0552u:441": "yadvā purvvāvasthitasyetyanapekṣamilitāvasthasya karaṇamātramapekṣārthaḥ /",
  "SA15bsa0552u:442": "atra prathamapakṣasyāsambhavādanapekṣaiva kṣaṇikasya kathamubhayavyāvṛttiḥ /",
  "SA15bsa0552u:443": "yadyanapekṣaḥ kṣaṇikaḥ,",
  "SA15bsa0552u:444": "kimityupasarpaṇapratyayābhāve 'pi na karoti /",
  "SA15bsa0552u:445": "karotyeva yadi syāt /",
  "SA15bsa0552u:446": "svayamasambhavī tu kathaṃ karotu /",
  "SA15bsa0552u:447": "atha tadvā tādṛgvā āsīditi na kaścidviśeṣaḥ /",
  "SA15bsa0552u:448": "tatastādṛksvabhāvasambhavepyakaraṇaṃ sahakāriṇi nirapekṣatāṃ na kṣamata iti cet /",
  "SA15bsa0552u:449": "asambadvametat /",
  "SA15bsa0552u:450": "varṇasaṃsthānasāmyepyakarttustatsvabhāvatāyā virahāt /",
  "SA15bsa0552u:451": "sa cādyātiśayajanakatvalakṣaṇaḥ svabhāvaviśeṣo na samānāsamānasantānavarttiṣu vījakṣaṇeṣu sarvveṣveva sambhavī kintu keṣucideva karmmakarakara pallavasahacareṣu /",
  "SA15bsa0552u:452": "nanvekatra kṣetre niṣpattilabanādipūrvvakamānīyaikatra kuśūle kṣiptāni sarvvāṇyeva vījāni sādhāraṇarūpāṇyeva pratīyante,",
  "SA15bsa0552u:453": "tat kutastyo 'yamekavījasambhavī viśeṣonyeṣāmiti cet /",
  "SA15bsa0552u:454": "ucyate / kāraṇaṃ khalu sarvvatra kāryye dvividhaṃ dṛṣṭamadṛṣṭañca sarvvāstikaprasidvametat /",
  "SA15bsa0552u:455": "tataḥ pratyakṣaparokṣasahakāripratyayasākalyamasarvvavidā pratyakṣato na śakyaṃ pratipattuṃ /",
  "SA15bsa0552u:456": "tato bhavedapi kāraṇasāmagrīśaktibhedāttādṛśaḥ svabhāvabhedaḥ keṣāñcideva vījakṣaṇānāṃ yena taeva vījakṣaṇā ādyātiśayamaṅkurambā paramparayā janayeyu rnānye vījakṣaṇāḥ /",
  "SA15bsa0552u:457": "nanu yeṣūpasarpaṇapratyayasahacareṣu svakāraṇaśaktibhedādādyātiśayajanakatvalakṣaṇo viśeṣaḥ sambhāvyate,",
  "SA15bsa0552u:458": "sa tatrāvaśyamastīti kuto labhyamiti cet /",
  "SA15bsa0552u:459": "aṅkurotpādādanumitādādyātiśayalakṣaṇāt kāryyāditi brūmaḥ /",
  "SA15bsa0552u:460": "kāraṇānupalabdhestarhi tadabhāva eva bhaviṣyatīti cet /",
  "SA15bsa0552u:461": "na dṛśyādṛśyasamudāyasya kāraṇasyādarśanepyabhāvasidveḥ kāraṇānupalabdheḥ sandigdhāsidvatvāt /",
  "SA15bsa0552u:462": "tadayamarthaḥ /",
  "SA15bsa0552u:463": "pāṇisparśavataḥ kṣaṇasya na bhedabhinnānyakālakṣaṇādbhedo veti matadvaye mitibalaṃ yasyāstyasau jitvaraḥ /",
  "SA15bsa0552u:464": "tatraikasya balaṃ nimittavirahaḥ kāryyāṅgamanyasya vā /",
  "SA15bsa0552u:465": "sāmagrī tu na sarvvathekṣaṇasahā kāryyantu mānānugamamiti //",
  "SA15bsa0552u:466": "tadevaṃ nopakāro 'pekṣārtha ityanapekṣyaiva kṣaṇikasya sahakāriṣu nobhayavyāvṛttiḥ /",
  "SA15bsa0552u:467": "atha sambhūyakaraṇamapekṣārthaḥ /",
  "SA15bsa0552u:468": "tadā yadi pūrvvasthitasyeti viśeṣaṇāpekṣā tadā kṣaṇikasya naivaṃ kadācidityanapekṣaivākṣīṇā /",
  "SA15bsa0552u:469": "atha pūrvvāsthitasyetyanapekṣyamilitāvasthitasyaiva karaṇamapekṣārthastadā sāpekṣataiva nānapekṣa /",
  "SA15bsa0552u:470": "tathā ca nobhayavyāvṛttirityasidvaḥ prathamo vyāpakānupalambhaḥ /",
  "SA15bsa0552u:471": "tathaikatvānekatvayorapi vyāpakayoḥ kṣaṇikādvyāvṛttirasidvā /",
  "SA15bsa0552u:472": "tattadyāvṛttibhedamāśrityopādānatvādikālpanikasvabhāvabhede 'pi paramārthata ekenaiva svarūpeṇānekakāryyaniṣpādanādubhayavyāvṛtterabhāvāt /",
  "SA15bsa0552u:473": "yacca vījasyaikenaiva svabhāvena kārakatve kṣityādīnāmaṅkurasvābhāvyāpattiranyathā kāraṇābhede 'pi kāryyabhede 'pi kāryyasyāhetukatvaprasaṅgādityuktaṃ tadasaṅgataṃ /",
  "SA15bsa0552u:474": "kāraṇaikatvasya kāryyabhedasya ca paṭunendriyapratyakṣeṇa prasādhanāt /",
  "SA15bsa0552u:475": "ekakāraṇajanyatvaikatvayorvyāpteḥ pratihatatvāt /",
  "SA15bsa0552u:476": "prasaṅgasyānupadatvāt /",
  "SA15bsa0552u:477": "yacca kāraṇābhede kāryyābheda ityuktaṃ tatra sāmagrīsvarūpaṃ kāraṇamabhipretaṃ sāmagrīsajātīyatve na kāryyavijātīyatetyarthaḥ /",
  "SA15bsa0552u:478": "na punaḥ sāmagrīmadhyagatenaikenānekaṃ kāryyaṃ na karttavyaṃ nāma /",
  "SA15bsa0552u:479": "ekasmādanekotpatteḥ pratyakṣasidvatvāt /",
  "SA15bsa0552u:480": "na caivaṃ pratyabhijñānāt kālabhedepyabhedasidvirityuktaprāyam /",
  "SA15bsa0552u:481": "na cendriyapratyakṣaṃ bhinnadeśaṃ sapratighaṃ dṛśyamarthadvayamekamevopalambhayatīti kvacidupalabdhaṃ yena tatrāpi bhedaśaṅkā syāt /",
  "SA15bsa0552u:482": "śaṅkāyāmbā paṭupratyakṣasyāpyapalāpe sarvvapramāṇocchedaprasaṅgāt /",
  "SA15bsa0552u:483": "nāpi sandigdhavyatirekaḥ /",
  "SA15bsa0552u:484": "kṣityāderdrabyāntarasya vījasvabhāvatvenāsmābhirasvīkṛtatvāt anupakāriṇyapekṣāyāḥ pratyākhyānāt /",
  "SA15bsa0552u:485": "vyāpakānupalambhasyāsidvatvāyogāt /",
  "SA15bsa0552u:486": "tadetau dvāvapi vyāpakānupalambhāvasidvau na kṣaṇikāt sattvannivarttata iti nāyamasādhāraṇo hetuḥ /",
  "SA15bsa0552u:487": "api ca vidyamāno bhāvaḥ sādhyetarayoraniścitānvayavyatireko gandhavattādivadasādhāraṇo yuktaḥ /",
  "SA15bsa0552u:488": "prakṛtavyāpakānupalambhācca sarvvathārthakriyaivāsatī ubhābhyāmbādibhyāmubhayasmādvinivarttitatvena nirāśrayatvāt /",
  "SA15bsa0552u:489": "tat kathamasādhāraṇānaikāntikī bhaviṣyatyalaṃ pralāpini nirbbandhena /",
  "SA15bsa0552u:490": "tadevaṃ śaktasya kṣepāyogāt samarthavyavahāragocaratvaṃ jananena vyāptamiti prasaṅgaviparyyayayoḥ sattve hetorapi nānaikāntikatvamataḥ kṣaṇabhaṅgasidviriti sthitam //",
  "SA15bsa0552u:491": "iti sādharmyadṛṣṭānte 'nvayarūpavyāptyā",
  "SA15bsa0552u:492": "kṣaṇabhaṅgasidviḥ samāptā //",
  "SA15bsa0552u:493": "kṛtiriyaṃ mahāpaṇḍitaratnakīrttipādānāmiti //"
}