{
  "S06bsu051_u:0": "(Vaidya 75)",
  "S06bsu051_u:1": "Vajracchedikā nāma",
  "S06bsu051_u:2": "triśatikā prajñāpāramitā /",
  "S06bsu051_u:3": "/ namo bhagavatyā āryaprajñāpāramitāyai //",
  "S06bsu051_u:4": "evaṃ mayā śrutam /",
  "S06bsu051_u:5": "ekasmin samaye bhagavān śrāvastyāṃ viharati sma jetavane' nāthapiṇḍadasyārāme mahatā bhikṣusaṃghena sārthaṃ trayodaśabhirbhikṣuśataiḥ saṃbahulaiśca bodhisattvairmahāsattvaiḥ /",
  "S06bsu051_u:6": "atha khalu bhagavān pūrvāhṇakālasamaye nivāsya pātracīvaramādāya śrāvastīṃ mahānagarīṃ piṇḍāya prāvikṣat /",
  "S06bsu051_u:7_0": "atha khalu bhagavān śrāvastīṃ mahānagarīṃ piṇḍāya caritvā kṛtabhaktakṛtyaḥ paścādbhaktapiṇḍapātapratikrāntaḥ",
  "S06bsu051_u:7_1": "pātracīvaraṃ pratiśāmya pādau prakṣālya nyaṣīdatprajñapta evāsane paryaṅkamābhujya",
  "S06bsu051_u:7_2": "ṛjuṃ kāyaṃ praṇidhāya pratimukhīṃ smṛtimupasthāpya /",
  "S06bsu051_u:8": "atha khalu saṃbahulā bhikṣavo yena bhagavāṃstenopasaṃkrāman /",
  "S06bsu051_u:9": "upasaṃkramya bhagavataḥ pādau śirobhirabhivandya bhagavantaṃ triṣpradakṣiṇīkṛtya ekānte nyaṣīdan // 1 //",
  "S06bsu051_u:10": "tena khalu punaḥ samayenāyuṣmān subhutistasyāmeva parṣadi saṃnipatito 'bhūtsaṃniṣaṇṇaḥ /",
  "S06bsu051_u:11_0": "atha khalvāyuṣmān subhūtirutthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ",
  "S06bsu051_u:11_1": "pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - āścaryaṃ bhagavan,",
  "S06bsu051_u:12": "paramāścaryaṃ sugata,",
  "S06bsu051_u:13": "yāvadeva tathāgatenārhatā samyaksaṃbuddhena bodhisattvā mahāsattvā anuparigṛhītāḥ parameṇānugraheṇa /",
  "S06bsu051_u:14": "āścaryaṃ bhagavan yāvadeva tathāgatenārhatā samyaksaṃbuddhena bodhisattvā mahāsattvāḥ parīnditāḥ paramayā parīndanayā /",
  "S06bsu051_u:15": "tatkathaṃ bhagavan bodhisattvayānasaṃprasthitena kulaputreṇa vā kuladuhitrā vā sthātavyaṃ kathaṃ pratipattavyaṃ kathaṃ cittaṃ pragrahītavyam?",
  "S06bsu051_u:16": "evamukte bhagavānāyuṣmantaṃ subhūtimetadavocat - sādhu sādhu subhūte,",
  "S06bsu051_u:17": "evametatsubhūte,",
  "S06bsu051_u:18": "evametadyathā vadasi /",
  "S06bsu051_u:19": "anuparigṛhītāstathāgatena bodhisattvā mahāsattvāḥ parameṇānugraheṇa /",
  "S06bsu051_u:20": "parīnditāstathāgatena bodhisattvā mahāsattvāḥ paramayā parīndanayā /",
  "S06bsu051_u:21": "tena hi subhūte śṛṇu,",
  "S06bsu051_u:22": "sādhu ca suṣṭhu ca manasi kuru,",
  "S06bsu051_u:23": "bhāṣiṣye 'haṃ te - yathā bodhisattvayānasaṃprasthitena sthātavyaṃ yathā pratipattavyaṃ yathā cittaṃ pragrahītavyam /",
  "S06bsu051_u:24": "evaṃ bhagavan ityāyuṣyān subhūtirbhagavataḥ pratyaśrauṣīt //2 //",
  "S06bsu051_u:25_0": "bhagavānasyaitadavocat - iha subhūte bodhisattvayānasaṃprasthitenaiva cittamutpādayitavyam",
  "S06bsu051_u:25_1": "- yāvantaḥ subhūte sattvāḥ sattvadhātau sattvasaṃgraheṇa saṃgṛhītā aṇḍajā vā jarāyujā",
  "S06bsu051_u:25_2": "vā saṃsvedajā vā aupapādukā vā rūpiṇo vā arūpiṇo vā saṃjñino vā asaṃjñino vā naivasaṃjñino nāsaṃjñino vā,",
  "S06bsu051_u:26": "yāvān kaścitsattvadhātuḥ prajñapyamānaḥ prajñapyate,",
  "S06bsu051_u:27": "te ca mayā sarve 'nupadhiśeṣe nirvāṇadhātau parinirvāpayitavyāḥ /",
  "S06bsu051_u:28": "evamaparimāṇānapi sattvān parinirvāpya na kaścitsattvaḥ parinirvāpito bhavati /",
  "S06bsu051_u:29": "tatkasya hetoḥ?",
  "S06bsu051_u:30": "sacetsubhūte bodhisattvasya sattvasaṃjñā pravarteta,",
  "S06bsu051_u:31": "na sa bodhisattva iti vaktavyaḥ /",
  "S06bsu051_u:32": "tatkasya hetoḥ?",
  "S06bsu051_u:33": "na sa subhūte bodhisattvo vaktavyo yasya sattvasaṃjñā pravarteta,",
  "S06bsu051_u:34": "jīvasaṃjñā vā pudgalasaṃjñā va pravarteta // 3 //",
  "S06bsu051_u:35": "(Vajr, Vaidya 76) api tu khalu punaḥ subhute na bodhisattvena vastupratiṣṭhitena dānaṃ dātavyam,",
  "S06bsu051_u:36": "na kvacitpratiṣṭhitena dānaṃ dātavyam /",
  "S06bsu051_u:37": "na rūpapratiṣṭhitena dānaṃ dātavyam /",
  "S06bsu051_u:38": "na śabdagandharasaspraṣṭavyadharmeṣu pratiṣṭhitena dānaṃ dātavyam /",
  "S06bsu051_u:39": "evaṃ hi sūbhūte bodhisattvena mahāsattvena dānaṃ dātavyaṃ yathā na nimittasaṃjñāyāmapi pratitiṣṭhet /",
  "S06bsu051_u:40": "tatkasya hetoḥ?",
  "S06bsu051_u:41": "yaḥ subhūte bodhisattvo 'pratiṣṭhito dānaṃ dadāti,",
  "S06bsu051_u:42": "tasya subhūte puṇyaskandhasya na sukaraṃ pramāṇāmudgrahītum /",
  "S06bsu051_u:43": "tatkiṃ manyase subhūte sukaraṃ pūrvasyāṃ diśi ākāśasya pramāṇamudgrahītum?",
  "S06bsu051_u:44": "subhūtirāha - no hīdaṃ bhagavan /",
  "S06bsu051_u:45": "bhagavānāha - evaṃ dakṣiṇapaścimottarāsu adha ūrdhvaṃ digvidikṣu samantāddaśasu dikṣu sukaramākāśasya pramāṇamudgrahītum?",
  "S06bsu051_u:46": "subhūtirāha - no hīdaṃ bhagavan /",
  "S06bsu051_u:47": "bhagavānāha - evameva subhūte yo bodhisattvo 'pratiṣṭhito dānaṃ dadāti,",
  "S06bsu051_u:48": "tasya subhūte puṇyaskandhasya na sukaraṃ pramāṇamudgrahītum /",
  "S06bsu051_u:49": "evaṃ hi subhūte bodhisattvayānasaṃprasthitena dānaṃ dātavyaṃ yathā na nimittasaṃjñāyāmapi pratitiṣṭhet // 4 //",
  "S06bsu051_u:50": "tatkiṃ manyase subhūte lakṣaṇasaṃpadā tathāgato draṣṭavyaḥ?",
  "S06bsu051_u:51": "subhūtirāha - no hīdaṃ bhagavan /",
  "S06bsu051_u:52": "na lakṣaṇasaṃpadā tathāgato draṣṭavyaḥ /",
  "S06bsu051_u:53": "tatkasya hetoḥ?",
  "S06bsu051_u:54": "yā sā bhagavan lakṣaṇasaṃpattathāgatena bhāṣitā saivālakṣaṇasaṃpat /",
  "S06bsu051_u:55": "evamukte bhagavānāyuṣmantaṃ subhūtimetadavocat yāvatsubhūte lakṣaṇasaṃpat tāvanmṛṣā,",
  "S06bsu051_u:56": "yāvadalakṣaṇasaṃpat tāvanna mṛṣeti hi lakṣaṇālakṣaṇatastathāgato draṣṭavyaḥ // 5 //",
  "S06bsu051_u:57": "evamukte āyuṣmān subhūtirbhagavantametadavocat - asti bhagavan /",
  "S06bsu051_u:58": "kecitsattvā bhaviṣyantyanāgate 'dhvani paścime kāle paścime samaye paścimāyāṃ pañcaśatyāṃ saddharmavipralopakāle vartamāne,",
  "S06bsu051_u:59": "ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpādayiṣyanti /",
  "S06bsu051_u:60_0": "api tu khalu punaḥ subhūte bhaviṣyantyanāgate 'dhvani bodhisattvā mahāsattvāḥ paścime",
  "S06bsu051_u:60_1": "kāle paścime samaye paścimāyāṃ pañcaśatyāṃ saddharmavipralope vartamāne guṇavantaḥ",
  "S06bsu051_u:60_2": "śīlavantaḥ prajñāvantaśca bhaviṣyanti,",
  "S06bsu051_u:61": "ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpāadayiṣyanti /",
  "S06bsu051_u:62": "na khalu punaste subhūte bodhisattvā mahāsattvā ekabuddhaparyupāsitā bhaviṣyanti,",
  "S06bsu051_u:63": "naikabuddhāvaropitakuśalamūlā bhaviṣyanti /",
  "S06bsu051_u:64": "api tu khalu punaḥ subhūte anekabuddhaśatasahasraparyupāsitā anekabuddhaśatasahasrāvaropitakuśalamūlāste bodhisattvā mahāsattvā bhaviṣyanti,",
  "S06bsu051_u:65": "ye imeṣvevaṃrūpeṣu sūtrāntapadeṣu bhāṣyamāṇeṣu ekacittaprasādamapi pratilapsyante /",
  "S06bsu051_u:66": "jñātāste subhūte tathāgatena buddhajñānena,",
  "S06bsu051_u:67": "dṛṣṭāste subhūte tathāgatena buddhacakṣuṣā,",
  "S06bsu051_u:68": "buddhāste subhūte tathāgatena /",
  "S06bsu051_u:69": "sarve te subhūte aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti /",
  "S06bsu051_u:70": "tatkasya hetoḥ?",
  "S06bsu051_u:71": "na hi subhūte teṣāṃ bodhisattvānāṃ mahāsattvānāmātmasaṃjñā pravartate,",
  "S06bsu051_u:72": "na sattvasaṃjñā,",
  "S06bsu051_u:73": "na jīvasaṃjñā,",
  "S06bsu051_u:74": "na pudgalasaṃjñā pravartate /",
  "S06bsu051_u:75": "nāpi teṣāṃ subhūte bodhisattvānāṃ mahāsattvānāṃ dharmasaṃjñā pravartate /",
  "S06bsu051_u:76": "evaṃ nādharmasaṃjñā /",
  "S06bsu051_u:77": "nāpi teṣāṃ subhūte saṃjñā nāsaṃjñā pravartate /",
  "S06bsu051_u:78": "tatkasya hetoḥ?",
  "S06bsu051_u:79": "sacetsubhūte teṣāṃ bodhisattvānāṃ mahāsattvānāṃ dharmasaṃjñā pravarteta,",
  "S06bsu051_u:80": "sa eva teṣāmātmagrāho bhavet,",
  "S06bsu051_u:81": "sattvagrāho jīvagrāhaḥ pudgalagrāho bhavet /",
  "S06bsu051_u:82": "sacedadharmasaṃjñā pravarteta,",
  "S06bsu051_u:83": "sa eva teṣāmātmagrāho bhavet,",
  "S06bsu051_u:84": "sattvagrāho (Vajr, Vaidya 77)",
  "S06bsu051_u:85": "jīvagrāhaḥ pudgalagrāha iti /",
  "S06bsu051_u:86": "tatkasya hetoḥ?",
  "S06bsu051_u:87": "na khalu punaḥ subhūte bodhisattvena mahāsattvena dharma udgrahītavyo nādharmaḥ /",
  "S06bsu051_u:88": "tasmādiyaṃ tathāgatena saṃdhāya vāgbhāṣitā - kolopamaṃ dharmaparyāyamājānadbhidharmā eva prahātavyāḥ prāgevādharmā iti // 6 //",
  "S06bsu051_u:89": "punaraparaṃ bhagavānāyuṣmantaṃ subhūtimetadavocat - tatkiṃ manyase subhūte,",
  "S06bsu051_u:90": "asti sa kaściddharmo yastathāgatenānuttarā samyaksaṃbodhirityabhisaṃbuddhaḥ,",
  "S06bsu051_u:91": "kaścidvā dharmastathāgatena deśitaḥ?",
  "S06bsu051_u:92": "evamukte āyuṣmān subhūtirbhagavantametadavocat - yathāhaṃ bhagavan bhagavato bhāṣitasyārthamājānāmi,",
  "S06bsu051_u:93": "nāsti sa kaściddharmo yastathāgatena anuttarā samyaksaṃbodhirityabhisaṃbuddhaḥ,",
  "S06bsu051_u:94": "nāsti dharmo yastathāgatena deśitaḥ /",
  "S06bsu051_u:95": "tatkasya hetoḥ?",
  "S06bsu051_u:96": "yo 'sau tathāgatena dharmo 'bhisaṃbuddho deśito vā,",
  "S06bsu051_u:97": "agrāhyaḥ so 'nabhilapyaḥ /",
  "S06bsu051_u:98": "na sa dharmo nādharmaḥ /",
  "S06bsu051_u:99": "tatkasya hetoḥ?",
  "S06bsu051_u:100": "asaṃskṛtaprabhāvitā hyāryapudgalāḥ // 7 //",
  "S06bsu051_u:101_0": "bhagavānāha - tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ",
  "S06bsu051_u:101_1": "lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:102": "api nu sa kulaputro vā kuladuhitā vā tatonidānaṃ bahu puṇyaskandhaṃ prasunuyāt /",
  "S06bsu051_u:103": "subhūtirāha - bahu bhagavan,",
  "S06bsu051_u:104": "bahu sugata sa kulaputro vā kuladuhitā vā tatonidānaṃ puṇyaskandhaṃ prasunuyāt /",
  "S06bsu051_u:105": "tatkasya hetoḥ?",
  "S06bsu051_u:106": "yo 'sau bhagavan puṇyaskandhastathāgatena bhāṣitaḥ,",
  "S06bsu051_u:107": "askandhaḥ sa tathāgatena bhāṣitaḥ /",
  "S06bsu051_u:108": "tasmāttathāgato bhāṣate - puṇyaskandhaḥ puṇyaskandha iti /",
  "S06bsu051_u:109_0": "bhagavānāha - yaśca khalu punaḥ subhūte kulaputro vā kuladuhitā va imaṃ trisāhasramahāsāhasraṃ",
  "S06bsu051_u:109_1": "lokadhātuṃ saptaratnaparipūrṇaṃ kṛtvā tathāgatebhyo 'rhadbhyaḥ samyaksaṃbuddhebhyo dānaṃ dadyāt,",
  "S06bsu051_u:110": "yaśca ito dharmaparyāyādantaśaścatuṣpādikāmapi gāthāmudgṛhya parebhyo vistareṇa deśayet saṃprakāśayet,",
  "S06bsu051_u:111": "ayameva tatonidānaṃ bahutaraṃ puṇyaskandhaṃ prasunuyādaprameyasaṃkhyeyam /",
  "S06bsu051_u:112": "tatkasya hetoḥ?",
  "S06bsu051_u:113": "atonirjātā hi subhūte tathāgatānāmarhatāṃ samyaksaṃbuddhānāmanuttarā samyaksaṃbodhiḥ,",
  "S06bsu051_u:114": "atonirjātāśca buddhā bhagavantaḥ /",
  "S06bsu051_u:115": "tatkasya hetoḥ?",
  "S06bsu051_u:116": "buddhadharmā buddhadharmā iti subhūte abuddhadharmāścaiva te tathāgatena bhāṣitāḥ /",
  "S06bsu051_u:117": "tenocyante buddhadharmā iti // 8 //",
  "S06bsu051_u:118": "tatkiṃ manyase subhūte api nu srotaāpannasyaivaṃ bhavati - mayā srotaāpattiphalaṃ prāptamiti?",
  "S06bsu051_u:119": "subhūtirāha - no hīdaṃ bhagavan /",
  "S06bsu051_u:120": "na srotaāpannasyaivaṃ bhavati - mayā srotaāpattiphalaṃ prāptamiti /",
  "S06bsu051_u:121": "tatkasya hetoḥ?",
  "S06bsu051_u:122": "na hi sa bhagavan kaṃciddharmamāpannaḥ,",
  "S06bsu051_u:123": "tenocyate srotaāpanna iti /",
  "S06bsu051_u:124": "na rūpamāpanno na śabdān na gandhān na rasān na spraṣṭavyān dharmānāpannaḥ /",
  "S06bsu051_u:125": "tenocyate srotaāpanna iti /",
  "S06bsu051_u:126": "sacedbhagavan srotaāpannasyaivaṃ bhavet - mayā srotaāpattiphalaṃ prāptamiti,",
  "S06bsu051_u:127": "sa eva tasyātmagrāho bhavet,",
  "S06bsu051_u:128": "sattvagrāho jīvagrāhaḥ pudgalagrāho bhavediti //",
  "S06bsu051_u:129": "bhagavānāha - tatkiṃ manyase subhūte api nu sakṛdāgāmina evaṃ bhavati - mayā sakṛdāgāmiphalaṃ prāptamiti?",
  "S06bsu051_u:130": "subhūtirāha - no hīdaṃ bhagavan /",
  "S06bsu051_u:131": "sa sakṛdāgāmina evaṃ bhavati - mayā (Vajr, Vaidya 78)",
  "S06bsu051_u:132": "sakṛdāgāmiphalaṃ prāptamiti /",
  "S06bsu051_u:133": "tatkasya hetoḥ?",
  "S06bsu051_u:134": "na hi sa kaściddharmo yaḥ sakṛdāgāmitvamāpannaḥ /",
  "S06bsu051_u:135": "tenocyate sakṛdāgāmīti //",
  "S06bsu051_u:136": "bhagavānāha - tatkiṃ manyase subhūte api nu anāgāmina evaṃ bhavati - mayānāgāmiphalaṃ prāptamiti?",
  "S06bsu051_u:137": "subhūtirāha - no hīdaṃ bhagavan /",
  "S06bsu051_u:138": "na anāgāmina evaṃ bhavati - mayā anāgāmiphalaṃ prāptamiti /",
  "S06bsu051_u:139": "tatkasya hetoḥ?",
  "S06bsu051_u:140": "na hi sa bhagavan kaściddharmo yo 'nāgāmitvamāpannaḥ /",
  "S06bsu051_u:141": "tenocyate anāgāmīti //",
  "S06bsu051_u:142": "bhagavānāha - tatkiṃ manyase subhūte api nu arhata evaṃ bhavati - mayā arhattvaṃ prāptamiti?",
  "S06bsu051_u:143": "subhūtirāha - no hīdaṃ bhagavan /",
  "S06bsu051_u:144": "nārhata evaṃ bhavati - mayā arhattvaṃ prāptamiti /",
  "S06bsu051_u:145": "tatkasya hetoḥ?",
  "S06bsu051_u:146": "na hi sa bhagavan kaściddharmo yo 'rhannāma /",
  "S06bsu051_u:147": "tenocyate - arhanniti /",
  "S06bsu051_u:148": "sacedbhagavan arhata evaṃ bhavet - mayā arhattvaṃ prāptamiti,",
  "S06bsu051_u:149": "sa eva tasyātmagrāho bhavet,",
  "S06bsu051_u:150": "sattvagrāho jīvagrāhaḥ pudgalagrāho bhavet /",
  "S06bsu051_u:151": "tatkasya hetoḥ?",
  "S06bsu051_u:152": "ahamasmi bhagavaṃstathāgatenārhatā samyaksaṃbuddhena araṇāvihāriṇāmagryo nirdiṣṭaḥ /",
  "S06bsu051_u:153": "ahamasmi bhagavan arhan vītarāgaḥ /",
  "S06bsu051_u:154": "na ca me bhagavannevaṃ bhavati - arhannasmyahaṃ vītarāga iti /",
  "S06bsu051_u:155": "sacenmama bhagavannevaṃ bhavet - mayā arhattvaṃ prāptamiti,",
  "S06bsu051_u:156": "na māṃ tathāgato vyākariṣyadaraṇāvihāriṇāmagryaḥ subhūtiḥ kulaputro na kvacidviharati,",
  "S06bsu051_u:157": "tenocyate araṇāvihārī araṇāvihārīti // 9 //",
  "S06bsu051_u:158": "bhagavānāha - tatkiṃ manyase subhūte - asti sa kaściddharmo yastathāgatena dīpaṃkarasya tathāgatasyārhata - samyaksaṃbuddhasyāntikādudgṛhītaḥ?",
  "S06bsu051_u:159": "subhūtirāha - no hīdaṃ bhagavan /",
  "S06bsu051_u:160": "nāsti sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādudgṛhītaḥ //",
  "S06bsu051_u:161": "bhagavānāha - yaḥ kaścitsubhūte bodhisattva evaṃ vadet - ahaṃ kṣetravyūhān niṣpādayiṣyāmīti,",
  "S06bsu051_u:162": "sa vitathaṃ vadet /",
  "S06bsu051_u:163": "tatkasya hetoḥ?",
  "S06bsu051_u:164": "kṣetravyūhāḥ kṣetravyūhā iti subhūte avyūhāste tathāgatena bhāṣitāḥ /",
  "S06bsu051_u:165": "tenocyante kṣetravyūhā iti /",
  "S06bsu051_u:166": "tasmāttarhi subhūte bodhisattvena mahāsattvena evamapratiṣṭhitaṃ cittamutpādayitavyaṃ yanna kvacitpratiṣṭhitaṃ cittamutpādayitavyam /",
  "S06bsu051_u:167": "na rūpapratiṣṭhitaṃ cittamutpādayitavyaṃ na śabdagandharasaspraṣṭavyadharmapratiṣṭhitaṃ cittamutpādayitavyam /",
  "S06bsu051_u:168": "tadyathāpi nāma subhūte puruṣo bhavedupetakāyo mahākāyo yattasyaivaṃ rūpa ātmabhāvaḥ syāt tadyathāpi nāma sumeruḥ parvatarājaḥ /",
  "S06bsu051_u:169": "tatkiṃ manyase subhūte api nu mahān sa ātmabhāvo bhavet?",
  "S06bsu051_u:170": "subhūtirāha - mahān sa bhagavān,",
  "S06bsu051_u:171": "mahān sugata sa ātmabhāvo bhavet /",
  "S06bsu051_u:172": "tatkasya hetoḥ?",
  "S06bsu051_u:173": "ātmabhāva ātmabhāva iti bhagavan na bhāvaḥ sa tathāgatena bhāṣitaḥ /",
  "S06bsu051_u:174": "tenocyata ātmabhāva iti /",
  "S06bsu051_u:175": "na hi bhagavan sa bhāvo nābhāvaḥ /",
  "S06bsu051_u:176": "tenocyate ātmabhāva iti // 10 //",
  "S06bsu051_u:177": "bhagavānāha - tatkiṃ manyase subhūte - yāvatyo gaṅgāyāṃ mahānadyāṃ vālukāstāvatya eva gaṅgānadyo bhaveyuḥ?",
  "S06bsu051_u:178": "tāsu yā vālukāḥ,",
  "S06bsu051_u:179": "api nu tā bahvayo bhaveyuḥ?",
  "S06bsu051_u:180": "subhūtirāha - tā eva tāvadbhagavan bahvayo gaṅgānadyo bhaveyuḥ,",
  "S06bsu051_u:181": "prāgeva yāstāsu gaṅgānadīṣu vālukāḥ /",
  "S06bsu051_u:182": "bhagavānāha - (Vajr, Vaidya 79)",
  "S06bsu051_u:183": "ārocayāmi te subhūte,",
  "S06bsu051_u:184": "prativedayāmi te /",
  "S06bsu051_u:185": "yāvatyastāsu gaṅgānadīṣu vālukā bhaveyustāvato lokadhātūn kaścideva strī vā puruṣo vā saptaratnaparipurṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:186": "tat kiṃ manyase subhūte - api nu sā strī vā puruṣo vā tatonidānaṃ bahu puṇyaskandhaṃ prasunuyāt?",
  "S06bsu051_u:187": "subhūtirāha - bahu bhagavan,",
  "S06bsu051_u:188": "bahu sugata strī vā puruṣo vā tatonidānaṃ puṇyaskandhaṃ prasunuyādaprameyamasaṃkhyeyam /",
  "S06bsu051_u:189": "bhagavānāha - yaśca khalu punaḥ subhūte strī vā puruṣo vā tāvato lokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:190": "yaśca kulaputro vā kuladuhitā vā ito dharmaparyāyādantaśaścatuṣpādikāmapi gāthāmudgṛhya parebhyo deśayet saṃprakāśayet,",
  "S06bsu051_u:191": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam // 11 //",
  "S06bsu051_u:192": "api tu khalu punaḥ subhute yasmin pṛthivīpradeśe ito dharmaparyāyādantaśaścatuṣpādikāmapi gāthāmudgṛhya bhāṣyeta vā saṃprakāśyeta vā,",
  "S06bsu051_u:193": "sa pṛthivīpradeśaścaityabhūto bhavet sadevamānuṣāsurasya lokasya,",
  "S06bsu051_u:194": "kaḥ punarvādo ye imaṃ dharmaparyāyaṃ sakalasamāptaṃ dhārayiṣyanti vācayiṣyanti paryavāpsyanti,",
  "S06bsu051_u:195": "parebhyaśca vistareṇa saṃprakāśayiṣyanti /",
  "S06bsu051_u:196": "parameṇa te subhūte āścaryeṇa samanvāgatā bhaviṣyanti /",
  "S06bsu051_u:197": "tasmiṃśca subhūte pṛthivīpradeśe śāstā viharatyanyatarānyataro vā vijñagurusthānīyaḥ // 12 //",
  "S06bsu051_u:198": "evamukte āyuṣmān subhūtirbhagavantametadavocat - ko nāma ayaṃ bhagavan dharmaparyāyaḥ,",
  "S06bsu051_u:199": "kathaṃ cainaṃ dhārayāmi?",
  "S06bsu051_u:200": "evamukte bhagavānāyuṣmantaṃ subhūtimetadavocat - prajñāpāramitā nāmāyaṃ subhūte dharmaparyāyaḥ /",
  "S06bsu051_u:201": "evaṃ cainaṃ dhāraya /",
  "S06bsu051_u:202": "tatkasya hetoḥ?",
  "S06bsu051_u:203": "yaiva subhūte prajñāpāramitā tathāgatena bhāṣitā,",
  "S06bsu051_u:204": "saiva apāramitā tathāgatena bhāṣitā /",
  "S06bsu051_u:205": "tenocyate prajñāpāramiteti //",
  "S06bsu051_u:206": "tatkiṃ manyase subhūte - api nu asti sa kaściddharmo yastathāgatena bhāṣitaḥ?",
  "S06bsu051_u:207": "subhūtirāha - no hīdaṃ bhagavan /",
  "S06bsu051_u:208": "nāsti sa kaściddharmo yastathāgatena bhāṣitaḥ //",
  "S06bsu051_u:209": "bhagavānāha - tatkiṃ manyase subhūte - yāvat trisāhasramahāsāhasre lokadhātau pṛthivīrajaḥ kaccit,",
  "S06bsu051_u:210": "tadbahu bhavet?",
  "S06bsu051_u:211": "subhūtirāha - bahu bhagavan,",
  "S06bsu051_u:212": "bahu sugata pṛthivīrajo bhavet /",
  "S06bsu051_u:213": "tatkasya hetoḥ?",
  "S06bsu051_u:214": "yattadbhagavan pṛthivīrajastathāgatena bhāṣitam,",
  "S06bsu051_u:215": "arajastadbhagavaṃstathāgatena bhāṣitam /",
  "S06bsu051_u:216": "tenocyate pṛthivīraja iti /",
  "S06bsu051_u:217": "yo 'pyasau lokadhātustathāgatena bhāṣitaḥ,",
  "S06bsu051_u:218": "adhātuḥ sa tathāgatena bhāṣitaḥ /",
  "S06bsu051_u:219": "tenocyate lokadhāturiti //",
  "S06bsu051_u:220": "bhagavānāha - tatkiṃ manyase subhūte dvātriṃśanmahāpuruṣalakṣaṇaistathāgato 'rhan samyaksaṃbuddho draṣṭavyaḥ?",
  "S06bsu051_u:221": "subhūtirāha - no hīdaṃ bhagavan /",
  "S06bsu051_u:222": "dvātriṃśanmahāpuruṣalakṣaṇaistathāgato 'rhan samyaksaṃbuddho (Vajr, Vaidya 80)",
  "S06bsu051_u:223": "draṣṭavyaḥ /",
  "S06bsu051_u:224": "tatkasya hetoḥ?",
  "S06bsu051_u:225": "yāni hi tāni bhagavan dvātriṃśanmahāpuruṣalakṣaṇāni tathāgatena bhāṣitāni,",
  "S06bsu051_u:226": "alakṣaṇāni tāni bhagavaṃstathāgatena bhāṣitāni /",
  "S06bsu051_u:227": "tenocyante dvātriṃśanmahāpuruṣalakṣaṇānīti //",
  "S06bsu051_u:228": "bhagavānāha - yaśca khalu punaḥ subhūte strī vā puruṣo vā dine dine gaṅgānadīvālukāsamānātmabhāvān parityajet,",
  "S06bsu051_u:229": "evaṃ parityajan gaṅgānadīvālukāsamān kalpāṃstānātmabhāvān parityajet,",
  "S06bsu051_u:230": "yaśca ito dharmaparyāyadantaśaścatuṣpādikāmapi gāthāmudgṛhyaparebhyo deśayet saṃprakāśayet,",
  "S06bsu051_u:231": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam // 13 //",
  "S06bsu051_u:232": "atha khalvāyuṣmān subhūtirdharmavegenāśrūṇi prāmuñcat /",
  "S06bsu051_u:233": "so 'śrūṇi pramṛjya bhagavantametadavocat - āścaryaṃ bhagavan,",
  "S06bsu051_u:234": "paramāścaryaṃ sugata,",
  "S06bsu051_u:235": "yāvadayaṃ dharmaparyāyastathāgatena bhāṣito 'grayānasaṃprasthitānāṃ sattvānāmarthāya,",
  "S06bsu051_u:236": "śreṣṭhayānasaṃprasthitānāmarthāya,",
  "S06bsu051_u:237": "yato me bhagavan jñānamutpannam /",
  "S06bsu051_u:238": "na mayā bhagavan jātvevaṃrūpo dharmaparyāyaḥ śrutapūrvaḥ /",
  "S06bsu051_u:239": "parameṇa te bhagavan āścaryeṇa samanvāgatā bodhisattvā bhaviṣyanti,",
  "S06bsu051_u:240": "ye iha sūtre bhāṣyamāṇe śrutvā bhūtasaṃjñāmutpādayiṣyanti /",
  "S06bsu051_u:241": "tatkasya hetoḥ?",
  "S06bsu051_u:242": "yā caiṣā bhagavan bhūtasaṃjñā,",
  "S06bsu051_u:243": "saiva abhūtasaṃjñā /",
  "S06bsu051_u:244": "tasmāttathāgato bhāṣatebhūtasaṃjñā bhḥtasaṃjñeti //",
  "S06bsu051_u:245": "na mama bhagavan āścaryaṃ yadahamimaṃ dharmaparyāyaṃ bhāṣyamāṇamavakalpayāmi adhimucye /",
  "S06bsu051_u:246": "ye 'pi te bhagavan sattvā bhaviṣyantyanāgate 'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
  "S06bsu051_u:247": "ye imaṃ bhagavan dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06bsu051_u:248": "parebhyaśca vistareṇa saṃprakāśayiṣyanti,",
  "S06bsu051_u:249": "te paramāścaryeṇa samanvāgatā bhaviṣyanti /",
  "S06bsu051_u:250": "api tu khalu punarbhagavan na teṣāmātmasaṃjñā pravartiṣyate,",
  "S06bsu051_u:251": "na sattvasaṃjñā na jīvasaṃjñā na pudgalasaṃjñā pravartiṣyate,",
  "S06bsu051_u:252": "nāpi teṣāṃ kācitsaṃjñā nāsaṃjñā pravartate /",
  "S06bsu051_u:253": "tatkasya hetoḥ?",
  "S06bsu051_u:254": "yā sā bhagavan ātmasaṃjñā,",
  "S06bsu051_u:255": "saivāsaṃjñā /",
  "S06bsu051_u:256": "yā sattvasaṃjñā jīvasaṃjñā pudgalasaṃjñā,",
  "S06bsu051_u:257": "saivāsaṃjñā /",
  "S06bsu051_u:258": "tatkasya hetoḥ?",
  "S06bsu051_u:259": "sarvasaṃjñāpagatā hi buddha bhagavantaḥ //",
  "S06bsu051_u:260": "evamukte bhagavānāyuṣmantaṃ subhūtimetadavocat - evametat subhūte, evametat /",
  "S06bsu051_u:261": "paramāścaryasamanvāgatāste sattvā bhaviṣyanti,",
  "S06bsu051_u:262": "ye iha subhūte sūtre bhāṣyamāṇe notrasiṣyanti na (Vajr, Vaidya 81)",
  "S06bsu051_u:263": "saṃtrasiṣyanti na saṃtrāsamāpatsyante /",
  "S06bsu051_u:264": "tatkasya hetoḥ?",
  "S06bsu051_u:265": "paramapāramiteyaṃ subhūte tathāgatena bhāṣitā yadutāpāramitā /",
  "S06bsu051_u:266": "yāṃ ca subhūte tathāgataḥ paramapāramitāṃ bhāṣate,",
  "S06bsu051_u:267": "tāmaparimāṇā api buddhā bhagavanto bhāṣante /",
  "S06bsu051_u:268": "tenocyante paramapāramiteti //",
  "S06bsu051_u:269": "api tu khalu punaḥ subhute yā tathāgatasya kṣāntipāramitā,",
  "S06bsu051_u:270": "saiva apāramitā /",
  "S06bsu051_u:271": "tatkasya hetoḥ?",
  "S06bsu051_u:272": "yadā me subhūte kalirājā aṅgapratyaṅgamāṃsānyacchaitsīt,",
  "S06bsu051_u:273": "nāsīnme tasmin samaye ātmasaṃjñā vā sattvasaṃjñā vā jīvasaṃjñā vā pudgalasaṃjñā vā,",
  "S06bsu051_u:274": "nāpi me kācitsaṃjñā vā asaṃjñā vā babhūva /",
  "S06bsu051_u:275": "tatkasya hetoḥ?",
  "S06bsu051_u:276": "sacenme subhūte tasmin samaye ātmasaṃjñā abhaviṣyat,",
  "S06bsu051_u:277": "vyāpādasaṃjñāpi me tasmin samaye 'bhaviṣyat /",
  "S06bsu051_u:278": "sacetsattvasaṃjñā jīvasaṃjñā pudgalasaṃjñābhaviṣyat,",
  "S06bsu051_u:279": "vyāpādasaṃjñāpi me tasmin samaye 'bhaviṣyat /",
  "S06bsu051_u:280": "tatkasya hetoḥ?",
  "S06bsu051_u:281": "abhijānāmyahaṃ subhūte atīte 'dhvani pañca jātiśatāni yadahaṃ kṣāntivādī ṛṣirabhūvam /",
  "S06bsu051_u:282": "tatrāpi me nātmasaṃjñā babhūva,",
  "S06bsu051_u:283": "na sattvasaṃjñā,",
  "S06bsu051_u:284": "na jīvasaṃjñā,",
  "S06bsu051_u:285": "na pudgalasaṃjñā babhūva /",
  "S06bsu051_u:286": "tasmāttarhi subhūte bodhisattvena mahāsattvena sarvasaṃjñā vivarjayitvā anuttarāyāṃ samyaksaṃbodhau cittamutpādayitavyam /",
  "S06bsu051_u:287": "na rūpapratiṣṭhitaṃ cittamutpādayitavyam,",
  "S06bsu051_u:288": "na śabdagandharasaspraṣṭavyadharmapratiṣṭhitaṃ cittamutpādayitavyam,",
  "S06bsu051_u:289": "na dharmapratiṣṭhitaṃ cittamutpādayitavyam,",
  "S06bsu051_u:290": "nādharmapratiṣṭhitaṃ cittamutpādayitavyam,",
  "S06bsu051_u:291": "na kvacitpratiṣṭhitaṃ cittamutpādayitavyam /",
  "S06bsu051_u:292": "tatkasya hetoḥ?",
  "S06bsu051_u:293": "yatpratiṣṭhitaṃ tadevāpratiṣṭhitam /",
  "S06bsu051_u:294": "tasmādeva tathāgato bhāṣate - apratiṣṭhitena bodhisattvena dānaṃ dātavyam /",
  "S06bsu051_u:295": "na rūpaśabdagandharasasparśadharmapratiṣṭhitena dānaṃ dātavyam //",
  "S06bsu051_u:296": "api tu khalu punaḥ subhūte bodhisattvena evaṃrūpo dānaparityāgaḥ kartavyaḥ sarvasattvānāmarthāya /",
  "S06bsu051_u:297": "tatkasya hetoḥ?",
  "S06bsu051_u:298": "yā caiṣā subhūte sattvasaṃjñā,",
  "S06bsu051_u:299": "saiva asaṃjñā /",
  "S06bsu051_u:300": "ya evaṃ te sarvasattvāstathāgatena bhāṣitāsta eva asattvāḥ /",
  "S06bsu051_u:301": "tatkasya hetoḥ?",
  "S06bsu051_u:302": "bhūtavādī subhūte tathāgataḥ,",
  "S06bsu051_u:303": "satyavādī tathāvādī ananyathāvādī tathāgataḥ,",
  "S06bsu051_u:304": "na vitathavādī tathāgataḥ //",
  "S06bsu051_u:305": "api tu khalu punaḥ subhūte yastathāgatena dharmo 'bhisaṃbuddho deśito nidhyātaḥ,",
  "S06bsu051_u:306": "na tatra satyaṃ na mṛṣā /",
  "S06bsu051_u:307": "tadyathāpi nāma subhūte puruṣo 'ndhakārapraviṣṭo na kiṃcidapi paśyet,",
  "S06bsu051_u:308": "evaṃ vastupatito bodhisattvo draṣṭavyo yo vastupatito dānaṃ parityajati /",
  "S06bsu051_u:309": "tadyathāpi nāma subhūte cakṣuṣmān puruṣaḥ prabhātāyāṃ rātrau sūrye 'bhyudgate nānavidhāni rūpāṇi paśyet,",
  "S06bsu051_u:310": "evamavastupatito bodhisattvo draṣṭavyo yo 'vastupatito dānaṃ parityajati //",
  "S06bsu051_u:311": "api tu khalu punaḥ subhūte ye kulaputrā vā kuladuhitaro vā imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06bsu051_u:312": "parebhyaśca vistareṇa saṃprakāśayiṣyanti, (Vajr, Vaidya 82)",
  "S06bsu051_u:313": "jñātāste subhūte tathāgatena buddhajñānena,",
  "S06bsu051_u:314": "dṛṣṭāste subhūte tathāgatena buddhacakṣuṣā,",
  "S06bsu051_u:315": "buddhāste tathāgatena /",
  "S06bsu051_u:316": "sarve te subhūte sattvā aprameyamasaṃkhyeyaṃ puṇyaskandhaṃ prasaviṣyanti pratigrahīṣyanti // 14 //",
  "S06bsu051_u:317": "yaśca khalu punaḥ subhūte strī vā puruṣo vā purvāhṇakālasamaye gaṅgānadīvālukāsamānātmabhāvān parityajet,",
  "S06bsu051_u:318": "evaṃ madhyāhnakālasamaye gaṅgānadīvālukāsamānātmabhāvān parityajet,",
  "S06bsu051_u:319": "sāyāhnakālasamaye gaṅgānadīvālukāsamānātmabhāvān parityajet,",
  "S06bsu051_u:320": "anena paryāyeṇa bahūni kalpakoṭiniyutaśatasahasrāṇyātmabhāvān parityajet,",
  "S06bsu051_u:321": "yaścemaṃ dharmaparyāyaṃ śrutvā na pratikṣipet,",
  "S06bsu051_u:322": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam,",
  "S06bsu051_u:323": "kaḥ punarvādo yo likhitvā udgṛhṇīyāddhārayedvācayetparyavāpnuyāt,",
  "S06bsu051_u:324": "parebhyaśca vistareṇa saṃprakāśayet //",
  "S06bsu051_u:325": "api tu khalu punaḥ subhūte acintyo 'tulyo 'yaṃ dharmaparyāyaḥ /",
  "S06bsu051_u:326": "ayaṃ ca subhūte dharmaparyāyastathāgatena bhāṣito 'grayānasaṃprasthitānāṃ sattvānāmarthāya,",
  "S06bsu051_u:327": "śreṣṭhayānasaṃprasthitānāṃ sattvānāmarthāya /",
  "S06bsu051_u:328": "ye imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti,",
  "S06bsu051_u:329": "parebhyaśca vistareṇa saṃprakāśayiṣyanti,",
  "S06bsu051_u:330": "jñātāste subhūte tathāgatena buddhajñānena,",
  "S06bsu051_u:331": "dṛṣṭāste subhūte tathāgatena buddhacakṣuṣā,",
  "S06bsu051_u:332": "buddhāste tathāgatena /",
  "S06bsu051_u:333": "sarve te subhūte sattvā aprameyeṇa puṇyaskandhenāṃ samanvāgatā bhaviṣyanti /",
  "S06bsu051_u:334": "acintyenātulyenāmāpyenāparimāṇena puṇyaskandhena samanvāgatā bhaviṣyanti /",
  "S06bsu051_u:335": "sarve te subhūte sattvāḥ samāṃśena bodhiṃ dhārayiṣyanti vacayiṣyanti paryavāpsyanti /",
  "S06bsu051_u:336": "tatkasya hetoḥ?",
  "S06bsu051_u:337": "na hi śakyaṃ subhūte ayaṃ dharmaparyāyo hīnādhimuktiakaiḥ sattvaiḥ śrotum,",
  "S06bsu051_u:338": "nātmadṛṣṭikairna sattvadṛṣṭikairna jīvadṛṣṭikairna pudgaladṛṣṭikaiḥ /",
  "S06bsu051_u:339": "nābodhisattvapratijñai sattvaiḥ śakyamayaṃ dharmaparyāyaḥ śrotuṃ vā udgrahītuṃ vā dhārayituṃ vā vācayituṃ vā paryavāptuṃ vā /",
  "S06bsu051_u:340": "nedaṃ sthānaṃ vidyate //",
  "S06bsu051_u:341": "api tu khalu punaḥ subhūte yatra pṛthivīpradeśe idaṃ sūtraṃ prakaśayiṣyate,",
  "S06bsu051_u:342": "pūjanīyaḥ sa pṛthivīpradeśo bhaviṣyati sadevamānuṣāsurasya lokasya /",
  "S06bsu051_u:343": "vandanīyaḥ pradakṣiṇīyaśca sa pṛthivīpradeśo bhaviṣyati,",
  "S06bsu051_u:344": "caityabhūtaḥ sa pṛthivīpradeśo bhaviṣyati // 15 //",
  "S06bsu051_u:345": "api tu ye te subhūte kulaputrā vā kuladuhitaro vā imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
  "S06bsu051_u:346": "yoniśaśca manasikariṣyanti,",
  "S06bsu051_u:347": "parebhyaśca vistareṇa saṃprakāśayiṣyanti,",
  "S06bsu051_u:348": "te paribhūtā bhaviṣyanti,",
  "S06bsu051_u:349": "suparibhūtāśca bhaviṣyanti /",
  "S06bsu051_u:350": "tatkasya hetoḥ?",
  "S06bsu051_u:351": "yāni ca teṣāṃ subhūte sattvānāṃ paurvajanmikānyaśubhāni karmāṇi kṛtānyapāyasaṃvartanīyāni, (Vajr, Vaidya 83)",
  "S06bsu051_u:352": "dṛṣṭa eva dharme paribhūtatayā tāni paurvajanmikānyaśubhāni karmāṇi kṣapayiṣyanti,",
  "S06bsu051_u:353": "buddhabodhiṃ cānuprāpsyanti //",
  "S06bsu051_u:354_0": "abhijānāmyahaṃ subhūte atīte 'dhvanyasaṃkhyeyaiḥ kalpairasaṃkhyeyatarairdīpaṃkarasya",
  "S06bsu051_u:354_1": "tathāgatasyārhataḥ samyaksaṃbuddhasya pareṇa paratareṇa caturaśītibuddhakoṭiniyutaśatasahasrāṇyabhūvan ye mayārāgitāḥ,",
  "S06bsu051_u:355": "ārāgya na virāgitāḥ /",
  "S06bsu051_u:356": "yacca mayā subhūte te buddhā bhagavanta ārāgitāḥ,",
  "S06bsu051_u:357": "ārāgya na virāgitāḥ,",
  "S06bsu051_u:358": "yacca paścime kāle paścime samaye paścimāyāṃ pañcaśatyāṃ saddharmavipralopakāle vartamāne imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,",
  "S06bsu051_u:359": "parebhyaśca vistareṇa saṃprakāśayiṣyanti,",
  "S06bsu051_u:360": "asya khalu punaḥ subhūte puṇyaskandhasyāntikādasau paurvakaḥ puṇyaskandhaḥ śatatamīmapi kalāṃ nopaiti,",
  "S06bsu051_u:361": "sahasratamīmapi śatasahasratamīmapi koṭimamipi koṭiśatatamīmapi koṭiśatasahasratamīmapi koṭiniyutaśatasahasratamīmapi /",
  "S06bsu051_u:362": "saṃkhyāmapi kalāmapi gaṇanāmapi upamāmapi upaniṣadamapi yāvadaupamyamapi na kṣamate //",
  "S06bsu051_u:363": "sacetpunaḥ subhūte teṣāṃ kulaputrāṇāṃ kuladuhitṝṇāṃ vā ahaṃ puṇyaskandhaṃ bhāṣeyam,",
  "S06bsu051_u:364": "yāvatte kulaputrā vā kuladuhitaro vā tasmin samaye puṇyaskandhaṃ prasaviṣyanti,",
  "S06bsu051_u:365": "pratigrahīṣyanti,",
  "S06bsu051_u:366": "unmādaṃ sattvā anuprāpnuyuścittavikṣepaṃ vā gaccheyuḥ /",
  "S06bsu051_u:367": "api tu khalu punaḥ subhūte acintyo 'tulyo 'yaṃ dharmaparyāyastathāgatena bhāṣitaḥ /",
  "S06bsu051_u:368": "asya acintya eva vipākaḥ pratikāṅkṣitavyaḥ // 16 //",
  "S06bsu051_u:369": "atha khalvāyuṣmān subhūtirbhagavantametadavocat - kathaṃ bhagavan bodhisattvayānasaṃprasthitena sthātavyam,",
  "S06bsu051_u:370": "kathaṃ pratipattavyam,",
  "S06bsu051_u:371": "kathaṃ cittaṃ pragrahītavyam?",
  "S06bsu051_u:372": "bhagavānāha - iha subhūte bodhisattvayānasaṃprasthitena evaṃ cittamutpādayitavyam - sarve sattvā mayā anupadhiśeṣe nirvāṇadhātau parinirvāpayitavyāḥ /",
  "S06bsu051_u:373": "evaṃ sa sattvān parinirvāpya na kaścitsattvaḥ parinirvāpito bhavati /",
  "S06bsu051_u:374": "tatkasya hetoḥ?",
  "S06bsu051_u:375": "sacetsubhūte bodhisattvasya sattvasaṃjñā pravarteta,",
  "S06bsu051_u:376": "na sa bodhisattva iti vaktavyaḥ /",
  "S06bsu051_u:377": "jīvasaṃjñā vā yāvatpudgalasaṃjñā vā pravarteta,",
  "S06bsu051_u:378": "na sa bodhisattva iti vaktavyaḥ /",
  "S06bsu051_u:379": "tatkasya hetoḥ?",
  "S06bsu051_u:380": "nāsti subhūte sa kaściddharmo yo bodhisattvayānasaṃprasthito nāma //",
  "S06bsu051_u:381": "(Vajr, Vaidya 84) tatkiṃ manyase subhūte asti sa kaściddharmo yastathāgatena dīpaṃkarasya tathāgatasyāntikādanuttarāṃ samyaksaṃbodhimabhisaṃbuddhaḥ?",
  "S06bsu051_u:382": "evamukte āyuṣmān subhūtirbhagavantametadavocat - yathāhaṃ bhagavato bhāṣitasyārthamājānāmi,",
  "S06bsu051_u:383": "nāsti sa bhagavan kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ /",
  "S06bsu051_u:384": "evamukte bhagavānāyuṣmantaṃ subhūtimetadavocat - evametatsubhūte, evametat /",
  "S06bsu051_u:385": "nāsti subhūte sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ /",
  "S06bsu051_u:386": "sacetpunaḥ subhūte kaściddharmastathāgatenābhisaṃbuddho 'bhaviṣyat,",
  "S06bsu051_u:387": "na māṃ dīpaṃkarastathāgato vyākariṣyat - bhaviṣyasi tvaṃ māṇava anāgate 'dhvani śākyamunirnāma tathāgato 'rhan samyaksaṃbuddha iti /",
  "S06bsu051_u:388": "yasmāttarhi subhūte tathāgatenārhatā samyaksaṃbuddhena nāsti sa kaściddharmo yo 'nuttarāṃ samyaksaṃbodhimabhisaṃbuddhaḥ,",
  "S06bsu051_u:389": "tasmādahaṃ dīpaṃkareṇa tathāgatena vyākṛta - bhaviṣyasi tvaṃ māṇava anāgate 'dhvani śākyamunirnāma tathāgato 'rhan samyaksaṃbuddha /",
  "S06bsu051_u:390": "tatkasya hetoḥ?",
  "S06bsu051_u:391": "tathāgata iti subhūte bhūtatathatāyā etadadhivacanam /",
  "S06bsu051_u:392": "tathāgata iti subhūte anutpādadharmatāyā etadadhivacanam /",
  "S06bsu051_u:393": "tathāgata iti subhūte dharmocchedasyaitadadhivacanam /",
  "S06bsu051_u:394": "tathāgata iti subhūte atyantānutpannasyaitadadhivacanam /",
  "S06bsu051_u:395": "tatkasya hetoḥ?",
  "S06bsu051_u:396": "eṣa subhūte anutpādo yaḥ paramārthaḥ /",
  "S06bsu051_u:397": "yaḥ kaścitsubhūte evaṃ vadet - tathāgatenārhatā samyaksaṃbuddhena anuttarā samyaksaṃbodhirabhisaṃbuddheti,",
  "S06bsu051_u:398": "sa vitathaṃ vadet /",
  "S06bsu051_u:399": "abhyācakṣīta māṃ sa subhūte asatodgṛhītena /",
  "S06bsu051_u:400": "tatkasya hetoḥ -?",
  "S06bsu051_u:401": "nāsti subhūte sa kaściddharmo yastathāgatena anuttarāṃ samyaksaṃbodhimabhisaṃbuddhaḥ /",
  "S06bsu051_u:402": "yaśca subhūte tathāgatena dharmo 'bhisaṃbuddho deśito vā tatra na satyaṃ na mṛṣā /",
  "S06bsu051_u:403": "tasmāttathāgato bhāṣate - sarvadharmā buddhadharmā iti /",
  "S06bsu051_u:404": "tatkasya hetoḥ?",
  "S06bsu051_u:405": "sarvadharmā iti subhūte adharmāstathāgatena bhāṣitāḥ /",
  "S06bsu051_u:406": "tasmāducyante sarvadharmā buddhadharmā iti //",
  "S06bsu051_u:407": "tadyathāpi nāma subhūte puruṣo bhavedupetakāyo mahākāyaḥ?",
  "S06bsu051_u:408": "āyuṣmān subhūtirāha - yo 'sau bhagavaṃstathāgatena puruṣo bhāṣita upetakāyo mahākāya iti,",
  "S06bsu051_u:409": "akāyaḥ sa bhagavaṃstathāgatena bhāṣitaḥ /",
  "S06bsu051_u:410": "tenocyate upetakāyo mahākāya iti //",
  "S06bsu051_u:411": "bhagavānāha - evametatsubhūte /",
  "S06bsu051_u:412": "yo bodhisattva evaṃ vadet - ahaṃ sattvān parinirvāpayiṣyāmiti,",
  "S06bsu051_u:413": "na sa bodhisattva iti vaktavyaḥ /",
  "S06bsu051_u:414": "tatkasya hetoḥ?",
  "S06bsu051_u:415": "asti subhūte sa kaściddharmo yo bodhisattvo nāma?",
  "S06bsu051_u:416": "subhūtirāha - no hīdaṃ bhagavan /",
  "S06bsu051_u:417": "nāsti sa kaściddharmo yo bodhisattvo (Vajr, Vaidya 85) nāma /",
  "S06bsu051_u:418": "bhagavānāha - sattvāḥ sattvā iti subhūte asattvāste tathāgatena bhāṣitāḥ,",
  "S06bsu051_u:419": "tenocyante sattvā iti /",
  "S06bsu051_u:420": "tasmāttathāgato bhāṣate - nirātmānaḥ sarvadharmā nirjīvā niṣpoṣā niṣpudgalāḥ sarvadharmā iti //",
  "S06bsu051_u:421": "yaḥ subhūte bodhisattva evaṃ vadet - ahaṃ kṣetravyūhānniṣpādayiṣyāmīti,",
  "S06bsu051_u:422": "sa vitathaṃ vadet /",
  "S06bsu051_u:423": "tatkasya hetoḥ?",
  "S06bsu051_u:424": "kṣetravyūhāḥ kṣetravyūhā iti subhūte avyūhāste tathāgatena bhāṣitāḥ /",
  "S06bsu051_u:425": "tenocyante kṣetravyūhā iti //",
  "S06bsu051_u:426": "yaḥ subhūte bodhisattvo nirātmāno dharmā nirātmāno dharmā ityadhimucyate,",
  "S06bsu051_u:427": "tathāgatenārhatā samyaksaṃbuddhena bodhisattvo mahāsattva ityākhyātaḥ // 17 //",
  "S06bsu051_u:428": "bhagavānāha - tatkiṃ manyase subhūte - saṃvidyate tathāgatasya māṃsacakṣuḥ?",
  "S06bsu051_u:429": "subhūtirāha - evametadbhagavan,",
  "S06bsu051_u:430": "saṃvidyate tathāgatasya māṃsacakṣuḥ /",
  "S06bsu051_u:431": "bhagavānāha - tatkiṃ manyase subhūte saṃvidyate tathāgatasya divyaṃ cakṣuḥ?",
  "S06bsu051_u:432": "subhūtirāha - evametadbhagavan,",
  "S06bsu051_u:433": "saṃvidyate tathāgatasya divyaṃ cakṣuḥ /",
  "S06bsu051_u:434": "bhagavānāha - tatkiṃ manyase subhūte saṃvidyate tathāgatasya prajñācakṣuḥ?",
  "S06bsu051_u:435": "subhūtirāha - evametadbhagavan,",
  "S06bsu051_u:436": "saṃvidyate tathāgatasya prajñācakṣuḥ /",
  "S06bsu051_u:437": "bhagavānāha - tatkiṃ manyase subhūte saṃvidyate tathāgatasya dharmacakṣuḥ?",
  "S06bsu051_u:438": "subhūtirāha - evametadbhagavan,",
  "S06bsu051_u:439": "saṃvidyate tathāgatasya dharmacakṣuḥ /",
  "S06bsu051_u:440": "bhagavānāha - tatkiṃ manyase subhūte saṃvidyate tathāgatasya buddhacakṣuḥ?",
  "S06bsu051_u:441": "subhūtirāha - evametadbhagavan,",
  "S06bsu051_u:442": "saṃvidyate tathāgata buddhacakṣuḥ /",
  "S06bsu051_u:443": "bhagavānāha - tatkiṃ manyase subhūte yāvantyo gaṅgāyāṃ mahānadyāṃ vālukāḥ,",
  "S06bsu051_u:444": "api nu tā vālukāstathāgatena bhāṣitāḥ?",
  "S06bsu051_u:445": "subhūtirāha - evametadbhagavan,",
  "S06bsu051_u:446": "evametat sugata /",
  "S06bsu051_u:447": "bhāṣitāstathāgatena vālukāḥ /",
  "S06bsu051_u:448": "bhagavānāha - tatkiṃ manyase subhūte yāvatyo gaṅgāyāṃ mahānadyāṃ vālukāḥ,",
  "S06bsu051_u:449": "tāvatya eva gaṅgānadyo bhaveyuḥ,",
  "S06bsu051_u:450": "tāsu vā vālukāḥ,",
  "S06bsu051_u:451": "tāvantaśca lokadhātavo bhaveyuḥ,",
  "S06bsu051_u:452": "kaccidbahavaste lokadhātavo bhaveyuḥ?",
  "S06bsu051_u:453": "subhūtirāha - evametadbhagavan,",
  "S06bsu051_u:454": "evametat sugata /",
  "S06bsu051_u:455": "bahavaste lokadhātavo bhaveyuḥ /",
  "S06bsu051_u:456": "bhagavānāha - yāvantaḥ subhūte teṣu lokadhātuṣu sattvāḥ,",
  "S06bsu051_u:457": "teṣāmahaṃ nānābhāvāṃ cittadhārāṃ prajānāmi /",
  "S06bsu051_u:458": "tatkasya hetoḥ?",
  "S06bsu051_u:459": "cittadhārā cittadhāreti subhūte adhāraiṣā tathāgatena bhāṣitā,",
  "S06bsu051_u:460": "tenocyate cittadhāreti /",
  "S06bsu051_u:461": "tatkasya hetoḥ?",
  "S06bsu051_u:462": "atītaṃ subhūte cittaṃ nopalabhyate /",
  "S06bsu051_u:463": "anāgataṃ cittaṃ nopalabhyate /",
  "S06bsu051_u:464": "pratyutpannaṃ cittaṃ nopalabhyate // 18 //",
  "S06bsu051_u:465_0": "tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ",
  "S06bsu051_u:465_1": "lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:466": "api nu (Vajr, Vaidya 86)",
  "S06bsu051_u:467": "sa kulaputro vā kuladuhitā vā tatonidānaṃ bahu puṇyaskandhaṃ prasunuyāt?",
  "S06bsu051_u:468": "subhūtirāha - bahu bhagavan,",
  "S06bsu051_u:469": "bahu sugata /",
  "S06bsu051_u:470": "bhagavānāha - evametatsubhūte, evametat /",
  "S06bsu051_u:471": "bahu sa kulaputro vā kuladuhitā vā tatonidānaṃ puṇyaskandhaṃ prasunuyādaprameyamasaḥkhyeyam /",
  "S06bsu051_u:472": "tatkasya hetoḥ?",
  "S06bsu051_u:473": "puṇyaskandhaḥ puṇyaskandha iti subhūte askandhaḥ sa tathāgatena bhāṣitaḥ /",
  "S06bsu051_u:474": "tenocyate puṇyaskandha iti /",
  "S06bsu051_u:475": "sacet punaḥ subhūte puṇyaskandho 'bhaviṣyat,",
  "S06bsu051_u:476": "na tathāgato 'bhāṣiṣyat puṇyaskandhaḥ puṇyaskandha iti // 19 //",
  "S06bsu051_u:477": "tatkiṃ manyase subhūte rūpakāyapariniṣpattyā tathāgato draṣṭavyaḥ?",
  "S06bsu051_u:478": "subhūtirāha - no hīdaṃ bhagavan /",
  "S06bsu051_u:479": "na rūpakāyapariniṣpattyā tathāgato draṣṭavyaḥ /",
  "S06bsu051_u:480": "tatkasya hetoḥ?",
  "S06bsu051_u:481": "rūpakāyapariniṣpattī rūpakāyapariniṣpattiriti bhagavan apariniṣpattireṣā tathāgatena bhāṣitā /",
  "S06bsu051_u:482": "tenocyate rūpakāyapariniṣpattiriti //",
  "S06bsu051_u:483": "bhagavānāha - tatkiṃ manyase subhūte lakṣaṇasaṃpadā tathāgato draṣṭavyaḥ?",
  "S06bsu051_u:484": "subhūtirāha - no hīdaṃ bhagavān /",
  "S06bsu051_u:485": "na lakṣaṇasaṃpadā tathāgato draṣṭavyaḥ /",
  "S06bsu051_u:486": "tatkasya hetoḥ?",
  "S06bsu051_u:487": "yaiṣā bhagavan lakṣaṇasaṃpattathāgatena bhāṣitā,",
  "S06bsu051_u:488": "alakṣaṇasaṃpadeṣā tathāgatena bhāṣitā /",
  "S06bsu051_u:489": "tenocyate lakṣaṇasaṃpaditi // 20 //",
  "S06bsu051_u:490": "bhagavānāha - tatkiṃ manyase subhūte api nu tathāgatasyaivaṃ bhavati - mayā dharmo deśita iti?",
  "S06bsu051_u:491": "subhūtirāha - no hīdaṃ bhagavan tathāgatasyaivaṃ bhavati - mayā dharmo deśita iti /",
  "S06bsu051_u:492": "bhagavānāha - yaḥ subhūte evaṃ vadet - tathāgatena dharmo deśita iti,",
  "S06bsu051_u:493": "sa vitathaṃ vadet /",
  "S06bsu051_u:494": "abhyācakṣīta māṃ sa subhūte asatodgṛhītena /",
  "S06bsu051_u:495": "tatkasya hetoḥ?",
  "S06bsu051_u:496": "dharmadeśanā dharmadeśaneti subhūte nāsti sa kaściddharmo yo dharmadeśanā nāmopalabhyate //",
  "S06bsu051_u:497_0": "evamukte āyuṣmān subhūtirbhagavantametadavocat - asti bhagavan kecitsattvā bhaviṣyantyanāgate",
  "S06bsu051_u:497_1": "'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,",
  "S06bsu051_u:498": "ya imānevaṃrūpān dharmān śrutvā abhiśraddhāsyanti /",
  "S06bsu051_u:499": "bhagavānāha - na te subhūte sattvā nāsattvāḥ /",
  "S06bsu051_u:500": "tatkasya hetoḥ?",
  "S06bsu051_u:501": "sattvāḥ sattvā iti subhūte sarve te subhūte asattvāstathāgatena bhāṣitāḥ /",
  "S06bsu051_u:502": "tenocyante sattvā iti // 21 //",
  "S06bsu051_u:503": "tatkiṃ manyase subhūte - api nu asti sa kaściddharmaḥ,",
  "S06bsu051_u:504": "yastathāgatenānuttarāṃ samyaksaṃbodhimabhisaṃbuddhaḥ?",
  "S06bsu051_u:505": "@ āyuṣmān subhūtirāha - no hīdaṃ bhagavan /",
  "S06bsu051_u:506": "nāsti sa bhagavan kaściddharmo yastathāgatenānuttarāṃ samyaksaṃbodhimabhisaṃbuddhaḥ /",
  "S06bsu051_u:507": "bhagavānāha - evametatsubhūte, evametat /",
  "S06bsu051_u:508": "aṇurapi tatra dharmo na saṃvidyate nopalabhyate /",
  "S06bsu051_u:509": "tenocyate anuttarā samyaksaṃbodhiriti // 22 //",
  "S06bsu051_u:510": "(Vajr, Vaidya 87) api tu khalu punaḥ subhūte samaḥ sa dharmo na tatra kaścidviṣamaḥ /",
  "S06bsu051_u:511": "tenocyate anuttarā samyaksaṃbodhiriti /",
  "S06bsu051_u:512": "nirātmatvena niḥsattvatvena nirjīvatvena niṣpudgalatvena samā sā anuttarā samyaksaṃbodhiḥ sarvaiḥ kuśalairdharmairabhisaṃbudhyate /",
  "S06bsu051_u:513": "tatkasya hetoḥ?",
  "S06bsu051_u:514": "kuśalā dharmāḥ kuśalā dharmā iti subhūte adharmāścaiva te tathāgatena bhāṣitāḥ /",
  "S06bsu051_u:515": "tenocyante kuśalā dharmā iti // 23 //",
  "S06bsu051_u:516": "yaśca khalu punaḥ subhute strī vā puruṣo vā yāvantastrisāhasramahāsāhasre lokadhātau sumeravaḥ parvatarājānaḥ,",
  "S06bsu051_u:517": "tāvato rāśīn saptānāṃ ratnānāmabhisaṃhṛtya tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:518": "yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya parebhyo deśayet,",
  "S06bsu051_u:519": "asya subhūte puṇyaskandhasya asau paurvakaḥ puṇyaskandhaḥ śatatamīmapi kalāṃ nopaiti,",
  "S06bsu051_u:520": "yāvadupaniṣadamapi na kṣamate // 24 //",
  "S06bsu051_u:521": "tatkiṃ manyase subhūte - api nu tathāgatasyaivaṃ bhavati - mayā sattvāḥ parimocitā iti?",
  "S06bsu051_u:522": "na khalu punaḥ subhūte evaṃ draṣṭavyam /",
  "S06bsu051_u:523": "tatkasya hetoḥ?",
  "S06bsu051_u:524": "nāsti subhūte kaścitsattvo yastathāgatena parimocitaḥ /",
  "S06bsu051_u:525": "yadi punaḥ subhūte kaścitsattvo 'bhaviṣyadyastathāgatena parimocitaḥ syāt,",
  "S06bsu051_u:526": "sa eva tathāgatasyātmagrāho 'bhaviṣyat,",
  "S06bsu051_u:527": "sattvagrāho jīvagrāhaḥ pudgalagrāho 'bhaviṣyat /",
  "S06bsu051_u:528": "ātmagrāha iti subhūte agrāha eṣa tathāgatena bhāṣitaḥ /",
  "S06bsu051_u:529": "sa ca bālapṛthagjanairudgṛhītaḥ /",
  "S06bsu051_u:530": "bālapṛthagjanā iti subhūte ajanā eva te tathāgatena bhāṣitāḥ /",
  "S06bsu051_u:531": "tenocyante bālapṛthagjanā iti // 25 //",
  "S06bsu051_u:532": "tatkiṃ manyase subhūte - lakṣaṇasaṃpadā tathāgato draṣṭavyaḥ?",
  "S06bsu051_u:533": "subhūtirāha - no hīdaṃ bhagavan /",
  "S06bsu051_u:534": "yathāhaṃ bhagavato bhāṣitasyārthamājānāmi,",
  "S06bsu051_u:535": "na lakṣaṇasaṃpadā tathāgato draṣṭavyaḥ /",
  "S06bsu051_u:536": "bhagavānāha - sādhu sādhu subhūte,",
  "S06bsu051_u:537": "evametatsubhūte,",
  "S06bsu051_u:538": "evametadyathā vadasi /",
  "S06bsu051_u:539": "na lakṣaṇasaṃpadā tathāgato draṣṭavyaḥ /",
  "S06bsu051_u:540": "tatkasya hetoḥ?",
  "S06bsu051_u:541": "sacetpunaḥ subhūte lakṣaṇasaṃpadā tathāgato draṣṭavyo 'bhaviṣyat,",
  "S06bsu051_u:542": "rājāpi cakravartī tathāgato 'bhaviṣyat /",
  "S06bsu051_u:543": "tasmānna lakṣaṇasaṃpadā tathāgato draṣṭavyaḥ /",
  "S06bsu051_u:544": "āyuṣmān subhutirbhagavantametadavocat - yathāhaṃ bhagavato bhāṣitasyārthamājānāmi,",
  "S06bsu051_u:545": "na lakṣaṇasaṃpadā tathāgato draṣṭavyaḥ //",
  "S06bsu051_u:546": "atha khalu bhagavāṃstasyāṃ velāyāmime gāthe abhāṣata -",
  "S06bsu051_u:547": "ye māṃ rūpeṇa cādrākṣurye māṃ ghoṣeṇa cānvaguḥ /",
  "S06bsu051_u:548": "mithyāprahāṇaprasṛtā na māṃ drakṣyanti te janāḥ // 1 //",
  "S06bsu051_u:549": "dharmato buddho draṣṭavyo dharmakāyā hi nāyakāḥ /",
  "S06bsu051_u:550": "dharmatā ca na vijñeyā na sā śakyā vijānitum // 2 // 26 //",
  "S06bsu051_u:551": "(Vajr, Vaidya 88) tatkiṃ manyase subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā?",
  "S06bsu051_u:552": "na khalu punaste subhūte evaṃ draṣṭavyam /",
  "S06bsu051_u:553": "tatkasya hetoḥ?",
  "S06bsu051_u:554": "na hi subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā syāt /",
  "S06bsu051_u:555": "na khalu punaste subhūte kaścidevaṃ vadet - bodhisattvayānasaṃprasthitaiḥ kasyaciddharmasya vināśaḥ prajñaptaḥ ucchedo veti /",
  "S06bsu051_u:556": "na khalu punaste subhūte evaṃ draṣṭavyam /",
  "S06bsu051_u:557": "tatkasya hetoḥ?",
  "S06bsu051_u:558": "na bodhisattvayānasaṃprasthitaiḥ kasyaciddharmasya vināśaḥ prajñapto nocchedaḥ // 27 //",
  "S06bsu051_u:559": "yaśca khalu punaḥ subhūte kulaputro vā kuladuhitā vā gaṅgānadīvālukāsamāṃllokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:560": "yaśca bodhisattvo nirātmakeṣvanutpattikeṣu dharmeṣu kṣāntiṃ pratilabhate,",
  "S06bsu051_u:561": "ayameva tatonidānaṃ bahutaraṃ puṇyaskandhaṃ prasavedaprameyamasaṃkhyeyam /",
  "S06bsu051_u:562": "na khalu punaḥ subhūte bodhisattvena mahāsattvena puṇyaskandhaḥ parigrahītavyaḥ /",
  "S06bsu051_u:563": "āyuṣmān subhūtirāha - nanu bhagavan bodhisattvena puṇyaskandhaḥ parigrahītavyaḥ?",
  "S06bsu051_u:564": "bhagavānāha - parigrahītavyaḥ subhūte no grahītavyaḥ /",
  "S06bsu051_u:565": "tenocyate parigrahītavya iti // 28 //",
  "S06bsu051_u:566": "api tu khalu punaḥ subhūte yaḥ kaścidevaṃ vadet - tathāgato gacchati vā āgacchati vā tiṣṭhati vā niṣīdati vā,",
  "S06bsu051_u:567": "śayyāṃ vā kalpayati,",
  "S06bsu051_u:568": "na me subhūte (sa)",
  "S06bsu051_u:569": "bhāṣitasyārthamājānāti /",
  "S06bsu051_u:570": "tatkasya hetoḥ?",
  "S06bsu051_u:571": "tathāgata iti subhūte ucyate na kvacidgato na kutaścidāgataḥ /",
  "S06bsu051_u:572": "tenocyate tathāgato 'rhan samyaksaṃbuddha iti // 29 //",
  "S06bsu051_u:573": "yaśca khalu punaḥ subhūte kulaputro vā kuladuhitā vā yāvanti trisāhasramahāsāhasre lokadhātau pṛthivīrajāṃsi,",
  "S06bsu051_u:574": "tāvatāṃ lokadhātūnāmevaṃrūpaṃ maṣiṃ kuryāt yāvadevamasaṃkhyeyena vīryeṇa tadyathāpi nāma paramāṇusaṃcayaḥ,",
  "S06bsu051_u:575": "tatkiṃ manyase subhūte - api nu bahuḥ sa paramāṇusaṃcayo bhavet?",
  "S06bsu051_u:576": "subhūtirāha - evametadbhagavan,",
  "S06bsu051_u:577": "evametatsugata /",
  "S06bsu051_u:578": "bahuḥ sa paramāṇusaṃcayo bhavet /",
  "S06bsu051_u:579": "tatkasya hetoḥ?",
  "S06bsu051_u:580": "sacedbhagavan bahuḥ paramāṇusaṃcayo 'bhaviṣyat,",
  "S06bsu051_u:581": "na bhagavānavakṣyat - paramāṇusaṃcaya iti /",
  "S06bsu051_u:582": "tatkasya hetoḥ?",
  "S06bsu051_u:583": "yo 'sau bhagavan paramāṇusaṃcayastathāgatena bhāṣitaḥ,",
  "S06bsu051_u:584": "asaṃcayaḥ sa tathāgatena bhāṣitaḥ /",
  "S06bsu051_u:585": "tenocyate paramāṇusaṃcaya iti /",
  "S06bsu051_u:586": "yaśca tathāgatena bhāṣitastrisāhasramahāsāhasro lokadhāturiti,",
  "S06bsu051_u:587": "adhātuḥ sa tathāgatena bhāṣitaḥ /",
  "S06bsu051_u:588": "tenocyate trisāhasramahāsāhasro lokadhāturiti /",
  "S06bsu051_u:589": "tatkasya hetoḥ?",
  "S06bsu051_u:590": "sacedbhagavan lokadhāturabhaviṣyat,",
  "S06bsu051_u:591": "sa eva piṇḍagrāho (Vajr,",
  "S06bsu051_u:592": "Vaidya 89) 'bhaviṣyat /",
  "S06bsu051_u:593": "yaścaiva piṇḍagrāhastathāgatena bhāṣitaḥ,",
  "S06bsu051_u:594": "agrāhaḥ sa tathāgatena bhāṣitaḥ /",
  "S06bsu051_u:595": "tenocyate piṇḍagrāha iti /",
  "S06bsu051_u:596": "bhagavānāha - piṇḍagrāhaścaiva subhūte avyavahāro 'nabhilāpyaḥ /",
  "S06bsu051_u:597": "na sa dharmo nādharmaḥ /",
  "S06bsu051_u:598": "sa ca bālapṛthagjanairudgṛhītaḥ // 30 //",
  "S06bsu051_u:599": "tatkasya hetoḥ?",
  "S06bsu051_u:600": "yo hi kaścitsubhūte evaṃ vadet - ātmadṛṣṭistathāgatena bhāṣitā,",
  "S06bsu051_u:601": "sattvadṛṣṭirjīvadṛṣṭiḥ pudgaladṛṣṭistathāgatena bhāṣitā,",
  "S06bsu051_u:602": "api nu sa subhūte samyagvadamāno vadet?",
  "S06bsu051_u:603": "subhūtirāha - no hīdaṃ bhagavan,",
  "S06bsu051_u:604": "no hīdaṃ sugata,",
  "S06bsu051_u:605": "na samyagvadamāno vadet /",
  "S06bsu051_u:606": "tatkasya hetoḥ?",
  "S06bsu051_u:607": "yā sā bhagavan ātmadṛṣṭistathāgatena bhāṣitā,",
  "S06bsu051_u:608": "adṛṣṭiḥ sā tathāgatena bhāṣitā /",
  "S06bsu051_u:609": "tenocyate ātmadṛṣṭiriti //",
  "S06bsu051_u:610": "bhagavānāha - evaṃ hi subhūte bodhisattvayānasaṃprasthitena sarvadharmā jñātavyā draṣṭavyā adhimoktavyāḥ /",
  "S06bsu051_u:611": "tathāca jñātavyā draṣṭavyā adhimoktavyāḥ,",
  "S06bsu051_u:612": "yathā na dharmasaṃjñāyāmapi pratyupatiṣṭhennādharmasaṃjñāyām /",
  "S06bsu051_u:613": "tatkasya hetoḥ?",
  "S06bsu051_u:614": "dharmasaṃjñā dharmasaṃjñeti subhūte asaṃjñaiṣā tathāgatena bhāṣitā /",
  "S06bsu051_u:615": "tenocyate dharmasaṃjñeti // 31 //",
  "S06bsu051_u:616": "yaśca khalu punaḥ subhūte bodhisattvo mahāsattvo 'prameyānasaṃkhyeyāṃllokadhātūn saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,",
  "S06bsu051_u:617": "yaśca kulaputro vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya dhārayeddeśayedvācayet paryavāpnuyāt,",
  "S06bsu051_u:618": "parebhyaśca vistareṇa saṃprakāśayet,",
  "S06bsu051_u:619": "ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam /",
  "S06bsu051_u:620": "kathaṃ ca saṃprakāśayet?",
  "S06bsu051_u:621": "tadyathākāśe -",
  "S06bsu051_u:622": "tārakā timiraṃ dīpo māyāvaśyāya budbudam /",
  "S06bsu051_u:623": "svapnaṃ ca vidyudabhraṃ ca evaṃ draṣṭavya saṃskṛtam //",
  "S06bsu051_u:624": "tathā prakāśayet,",
  "S06bsu051_u:625": "tenocyate saṃprakāśayediti //",
  "S06bsu051_u:626": "idamavocadbhagavān āttamanāḥ /",
  "S06bsu051_u:627": "sthavirasubhūtiste ca bhikṣubhikṣuṇyupāsakopāsikāste ca bodhisattvāḥ sadevamānuṣāsuragandharvaśca loko bhagavato bhāṣitamabhyanandanniti // 32 //",
  "S06bsu051_u:628": "// āryavajracchedikā bhagavatī prajñāpāramitā samāptā //"
}