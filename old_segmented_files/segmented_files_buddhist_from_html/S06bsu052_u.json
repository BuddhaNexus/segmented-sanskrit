{
  "S06bsu052_u:0": "(Vaidya 340)",
  "S06bsu052_u:1": "Mañjuśrīparivartāparaparyāyā Saptaśatikā prajñāpāramitā /",
  "S06bsu052_u:2": "om namo bhagavatyai āryaprajñāpāramitāyai /",
  "S06bsu052_u:3": "evaṃ mayā śrutam /",
  "S06bsu052_u:4": "ekasmin samaye bhagavān śrāvastyāṃ viharati sma jetavane 'nāthapiṇḍadasyārāme mahatā bhikṣusaṃghena sārdhaṃ paripūrṇena arhadbhikṣusahasreṇa,",
  "S06bsu052_u:5": "bodhisattvānāṃ ca mahāsattvānāṃ mahāsaṃnāhasaṃnaddhānāṃ paripūrṇairdaśabhirbodhisattvaśatasahasraiḥ sārdhaṃ sarvairavinivartanīyairanuttarāyāḥ samyaksaṃbodheḥ /",
  "S06bsu052_u:6": "tadyathā - mañjuśriyā ca kumārabhūtena,",
  "S06bsu052_u:7": "maitreyeṇa ca,",
  "S06bsu052_u:8": "asaṅgapratibhānena ca,",
  "S06bsu052_u:9": "anikṣiptadhureṇa ca,",
  "S06bsu052_u:10": "evaṃpramukhairdaśabhirbodhisattvaśatasahasraiḥ //",
  "S06bsu052_u:11": "atha khalu mañjuśrīḥ kumārabhūto 'ruṇodgatakālasamaye svakādvihārānniṣkramya yena tathāgatavihārastenopasaṃkrāmat /",
  "S06bsu052_u:12": "upasaṃkramya vihārasya bahirdvāre sthito 'bhūttathāgatasya darśanāya vandanāya paryupāsanāya /",
  "S06bsu052_u:13": "athāyuṣmānapi śāradvatīputraḥ svakādvihārānniṣkramya yena tathāgatavihārastenopasaṃkrāmadbhagavato darśanāya vandanāya paryupāsanāya /",
  "S06bsu052_u:14": "athāyuṣmānapi pūrṇo maitrāyaṇīputraḥ,",
  "S06bsu052_u:15": "āyuṣmānapi mahāmaudgalyāyanaḥ,",
  "S06bsu052_u:16": "āyuṣmānapi mahākāśyapaḥ,",
  "S06bsu052_u:17": "āyuṣmānapi mahākātyāyanaḥ,",
  "S06bsu052_u:18": "āyuṣmānapi mahākauṣṭhilaḥ,",
  "S06bsu052_u:19": "anye ca mahāśrāvakāḥ svakasvakebhyo vihārebhyo niṣkramya yena bhagavato vihārastenopasaṃkrāntāḥ,",
  "S06bsu052_u:20": "upasaṃkramya ekānte tasthuḥ //",
  "S06bsu052_u:21": "atha khalu bhagavānabhikrāntābhikrāntaṃ mahāśrāvakasaṃnipātaṃ viditvā svakādvihārānniṣkramya bahirdvārasyaikānte prajñapta evāsane nyaṣīdat /",
  "S06bsu052_u:22": "niṣadya ca bhagavān jānanneva āyuṣmantaṃ śāradvatīputramāmantrayate sma - kutastvaṃ śāradvatīputra kalyamevāgatya tathāgatavihāradvāre sthitaḥ?",
  "S06bsu052_u:23": "evamukte āyuṣmān śāradvatīputro bhagavantametadavocat - sarvaprathamataraṃ bhagavan mañjuśrīḥ kumārabhūtastathāgatavihāradvāre sthitaḥ,",
  "S06bsu052_u:24": "paścādvayaṃ bhagavantaṃ draṣṭukāmāḥ //",
  "S06bsu052_u:25_0": "atha khalu bhagavān jānanneva mañjuśriyaṃ kumārabhūtamāmantrayate sma - satyaṃ kila",
  "S06bsu052_u:25_1": "tvaṃ mañjuśrīḥ sarvaprathamataraṃ tathāgatavihāradvāre sthitastathāgatasya darśanāya",
  "S06bsu052_u:25_2": "vandanāya paryupāsanāya ca?",
  "S06bsu052_u:26": "evamukte mañjuśrīḥ kumārabhūto bhagavantametadavocat - evametat bhagavan,",
  "S06bsu052_u:27": "evametat sugata,",
  "S06bsu052_u:28": "prathamataramasmyāgataḥ svakādvihārānniṣkramya yena tathāgatavihārastenopasaṃkrāntaḥ,",
  "S06bsu052_u:29": "upasaṃkramya ekānte sthito bhagavato darśanāya vandanāya paryupāsanāya /",
  "S06bsu052_u:30": "tatkasya hetoḥ?",
  "S06bsu052_u:31": "tathā hi bhagavan atṛpto 'haṃ tathāgatasya darśanena vandanena paryupāsanena ca /",
  "S06bsu052_u:32": "yadapyahaṃ bhagavan tathāgatamupasaṃkramāmi darśanāya vandanāya paryupāsanāya,",
  "S06bsu052_u:33": "tatsarvasattvānāmarthāya /",
  "S06bsu052_u:34": "sacedbhagavan (SaptaŚ, Vaidya 341)",
  "S06bsu052_u:35": "tathāgato draṣṭavyo vanditavyaḥ paryupāsitavyaḥ,",
  "S06bsu052_u:36": "evaṃ draṣṭavyaḥ,",
  "S06bsu052_u:37": "evaṃ vanditavyaḥ,",
  "S06bsu052_u:38": "evaṃ paryupāsitavyaḥ,",
  "S06bsu052_u:39": "yathāhaṃ paśyāmi yathāhaṃ vande yathāhaṃ paryupāse /",
  "S06bsu052_u:40": "evaṃ tathāgato dṛṣṭo bhavati vanditaḥ paryupāsitaśca /",
  "S06bsu052_u:41": "ahaṃ ca bhagavan sarvasattvānāṃ kṛtaśastathāgataṃ paśyāmi /",
  "S06bsu052_u:42": "bhagavānāha - kathaṃ mañjuśrīstathāgato draṣṭavyo yāvat paryupāsitavyaḥ?",
  "S06bsu052_u:43": "mañjuśrīrāha - tathatākāreṇa tathāgataṃ paśyāmi avikalpākāreṇa anupalambhayogena,",
  "S06bsu052_u:44": "evamanutpādākāreṇa tathāgataṃ paśyāmi,",
  "S06bsu052_u:45": "yāvad abhāvākāreṇa tathāgataṃ paśyāmi /",
  "S06bsu052_u:46": "na ca tathatā samudāgacchati,",
  "S06bsu052_u:47": "evaṃ tathāgataṃ paśyāmi /",
  "S06bsu052_u:48": "na tathatā bhavati na vibhavati,",
  "S06bsu052_u:49": "evaṃ tathāgataṃ paśyāmi /",
  "S06bsu052_u:50": "na tathatā deśasthā na pradeśasthā,",
  "S06bsu052_u:51": "evaṃ tathāgataṃ paśyāmi /",
  "S06bsu052_u:52": "na tathatā atītā na anāgatā na pratyutpannā,",
  "S06bsu052_u:53": "evaṃ tathāgataṃ paśyāmi /",
  "S06bsu052_u:54": "na tathatā dvayaprabhāvitā nādvayaprabhāvitā,",
  "S06bsu052_u:55": "evaṃ tathāgataṃ paśyāmi /",
  "S06bsu052_u:56": "na tathatā saṃkliśyate na vyavadāyate,",
  "S06bsu052_u:57": "evaṃ tathāgataṃ paśyāmi /",
  "S06bsu052_u:58": "na tathatā utpadyate na nirudhyate,",
  "S06bsu052_u:59": "evaṃ tathāgataṃ paśyāmi /",
  "S06bsu052_u:60": "evaṃ tathāgato dṛṣṭo bhavati vanditaḥ paryupāsitaśca /",
  "S06bsu052_u:61": "evamukte bhagavān mañjuśriyaṃ kumārabhūtametadavocat - evaṃ paśyaṃstvaṃ mañjuśrīḥ kiṃ paśyasi?",
  "S06bsu052_u:62": "mañjuśrīrāha - evaṃ paśyannahaṃ bhagavan na kiṃcitpaśyāmi /",
  "S06bsu052_u:63": "evamahaṃ paśyan na kasyaciddharmasyotpādaṃ paśyāmi na nirodhaṃ paśyāmi //",
  "S06bsu052_u:64": "athāyuṣmān śāradvatīputro mañjuśriyaṃ kumārabhūtametadavocat - duṣkarakārakastvaṃ mañjuśrīḥ,",
  "S06bsu052_u:65": "yastvaṃ tathāgatamevaṃ paśyasi evaṃ paryupāsse,",
  "S06bsu052_u:66": "yasya ca te sarvasattvānāmantike mahāmaitrī pratyupasthitā /",
  "S06bsu052_u:67": "na ca te kācitsattvopalabdhiḥ sattvābhiniveśo vā /",
  "S06bsu052_u:68": "sarvasattvaparinirvāṇāya cāsi pratipannaḥ /",
  "S06bsu052_u:69": "na ca te kaścitsattvābhiniveśaḥ pravartate /",
  "S06bsu052_u:70": "sarvasattvānāṃ ca te kṛtaśaḥ saṃnāhaḥ saṃnaddhaḥ /",
  "S06bsu052_u:71": "sa cānupalambhayogena yāvadabhāvayogena /",
  "S06bsu052_u:72": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat - evametad bhadanta śāradvatīputra yathā kathayasi /",
  "S06bsu052_u:73": "sarvasattvaparinirvāṇāya saṃnāhaścaiṣa saṃnaddhaḥ /",
  "S06bsu052_u:74": "na ca me kācit sattvopalabdhirvā sattvābhiniveśo vā /",
  "S06bsu052_u:75": "nāyaṃ bhadanta śāradvatīputra saṃnāha evaṃ saṃnaddhaḥ - kathamahaṃ sattvadhātorūnatvaṃ vā kuryāṃ pūrṇatvaṃ vā?",
  "S06bsu052_u:76": "sacedbhadanta śāradvatīputra parikalpamupādāya ekaikasmin buddhakṣetre gaṅgānadīvālukopamā buddhā bhagavanto bhaveyuḥ,",
  "S06bsu052_u:77": "ekaikaśca tathāgato gaṅgānadīvālukopamān kalpāṃstiṣṭhet sarātriṃdivaṃ ca dharmaṃ deśayamānaḥ,",
  "S06bsu052_u:78": "ekaikayā dharmadeśanayā yāvanto gaṅgānadīvālukāsamairbuddhairbhagavadbhiḥ sattvā vinītāḥ,",
  "S06bsu052_u:79": "tāvataḥ sattvānekaikastathāgataḥ ekaikayā dharmadeśanayā vinayet,",
  "S06bsu052_u:80": "evamapi kṛtvā naiva sattvadhātorūnatvaṃ vā pūrṇatvaṃ vā prajñāyate /",
  "S06bsu052_u:81": "tatkasmāddhetoḥ?",
  "S06bsu052_u:82": "sattvaviviktatvāt sattvāsattvād bhadanta śāradvatīputra sattvadhātorna conatvaṃ vā pūrṇatvaṃ vā prajñāyate //",
  "S06bsu052_u:83": "evamukte āyuṣmān śāradvatīputro mañjuśriyaṃ kumārabhūtametadavocat - yadi mañjuśrīḥ sattvaviviktatvāt sattvāsattvāt sattvadhātornaivonatvaṃ na pūrṇatvaṃ vā prajñāyate,",
  "S06bsu052_u:84": "tatkasyedānīṃ bodhimabhisaṃbudhya dharmaṃ deśayiṣyasi?",
  "S06bsu052_u:85": "evamukte mañjuśrīḥ kumārabhūta āyuṣmantaṃ śāradvatīputrametadavocat - yadā tāvadbhadanta śāradvatīputra atyantatayā sattvānupalabdhiḥ,",
  "S06bsu052_u:86": "tatko 'trābhisaṃbhotsyate? (SaptaŚ, Vaidya 342)",
  "S06bsu052_u:87": "kasya vā dharmaṃ deśayiṣyate?",
  "S06bsu052_u:88": "tatkasmāddhetoḥ?",
  "S06bsu052_u:89": "tathā hi bhadanta śāradvatīputra atyantatayā sarvadharmānupalabdhiḥ //",
  "S06bsu052_u:90": "atha khalu bhagavān mañjuśriyaṃ kumārabhūtametadavocat - yadā tāvanmañjuśrīḥ atyantatayā sarvadharmānupalabdhiḥ,",
  "S06bsu052_u:91": "tatkimidānīṃ sattvamapi prajñāpayiṣyasi? api ca /",
  "S06bsu052_u:92": "sacenmañjuśrīḥ kaścidevaṃ pṛcchet - kiyantaḥ sattvā iti,",
  "S06bsu052_u:93": "kiṃ tasya tvaṃ vadeḥ?",
  "S06bsu052_u:94": "mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yāvanta eva buddhadharmā iti /",
  "S06bsu052_u:95": "saced bhagavan punarapi pṛcchet - kiyatpramāṇaḥ sattvadhāturiti,",
  "S06bsu052_u:96": "tasyāhaṃ bhagavan evaṃ pṛṣṭa evaṃ vadeyam - yatpramāṇo buddhaviṣayaḥ [iti] //",
  "S06bsu052_u:97": "bhagavānāha - sacetpunarapi te mañjuśrīḥ kaścidevaṃ pṛcchet - kiṃparyāpannaḥ sattvadhāturiti,",
  "S06bsu052_u:98": "kiṃ tasya tvaṃ vadeḥ?",
  "S06bsu052_u:99": "mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yatparyāpannānutpādācintyatā [iti] //",
  "S06bsu052_u:100": "bhagavānāha - sacetpunarapi te mañjuśrīḥ kaścidevaṃ pṛcchet - kiṃpratiṣṭhitaḥ sattvadhāturiti,",
  "S06bsu052_u:101": "kiṃ tasya tvaṃ vadeḥ?",
  "S06bsu052_u:102": "mañjuśrīrāha - tasyāhaṃ bhagavan evaṃ pṛṣṭa evaṃ vadeyam - yatpratiṣṭhito 'nutpādadhātuḥ tatpratiṣṭhitaḥ sattvadhāturiti //",
  "S06bsu052_u:103": "bhagavānāha - yasmin samaye tvaṃ mañjuśrīḥ prajñāpāramitāṃ bhāvayasi,",
  "S06bsu052_u:104": "tadā kutra pratiṣṭhitāṃ prajñāpāramitāṃ bhāvayasi?",
  "S06bsu052_u:105": "mañjuśrīrāha - yasminnahaṃ bhagavan samaye prajñāpāramitāṃ bhāvayāmi,",
  "S06bsu052_u:106": "apratiṣṭhito 'haṃ tasmin samaye prajñāpāramitāṃ bhāvayāmi //",
  "S06bsu052_u:107": "bhagavānāha - apratiṣṭhitasya te mañjuśrīḥ kā prajñāpāramitābhāvanā?",
  "S06bsu052_u:108": "mañjuśrīrāha - saiva bhagavan prajñāpāramitābhāvanā yanna kvacitpratiṣṭhānam //",
  "S06bsu052_u:109": "bhagavānāha - yasmin samaye tvaṃ mañjuśrīḥ prajñāpāramitāṃ bhāvayasi,",
  "S06bsu052_u:110": "kataratte kuśalamūlaṃ tasmin samaye upacayaṃ gacchati apacayaṃ vā?",
  "S06bsu052_u:111": "mañjuśrīrāha - na me bhagavan tasmin samaye kiṃcitkuśalamūlamupacayaṃ gacchati apacayaṃ vā /",
  "S06bsu052_u:112": "nāsau prajñāpāramitāṃ bhāvayati yasya kasyaciddharmasya upacayo vā apacayo vā bhavati /",
  "S06bsu052_u:113": "na sā bhagavan prajñāpāramitābhāvanā veditavyā,",
  "S06bsu052_u:114": "yā kasyaciddharmasya upacayāya vā apacayāya vā pratyupasthitā /",
  "S06bsu052_u:115": "sā bhagavan prajñāpāramitābhāvanā yā naiva pṛthagjanadharmān jahāti,",
  "S06bsu052_u:116": "nāpi buddhadharmānupādatte /",
  "S06bsu052_u:117": "tatkasmāddhetoḥ?",
  "S06bsu052_u:118": "tathā hi bhagavan prajñāpāramitābhāvanā na kasyaciddharmasyopalambhena pratyupasthitā yaṃ dharmaṃ prajahyādupādadīta vā /",
  "S06bsu052_u:119": "sā bhagavan prajñāpāramitābhāvanā yā naiva saṃsāradoṣānupayāti na nirvāṇaguṇān /",
  "S06bsu052_u:120": "tatkasmāddhetoḥ?",
  "S06bsu052_u:121": "tathā hi bhagavan saṃsārameva tāvann samanupaśyāmi,",
  "S06bsu052_u:122": "kaḥ punarvādaḥ saṃsāradoṣān /",
  "S06bsu052_u:123": "nirvāṇameva tāvannopalabhe,",
  "S06bsu052_u:124": "kaḥ punarvādo nirvāṇaguṇān drakṣyāmi /",
  "S06bsu052_u:125": "sā bhagavan prajñāpāramitābhāvanā yanna kasyaciddharmasyādānaṃ vā grahaṇaṃ vā niḥsaraṇaṃ vā /",
  "S06bsu052_u:126": "sā bhagavan prajñāpāramitābhāvanā yā na kasyaciddharmasya hānirvā vṛddhirvopalabhyate /",
  "S06bsu052_u:127": "tatkasmāddhetoḥ?",
  "S06bsu052_u:128": "na hi bhagavan anutpādo hīyate vā vardhate vā /",
  "S06bsu052_u:129": "(SaptaŚ, Vaidya 343) yaivaṃ bhagavan bhāvanā,",
  "S06bsu052_u:130": "sā prajñāpāramitābhāvanā /",
  "S06bsu052_u:131": "sā prajñāpāramitābhāvanā yā na kaṃciddharmamutpādayati vā nirodhayati vā /",
  "S06bsu052_u:132": "sā bhagavan prajñāpāramitābhāvanā yā na kasyaciddharmasyonatvaṃ vā pūrṇatvaṃ vā karoti /",
  "S06bsu052_u:133": "yā bhagavan evaṃ bhāvanā,",
  "S06bsu052_u:134": "saiva prajñāpāramitābhāvanā /",
  "S06bsu052_u:135": "punaraparaṃ bhagavan sā prajñāpāramitabhāvanā yā naivācintyān dharmān prārthayate na prādeśikān /",
  "S06bsu052_u:136": "api tu khalu punarbhagavan tadapi na saṃvidyate yatprārthayate,",
  "S06bsu052_u:137": "yena prārthayate,",
  "S06bsu052_u:138": "yatra prārthayate /",
  "S06bsu052_u:139": "evaṃ bhāvanā bhagavan prajñāpāramitābhāvanā /",
  "S06bsu052_u:140": "evaṃ pratyupasthitā ime dharmā agrāḥ ime dharmā hīnā iti /",
  "S06bsu052_u:141": "nāpi tān dharmānupalabhate yeṣāṃ dharmāṇāmagratā vā hīnatā vā syāt /",
  "S06bsu052_u:142": "evaṃ prajñāpāramitābhāvanāyogamanuyuktaḥ kulaputraḥ sarvadharmān nopalabhate /",
  "S06bsu052_u:143": "na bhagavan prajñāpāramitābhāvanā kaṃciddharmamagraṃ vā hīnaṃ vā kalpayati /",
  "S06bsu052_u:144": "tatkasmāddhetoḥ?",
  "S06bsu052_u:145": "na hi bhagavan anutpādasya kiṃcidagraṃ vā hīnaṃ vā,",
  "S06bsu052_u:146": "nāpi tathatāyā",
  "S06bsu052_u:147": "bhūtakoṭyāḥ,",
  "S06bsu052_u:148": "yāvat sarvadharmāṇāṃ kiṃcidagraṃ vā hīnaṃ vā /",
  "S06bsu052_u:149": "evaṃ bhāvanā bhagavan prajñāpāramitābhāvanā //",
  "S06bsu052_u:150": "evamukte bhagavān mañjuśriyaṃ kumārabhūtamāmantrayate sma - na punarmañjuśrīḥ agrā buddhadharmāḥ?",
  "S06bsu052_u:151": "mañjuśrīrāha - agrāhyatvādbhagavan agrā buddhadharmāḥ /",
  "S06bsu052_u:152": "tatkiṃ punarbhagavan sarvadharmāḥ śūnyā iti tathāgatenābhisaṃbuddhāḥ?",
  "S06bsu052_u:153": "bhagavānāha - evametanmañjuśrīḥ śūnyāḥ sarvadharmāstathāgatenābhisaṃbuddhāḥ /",
  "S06bsu052_u:154": "mañjuśrīrāha - tatkiṃ punarbhagavan śūnyatāyā agratā vā hīnatā prajñāyate?",
  "S06bsu052_u:155": "bhagavānāha - sādhu sādhu mañjuśrīḥ,",
  "S06bsu052_u:156": "evametanmañjuśrīḥ yathā kathayasi /",
  "S06bsu052_u:157": "na punarmañjuśrīḥ anuttarā buddhadharmāḥ?",
  "S06bsu052_u:158": "mañjuśrīrāha - evametadbhagavan anuttarā buddhadharmāḥ /",
  "S06bsu052_u:159": "tatkasmāddhetoḥ?",
  "S06bsu052_u:160": "tathā hi bhagavan teṣvaṇurapi dharmo na saṃvidyate nopalabhyate /",
  "S06bsu052_u:161": "na te anuttarā buddhadharmāḥ /",
  "S06bsu052_u:162": "punaraparaṃ bhagavan sā prajñāpāramitābhāvanā yā na buddhadharmāṇāmārādhanāya saṃvartate na pṛgjanadharmāṇāṃ prahāṇāya saṃvartate /",
  "S06bsu052_u:163": "na buddhadharmāṇāṃ vinayitrī,",
  "S06bsu052_u:164": "na saṃdhārayitrī /",
  "S06bsu052_u:165": "evaṃ bhāvanā bhagavan prajñāpāramitābhāvanā //",
  "S06bsu052_u:166": "punaraparaṃ sā bhagavan prajñāpāramitābhāvanā draṣṭavyā yā na kaṃciddharmaṃ cintayati na vijānīte /",
  "S06bsu052_u:167": "bhagavānāha - na tvaṃ mañjuśrīḥ buddhadharmāṃścintayasi?",
  "S06bsu052_u:168": "mañjuśrīrāha - no bhagavan /",
  "S06bsu052_u:169": "cintayeyamahaṃ bhagavan buddhadharmān,",
  "S06bsu052_u:170": "sacedahaṃ buddhadharmāṇāṃ pariniṣpattiṃ paśyeyam /",
  "S06bsu052_u:171": "na bhagavan prajñāpāramitābhāvanā kasyaciddharmasya vikalpena pratyupasthitā - ime pṛthagjanadharmāḥ,",
  "S06bsu052_u:172": "ime śrāvaka dharmāḥ,",
  "S06bsu052_u:173": "ime pratyekabuddhadharmāḥ ime samyaksaṃbuddhadharmā iti /",
  "S06bsu052_u:174": "tatkasmāddhetoḥ?",
  "S06bsu052_u:175": "tameva bhagavan dharmaṃ prajñāpāramitābhāvanāyogamanuyuktaḥ kulaputro nopalabhate,",
  "S06bsu052_u:176": "yasyaitān dharmān pṛthagjanadharmān vā nirdiśet,",
  "S06bsu052_u:177": "śaikṣadharmān vā nirdiśet,",
  "S06bsu052_u:178": "aśaikṣadharmān vā nirdiśet,",
  "S06bsu052_u:179": "samyaksaṃbuddhadharmān vā nirdiśet /",
  "S06bsu052_u:180": "tānatyantatayā dharmān na samanupaśyāmi /",
  "S06bsu052_u:181": "evaṃ bhāvanā bhagavan prajñāpāramitābhāvanā /",
  "S06bsu052_u:182": "na bhagavan prajñāpāramitābhāvanāyogamanuyuktasya kulaputrasyaivaṃ bhavati - ayaṃ kāmadhātuḥ,",
  "S06bsu052_u:183": "ayaṃ rūpadhātuḥ,",
  "S06bsu052_u:184": "ayamārūpyadhātuḥ,",
  "S06bsu052_u:185": "yāvad ayaṃ nirodhadhāturiti /",
  "S06bsu052_u:186": "tatkasmāddhetoḥ?",
  "S06bsu052_u:187": "tathā hi sa bhagavan na kaściddharmaḥ,",
  "S06bsu052_u:188": "yo nirodhadharmaṃ samanupaśyati /",
  "S06bsu052_u:189": "evaṃ bhāvanā bhagavan prajñāpāramitābhāvanā veditavyā //",
  "S06bsu052_u:190": "(SaptaŚ, Vaidya 344) punaraparaṃ bhagavan eṣā sā prajñāpāramitābhāvanā yā na kasyaciddharmasyopakāraṃ vā apakāraṃ vā karoti /",
  "S06bsu052_u:191": "na hi bhagavan prajñāpāramitābhāvanā buddhadharmāṇāṃ dhātrī,",
  "S06bsu052_u:192": "na pṛthagjanadharmāṇāmācchetrī /",
  "S06bsu052_u:193": "eṣaiva sā bhagavan prajñāpāramitābhāvanā yā naiva pṛthagjanadharmāṇāṃ nirodhaḥ,",
  "S06bsu052_u:194": "na buddhadharmāṇāṃ nirodhaḥ,",
  "S06bsu052_u:195": "na buddhadharmāṇāṃ pratilambhaḥ //",
  "S06bsu052_u:196": "evamukte bhagavān mañjuśriyaṃ kumārabhūtametadavocat - sādhu sādhu mañjuśrīḥ yastvamimamevaṃrūpaṃ gambhīraṃ dharmaṃ deśayasi /",
  "S06bsu052_u:197": "sthāpitā te mañjuśrīriyaṃ mudrā bodhisattvānāṃ mahāsattvānām,",
  "S06bsu052_u:198": "ābhimānikānāṃ ca śrāvakāṇām,",
  "S06bsu052_u:199": "aupalambhikānāṃ ca bodhisattvayānikānāṃ ca yathābhūtaṃ pratibodhāya /",
  "S06bsu052_u:200": "na te mañjuśrīḥ kulaputrā vā kuladuhitaro vā ekabuddhaparyupāsitā bhaviṣyanti naikabuddhāvaropitakuśalamūlāḥ,",
  "S06bsu052_u:201": "ye imaṃ gambhīraṃ prajñāpāramitānirdeśaṃ śrutvā notrasiṣyanti na saṃtrasiṣyanti na saṃtrāsamāpatsyante /",
  "S06bsu052_u:202": "api tu khalu punarmañjuśrīḥ atikramya te buddhasahasrāvaropitakuśalamūlā bhaviṣyanti,",
  "S06bsu052_u:203": "ye imaṃ gambhīraṃ prajñāpāramitānirdeśaṃ śrutvā adhimokṣyanti,",
  "S06bsu052_u:204": "notrasiṣyanti na saṃtrasiṣyanti na saṃtrāsamāpatsyante //",
  "S06bsu052_u:205": "evamukte mañjuśrīḥ kumārabhūto bhagavantametadavocat - pratibhāti me bhagavan bhūyasyā mātrayā prajñāpāramitānirdeśaḥ /",
  "S06bsu052_u:206": "pratibhātu te mañjuśrīḥ,",
  "S06bsu052_u:207": "iti bhagavānasyāvocat /",
  "S06bsu052_u:208": "mañjuśrīrāha - eṣā sā bhagavan prajñāpāramitābhāvanā yā na kasyaciddharmasya sthitimupalabhate nāsthitim /",
  "S06bsu052_u:209": "tatkasmāddhetoḥ?",
  "S06bsu052_u:210": "asthitatvātsarvadharmāṇāṃ nopalabhate /",
  "S06bsu052_u:211": "eṣaiva sa bhagavan prajñāpāramitābhāvanā veditavyā,",
  "S06bsu052_u:212": "yā na kasyaciddharmasyādhyālambanāya pratyupasthitā /",
  "S06bsu052_u:213": "tatkasya hetoḥ?",
  "S06bsu052_u:214": "tathā hi bhagavan nirālambanāḥ sarvadharmāḥ /",
  "S06bsu052_u:215": "evaṃ bhāvanā bhagavan prajñāpāramitābhāvanā //",
  "S06bsu052_u:216": "punaraparaṃ bhagavan sā prajñāpāramitābhāvanā draṣṭavyā yatra buddhadharmā api nābhimukhībhavanti kutaḥ punaḥ pratyekabuddhadharmāḥ /",
  "S06bsu052_u:217": "nāpi śrāvakadharmā abhimukhībhavanti,",
  "S06bsu052_u:218": "kaḥ punarvādaḥ pṛthagjanadharmāṇām //",
  "S06bsu052_u:219": "punaraparaṃ bhagavan sā prajñāpāramitābhāvanā yā(yāṃ?)",
  "S06bsu052_u:220": "bhāvanāmāgamya acintyānapi buddhadharmānacintyā buddhadharmā iti na vikalpamāpadyate /",
  "S06bsu052_u:221": "seyaṃ bhagavan prajñāpāramitābhāvanā bodhisattvānāṃ mahāsattvānāṃ sarvadharmāvikalpāya draṣṭavyā //",
  "S06bsu052_u:222": "punaraparaṃ bhagavan sā prajñāpāramitābhāvanā yā(yāṃ?)",
  "S06bsu052_u:223": "bhāvanāmāgamya sarvadharmān buddhadharmān paśyati,",
  "S06bsu052_u:224": "sarvadharmānacintyadharmān paśyatyasamanupaśyanatayā /",
  "S06bsu052_u:225_0": "bahubuddhaśatasahasraparyupāsitāste bhagavan kulaputrāḥ kuladuhitaraśca bhaviṣyanti",
  "S06bsu052_u:225_1": "ye imaṃ prajñāpāramitānirdeśaṃ śrutvā adhimokṣyante nottrasiṣyanti na saṃtrasiṣyanti",
  "S06bsu052_u:225_2": "na saṃtrāsamāpātsyante //",
  "S06bsu052_u:226": "punaraparaṃ bhagavan sā prajñāpāramitābhāvanā yāṃ na kaściddharmaḥ saṃkliśyate vā vyavadāyate vā samanupaśyati /",
  "S06bsu052_u:227": "evaṃ bhāvanā bhagavan prajñāpāramitābhāvanā /",
  "S06bsu052_u:228": "sā caiṣā bhagavan prajñāpāramitābhāvanā yā naiva pṛthagjananānātvaṃ karoti,",
  "S06bsu052_u:229": "na śrāvakanānātvam,",
  "S06bsu052_u:230": "na pratyekabuddhanānātvam,",
  "S06bsu052_u:231": "yāvat samyaksaṃbuddhanānātvaṃ ca karoti /",
  "S06bsu052_u:232": "eṣā sā bhagavan prajñāpāramitābhāvanā //",
  "S06bsu052_u:233": "(SaptaŚ, Vaidya 345) atha khalu bhagavān mañjuśriyaṃ kumārabhūtamāmantrayate sma - kiyantastvayā mañjuśrīḥ tathāgatāḥ paryupāsitāḥ?",
  "S06bsu052_u:234": "mañjuśrīrāha - yāvanto bhagavan māyāpuruṣasya cittacaitasikā niruddhāḥ,",
  "S06bsu052_u:235": "iyanto mayā bhagavan tathāgatāḥ paryupāsitāḥ /",
  "S06bsu052_u:236": "bhagavānāha - na tvaṃ mañjuśrīḥ buddhadharmasaṃsthitaḥ?",
  "S06bsu052_u:237": "mañjuśrīrāha - kaścitpunarbhagavan sa dharma upalabhyate yo na buddhadharmasaṃsthitaḥ?",
  "S06bsu052_u:238": "bhagavānāha - kasya punarmañjuśrīḥ ete buddhadharmāḥ?",
  "S06bsu052_u:239": "mañjuśrīrāha - bhagavan tava tāvadete buddhadharmā iti nāma na saṃvidyate nopalabhyate,",
  "S06bsu052_u:240": "kutaḥ punaranyeṣāṃ bhaviṣyati?",
  "S06bsu052_u:241": "bhagavānāha - prāptā te mañjuśrīrasaṅgatā?",
  "S06bsu052_u:242": "mañjuśrīrāha - tadyadā tāvadahaṃ bhagavan na saṅgataiva,",
  "S06bsu052_u:243": "tatkiṃ bhūyo 'hamasaṅgatāmanuprāpsyāmi?",
  "S06bsu052_u:244": "bhagavānāha - tatkiṃ niṣaṇṇo 'si mañjuśrīrbodhimaṇḍe?",
  "S06bsu052_u:245": "mañjuśrīrāha - bhagavāneva tāvadbodhimaṇḍe na niṣaṇṇaḥ,",
  "S06bsu052_u:246": "kathaṃ punarahaṃ niṣatsyāmi bhūtakoṭiṃ pramāṇīkṛtya?",
  "S06bsu052_u:247": "bhagavānāha - bhūtakoṭiriti mañjuśrīḥ kasyaitadadhivacanam?",
  "S06bsu052_u:248": "mañjuśrīrāha - bhūtakoṭiriti bhagavan satkāyasyaitadadhivacanam /",
  "S06bsu052_u:249": "bhagavānāha - kiṃ saṃdhāya mañjuśrīrevaṃ vadasi?",
  "S06bsu052_u:250": "mañjuśrīrāha - asanneṣa bhagavan kāyo na satkāyaḥ /",
  "S06bsu052_u:251": "naiṣa saṃkrāmati na viṣaṃkrāmati /",
  "S06bsu052_u:252": "tenaiṣa kāyo 'satkāya //",
  "S06bsu052_u:253": "atha khalvāyuṣmān śāradvatīputro bhagavantametadavocat - niyatāste bhagavan bodhisattvā mahāsattvā bhaviṣyanti bodhaye,",
  "S06bsu052_u:254": "ye imaṃ prajñāpāramitānirdeśaṃ śrutvā adhimokṣyante notrasiṣyanti na saṃtrasiṣyanti saṃtrāsamāpatsyante //",
  "S06bsu052_u:255": "atha khalu maitreyo bodhisattvo mahāsattvo bhagavantametadavocat - āsannībhūtāste bhagavan bodhisattvā mahāsattvā bhaviṣyanti bodhaye,",
  "S06bsu052_u:256": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:257": "notrasiṣyanti na saṃtrasiṣyanti na saṃtrāsamāpatsyante /",
  "S06bsu052_u:258": "tatkasmāddhetoḥ?",
  "S06bsu052_u:259": "eṣaiva bhagavan paramā bodhiḥ,",
  "S06bsu052_u:260": "yaiṣāṃ dharmāṇāmanubodhanā //",
  "S06bsu052_u:261": "atha khalu mañjuśrīḥ kumārabhūto bhagavantametadavocat - buddhā eva te bhagavan bodhisattvā mahāsattvā draṣṭavyāḥ,",
  "S06bsu052_u:262": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:263": "notrasiṣyanti na saṃtrasiṣyanti na saṃtrāsamāpatsyante /",
  "S06bsu052_u:264": "tatkasmāddhetoḥ?",
  "S06bsu052_u:265": "buddha iti paramārthato 'nutpādasyaitadadhivacanam //",
  "S06bsu052_u:266_0": "atha khalu nirālambā bhaginī bhagavantametadavocat - na te bhagavan bodhisattvā mahāsattvāḥ",
  "S06bsu052_u:266_1": "pṛthagjanadharmān śrāvakadharmān pratyekabuddhadharmān samyaksaṃbuddhadharmānadhyāmbiṣyante,",
  "S06bsu052_u:267": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:268": "notrasiṣyanti na saṃtrasiṣyanti na saṃtrāsamāpatsyante /",
  "S06bsu052_u:269": "tatkasmāddhetoḥ?",
  "S06bsu052_u:270": "tathā hi bhagavan nirālambāḥ sarvadharmā asaṃvidyamānatvāt /",
  "S06bsu052_u:271": "tenaiṣāmālambanaṃ na saṃvidyate //",
  "S06bsu052_u:272": "atha khalu bhagavānāyuṣmantaṃ śāradvatīputramāmantrayate sma - evametacchāradvatīputra, evametat /",
  "S06bsu052_u:273": "niyatāste kulaputrāḥ kuladuhitaraśca bhaviṣyanti bodhaye,",
  "S06bsu052_u:274": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:275": "nottrasanti na saṃtrasanti na saṃtrāsamāpatsyante /",
  "S06bsu052_u:276": "avinivartanīyabhūmau tvaṃ (SaptaŚ, Vaidya 346)",
  "S06bsu052_u:277": "śāradvatīputra pratiṣṭhitāṃstān kulaputrān kuladuhitaraśca jānīṣva,",
  "S06bsu052_u:278": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:279": "nottrasiṣyanti na saṃtrasiṣyanti na saṃtrāsamāpatsyante,",
  "S06bsu052_u:280": "mūrdhnā ca pratigrahīṣyanti /",
  "S06bsu052_u:281": "te te śāradvatīputra paramadānapatayo bhaviṣyanti mahādānapatayo viśiṣṭadānapatayaḥ /",
  "S06bsu052_u:282": "te te śāradvatīputra śīlasaṃpannā bhaviṣyanti paramaśīlavantaḥ paramaviśiṣṭaśīlaguṇapathaprāptāḥ,",
  "S06bsu052_u:283": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:284": "nottrasiṣyanti na saṃtrasiṣyanti na saṃtrāsamāpatsyante /",
  "S06bsu052_u:285": "te te śāradvatīputra paramayā kṣāntyā,",
  "S06bsu052_u:286": "parameṇa vīryeṇa,",
  "S06bsu052_u:287": "paramairdhyānaiḥ,",
  "S06bsu052_u:288": "paramayā apratisamayā prajñayā samanvāgatā bhaviṣyanti /",
  "S06bsu052_u:289": "te te śāradvatīputra bodhisattvā mahāsattvā yāvat sarvakāravaropetena sarvajñajñānena samanvāgatā bhaviṣyanti,",
  "S06bsu052_u:290": "ye imaṃ prajñāpāramitānirdeśaṃ śrutvā adhimokṣyante,",
  "S06bsu052_u:291": "notrasiṣyanti na saṃtrasiṣyanti na saṃtrāsamāpatsyante //",
  "S06bsu052_u:292": "punaraparaṃ bhagavan mañjuśriyaṃ kumārabhūmetadavocat - kaṃ punastvaṃ mañjuśrīḥ arthavaśaṃ saṃpaśyan icchasyanuttarāṃ samyaksaṃbodhimabhisaṃboddhum?",
  "S06bsu052_u:293": "mañjuśrīrāha - sacedahaṃ bhagavan bodhaye saṃpratiṣṭheyam,",
  "S06bsu052_u:294": "evamahamiccheyamabhisaṃboddhum /",
  "S06bsu052_u:295": "nāhaṃ bhagavan bodhiṃ prārthayāmi /",
  "S06bsu052_u:296": "tatkasmāddhetoḥ?",
  "S06bsu052_u:297": "bodhirevaiṣa yo 'yaṃ mañjuśrīḥ kumārabhūtaḥ //",
  "S06bsu052_u:298": "evamukte bhagavān mañjuśriyaṃ kumārabhūtametadavocat - sādhu sādhu mañjuśrīḥ,",
  "S06bsu052_u:299": "yastvamimānyevaṃrūpāṇi gambhīrāṇi gambhīrāṇi sthānāni nirdiśasi /",
  "S06bsu052_u:300": "yathāpi tvaṃ pūrvajinakṛtādhikāro 'nupalambhaciracaritabrahmacaryaḥ /",
  "S06bsu052_u:301": "mañjuśrīrāha - labdha eva bhagavan dharmaḥ syāt,",
  "S06bsu052_u:302": "yadyahamanupalambhacārī syām //",
  "S06bsu052_u:303": "evamukte bhagavān mañjuśriyaṃ kumārabhūtametadavocat - paśyasi tvaṃ mañjuśrīrimāṃ mama śrāvakasaṃpadam?",
  "S06bsu052_u:304": "mañjuśrīrāha paśyāmi bhagavan /",
  "S06bsu052_u:305": "bhagavānāha - kathaṃ paśyasi?",
  "S06bsu052_u:306": "mañjuśrīrāha - tathāhaṃ bhagavan paśyāmi yathā naiva pṛthagjanāna paśyāmi,",
  "S06bsu052_u:307": "naiva śaikṣān paśyāmi,",
  "S06bsu052_u:308": "naivāśaikṣān paśyāmi /",
  "S06bsu052_u:309": "nāpi paśyāmi,",
  "S06bsu052_u:310": "nāpi naiva paśyāmi,",
  "S06bsu052_u:311": "evaṃ paśyāmi /",
  "S06bsu052_u:312": "yannaiva bahūn paśyāmi,",
  "S06bsu052_u:313": "nāpyalpakān paśyāmi /",
  "S06bsu052_u:314": "yannaiva vinītān paśyāmi,",
  "S06bsu052_u:315": "nāpyavinītān paśyāmi //",
  "S06bsu052_u:316": "atha khalvāyuṣmān śāradvatīputro mañjuśriyaṃ kumārabhūtametadavocat - yastvaṃ mañjuśrīḥ śrāvakayānikānevaṃ paśyasi,",
  "S06bsu052_u:317": "samyaksaṃbuddhayānikān punastvaṃ kathaṃ paśyasi?",
  "S06bsu052_u:318": "mañjuśrīrāha - bodhisattva iti bhadanta śāradvatīputra nāma dharmaṃ na samanupaśyāmi,",
  "S06bsu052_u:319": "bodhāya saṃprasthita iti nāma dharmaṃ na samanupaśyāmi /",
  "S06bsu052_u:320": "bodhāya caratīti nāma dharmaṃ na samanupaśyāmi /",
  "S06bsu052_u:321": "abhisaṃbudhyata iti nāma dharmaṃ na samanupaśyāmi /",
  "S06bsu052_u:322": "evaṃ bhadanta śāradvatīputra samyaksaṃbuddhayānikān paśyāmi /",
  "S06bsu052_u:323": "śāradvatīputra āha - tathāgataṃ punastvaṃ mañjuśrīḥ kathaṃ paśyasi?",
  "S06bsu052_u:324": "mañjuśrīrāha - tiṣṭhatu bhadanta śāradvatīputra mahānāgaḥ /",
  "S06bsu052_u:325": "mā mahānāgaṃ ghaṭṭaya //",
  "S06bsu052_u:326": "evamukte āyuṣmān śāradvatīputro mañjuśriyaṃ kumārabhūtametadavocat - buddha iti mañjuśrīḥ kasyaitadadhivacanam?",
  "S06bsu052_u:327": "mañjuśrīrāha - yatpunarbhadanta śāradvatīputra ucyate ātmeti,",
  "S06bsu052_u:328": "kasyaitadadhivacanam?",
  "S06bsu052_u:329": "śāradvatīputra āha - anutpādasyaitanmañjuśrīradhivacanaṃ yaduta ātmeti /",
  "S06bsu052_u:330": "mañjuśrīrāha - (SaptaŚ, Vaidya 347)",
  "S06bsu052_u:331": "evametadbhadanta śāradvatīputra yasyaitadadhivacanamātmeti,",
  "S06bsu052_u:332": "tasyaitadadhivacanaṃ buddha iti /",
  "S06bsu052_u:333": "api tu bhadanta śāradvatīputra apadādhivacanametad yadidamucyate buddha iti /",
  "S06bsu052_u:334": "na hyetadbhadanta śāradvatīputra vācābhirvijñāpayituṃ buddha iti /",
  "S06bsu052_u:335": "vāgapi bhadanta śāradvatīputra na sukarā nirūpayitum - iyaṃ vāgiti,",
  "S06bsu052_u:336": "kutaḥ punarbuddha iti /",
  "S06bsu052_u:337": "api tu bhadanta śāradvatīputra yadevaṃ vadasi - kasyaitadadhivacanaṃ buddha iti,",
  "S06bsu052_u:338": "yo na samudāgato notpanno na nirotsyate,",
  "S06bsu052_u:339": "yo na kenaciddharmeṇa samanvāgato nāpyatra kiṃcitpadamabhedam,",
  "S06bsu052_u:340": "apadasyaitadbhadanta śāradvatīputra adhivacanaṃ yaduta buddha iti /",
  "S06bsu052_u:341": "tathāgataṃ bhadanta śāradvatīputra paryeṣitukāmena ātmā paryeṣitavyaḥ /",
  "S06bsu052_u:342": "ātmeti bhadanta śāradvatīputra buddhasyaitadadhivacanam /",
  "S06bsu052_u:343": "yathā ātmā atyantatayā na saṃvidyate nopalabhyate,",
  "S06bsu052_u:344": "tathā buddho 'pyatyantatayā na saṃvidyate nopalabhyate /",
  "S06bsu052_u:345": "yathā ātmā na kenaciddharmeṇa vacanīyaḥ,",
  "S06bsu052_u:346": "tathā buddho 'pi na kenaciddharmeṇa vacanīyaḥ /",
  "S06bsu052_u:347": "yatra na kācitsaṃkhyā,",
  "S06bsu052_u:348": "sa ucyate buddha iti /",
  "S06bsu052_u:349": "na caitadbhadanta śāradvatīputra sukaramājñātumātmeti yadadhivacanam,",
  "S06bsu052_u:350": "evametadbhadanta śāradvatīputra na sukaramājñātuṃ buddha iti yadadhivacanam //",
  "S06bsu052_u:351": "atha khalvāyuṣmān śāradvatīputro bhagavantametadavocat - nāyaṃ bhagavan mañjuśrīḥ kumārabhūtastathā deśayati yathā ādikarmikā bodhisattvā ājānīyuḥ /",
  "S06bsu052_u:352": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat - nāhaṃ bhadanta śāradvatīputra tathā deśayāmi yathā kṛtāvino 'pyarhanta ājñāsyanti /",
  "S06bsu052_u:353": "nāpyahaṃ tathā deśayāmi yathā kaścidvijñāsyati /",
  "S06bsu052_u:354": "tatkasmāddhetoḥ?",
  "S06bsu052_u:355": "na bodhiḥ kenacidvijñātā,",
  "S06bsu052_u:356": "nāpi saṃbuddhā,",
  "S06bsu052_u:357": "na dṛṣṭā,",
  "S06bsu052_u:358": "na śrutā,",
  "S06bsu052_u:359": "na smṛtā,",
  "S06bsu052_u:360": "notpāditā,",
  "S06bsu052_u:361": "na nirodhitā,",
  "S06bsu052_u:362": "noddiṣṭā,",
  "S06bsu052_u:363": "nopadeśitā /",
  "S06bsu052_u:364": "etāvadeva bhadanta śāradvatīputra yāvatā bodhiḥ /",
  "S06bsu052_u:365": "sā ca bodhirna bhāvo nāpyabhāvaḥ /",
  "S06bsu052_u:366": "tatkasmāddhetoḥ?",
  "S06bsu052_u:367": "na bodhyā kiṃcidabhisaṃboddhavyam,",
  "S06bsu052_u:368": "nāpi bodhirbodhimabhisaṃbudhyate //",
  "S06bsu052_u:369": "śāradvatīputra āha - na mañjuśrīrbhagavatā dharmadhāturabhisaṃbuddhaḥ?",
  "S06bsu052_u:370": "mañjuśrīrāha - na bhadanta śāradvatīputra bhagavatā dharmadhāturabhisaṃbuddhaḥ /",
  "S06bsu052_u:371": "tatkasmāddhetoḥ?",
  "S06bsu052_u:372": "tathā hi bhadanta śāradvatīputra dharmadhātureva bhagavān /",
  "S06bsu052_u:373": "sacedbhadanta śāradvatīputra bhagavatā dharmadhāturabhisaṃbuddhaḥ syāt,",
  "S06bsu052_u:374": "tadyo 'sāvanutpādadhātuḥ sa nirudhyo bhavet /",
  "S06bsu052_u:375": "api tu bhadanta śāradvatīputra sa eva dharmadhāturbodhiḥ /",
  "S06bsu052_u:376": "tatkasmāddhetoḥ?",
  "S06bsu052_u:377": "niḥsattvo hi dharmadhātuḥ /",
  "S06bsu052_u:378": "abhāvāḥ sarvadharmā iti bodheradhivacanametat,",
  "S06bsu052_u:379": "yo 'sau dharmadhāturiti saṃkhyāṃ gacchati /",
  "S06bsu052_u:380": "tatkasmāddhetoḥ?",
  "S06bsu052_u:381": "sarvadharmā hyanānātvaṃ buddhaviṣayataḥ /",
  "S06bsu052_u:382": "anānātvamiti bhadanta śāradvatīputra avijñaptikaṃ padametat /",
  "S06bsu052_u:383": "avijñaptikamiti bhadanta śāradvatīputra naitacchakyaṃ vijñāpayituṃ saṃskṛtatvena vā yāvad asaṃskṛtatvena vā /",
  "S06bsu052_u:384": "na tatra kācidvijñaptiḥ,",
  "S06bsu052_u:385": "tena tadavijñaptikam /",
  "S06bsu052_u:386": "sarvadharmā hi bhadanta śāradvatīputra avijñaptikāḥ /",
  "S06bsu052_u:387": "tatkasmāddhetoḥ?",
  "S06bsu052_u:388": "tathā hi sarvadharmāṇāṃ prādurbhāvo nāsti yasmin sthitvā vijñapyeran /",
  "S06bsu052_u:389": "ye 'pyamī ānantaryaprasṛtā acintyaprasṛtāḥ, te /",
  "S06bsu052_u:390": "ye ca acintyaprasṛtā bhūtaprasṛtāste /",
  "S06bsu052_u:391": "tatkasmāddhetoḥ?",
  "S06bsu052_u:392": "bhūtamiti bhadanta śāradvatīputra abhedapadametat /",
  "S06bsu052_u:393": "ye 'pi acintyadharmasamanvāgatāḥ, (SaptaŚ, Vaidya 348)",
  "S06bsu052_u:394": "naiva te svargagāminaḥ,",
  "S06bsu052_u:395": "na apāyagāminaḥ,",
  "S06bsu052_u:396": "na parinirvāṇagāminaḥ /",
  "S06bsu052_u:397": "tatkasmāddhetoḥ?",
  "S06bsu052_u:398": "na hi acintyaṃ gamanāgamanena pratyupasthitam,",
  "S06bsu052_u:399": "yāvat na parinirvāṇaṃ gamanāgamanena pratyupasthitam /",
  "S06bsu052_u:400": "ye 'pi bhadanta śāradvatīputra catasṛṣu mūlāpattiṣvavasthitāḥ,",
  "S06bsu052_u:401": "amūle te 'vasthitāḥ /",
  "S06bsu052_u:402": "tatkasmāddhetoḥ?",
  "S06bsu052_u:403": "na hi bhadanta śāradvatīputra anutpādasya mūlaṃ vā agraṃ vā iṣyate /",
  "S06bsu052_u:404": "amūlo bhikṣuriti apratiṣṭhitasya bhikṣoretadadhivacanam /",
  "S06bsu052_u:405": "utpannamadhikaraṇamiti adhikasamāropasyaitadadhivacanam /",
  "S06bsu052_u:406": "adhikasamārope bhadanta sāradvatīputra caran loke dakṣiṇīyo bhavati /",
  "S06bsu052_u:407": "tatkasmāddhetoḥ?",
  "S06bsu052_u:408": "tathā hi samaḥ so 'dhikasamāropaḥ /",
  "S06bsu052_u:409": "śrāddho bhadanta śāradvatīputra bhikṣurnārhati śraddhādeyaṃ paribhoktum /",
  "S06bsu052_u:410": "aśrāddho bhadanta śāradvatīputra bhikṣurarhati śraddhādeyaṃ paribhoktum /",
  "S06bsu052_u:411": "kalpito bhadanta śāradvatīputra bhikṣurnārhati śraddhādeyaṃ paribhoktum /",
  "S06bsu052_u:412": "akalpiko bhadanta śāradvatīputra bhikṣurarhati śraddhādeyaṃ paribhoktum /",
  "S06bsu052_u:413": "asamupahatanetrīko bhikṣurarhan kṣīṇāsrava ityucyate //",
  "S06bsu052_u:414": "śāradvatīputra āha - kiṃ saṃdhāya mañjuśrīrevaṃ vadasi?",
  "S06bsu052_u:415": "mañjuśrīrāha - na samatā samupahatā,",
  "S06bsu052_u:416": "yā samatā saiva sā netrī /",
  "S06bsu052_u:417": "idaṃ saṃdhāya bhadanta śāradvatīputra evaṃ vadāmi - asamupahatanetrīko bhikṣurarhan kṣīṇāsrava ityucyate /",
  "S06bsu052_u:418": "anuttīrṇabhaya(bhava?)",
  "S06bsu052_u:419": "iti bhadanta śāradvatīputra arhataḥ kṣīṇāsravasyaitadadhivacanam /",
  "S06bsu052_u:420": "śāradvatīputra āha - kiṃ saṃdhāya mañjuśrīrevaṃ vadasi?",
  "S06bsu052_u:421": "mañjuśrīrāha - aṇūnyapi tasya bhayāni na saṃvidyante /",
  "S06bsu052_u:422": "tatkimuttariṣyati?",
  "S06bsu052_u:423": "idaṃ saṃdhāya bhadanta śāradvatīputra evaṃ vadāmi - anuttīrṇabhaya iti arhataḥ kṣīṇāsravasyaitadadhivacanamiti //",
  "S06bsu052_u:424": "śāradvatīputra āha - anutpannakṣāntika iti mañjuśrīḥ kasyaitadadhivacanam?",
  "S06bsu052_u:425": "mañjuśrīrāha - yena bhadanta śāradvatīputra aṇurapi dharmo notpāditaḥ,",
  "S06bsu052_u:426": "sa ucyate 'nutpannakṣāntika iti //",
  "S06bsu052_u:427": "śāradvatīputra āha - avinīto bhikṣuriti mañjuśrīḥ kasyaitadadhivacanam?",
  "S06bsu052_u:428": "mañjuśrīrāha - avinīto bhikṣuriti bhadanta śāradvatīputra arhataḥ kṣīṇāsravasyaitadadhivacanam /",
  "S06bsu052_u:429": "tatkasmāddhetoḥ?",
  "S06bsu052_u:430": "avinayo hi vinītaḥ,",
  "S06bsu052_u:431": "na vinayo vinītaḥ /",
  "S06bsu052_u:432": "idaṃ saṃdhāya bhadanta śāradvatīputra evaṃ vadāmi - avinīto bhikṣuriti arhataḥ kṣīṇāsravasyaitadadhivacanam //",
  "S06bsu052_u:433": "śāradvatīputra āha - adhicitte caratīti mañjuśrīḥ kasyaitadadhivacanam?",
  "S06bsu052_u:434": "mañjuśrīrāha - adhicitte caratīti bhadanta śāradvatīputra pṛthagjanasyaitadadhivacanam /",
  "S06bsu052_u:435": "śāradvatīputra āha - kiṃ saṃdhāya mañjuśrīrevaṃ vadasi?",
  "S06bsu052_u:436": "mañjuśrīrāha - tathā hi bhadanta śāradvatīputra so 'dhikaroti //",
  "S06bsu052_u:437": "evamukte āyuṣmān śāradvatīputro mañjuśriyaṃ kumārabhūtametadavocat - sādhu sādhu mañjuśrīḥ,",
  "S06bsu052_u:438": "yathā arhan kṣīṇāsravastathā kathayasi /",
  "S06bsu052_u:439": "mañjuśrīrāha - evametadbhadanta śāradvatīputra yathā vadasi /",
  "S06bsu052_u:440": "kṣīṇāsravo 'smi, na cārhan /",
  "S06bsu052_u:441": "tatkasmāddhetoḥ?",
  "S06bsu052_u:442": "tathā hi bhadanta śāradvatīputra kṣīṇā me āsravāḥ ḥrāvakabhūmau vā pratyekabuddhabhūmau vā /",
  "S06bsu052_u:443": "anena bhadanta ḥāradvatīputra paryāyeṇa kṣīṇāsravo na cārhan //",
  "S06bsu052_u:444_0": "(SaptaŚ, Vaidya 349) atha khalu bhagavān mañjuśriyaṃ kumārabhūtametadavocat - syānmañjuśrīḥ",
  "S06bsu052_u:444_1": "paryāyo yadbodhisattvo mahāsattvo bodhimaṇḍe niṣaṇṇo 'bhavyo 'nuttarāṃ samyaksaṃbodhimabhisaṃboddhum?",
  "S06bsu052_u:445": "mañjuśrīrāhasyādbhagavan paryāyaḥ yabdodhisattvo mahāsattvo bodhimaṇḍe niṣaṇṇaḥ abhavyo 'nuttarāṃ samyaksaṃbodhimabhisaṃboddhum /",
  "S06bsu052_u:446": "tatkasya hetoḥ?",
  "S06bsu052_u:447": "tathā hi bodhāvaṇurapi dharmo na saṃvidyate nopalabhyate /",
  "S06bsu052_u:448": "tenocyate 'nuttarā samyaksaṃbodhiriti /",
  "S06bsu052_u:449": "sā ca bodhiranutpannā /",
  "S06bsu052_u:450": "tatra na kaściddharmaḥ saṃvidyate nopalabhyate,",
  "S06bsu052_u:451": "yo bodhimaṇḍe niṣīdet,",
  "S06bsu052_u:452": "yo vā bodhimabhisaṃbudhyet,",
  "S06bsu052_u:453": "yena vā bodhirabhisaṃbudhyeta,",
  "S06bsu052_u:454": "yo vā bodhimaṇḍāduttiṣṭhediti /",
  "S06bsu052_u:455": "anena bhagavan paryāyeṇa abhavyo bodhisattvo mahāsattvo bodhimaṇḍe niṣaṇṇo 'nuttarāṃ samyaksaṃbodhimabhisaṃboddhum //",
  "S06bsu052_u:456": "evamukte bhagavān mañjuśriyaṃ kumārabhūtametadavocat - bodhiriti mañjuśrīḥ kasyaitadadhivacanam?",
  "S06bsu052_u:457": "mañjuśrīrāha - bodhiriti bhagavan pañcānāmānantaryāṇāmetadadhivacanam /",
  "S06bsu052_u:458": "tatkasmāddhetoḥ?",
  "S06bsu052_u:459": "tathā hi bodhiprakṛtikānyeva tāni pañcānantaryāṇi abhāvatvāt /",
  "S06bsu052_u:460": "tenaiṣā bodhirānantaryaprakṛtikā,",
  "S06bsu052_u:461": "anantaryāṇāmabhisaṃbudhyanā bodhiḥ,",
  "S06bsu052_u:462": "na ca pratyakṣībhāvanā sarvadharmeṣu bodhiḥ /",
  "S06bsu052_u:463": "tatkasmāddhetoḥ?",
  "S06bsu052_u:464": "sarvadharmā hi atyantatayā apratyakṣāḥ /",
  "S06bsu052_u:465": "te na kenacidabhisaṃbuddhāḥ,",
  "S06bsu052_u:466": "na dṛṣṭāḥ,",
  "S06bsu052_u:467": "na jñātāḥ,",
  "S06bsu052_u:468": "yāvat na viditāḥ /",
  "S06bsu052_u:469": "evameṣā bodhiḥ /",
  "S06bsu052_u:470": "api tu khalu punarbhagavan abhimānikaiḥ sthāpitānyetāni abhisaṃbudhāni(ddhā? )",
  "S06bsu052_u:471": ", yāvat pratyakṣīkṛtāni //",
  "S06bsu052_u:472": "evamukte bhagavān mañjuśriyaṃ kumārabhūtametadavocat - kiṃ te mañjuśrīḥ mamāntike evaṃ bhavati - tathāgato me tathāgata iti?",
  "S06bsu052_u:473": "mañjuśrīrāha - no hīdaṃ bhagavan /",
  "S06bsu052_u:474": "tatkasmāddhetoḥ?",
  "S06bsu052_u:475": "na me bhagavan evaṃ bhavet - tathāgato me tathāgata iti /",
  "S06bsu052_u:476": "tatkasmāddhetoḥ?",
  "S06bsu052_u:477": "[tathā caiva tathatā ca] yathā ca tathātā,",
  "S06bsu052_u:478": "tathā caiṣa tathāgataḥ /",
  "S06bsu052_u:479": "tathā hi bhagavan na tathatā tathāgataṃ vijñapayati,",
  "S06bsu052_u:480": "nāpi tathāgatastathatāṃ vijñapayati /",
  "S06bsu052_u:481": "tatkasmāddhetoḥ?",
  "S06bsu052_u:482": "tathā hi bhagavan paramārthato 'bhāvā tathatā /",
  "S06bsu052_u:483": "abhāvastathāgataḥ /",
  "S06bsu052_u:484": "tasmāttarhi bhagavan na me evaṃ bhavati - tathāgato me tathāgata iti /",
  "S06bsu052_u:485": "api tu tathāgata iti bhagavan nāmadheyamātrametat /",
  "S06bsu052_u:486": "tat kataro 'sau tathāgato yatra me evaṃ bhaviṣyati - tathāgato me tathāgata iti?",
  "S06bsu052_u:487": "bhagavānāha - sa(tat?)",
  "S06bsu052_u:488": "saṃśayaste mañjuśrīstathāgate?",
  "S06bsu052_u:489": "mañjuśrīrāha - no hīdaṃ bhagavan /",
  "S06bsu052_u:490": "syādatra me bhagavan saṃśayaḥ,",
  "S06bsu052_u:491": "sacet kācittathāgatapariniṣpattiḥ syat,",
  "S06bsu052_u:492": "tathāgatotpattirvā tathāgataparinirvāṇaṃ vā //",
  "S06bsu052_u:493": "evamukte bhagavān mañjuśriyaṃ kumārabhūtametadavocat - na tava mañjuśrīrevaṃ bhavati - utpannastathāgata iti?",
  "S06bsu052_u:494": "mañjuśrīrāha - syānme bhagavan utpannastathāgata iti,",
  "S06bsu052_u:495": "saceddharmadhātorutpattiḥ syāt //",
  "S06bsu052_u:496": "bhagavānāha - nādhimucyase tvaṃ mañjuśrīḥ gaṅgānadīvālukopamā buddhā bhagavantaḥ parinirvṛtā iti?",
  "S06bsu052_u:497": "mañjuśrīrāha - kaścit punarbhagavan ekaviṣayā buddha bhagavanto yadidamacintyaviṣayāḥ? (SaptaŚ, Vaidya 350)",
  "S06bsu052_u:498": "bhagavānāha - evametanmañjuśrīḥ,",
  "S06bsu052_u:499": "ekaviṣayā buddhā bhagavanto yadidamacintyaviṣayāḥ /",
  "S06bsu052_u:500": "mañjuśrīrāha - kaścitpunarbhagavan etarhi tiṣṭhati?",
  "S06bsu052_u:501": "bhagavānāha - evametanmañjuśrīḥ /",
  "S06bsu052_u:502": "mañjuśrīrāha - tena hi bhagavan ete gaṅgānadīvālukopamā buddhā bhagavanto na parinirvṛtāḥ /",
  "S06bsu052_u:503": "tatkasmāddhetoḥ?",
  "S06bsu052_u:504": "tathā hi bhagavan ekaviṣayā buddhā bhagavanto yadidamacintyaviṣayāḥ /",
  "S06bsu052_u:505": "na ca acintyatā utpadyate nirudhyate vā /",
  "S06bsu052_u:506": "tasmādbhagavan bhagavato vā abhisaṃbuddhena (ddhasya?)",
  "S06bsu052_u:507": "ye 'pi te anāgate 'dhvani tathagatā arhantaḥ samyaksaṃbuddhā bhaviṣyanti,",
  "S06bsu052_u:508": "abhisaṃbuddhā eva te /",
  "S06bsu052_u:509": "tatkasmāddhetoḥ?",
  "S06bsu052_u:510": "na hi acintyatā atītā vā anāgatā vā pratyutpannā vā /",
  "S06bsu052_u:511": "tasmādbhagavan vibhramasteṣāṃ lokasaṃniveśaḥ /",
  "S06bsu052_u:512": "prapañcayanti te bhagavan lokasaṃniveśaṃ yeṣāmevaṃ bhavati - utpannastathāgato yāvat parinirvāsyati veti //",
  "S06bsu052_u:513": "evamukte bhagavān mañjuśriyaṃ kumārabhūtametadavocat - tena hi tvaṃ mañjuśrīḥ idaṃ tathāgatācintyam,",
  "S06bsu052_u:514": "acintyaṃ niścintyaṃ tathāgatasya vā agrata udāhārairudāhareḥ,",
  "S06bsu052_u:515": "avaivartikasya bodhisattvasya mahāsattvasya vā arhato vā kṣīṇāsravasya /",
  "S06bsu052_u:516": "tatkasmāddhetoḥ?",
  "S06bsu052_u:517": "tathā hi te śrutvā naivānujñāsyanti,",
  "S06bsu052_u:518": "naiva pratikrokṣyanti /",
  "S06bsu052_u:519": "tatkasmāddhetoḥ?",
  "S06bsu052_u:520": "tathā hi taccintyamacintyaṃ niścintyam /",
  "S06bsu052_u:521": "mañjuśrīrāha - acintyānāṃ niścintyānāṃ bhagavan sarvadharmāṇāṃ ko 'trānujñāsyati vā pratikrokṣyati vā?",
  "S06bsu052_u:522": "bhagavānāha - yathaiva mañjuśrīḥ tathāgato niścintyaḥ,",
  "S06bsu052_u:523": "tathaiva pṛthagjanā api niścintyāḥ /",
  "S06bsu052_u:524": "mañjuśrīrāha - pṛthagjanā api bhagavan tathaiva niścintyāḥ?",
  "S06bsu052_u:525": "bhagavānāha - evametanmañjuśrīḥ /",
  "S06bsu052_u:526": "tatkasmāddhetoḥ?",
  "S06bsu052_u:527": "tathā hi sarvāṇyacintyāni niścintyāni /",
  "S06bsu052_u:528": "mañjuśrīrāha - tatkasmādbhagavānevamāha - yathaiva tathāgato niścintyaḥ,",
  "S06bsu052_u:529": "evaṃ pṛthagjanā api niścintyā iti?",
  "S06bsu052_u:530": "nanu bhagavan pṛthagjanatvamapi niścintyam /",
  "S06bsu052_u:531": "tatkasmāddhetoḥ?",
  "S06bsu052_u:532": "niścintyā hi bhagavan sarvadharmāḥ /",
  "S06bsu052_u:533": "ye kecidbhagavan parinirvāṇāya prasthitāḥ,",
  "S06bsu052_u:534": "vihariṣyante te bhagavan /",
  "S06bsu052_u:535": "tatkasmāddhetoḥ?",
  "S06bsu052_u:536": "yaiva niścintyatā tadeva parinirvāṇam /",
  "S06bsu052_u:537": "tasmāttarhi bhagavan nāsti niścintyatāyāṃ nānātvam /",
  "S06bsu052_u:538": "ye 'pi bhagavan evamāhuḥ - ime pṛthagjanadharmāḥ,",
  "S06bsu052_u:539": "ime āryadharmā iti,",
  "S06bsu052_u:540": "te idaṃ vacanīyāḥ - kalyāṇamitrāṇi tāvatparyupāsadhvam,",
  "S06bsu052_u:541": "tataḥ paścājjñāsyatha - ime pṛthagjanadharmāḥ ime āryadharmā iti //",
  "S06bsu052_u:542": "evamukte bhagavān mañjuśriyaṃ kumārabhūtametadavocat - icchasi tvaṃ mañjuśrīḥ tathāgataṃ sarvasattvānāmagryam?",
  "S06bsu052_u:543": "mañjuśrīrāha - iccheyamahaṃ bhagavan tathāgataṃ sarvasattvānāmagryam,",
  "S06bsu052_u:544": "sacediha kācitsattvapariniṣpattiḥ syāt /",
  "S06bsu052_u:545": "bhagavānāha - icchasi tvaṃ mañjuśrīḥ tathāgatamacintyadharmasamanvāgatam?",
  "S06bsu052_u:546": "mañjuśrīrāha - iccheyamahaṃ bhagavan tathāgatamacintyadharmasamanvāgatam,",
  "S06bsu052_u:547": "sacetkaścidacintyadharmasamanvāgataḥ syāt //",
  "S06bsu052_u:548": "bhagavānāha - icchasi punastvaṃ mañjuśrīrevam - ime śrāvakāstathāgatena vinītā iti?",
  "S06bsu052_u:549": "mañjuśrīrāha - iccheyamahaṃ bhagavan evam - ime śrāvakāstathāgatena vinītā iti,",
  "S06bsu052_u:550": "sacet kaścidacintyadhātuvinayaṃ (SaptaŚ,",
  "S06bsu052_u:551": "Vaidya 351) gacchet /",
  "S06bsu052_u:552": "na bhagavan buddhotpādaḥ kaśyacidupakāreṇa vā apakāreṇa vā pratyupasthitaḥ /",
  "S06bsu052_u:553": "taktasmāddhetoḥ?",
  "S06bsu052_u:554": "tathā hi sthita eṣa dhātuḥ,",
  "S06bsu052_u:555": "asaṃkīrṇa eṣa dhātuḥ,",
  "S06bsu052_u:556": "yaduta acintyadhātuḥ /",
  "S06bsu052_u:557": "tasmiśca dhātau na śrāvakanānātvam,",
  "S06bsu052_u:558": "yāvat na pṛthagjananānātvamupalabhyate //",
  "S06bsu052_u:559": "bhagavānāha - na tvaṃ mañjuśrīrevamicchasi - anuttaraṃ puṇyakṣetraṃ tathāgata iti?",
  "S06bsu052_u:560": "mañjuśrīrāha - abhāvatvābhdagavan puṇyakṣetraṃ tathagataḥ,",
  "S06bsu052_u:561": "tenaitadanuttaraṃ puṇyakṣetram /",
  "S06bsu052_u:562": "yenaitatpuṇyakṣetraṃ nāpuṇyakṣetram,",
  "S06bsu052_u:563": "tenaitadanuttaraṃ puṇyakṣetram /",
  "S06bsu052_u:564": "api tu khalu punarbhagavan nātra kaściddharmaḥ samudāgacchati na kṣīyate /",
  "S06bsu052_u:565": "evaṃ tatpuṇyakṣetram /",
  "S06bsu052_u:566": "tatra ca bījaṃ prakṣiptaṃ na vivardhate na parihīyate /",
  "S06bsu052_u:567": "bhagavānāha - kiṃ saṃdhāya mañjuśrīrevaṃ vadasi - tatra kṣetre bījamavaropitaṃ na vivardhate na parihīyate iti?",
  "S06bsu052_u:568": "mañjuśrīrāha - tathā hi bhagavan acintyaṃ tatkṣetram,",
  "S06bsu052_u:569": "evaṃ tatpuṇyakṣetram //",
  "S06bsu052_u:570": "atha khalu tasyāṃ velāyāṃ buddhānubhāvena ṣaḍvikāraṃ mahāpṛthivīcālo 'bhūt,",
  "S06bsu052_u:571": "ṣoḍaśānāṃ ca bhikṣusahasrāṇāmanupādāyāsravebhyaścittāni vimuktāni,",
  "S06bsu052_u:572": "saptānāṃ bhikṣuṇīśatānāṃ trayāṇāṃ copāsakaśatānāṃ catvāriṃśataścopāsikāsahasrāṇāṃ ṣaṣṭeśca kāmāvacarāṇāṃ devakoṭīniyutaśatānāṃ virajo vigatamalaṃ dharmeṣu dharmacakṣurutpannam //",
  "S06bsu052_u:573": "atha khalvāyuṣmānānanda utthāyāsanādekāṃsacīvaraṃ prāvṛtya dakṣiṇaṃ jānumāṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - ko bhagavan hetuḥ,",
  "S06bsu052_u:574": "kaḥ pratyayo 'sya mahataḥ pṛthivīcālasya loke prādurbhāvāya?",
  "S06bsu052_u:575": "evamukte bhagavānāyuṣmāntamānandametadavocat - ayamānanda puṇyakṣetranirdeśo nāma dharmaparyāyaḥ pūrvakairapi buddhairbhagavadbhirasminneva pṛthivīpradeśe bhāṣitaḥ /",
  "S06bsu052_u:576": "ayamānanda hetuḥ,",
  "S06bsu052_u:577": "ayaṃ pratyayo 'sya mahataḥ pṛthivīcālasya loke prādurbhāvāya //",
  "S06bsu052_u:578": "saptaśatikā prajñāpāramitā samāptā //"
}