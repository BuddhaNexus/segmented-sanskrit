{
  "SA09cansisyu:0": "om namo ratnatrayāya //",
  "SA09cansisyu:1": "pūrvāvadānacariteṣu suduṣkareṣu gīteṣu yasya surakiṃnarasundarībhiḥ /",
  "SA09cansisyu:2": "adyāpi candrakiraṇairiva saṃkucanti mārāṅganāvadanapaṅkajakānanāni // Śl_1 //",
  "SA09cansisyu:3": "saubhāgyahṛdyavapuṣaḥ paramādbhutasya yasyālpapuṇyajanadurlabhadarśanasya /",
  "SA09cansisyu:4": "saṃpāditābhimatalokamanorathasya cintāmaṇeriva parārtharasaikavṛttiḥ // Śl_2 //",
  "SA09cansisyu:5": "yaḥ sarvadā parasukhaikaraso babhūva duḥkhena duḥkhamagamatparamaṃ pareṣām /",
  "SA09cansisyu:6": "atyarthamāhitamahākaruṇāguṇasya yasyātmaduḥkhasukhamantaritaṃ tadeva // Śl_3 //",
  "SA09cansisyu:7": "vicchi x māvayasi yasya śiraḥ parārtha x x x sannayanapaṅkajatāmavāpa /",
  "SA09cansisyu:8": "svārthaṃ puna x x x x x sitātapatrā pṛthvī babhūva niśiteva kṛpāṇadhārā // Śl_4 //",
  "SA09cansisyu:9": "lokopakāranirataprakaṭodayena śulka x x x x x x guṇojjvalena /",
  "SA09cansisyu:10": "doṣāndhakārabhidureṇa manorameṇa yenoditena śaśineva jagatprakāśam // Śl_5 //",
  "SA09cansisyu:11": "cūḍāvibhūṣaṇamivottamaratnakalpamūḍhaṃ śirobhirurubhiḥ phaṇināṃ x x x /",
  "SA09cansisyu:12": "yacchāsanaṃ śubhamakhaṇḍaviśuddhavṛttaṃ pātālamūrdhani layatimiraṃ pramārṣṭi // Śl_6 //",
  "SA09cansisyu:13": "dharmāmbuvāha iva yo 'bhyudito hitāya dharmāmṛtaṃ jalamivaikarasaṃ vavarṣa /",
  "SA09cansisyu:14": "tāpāpa x x x x x x x x x x x x yadanekarasa x x x x x x x x x x x x x x // Śl_7 //",
  "SA09cansisyu:15": "vistīrṇanimnavimalaprakaṭāśrayeṣu pātreṣu sarvaparimardasaheṣu yeṣu /",
  "SA09cansisyu:16": "tatsaṃsthitaṃ bhavati sarvajanopakāraṃ x x x x x x x x x x x x x x // Śl_8 //",
  "SA09cansisyu:17": "tajjāgaraṃ maraṇajanmajarāpahāri ye nāpnuvanti na pibanti na dhārayanti /",
  "SA09cansisyu:18": "te māhitā bahulamohamahāmadena x x x x x x x x x dhamādriyante // Śl_9 //",
  "SA09cansisyu:19": "cakṣuryadekamamalaṃ jagato 'khilasya sādhāraṇaṃ tribhuvanasya yadekadīpaḥ /",
  "SA09cansisyu:20": "tacchāsanaṃ samadhigamya yadutsṛjanti mohasya tadvilasitaṃ paramādbhutasya // Śl_10 //",
  "SA09cansisyu:21": "śikṣā x x x viditeṣviva bodhisaudhasopānapaddhatipadeṣu padaṃ dadhānāḥ /",
  "SA09cansisyu:22": "tuṅgāṃ prayānti padavīmanivartamānā bhūmiṃ nijāmavataranti vivartamānāḥ // Śl_11 //",
  "SA09cansisyu:23": "janmārṇavaṃ paramadustaramuttitīrṣuḥ śīlaplavaṃ ka iha hastagataṃ jahāti /",
  "SA09cansisyu:24": "kāntāramadhyapatitaḥ kathamāryasārthādbhraṣṭo na śocati ciraṃ supathānabhijñaḥ // Śl_12 //",
  "SA09cansisyu:25": "saṃsārabhūdharadarījaṭharaprapātādutthātumudyataparāḥ paramāndhakārāt /",
  "SA09cansisyu:26": "muñcanti ye jinaguṇāvalimantarāle vegena te viṣamapātamadhaḥ patanti // Śl_13 //",
  "SA09cansisyu:27": "ekākino 'pi manasā niyamaṃ prakalpya ye karmaṇā samuditena samunnayanti /",
  "SA09cansisyu:28": "te sādhavo bhuvanamaṇḍalamaulibhūtāstaireva yānti gurutāṃ guravaḥ suśiṣyaiḥ // Śl_14 //",
  "SA09cansisyu:29": "labdhvā guṇaughajananīṃ jananīmivāryāmatyantaśuddahṛdayāmanuvartamānāḥ /",
  "SA09cansisyu:30": "tejasvinaḥ sukhamasūnapi saṃtyajanti satyasthitivyasanino na punaḥ pratijñām // Śl_15 //",
  "SA09cansisyu:31": "tiṣṭhantu tāvadiha sarvajanāpavādāḥ sarvāśca pāpagatayo nirayāśca ghorāḥ /",
  "SA09cansisyu:32": "sadyo jahāti sahajāṃ prakṛtiṃ yadeṣa duḥkhaṃ tataḥ kimaparaṃ bhuvi sajjanasya // Śl_16 //",
  "SA09cansisyu:33": "yaḥ prapya nāvamiva dharmamayīṃ viśālāṃ bhūyo jahāti padavīṃ munibhiḥ praklṛptām /",
  "SA09cansisyu:34": "saṃsārasāgaravivartananartaneṣu cetaḥspṛhā taralitā niyamena tasya // Śl_17 //",
  "SA09cansisyu:35": "saṃsāracakramaniśaṃ parivartamānamāruhya yaḥ sukhamavaiti vivartamānaḥ /",
  "SA09cansisyu:36": "so 'vaśyameva tarivaśaṃ masaḥ krameṇa sarvāḥ samāśca visamāśca gatīḥ prayāti // Śl_18 //",
  "SA09cansisyu:37": "atyugragandhamaśuciprakaroparuddhamatyantasaṃkaṭamupoḍhaghanāndhakāram /",
  "SA09cansisyu:38": "āviśya garbhanilayaṃ nirayaṃ yathaiva duḥkhaṃ mahatsa sahate paripiṇḍatāṅgaḥ // Śl_19 //",
  "SA09cansisyu:39": "kālakramena sa tato dṛḍhatailayantraniṣpīḍyamāna iva yāti bhuvaṃ kathaṃcit /",
  "SA09cansisyu:40": "sadyastathāpi yadayaṃ na jahāti jīvaṃ duḥkhopabhogagatidurlabhi tattadeva // Śl_20 //",
  "SA09cansisyu:41": "tatra sthitaṃ tamaśucau parivartamānamārdrolbaveṣṭitatanuṃ bahalogragandham /",
  "SA09cansisyu:42": "pūrvasmṛtivraṇamivolbaṇadoṣapākaṃ bhinnaṃ jahāti ghṛṇayeva nipīḍyamānaḥ // Śl_21 //",
  "SA09cansisyu:43": "sarvopacāravivaśaṃ śithilākulāṅgamutsṛjya bālyamupajātakaṇairabhāvaḥ /",
  "SA09cansisyu:44": "tuṅgeṣu yauvanagirīndradarītaṭeṣu mohāyate viṣayadṛṣṭiviṣālayeṣu // Śl_22 //",
  "SA09cansisyu:45": "sa tato'pi patatyacetanaḥ patito naiva jahāti vikriyām /",
  "SA09cansisyu:46": "ajarāmaramātmavigrahaṃ lalitaṃ manyata evaṃ bāliśaḥ // Śl_23 //",
  "SA09cansisyu:47": "sa vihāya munīndrasevitaṃ supathaṃ yātyapathena mohitaḥ /",
  "SA09cansisyu:48": "rabhasena parāṃ vicūrṇayan gajavajjātamado niraṅkuśaḥ // Śl_24 //",
  "SA09cansisyu:49": "atha tasya balādanicchataḥ śirasi nyastapadā sunirdayam /",
  "SA09cansisyu:50": "niśitaṃ palitāṅkuśaṃ jarā kariṇo hastipakīva yacchati // Śl_25 //",
  "SA09cansisyu:51": "sa tathāpi vijihyaceṣṭitaḥ kuśalenāpi bhayādivojjhitaḥ /",
  "SA09cansisyu:52": "sukṛtāni karoti mohitaḥ śaravatsvātmavadhāya puṣpitaḥ // Śl_26 //",
  "SA09cansisyu:53": "atha taṃ prahasannivāntakaḥ palitaughairdarśanairivolbaṇaiḥ /",
  "SA09cansisyu:54": "śirasi grasituṃ pravartate nirupāyapraśamo jarārujaḥ // Śl_27 //",
  "SA09cansisyu:55": "vidalanti tato 'sya sanvayo matirutkrāmati hīyate gatiḥ /",
  "SA09cansisyu:56": "kṣayameti vapuḥ pariślaṣaṃ niyataṃ vardhata eva jīvitāśā // Śl_28 //",
  "SA09cansisyu:57": "kramaśaśca nimīlitendriyo hataśaktirviṣayeṣu lālasaḥ /",
  "SA09cansisyu:58": "upagacchati yāmayaṃ daśāṃ narake sā yadi bhīma eva saḥ // Śl_29 //",
  "SA09cansisyu:59": "kathamevamidaṃ mayā kṛtaṃ kathamevaṃ na kṛtaṃ hatā gatiḥ /",
  "SA09cansisyu:60": "kathamevamayaṃ mayāstakaḥ śirasi nyastapado na lakṣitaḥ // Śl_30 //",
  "SA09cansisyu:61": "iti x x x cittamādhibhiḥ kukṛtaiḥ śokamayairupadrutaḥ /",
  "SA09cansisyu:62": "vyadhitena savāṣpavāriṇā karuṇaṃ bandhujanena vīkṣitaḥ // Śl_31 //",
  "SA09cansisyu:63": "vinipīḍitamarmabandhanastimiraṃ ghorataraṃ viśanniva /",
  "SA09cansisyu:64": "vijahāti nijaṃ kaḍevaraṃ dayitaṃ yatnapareṇa rakṣitam // Śl_32 //",
  "SA09cansisyu:65": "sa virauti gṛhītamūrdhajo yamadūtairdṛḍhapāśasaṃyataḥ /",
  "SA09cansisyu:66": "na śṛṇoti jano 'sya bhāṣitaṃ svakṛtākrandaravādivākulaḥ // Śl_33 //",
  "SA09cansisyu:67": "prastāraśailasaridantaradurgameṣu mārgeṣu tīkṣṇatarakaṇṭakasaṃkaṭeṣu /",
  "SA09cansisyu:68": "ghoraiḥ kṛtāntapuruṣairyamadaṇḍaghātamākṛṣyate galaniṣevitakālapāśaḥ // Śl_34 //",
  "SA09cansisyu:69": "dūrānnirīkṣya vimalaṃ salilaṃ pipāsurabhyeti gāḍhatṛṣito yadayaṃ tadeva /",
  "SA09cansisyu:70": "keśaughaśaivalavimiśritapūtipūyapaṅkāpaṅkitaṃ kṣatajavaṃ jalatā prayāti // Śl_35 //",
  "SA09cansisyu:71": "velānilākulitaśīkaraśītasānumānīlacandanataruṃ malayaṃ prayāti /",
  "SA09cansisyu:72": "so 'pyasya caṇḍavanadāvaśikhāvalīḍhaśīrṇolmukaprakaradanturatāṃ prayāti // Śl_36 //",
  "SA09cansisyu:73": "yadyeti vārinidhimudvatabhīmalolakallolabhedajanitolvaṇaphenahāsam /",
  "SA09cansisyu:74": "so 'pyasya taptaviṣadāruṇasaikatābhravibhrāntakarkaśamarunmarutāṃ prayāti // Śl_37 //",
  "SA09cansisyu:75": "tatra sthitasya jaladāgamaśaṃsino 'sya sāṅgāradhūmakuliśopalavisphuliṅgam /",
  "SA09cansisyu:76": "vidyullatākanakarājipiśaṅgamaṅge nārācavarṣamabhivarṣati vārivahaḥ // Śl_38 //",
  "SA09cansisyu:77": "tāpārditasya dahanaṃ tu hitānilo 'pi śītārditasya dahano 'pi karoti śītam /",
  "SA09cansisyu:78": "atyugrakarmapariṇāmavimohitasya viśvaṃ tadāsya viparītamidaṃ vibhāti // Śl_39 //",
  "SA09cansisyu:79": "śūcīmukhasya bahuyojanabhīmakukṣerārtasya vāripibato 'pi mahāsamudre /",
  "SA09cansisyu:80": "aprāpta eva pṛthukaṇṭhadarīprapātaśleṣmoṣmaṇā jalalavaḥ pariśoṣameti // Śl_40",
  "SA09cansisyu:81": "cañcacchaṭānika x pīvarasārameyadaṃṣṭrāṅkurāgrakuliśakṣatacūrṇitāṅgaḥ /",
  "SA09cansisyu:82": "kṣārāmbupūrṇataravaitaraṇītaṭeṣu niṣkṛṣyate viṣamakoṭiśitopaleṣu // Śl_41 //",
  "SA09cansisyu:83": "dhāvañjavena niśitakṣurasaṃstareṣu vicchinnamūrtirasipattralatāvaneṣu /",
  "SA09cansisyu:84": "kūpe patatyaśaraṇaḥ śitaśūlaśaktiprāsāsihāsanijitāntakavaktrarandhe // Śl_42 //",
  "SA09cansisyu:85": "tīvrātapakvaṣitaduḥsahākhinnadeho vṛkṣānnirīkṣya ghananīladalānupaiti /",
  "SA09cansisyu:86": "tatpattraśastraśatapātavibhinnamūrtistatraiva tiṣṭhati ciraṃ virutaikabandhuḥ // Śl_43 //",
  "SA09cansisyu:87": "paryantanirgataśikhāśatavisphuliṅgamālākulajvalitamaṇḍanamaṇḍitābhiḥ /",
  "SA09cansisyu:88": "premāntarapraṇayanirdayamaṅganābhirāliṅgyate krakacakarkaśavigrahābhiḥ // Śl_44 //",
  "SA09cansisyu:89": "śailābhabhīṣaṇavisaṃkaṭameṣayūthasaṃghaṭṭacūrṇitaviśīrṇasamastagātraḥ /",
  "SA09cansisyu:90": "āpātavātalavaśaityasamarpitāsuḥ saṃcūrṇyate punarasau śataśastathaiva // Śl_45 //",
  "SA09cansisyu:91": "uttrāsito mukharakhaḍgaśivāsahasrairārohati drutapadaṃ punareva raudrān /",
  "SA09cansisyu:92": "tāṃ kūṭaśālmalimadhomukhakaṇṭhakaughanirbhidyamānavapurarpitagāḍhaśalyaḥ // Śl_46 //",
  "SA09cansisyu:93": "mṛtyoḥ karāntagalitairiva kālapāśairāśīviṣairdhṛtaphaṇairdṛḍhasaṃyatasya /",
  "SA09cansisyu:94": "utpāṭayanti nayane sphurataḥ prasahya tatra sthitasya bakavāyasakaṅkagṛdhrāḥ // Śl_47 //",
  "SA09cansisyu:95": "teṣāṃ mukhaiḥ kuliśakoṭinibhaiḥ prasahya nidrāyamānavapureṣa kṛtārtanādaḥ /",
  "SA09cansisyu:96": "lohonmukhapracurapīvaratīkṣṇaśaṅkunirbhinnamūrtiravarohati naṣṭacetāḥ // Śl_48 //",
  "SA09cansisyu:97": "ādīptaśūlaśitaśalyavibhinnadehāstatraiva kecidavaroḍhumaśaknuvantaḥ /",
  "SA09cansisyu:98": "ghorairyadā niśitaśastramukhairayobhirākṛṣyamāṇavisaradgalitāntrasūtrāḥ // Śl_49 //",
  "SA09cansisyu:99": "kecitpatanti viṣameṣū girestaṭeṣu kecitparikvaṣitatailakaṭāhakukṣau /",
  "SA09cansisyu:100": "uttaptavālukabhuvaṃ visṛtasphuliṅgāmenya viśanti padasaṅgamanāpnuvantaḥ // Śl_50 //",
  "SA09cansisyu:101": "eke punaḥ simisimāyitamūkṣmajantusaṃghātajarjaritasūnavipūtikāyāḥ /",
  "SA09cansisyu:102": "saṃcālamātramapi hartumaśaknuvanto jīvanti karmamayapāśanibaddhajīvāḥ // Śl_51 //",
  "SA09cansisyu:103": "asthīnyapi praṇayatā rahitopamena śītena jarjaritavepitapiṇḍitāṅgāḥ /",
  "SA09cansisyu:104": "utpannabhinnapiṭakā śatajātajantujagdhakṣataśrutasamajjavaśālaśīkāḥ // Śl_52 //",
  "SA09cansisyu:105": "saṃdaṣṭalagnadaśanāstanulomakeśāḥ saṃghaṭṭitavyadhitalocanakarṇakaṇṭhāḥ /",
  "SA09cansisyu:106": "ā cetaso jaḍataratvamupetakāyāstiṣṭhanti śītanarakeṣu bhṛśaṃ nadantaḥ // Śl_53 //",
  "SA09cansisyu:107": "vikīrṇabahalogragandhakaṭudhūmadhūmrāntaraṃ vijṛmbhitaśikhākaraprakararudradigmaṇḍalam /",
  "SA09cansisyu:108": "sitāsthisakalāṭalīracitabhūṣaṇaṃ bhīṣaṇaṃ pravṛttamiva bhairavaṃ sasujacarma hāhāravam // Śl_54 //",
  "SA09cansisyu:109": "caṭacchaḍhaditi kvacitsphuradurusphuliṅgākulaṃ chamacchamaditi kṣaṇasthagitajṛmbhitaṃ medasi /",
  "SA09cansisyu:110": "kaṭatkaṭaditi kvaṇantamuraso 'sthirandhrāntare patanti narakānalaṃ vijitakalpakālānalam // Śl_55 //",
  "SA09cansisyu:111": "purāṇatṛṇajarjarajvalitaparśukā x x x x x x x x latālavo dhagiti vāntadīptārciṣaḥ /",
  "SA09cansisyu:112": "sphuṭajjaṭharaniḥsṛtaprasaradantrasaṃtrāsitāḥ vimuktagurughargharadhvanitamātraśeṣakriyāḥ // Śl_56 //",
  "SA09cansisyu:113": "nirīkṣya vivarāntaraṃ muhurapāvṛtaṃ dūrataḥ prayānti kathamapyamī pramataduḥkhamokṣāśrayāḥ /",
  "SA09cansisyu:114": "yadā tadapi ghaṭṭitaṃ bhavati karmapaṭṭairdṛḍhaistadā viphalavāñchitāḥ kimapi yānti duḥkhāntaram // Śl_57 //",
  "SA09cansisyu:115": "jvalanniśitatomaraprakaravarṣaṇānantaraṃ dravīkṛtamayorasaṃ dahanaraśmimālākulam /",
  "SA09cansisyu:116": "pibanti galadasravo narakapāladaṇḍāhatā mukhaśravaṇanāsikāvivaralabdhadhūmodgamāḥ // Śl_58 //",
  "SA09cansisyu:117": "ādagdhavisphuṭitanetraśiraḥ kapālamastiṣkadīpitapiśaṅgaśikhākalāpaḥ /",
  "SA09cansisyu:118": "śuṣkendhanaprakaranirdayatāmupaiti śokāgnikoṣa iva gātracayeṣu teṣām // Śl_59 //",
  "SA09cansisyu:119": "te jantavo girinadījalalolajīvā auṣṭhyaṃ tadeva narakeṣu ta eva cāgniḥ /",
  "SA09cansisyu:120": "karmāṇi tatkhalu tathā pariṇāmayanti sarvaṃ yathā paramadāruṇamāvibhāti // Śl_60 //",
  "SA09cansisyu:121": "ātmīyakarmavivaśākulaveṣṭitasya muktasya pāpanilayānnirayāṃ kathaṃcit /",
  "SA09cansisyu:122": "lokeṣvanantagatibhedabhayākuleṣu mānuṣyakaṃ paramadurlabhameva jantoḥ // Śl_61 //",
  "SA09cansisyu:123": "mleccheṣu vā narakapālasamavrateṣu tiryakṣu vā kṛtaparasparabhakṣaṇeṣu /",
  "SA09cansisyu:124": "jātiṃ labheta yadi tatra tadeva śīlamāsevate patati yena punaḥ prapātam // Śl_62 //",
  "SA09cansisyu:125": "yatprāpya janmajaladherapi yānti pāramāropayanti śivamuttamabodhibījam /",
  "SA09cansisyu:126": "cintāmaṇerapi samabhyadhikaṃ guṇaughairmānuṣyakaṃ ka iha tadviphalīkaroti // Śl_63 //",
  "SA09cansisyu:127": "atyantadurlabhamupetya manuṣyabhāvaṃ yadvāñchitaṃ tadabhivāñchitameva kuryāt /",
  "SA09cansisyu:128": "caṇḍānilākulitadīpaśikhācalasya na hyāyuṣaḥ kṣaṇamapi sthitiniścayo'sti // Śl_64 //",
  "SA09cansisyu:129": "śvaḥ kāryametadidamadya paraṃ muhūrtādetatkṣaṇāditi janena vicintyamāne /",
  "SA09cansisyu:130": "tiryagnirīkṣaṇapiśaṅgitakāladaṇḍaḥ śaṅke hasatyasahanaḥ kupitaḥ kṛtāntaḥ // Śl_65 //",
  "SA09cansisyu:131": "āyāti phullakusumaḥ kusumāgamo 'yameṣā śaśāṅkatilakā śaradāgateti /",
  "SA09cansisyu:132": "sarvaḥ prahṛṣyati jano na punarmamaitadāyuḥ prahīṇamiti yāti paraṃ viṣādam // Śl_66 //",
  "SA09cansisyu:133": "āsannapīnaśaśimaṇḍalamaṇḍanāsu viśrāntavāriguruvāridamekhalāsu /",
  "SA09cansisyu:134": "niḥsaṅgamāsu giriśṛṅgavanasthalīṣu dhanyā nayantyanilacañcalaśīlamāyuḥ // Śl_67 //",
  "SA09cansisyu:135": "kiṃ sā ratirbhavati nandanabhūmikāsu divyāṅganājaghanapṛṣṭhaśilātalāsu /",
  "SA09cansisyu:136": "yā mugdhamugdhaharaṇīgaṇasevitāsu niḥsaṅgacārusubhagāsu vanasthalīṣu // Śl_68 //",
  "SA09cansisyu:137": "divyāṅganāparimalāvilaye nibhinnasaṃtānakastavakahāsavitaṇvanīṣu /",
  "SA09cansisyu:138": "kiṃ sā ratiḥ surasaritsu viviktaramyatīrāsu yā śucijalāsu vane nadīṣu // Śl_69 //",
  "SA09cansisyu:139": "viśālāḥ śailānāṃ viratajanasaṃpātasubhagā guhā gāḍhābhogā haritavanalekhāparikarāḥ /",
  "SA09cansisyu:140": "sarittīrāsannā surajamadhurairnirjanaravairna gamyāḥ kleśāgnerayamiti vadantīva pathikān // Śl_70 //",
  "SA09cansisyu:141": "māyāmarīcidakacandrataraṃgakalpāḥ kāmā jinena gaditā vibhavāḥ striyaśca /",
  "SA09cansisyu:142": "svapnāntadurlabhitavibhramavipralabdhā bālāḥ patanti nirayeṣvapi yeṣu saktāḥ // Śl_71 //",
  "SA09cansisyu:143": "āpātamātramadhurā viṣayā viṣaśca ghorā viṣākakaṭukā viṣayā viṣaśca /",
  "SA09cansisyu:144": "mohāndhakāragahanā viṣayā viṣaśca durvāravegacapalā viṣayā viṣaśca // Śl_72 //",
  "SA09cansisyu:145": "kāmā viṣaśca viṣayāśca nirūpyamānāḥ śreyo viṣaṃ na viṣayā viṣamasvabhāvāḥ /",
  "SA09cansisyu:146": "ekatra janmani viṣaṃ viṣatāṃ prayāti janmāntare 'pi viṣayā viṣatāṃ prayānti // Śl_73 //",
  "SA09cansisyu:147": "viṣasya viṣayāṇāṃ ca dūramatyantagocaram /",
  "SA09cansisyu:148": "upayuktaṃ viṣaṃ hanti viṣayāḥ smaraṇādapi // Śl_74 //",
  "SA09cansisyu:149": "saṃsṛṣṭaṃ vrajati viṣaṃ viṣeṇa śāntiṃ sanmantrairagadadharaiśca sādhyamānam /",
  "SA09cansisyu:150": "yuktaṃ vā bhavati viṣaṃ hitāya nṝṇāṃ na tvevaṃ viṣayamahāviṣaṃ kadācit // Śl_75 //",
  "SA09cansisyu:151": "yadvadvṛṣo viṣamakūpataṭāntatrūḍho dūrvāpravālalavalālasamānasaḥ san /",
  "SA09cansisyu:152": "śvabhre patatyatha ca nāstu ta eva lābhastadvatsukhānvitamatiḥ khalu jīvalokaḥ // Śl_76 //",
  "SA09cansisyu:153": "mandākinījalarayākulitālakābhiḥ krīḍāvihāramanubhūya sahāpsarobhiḥ /",
  "SA09cansisyu:154": "bhūyo bhramanti kharavaitaraṇe taraṃgasaṃparkajarjaritadāruṇaduḥkhabhājaḥ // Śl_77 //",
  "SA09cansisyu:155": "āstīrṇakalpatarupallvasaṃstareṣu kāntāsakhāḥ suravaneṣu makhaṃ vihṛtya /",
  "SA09cansisyu:156": "bhūyo bhramanti niśitākulaśastrapātavicchinnagātramasipattravanasthalīṣu // Śl_78 //",
  "SA09cansisyu:157": "sparśe sukhāsu padapātanatonnatāsu merornitambapadavīṣu ciraṃ vihṛtya /",
  "SA09cansisyu:158": "uttaptasaikatakukūlakṛśānurāśiṃ saṃsīryamāṇacaraṇorubhujo bhramanti // Śl_79 //",
  "SA09cansisyu:159": "gatvā divaṃ mukharabhāsurakiṅkanīkahārāvalīnikaradanturitairvimānaiḥ /",
  "SA09cansisyu:160": "ghoraṃ sthirāśrayamameyamanantapāramandhaṃ tamaḥ punaradhaḥśirasā patanti // Śl_80 //",
  "SA09cansisyu:161": "śakro 'pi yatra surakiṃnaranāgayakṣamauliprabhāprakarapiñjarapādapīṭhaḥ /",
  "SA09cansisyu:162": "karmānilākulagatiḥ kugatiḥ prayāti ko nāma tatra puruṣo na bhayaṃ bhajeta // Śl_81 //",
  "SA09cansisyu:163": "pramlāyamānakusumāḥ śru x x x digdhā mlānāmbarāḥ karuṇadīkṣitabandhuvargāḥ /",
  "SA09cansisyu:164": "duḥkhaṃ paraṃ yadamarā maraṇe vrajanti tanmānavā na jalabudbudalolajīvāḥ // Śl_82 //",
  "SA09cansisyu:165": "duḥkhāgniprakaranirodhabhairave 'sminyaloke vahati janaḥ sukhābhimānam /",
  "SA09cansisyu:166": "tanmatyorvadanamapāvṛtaṃ viśālaṃ tadbījaṃ punarapi janmapādapasya // Śl_83 //",
  "SA09cansisyu:167": "taṃ tṛṣṇāmayadṛḍhadīrghatantubaddhaṃ paryastapraṇihitabhīmakāladaṇḍam /",
  "SA09cansisyu:168": "sattvānāṃ bhavajaladhau pariplutānāṃ matsyanāṃ baḍiśamivāntakena dattam // Śl_84 //",
  "SA09cansisyu:169": "kumbhīpākakvathitakalilāduṣṇasaṃrambhavegātkṛtvodgrīvaṃ kṣaṇamapi sukhaṃ labdhaniśvāsamokṣāḥ /",
  "SA09cansisyu:170": "krodhāpūrṇaiḥ subahubhirayomudgaraistāḍyamānā manyate taṃ paramiva sukhaṃ nārakā yadvadeva // Śl_85 //",
  "SA09cansisyu:171": "tadvadduḥkhairaniśamavaśo dāruṇaiḥ pīḍyamānastāvatkālaṃ jaraṇamaṇarakṣobhamuktaḥ kathaṃcit /",
  "SA09cansisyu:172": "mandībhūte kṣaṇamapi nije duḥsahe duḥkhavahnau sarvo lokastanusukhalavagrāmatṛṣṇāṃ karoti // Śl_86 //",
  "SA09cansisyu:173": "yāvadyāvajjagati sakale jāyate saukhyasaṃjñā tāvattāvadbahutaraśikho jāyate rāgabahniḥ /",
  "SA09cansisyu:174": "yāvadyāvadvisarati śubhā bhāvanā bhāvyamānā tāvattāvadbahalataratāmeti mohāndhakāram // Śl_87 //",
  "SA09cansisyu:175": "yāvadyāvanniyatamaśubhā bhāvanā yāti vṛddhim /",
  "SA09cansisyu:176": "tāvattāvattaralataratamiti mohāndhakāram // Śl_88 //",
  "SA09cansisyu:177": "durgandhipūtivikṛtairaravindamindumindīvaraṃ ca tulayanti yadāṅganāṅgaiḥ /",
  "SA09cansisyu:178": "tasyānṛtasya phalamugramidaṃ kavīnāṃ tāsveva garbhanilayaṃ padamī viśanti // Śl_89 //",
  "SA09cansisyu:179": "kā saugatirjagati yā śataśo na yātā kiṃ tatsukhaṃ yadaśakṛnna purānubhūtam /",
  "SA09cansisyu:180": "kāstāḥ śriyaścapalacāmaracāruhāsāḥ prāptā na yāstadapi vardhata eva rāgaḥ // Śl_90 //",
  "SA09cansisyu:181": "nadyo na tā na vihṛtaṃ pulineṣu yāsāṃ sthānaṃ na tajjagati yatra kṛto na vāsaḥ /",
  "SA09cansisyu:182": "vyomnāpi tanna padamasti na yatra yātaṃ duṣpūraṇastadapi vardhata eva rāgaḥ // Śl_91 //",
  "SA09cansisyu:183": "duḥkhaṃ na tadyadasakṛnna purānubhūtaṃ kāmā na te jagati yairiha tṛptirāsīt /",
  "SA09cansisyu:184": "sattvo na so 'sti jaṭhare śayitaṃ na yasya saṃsāriṇastadapi nāsti kathaṃ virāgaḥ // Śl_92 //",
  "SA09cansisyu:185": "atyāyate jagati janmaparigrahe 'sminduḥkhe sukhe ca bahuśaḥ parivartamānaḥ /",
  "SA09cansisyu:186": "nāsau jano jagati yo na babhūva bandhurdveṣoragastadapi tiṣṭhati bhīmabhogaḥ // Śl_93 //",
  "SA09cansisyu:187": "yaiḥ sārdhametya hasitaṃ lalitaṃ pragītamekatra pītamaśitaṃ ca kṛtāśca goṣṭhyaḥ /",
  "SA09cansisyu:188": "kālakrameṇa gamitāḥ kati ke 'pi ramyā nītāḥ samāśca viṣamāśca daśāḥ kathaṃcit // Śl_94 //",
  "SA09cansisyu:189": "tānārjavaṃ javavivartanadṛṣṭanaṣṭānāvartamadhyapatitāniva vīkṣyamāṇaḥ /",
  "SA09cansisyu:190": "saṃsārasāgaragatānapahāya bandhūnekaḥ prayāti yadi nāsti tataḥ kṛtaghnaḥ // Śl_95 //",
  "SA09cansisyu:191": "aṅkasthitena śiśunā vivaśena yāsāṃ pītaḥ payodhararasaṃ praṇayānuyātaḥ /",
  "SA09cansisyu:192": "tanniṣphalapracuradurlalitaikabhājaḥ ko nāma dasyurapi hātumihotsaheta // Śl_96 //",
  "SA09cansisyu:193": "yā saṃsthito 'yamudare 'pi kṛtāvakāśo yāḥ snehaviklavadhiyaḥ ślathamenamūhuḥ /",
  "SA09cansisyu:194": "tā duḥkhitā aśaraṇāḥ kṛpaṇā vihāya ko nāma śatrurapi gantumihotsaheta // Śl_97 //",
  "SA09cansisyu:195": "vikīrṇe duḥkhaughairjagati vivaśe 'sminnaśaraṇe parārthe yadduḥkhaṃ tadiha sukhamāhuḥ supuruṣāḥ /",
  "SA09cansisyu:196": "kṣaṇaṃ kṣuttṛṣṇoṣṇaśramavigamaramyānarucaḥ paraṃ kṛtvā teṣāmapi yadiha ka ivāsya pratisamaḥ // Śl_98 //",
  "SA09cansisyu:197": "na sāramyairyā naiva ca nṛpatilakṣmīparikarairna dārairnāpatyairna surabhavane nāsuragatau /",
  "SA09cansisyu:198": "kathaṃcitsaṃprāpyaṃ x viṣayasukhaṃ bhogaparamairlabhante yā prītiṃ parahitasukhādhānaniratāḥ // Śl_99 //",
  "SA09cansisyu:199": "svayaṃ ghāsagrāsaṃ paśurapi karotyeva sulabhaṃ yadṛcchā labdhaṃ vā pibati salilaṃ gāḍhatṛṣitaḥ /",
  "SA09cansisyu:200": "parasyārtha kartuṃ yadiha puruṣo 'yaṃ prayatate tadasya svaṃ tejaḥ sukhamidamaho pauruṣamidam // Śl_100 //",
  "SA09cansisyu:201": "yadālokaṃ kuvan bhramati raviraśrāntaturagaḥ sadālokaṃ dhatte yadagaṇitabhārā vasumatī /",
  "SA09cansisyu:202": "na sa svārthaḥ kaścitprakṛtiriyameva mahatāṃ yadete lokānāṃ hitasukharasaikāntarasikāḥ // Śl_101 //",
  "SA09cansisyu:203": "avidyādhūmrāndhabhramaparigatavyākulagatipradīpte duḥkhāgnau patitamavaśaṃ vīkṣya bhuvanam /",
  "SA09cansisyu:204": "sphuradvahnijvālā pramathitaśiroveṣṭananibhā yātante ye 'trādbhuta iha puruṣāste sukṛtinaḥ // Śl_102 //",
  "SA09cansisyu:205": "avīciṃ gāhante hutavahaśikhāpūritamapi prasarpadromāñcā himanikaracandrāṃśuśiśiram /",
  "SA09cansisyu:206": "parārthe x x x sphuṭanalinahāsāpi nalinī karotyeṣāṃ tāpaṃ hutavahaśikhāsaṃhatiriva // Śl_103 //",
  "SA09cansisyu:207": "parahitakaraṇāya baddhakakṣāḥ sukhamasipattravane vasanti santaḥ /",
  "SA09cansisyu:208": "na punaramarasundarīsahāyāḥ kṣaṇamapi nandanakānane ramante // Śl_104 //",
  "SA09cansisyu:209": "aśaraṇajanatāraṇāya tīrṇāḥ punarapi vaitaraṇīṃ taranti dhīrāḥ /",
  "SA09cansisyu:210": "na tu gaganasarittaraṃgabhaṅgavyatikarasaṅgasukhaṃ svayaṃ bhajante // Śl_105 //",
  "SA09cansisyu:211": "iti sucaritaratnaṃ bhūṣaṇaṃ bhūṣaṇānāṃ śivamamṛtamudāraṃ bhāsuraṃ bhāsurāṇām /",
  "SA09cansisyu:212": "asulabhamakṛtajñairnandanaṃ nandanānāṃ bhaja samasukhahetuṃ maṅgalaṃ maṅgalānām // Śl_106 //",
  "SA09cansisyu:213": "sugatavacanapuṣpaṃ sarvadā sevanīyaṃ phalati phalamudāraṃ puṣpameva drumāṇām /",
  "SA09cansisyu:214": "sugatavacanapuṣpādartharāśirniṣevyo madhuni mudhakarāṇāṃ yasya vāñchāprakarṣam // Śl_107 //",
  "SA09cansisyu:215": "visṛja viṣayānnītyākīrṇāṃ kṣaṇavyayasaṅgino bhaja samasukhaṃ sākāṅkṣaṃ kṛtāntabhayojjhitam /",
  "SA09cansisyu:216": "vikara timiraṃ mohavyājaṃ vimokṣayathārgalaṃ na khalu suciraṃ nidrāyante sadaśvakiśorakāḥ // Śl_108 //",
  "SA09cansisyu:217": "vinayavisaro vīryaskandhaḥ kṣamādamapallavaḥ śamathakusumaḥ prajñāśākhaḥ pradānaghanacchadaḥ /",
  "SA09cansisyu:218": "praṇidhiśikharaḥ śīlacchāyaḥ praśāntiphalaprado bhava bhava marau tāpārtānāṃ tvamekamahādrumaḥ // Śl_109 //",
  "SA09cansisyu:219": "bahujanahito mābhairvādapradānamahāsvanaḥ pṛthutaraśodhārāsāraḥ kṛpānilacoditaḥ /",
  "SA09cansisyu:220": "praśamitarajaḥ śīlacchāyāvibhūṣitabhūtalo bhava bhava marau tāpārtānāṃ tvamekamahāghanaḥ // Śl_110 //",
  "SA09cansisyu:221": "prakaṭavipulaṃ paṅkāgādhaḥ prasannatarāśrayaḥ satataśiśiro jālavyālapramādavivarjitaḥ /",
  "SA09cansisyu:222": "prakṛtisubhagastṛṣṇācchedāvimardabharakṣamo bhava bhava marau tāpārtānāṃ tvamekamahāhradaḥ // Śl_111 //",
  "SA09cansisyu:223": "iti nigadatā yadupārjitaṃ puṇyaṃ mayā kiyatsugatacarite kṛtvā śraddhāmanena jano 'khilaḥ /",
  "SA09cansisyu:224": "satatasukhito ramyābhogaḥ samṛddhamanorathaḥ parahitarataḥ sarvajñatvaṃ prayātu tataḥ śanaiḥ // Śl_112 //",
  "SA09cansisyu:225": "karatalasamāḥ spaṣṭālokāḥ praśāntakṛśānavaḥ sthalakamalinīpattracchannā bisāṅkuradanturāḥ /",
  "SA09cansisyu:226": "śucisurabhayaḥ sphullāmbhojairvibhūṣitabhūmayo dadhatu narakāḥ sphītāṃ śobhāṃ saśīkaravāyavaḥ // Śl_113 //",
  "SA09cansisyu:227": "vijitaṃvirutamārānīkāḥ kṛtābhayaghoṣaṇā gaganasalilakrīḍā ramyā sameta narāmarāḥ /",
  "SA09cansisyu:228": "jananamaraṇakleśāyāsaprabandhavighātino diśi diśi sadā buddhotpādā bhavantu samīhitāḥ // Śl_114 //",
  "SA09cansisyu:229": "bhavatu jagatāṃ dharmāmodaḥ prabandhamahotsavaḥ suciraguṇitā mṛtyorbandhyā bhavantu manorathāḥ /",
  "SA09cansisyu:230": "munijanakathāgoṣṭhībandhaiḥ samāvṛtavarṣibhiḥ satataśiśiraḥ subhagacandrālokaḥ prayātu kṛtārthatām // Śl_115 //",
  "SA09cansisyu:231": "// iti śiṣyalekhanāma dharmakāvyaṃ samāptam //",
  "SA09cansisyu:232": "/ kṛtirācāryacandragomipādasya //"
}