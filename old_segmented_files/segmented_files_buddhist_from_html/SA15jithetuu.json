{
  "SA15jithetuu:0": "Hetutattvopadeśaḥ",
  "SA15jithetuu:1": "mañjuśrīkumārabhūtāya namaḥ",
  "SA15jithetuu:2": "1. sādhanaṃ dūṣaṇaṃ caiva sābhāsaṃ parasaṃvide /",
  "SA15jithetuu:3": "pratyakṣamanumānaṃ ca sābhāsaṃ tvātmasaṃvide //",
  "SA15jithetuu:4": "ayaṃ śāstrārtharāṃgrahaḥ //",
  "SA15jithetuu:5": "2. vādinā svayaṃ sādhayitumiṣṭo 'rthaḥ sādhyaḥ /",
  "SA15jithetuu:6": "yena sādhyate tatsādhanam //",
  "SA15jithetuu:7": "3. hetostrairūpyamucyate /",
  "SA15jithetuu:8": "kiṃ punastattrairūpyam /",
  "SA15jithetuu:9": "pakṣe sattvameva prathamaṃ rūpam /",
  "SA15jithetuu:10": "sapakṣa eva sattvamiti dvitīyaṃ rūpam /",
  "SA15jithetuu:11": "vipakṣe ca asattvameva niścitamiti tṛtīyaṃ rūpam //",
  "SA15jithetuu:12": "4. tatra pakṣaḥ prasiddho dharmī prasiddhaviśeṣaṇena viśiṣṭaḥ svayaṃ sādhayitumiṣṭaḥ pratyakṣādyaviruddhaḥ /",
  "SA15jithetuu:13": "yathā dharmī śabdo 'nitya iti viśeṣaṇena viśiṣṭaḥ sādhyaḥ /",
  "SA15jithetuu:14": "kṛtakatvāditi heturbhavatīti //",
  "SA15jithetuu:15": "5. kaḥ punaḥ sapakṣaḥ /",
  "SA15jithetuu:16": "sādhyadharmasāmānyena samānaḥ sapakṣaḥ /",
  "SA15jithetuu:17": "yathā ghaṭādiriti //",
  "SA15jithetuu:18": "6. ko hetorvipakṣaḥ /",
  "SA15jithetuu:19": "yatra sādhyābhāvāddhetvabhāvo niścayena pradarśyate /",
  "SA15jithetuu:20": "yathākāśādiḥ //",
  "SA15jithetuu:21": "7. trirūpahetupradarśanena parāvagamanimittaṃ kṛtaḥ prayogaḥ parārthānumānabhityucyate /",
  "SA15jithetuu:22": "yathā śabdo 'nitya iti pakṣavacanam /",
  "SA15jithetuu:23": "kṛtakatvāditi hetuvacanam /",
  "SA15jithetuu:24": "ghaṭādivaditi sapakṣavacanam /",
  "SA15jithetuu:25": "ākāśādivaditi vipakṣavacanam //",
  "SA15jithetuu:26": "8. sa punardvividho dṛśyate /",
  "SA15jithetuu:27": "sādharmyeṇa vaidharmyeṇa ca //",
  "SA15jithetuu:28": "9. tatra sādharmyeṇa tāvat /",
  "SA15jithetuu:29": "yatkṛtakaṃ tatsarvamanityaṃ dṛṣṭam /",
  "SA15jithetuu:30": "yatha ghaṭādiḥ /",
  "SA15jithetuu:31": "śabdo 'pi kṛtaka iti //",
  "SA15jithetuu:32": "10. vaidharmyeṇāpyanityatvābhāve kṛtakatvābhāvaḥ /",
  "SA15jithetuu:33": "yathākāśādiḥ /",
  "SA15jithetuu:34": "śabdastu kṛtaka iti //",
  "SA15jithetuu:35": "11. kaḥ punaḥ pakṣābhāsaḥ /",
  "SA15jithetuu:36": "pakṣābhāso vastuto na pakṣaḥ /",
  "SA15jithetuu:37": "pratyakṣādivirodhādayaṃ pakṣābhāsaḥ //",
  "SA15jithetuu:38": "12. yathā dhūmādirdharmī buddhimaddhetūtpannaḥ sādhya iti pratyakṣaviruddhaḥ pakṣābhāsaḥ /",
  "SA15jithetuu:39": "pratyakṣato vahnerdhūmotpattidarśanāt //",
  "SA15jithetuu:40": "13. anumānaviruddho yathā /",
  "SA15jithetuu:41": "vedavacanaṃ dharmyapauruṣeyamiti sādhye śabdaḥ prayatnānantarīyaka iti pauruṣeyatvasya siddheḥ //",
  "SA15jithetuu:42": "14. svavacanaviruddho yathā /",
  "SA15jithetuu:43": "anumānaṃ na pramāṇamiti /",
  "SA15jithetuu:44": "parāvagamāya vākyaprayogaḥ parārthānumānamiti nirdeśāt //",
  "SA15jithetuu:45": "15. lokaviruddho yathā /",
  "SA15jithetuu:46": "śuci naraśiraḥ kapālaṃ prāṇyaṅgatvāc chaṅkhaśuktivaditi //",
  "SA15jithetuu:47": "16. pratītiviruddho yathā /",
  "SA15jithetuu:48": "yad yāvatkālasthāyi tat anityam /",
  "SA15jithetuu:49": "yadyāvatkālasthāyi tat sarvaṃ nityamiti laukikapratīteḥ //",
  "SA15jithetuu:50": "17. aprasiddhaviśeṣaṇo yathā /",
  "SA15jithetuu:51": "vaiśeṣikasya sāṃkhyaṃ prati śabdo vināśīti //",
  "SA15jithetuu:52": "18. aprasiddhaviśeṣyo yathā /",
  "SA15jithetuu:53": "sāṃkhyasya bauddhaṃ pratyātmā cetana iti sādhyam //",
  "SA15jithetuu:54": "19. aprasiddhobhayo yathā /",
  "SA15jithetuu:55": "vaiśeṣikasya bauddhaṃ prati samavāyikāraṇamātmeti kāyaḥ sthirasvabhāva iti vā //",
  "SA15jithetuu:56": "20. pakṣābhāsā uktāḥ //",
  "SA15jithetuu:57": "21. kīdṛśo hetvābhāsaḥ /",
  "SA15jithetuu:58": "yo heturivābhāsate na tu hetutvena sidhyati //",
  "SA15jithetuu:59": "22. hetvābhāsastrividhaḥ /",
  "SA15jithetuu:60": "asiddho viruddho 'naikāntikaśca //",
  "SA15jithetuu:61": "23. tatra pakṣāsiddherasiddha iti hetvābhāsaḥ //",
  "SA15jithetuu:62": "24. pakṣe sapakṣe cāsan vipakṣe ca san yaḥ sa viruddha iti hetvābhāsaḥ sādhyaviparītasiddheḥ //",
  "SA15jithetuu:63": "25. sapakṣavipakṣayorubhayorbhāve 'bhāve vā saṃśaye vāsiddhapratibandho yo hetuḥ so 'naikāntiko hetvābhāsaḥ /",
  "SA15jithetuu:64": "vādiprativādibhyāṃ sādhayitumiṣṭasyaikāntenāsiddheḥ //",
  "SA15jithetuu:65": "26. ubhayāsiddho yathā /",
  "SA15jithetuu:66": "śabdasyānityatve sādhye hetuścākṣuṣatvaṃ vādiprativādinorasiddha iti //",
  "SA15jithetuu:67": "27. cetanastaruriti sādhye sarvatvagapaharaṇe maraṇāditi hetuḥ prativādinaṃ bauddhaṃ pratyasiddha iti prativādyasiddhaścittādinirodhasya bauddhasyeṣṭatvāt //",
  "SA15jithetuu:68": "28. acetanāḥ sukhādaya iti sādhye utpattimattvāditi hetuḥ sāṃkhyasya svayaṃ vādino 'siddha iti vādyasiddhaḥ //",
  "SA15jithetuu:69": "29. vaiśeṣikeṇa prativādinaṃ bauddhaṃ prati pṛthivyādirdharmī kārya iti sādhya ekaikakṣaṇavadanyānyotpādāditi vādinaḥ svayamasiddhaḥ /",
  "SA15jithetuu:70": "siddhe 'pyutpāda ekaikakṣaṇavadanyānyotpādāsiddheḥ //",
  "SA15jithetuu:71": "30. pakṣaikadeśāsiddho yathā /",
  "SA15jithetuu:72": "cetanāstaravaḥ svāpāditi hetuścandane vādinaḥ svayaṃ pakṣaikadeśe 'siddhaḥ /",
  "SA15jithetuu:73": "na hi sarve vṛkṣā rātrau patrasaṃkocabhājaḥ //",
  "SA15jithetuu:74": "31. evameva kṣityādirgharmī buddhimajjāta iti sādhye kāryamiti heturbauddhaṃ pratyasiddhaḥ pratyakṣānupalambhābhyāṃ kāryakāraṇasambandhasiddhasvarūpeṇa kṣityādīnāṃ siddheḥ /",
  "SA15jithetuu:75": "vāsabhojanādisiddhiriti cettadā pakṣaikadeśāsiddhiḥ //",
  "SA15jithetuu:76": "32. saṃdigdhāsiddho yathā /",
  "SA15jithetuu:77": "yadīha dhūmaḥ syādatra vahniḥ syāditi sādhye hetvaniścayāt //",
  "SA15jithetuu:78": "33. saṃdigdhadharmyasiddho yathā /",
  "SA15jithetuu:79": "eṣvanekeṣu nikuñjeṣu kasmiṃścin nikuñje mayūra iti sādhye kekāyitāditi heturiti //",
  "SA15jithetuu:80": "34. dharmyasiddhāvapyasiddho yathā /",
  "SA15jithetuu:81": "dharmyātmā sarvavyāpīti sādhye sarvatropalabhyamānaguṇatvāditi heturiti //",
  "SA15jithetuu:82": "35. navaite 'siddhā hetvābhāsāḥ //",
  "SA15jithetuu:83": "36. kīdṛśaḥ punaranaikāntiko hetvābhāsaḥ / ucyate /",
  "SA15jithetuu:84": "37. yathā śabdasya nityatvādike dharme sādhye prameyatvāditi hetuḥ sapakṣavipakṣayoḥ sarvatra varttamānaḥ sādhāraṇo 'naikāntika iti //",
  "SA15jithetuu:85": "38. evaṃ śabdo nitya iti sādhye śrāvaṇatvāditi hetuḥ sapakṣe vipakṣe cāvṛtterasādhāraṇo 'naikāntikaḥ //",
  "SA15jithetuu:86": "39. evaṃ śabdasyāprayatnānantarīyakatve sādhye 'nityatvāditi hetuḥ sapakṣaikadeśavṛtti rvipakṣavyāpyanaikāntikaḥ /",
  "SA15jithetuu:87": "aprayatnānantarīyakasya śabdasya sapakṣaḥ vidyudākāśādiḥ /",
  "SA15jithetuu:88": "tatra sapakṣaikadeśe vidyudādāvanityatvaṃ varttate /",
  "SA15jithetuu:89": "nākāśādau /",
  "SA15jithetuu:90": "vipakṣāḥ prayatnānantarīyakādayaḥ sarve /",
  "SA15jithetuu:91": "teṣu sarveṣvasti //",
  "SA15jithetuu:92": "40. evaṃ śabdasya prayatnānantīyakatve sādhye 'nityatvāditi hetu rghaṭādau sarvatra vidyate /",
  "SA15jithetuu:93": "aprayatnānantarīyako vipakṣaḥ puna rvidyudākāśādiḥ /",
  "SA15jithetuu:94": "tatraikadeśe vidyudādau varttate nākāśādau /",
  "SA15jithetuu:95": "tasmādayaṃ vipakṣaikadeśavṛttiḥ sapakṣavyāpyanaikāntiko hetuḥ //",
  "SA15jithetuu:96": "41. ubhayapakṣaikadeśavṛttiranaikāntiko yathā /",
  "SA15jithetuu:97": "dharmī śabdo nitya iti sādhye 'mūrttatvāditi hetuḥ /",
  "SA15jithetuu:98": "paramāṇvākāśādiḥ sapakṣaḥ /",
  "SA15jithetuu:99": "tatra sapakṣaikadeśa ākāśe 'mūrttatvaṃ vidyate na paramāṇau paramāṇūnāṃ mūrttatvāt /",
  "SA15jithetuu:100": "ghaṭasukhādiranityo vipakṣaḥ /",
  "SA15jithetuu:101": "tadekadeśe sukhādau vidyate na ghaṭādāviti //",
  "SA15jithetuu:102": "42. evaṃ saṃdigdhavipakṣavyāvṛttiḥ sapakṣavyāpyanaikāntiko heturyathā /",
  "SA15jithetuu:103": "kapilādi rdharmyasarvajña iti sādhye vaktṛtvāditi hetū rathyāpuruṣādau sapakṣe vidyate vipakṣe sarvajñe saṃdigdhaḥ /",
  "SA15jithetuu:104": "sarvajñasyātīndriyatvādvaktṛtvamasti na veti saṃdehaḥ //",
  "SA15jithetuu:105": "43. evaṃ saṃdigdhasapakṣavṛttirvipakṣavyāpyanaikāntiko heturyathā /",
  "SA15jithetuu:106": "ṛṣabhavardhamānādi rdharmī sarvajña iti sādhye kevalaśāstrakarttṛtvāditi hetuḥ sapakṣe sarvajñe saṃdigdhaḥ /",
  "SA15jithetuu:107": "sarvajñasyātīndriyatvāt kevalaśāstrakarttari saṃdehaḥ /",
  "SA15jithetuu:108": "vipakṣe...........ādāvasarvajñe 'stīti //",
  "SA15jithetuu:109": "44. anvayavyatirekayoḥ saṃdehe 'naikāntiko heturyathā /",
  "SA15jithetuu:110": "jīvaccharīraṃ sātmakaṃ prāṇādimatvāditi hetuḥ /",
  "SA15jithetuu:111": "jīvaccharīrasambandhī prāṇādiḥ sātmake nirātmake vā varttamāno vyāvṛtto vetyaniścayaḥ //",
  "SA15jithetuu:112": "45. tataḥ kevalānvayī heturdṛṣṭāntābhāvāt //",
  "SA15jithetuu:113": "46. evaṃ dvitīyo 'pi kevalavyatirekī /",
  "SA15jithetuu:114": "jīvaccharīramidaṃ na nirātmakaṃ prāṇādyabhāvaprasaṅgāditi /",
  "SA15jithetuu:115": "dṛṣṭāntābhāvādanvayasyāniścayo vyatirekasya ca niścaya ityayaṃ saṃdigdho hetuḥ //",
  "SA15jithetuu:116": "47. ete daśānaikāntikahetvābhāsā udāhṛtāḥ //",
  "SA15jithetuu:117": "48. viruddhā hetvābhāsāḥ kīdṛśāḥ //",
  "SA15jithetuu:118": "49. yathā dharmī śabdo nitya iti sādhyadharmaḥ /",
  "SA15jithetuu:119": "kṛtakatvādākāśādivadityayaṃ heturghaṭādau vipakṣa eva vidyate na sapakṣe //",
  "SA15jithetuu:120": "50. evaṃ dharmī śabdo nitya iti sādhye prayatnānantarīyakatvāditi hetuḥ sapakṣa ākāśādau nāsti ghaṭādāvekadeśe 'sti vidyudādau nāstīti /",
  "SA15jithetuu:121": "imau dvau hetū dharmasvarūpaviparītasādhanau //",
  "SA15jithetuu:122": "51. dharmisvarūpaviparītasādhano dvividho yathā /",
  "SA15jithetuu:123": "ete cakṣurādayaḥ parārthā iti sādhyadharmaḥ saṃghātatvāditi hetuḥ śayanāsanādivaditi sapakṣanirdeśaḥ /",
  "SA15jithetuu:124": "ayaṃ heturyathā cakṣurādeḥ pārārthyaṃ sādhayati tathā saṃhatatvamapi parasya sādhayati /",
  "SA15jithetuu:125": "śayanāsanādeḥ saṃhatadevadattādiparārthatvadarśanāt //",
  "SA15jithetuu:126": "52. dharmisvarūpaviparītasādhano yathā /",
  "SA15jithetuu:127": "dharmyādirbuddhimataḥ kāraṇādutpadyata iti sādhye sāśratvāditi hetuḥ /",
  "SA15jithetuu:128": "ghaṭādivaditi sapakṣanirdeśaḥ /",
  "SA15jithetuu:129": "yathānena hetunā buddhimaddhetuto jātatvaṃ sādhyate tathā buddhimatkarttuḥ sāśrayatvamapi sādhyate //",
  "SA15jithetuu:130": "53. dharmiviśeṣaviparītasādhano yathā /",
  "SA15jithetuu:131": "vaiśeṣikeṇa yogācāraṃ prati dharmyātmā cetanā iti sādhye vijñānādhiṣṭhānāditi hetu ryathācetanamātmānaṃ cetanaṃ sādhayati tathāyaṃ heturanityamapi sādhayati vijñānasyānityatvāt //",
  "SA15jithetuu:132": "54. pañcabhiretairviruddhā hetvābhāsāḥ pradarśitāḥ //",
  "SA15jithetuu:133": "55. viruddhāvyabhicārī kutrāpi hetudoṣo na bhavatīti tasyodāharaṇopanyāso na yuktaḥ /",
  "SA15jithetuu:134": "udāharaṇamucyate cet /",
  "SA15jithetuu:135": "yatsarvadeśāvasthitaiḥ svasambandhibhiryugapadabhisambadhyate tatsarvagatam /",
  "SA15jithetuu:136": "yathākāśam /",
  "SA15jithetuu:137": "sarvadeśāvasthitaiḥ svasambandhibhiryugapat sāmānyamabhisambaddhamiti pailukasya svabhāvahetuprayogaḥ /",
  "SA15jithetuu:138": "dvitīyo 'pi prayogaḥ paiṭharasya /",
  "SA15jithetuu:139": "yadupalabdhilakṣaṇaprāptaṃ sadyatra nopalabhyate na tat tatra asti /",
  "SA15jithetuu:140": "tadyathā kasmiṃściddeśe 'vidyamāno ghaṭaḥ /",
  "SA15jithetuu:141": "nopalabhyate ca upalabdhilakṣaṇaprāptaṃ sāmānyaṃ vyaktyantarāleṣviti /",
  "SA15jithetuu:142": "ayamanupalambhahetuḥ pūrvoktaśca svabhāvahetuḥ /",
  "SA15jithetuu:143": "anayoḥ parasparavirodhena saṃśayajanakatvāt /",
  "SA15jithetuu:144": "sapakṣādanyo dṛṣṭānto na kaścidastīti sapakṣa evāyaṃ sādharmyeṇa dṛṣṭānto bhavati /",
  "SA15jithetuu:145": "56. tatra kīdṛśā dṛṣṭāntābhāsāḥ //",
  "SA15jithetuu:146": "57. sādharmyeṇa tāvat //",
  "SA15jithetuu:147": "58. nityaḥ śabdo 'mūrttatvātkarmavaditi sādhyavikalaḥ karmaṇo 'nityatvāt //",
  "SA15jithetuu:148": "59. nityaḥ śabdo 'mūrttatvātparamāṇuvaditi sādhanavikalaḥ paramāṇormūrttatvāt //",
  "SA15jithetuu:149": "60. nityaḥ śabdo 'mūrttatvāddhaṭavaditi sādhyasādhanavikalaḥ //",
  "SA15jithetuu:150": "61. evaṃ saṃdigdhasādhyadharmo dṛṣṭāntābhāso yathā /",
  "SA15jithetuu:151": "dharmī puruṣaḥ kaścidrāgādimān vacanādrathyāpuruṣavaditi /",
  "SA15jithetuu:152": "rathyāpuruṣadṛṣṭānte rāgādimattvaṃ saṃdigdham /",
  "SA15jithetuu:153": "paracittānumānasya duṣkaratvāt //",
  "SA15jithetuu:154": "62. saṃdigdhasādhanadharmo yathā /",
  "SA15jithetuu:155": "maraṇadharmā puruṣa iti sādhye rāgādimattvāditi hetū rathyāpuruṣadṛṣṭānte saṃdigdhaḥ /",
  "SA15jithetuu:156": "vītarāgasyāpi sarāgavaccalatvāt //",
  "SA15jithetuu:157": "63. saṃdigdhobhayadharmo dṛṣṭāntābhāso yathā /",
  "SA15jithetuu:158": "dharmī kaścit puruṣaḥ asarvajña iti sādhye rāgādimattvāditi hetuḥ /",
  "SA15jithetuu:159": "rathyāpuruṣadṛṣṭānte sādhyaṃ sādhanaṃ ca saṃdigdham //",
  "SA15jithetuu:160": "64. ananvayo 'pradarśitānvayo viparītānvayaśca dṛṣṭāntābhāsāḥ //",
  "SA15jithetuu:161": "65. tatrānanvayo yathā /",
  "SA15jithetuu:162": "yo vaktā sa rāgādimān rathyāpuruṣavat /",
  "SA15jithetuu:163": "vaktṛtvarāgādimattvayoḥ kāryakāraṇabhāvapratiṣedhāt //",
  "SA15jithetuu:164": "66. apradarśitānvayo yathā /",
  "SA15jithetuu:165": "anityaḥ śabdaḥ kṛtakatvāditi /",
  "SA15jithetuu:166": "atrānvayavyāptirapradarśitā /",
  "SA15jithetuu:167": "vaktṛdoṣādayaṃ dṛṣṭāntābhāsaḥ //",
  "SA15jithetuu:168": "67. viparītānvayo yathā /",
  "SA15jithetuu:169": "yadanityaṃ tatkṛtakamiti /",
  "SA15jithetuu:170": "ghaṭādivaditi /",
  "SA15jithetuu:171": "atrānityatvaṃ sādhyam /",
  "SA15jithetuu:172": "sādhyena sādhanasya vyāptirdarśanīyā sādhanena tu sādhyasya vyāptirdarśitā /",
  "SA15jithetuu:173": "tato viparītānvayo dṛṣṭāntābhāsaḥ //",
  "SA15jithetuu:174": "68. sādharmyeṇaite nava dṛṣṭāntābhāsā uktāḥ //",
  "SA15jithetuu:175": "69. vaidharmyeṇa dṛṣṭāntābhāsā ucyante //",
  "SA15jithetuu:176": "70. sādhyāvyāvṛtto dṛṣṭāntābhāso yathā /",
  "SA15jithetuu:177": "nityaḥ śabdo 'mūrttatvātparamāṇuvaditi /",
  "SA15jithetuu:178": "iha paramāṇurvaidharmyadṛṣṭānta iti sādhanadharmo 'mūrttatvaṃ vyāvṛttaṃ mūrttatvātparamāṇunām /",
  "SA15jithetuu:179": "sādhyadharmo nityatvaṃ na vyāvṛttaṃ nityatvātparamāṇunāmiti //",
  "SA15jithetuu:180": "71. sādhanāvyāvṛtto yathā /",
  "SA15jithetuu:181": "nityaḥ śabdo 'mūrttatvāt karmavaditi /",
  "SA15jithetuu:182": "iha sādhyadharmo nityatvaṃ vyāvṛttaṃ karmaṇo 'nityatvāt sādhanadharmo na vyāvṛtto 'mūrttatvātkarmaṇaḥ //",
  "SA15jithetuu:183": "72. ubhayāvyāvṛtto yathā /",
  "SA15jithetuu:184": "nityaḥ śabdo 'mūrttatvādākāśādivaditi /",
  "SA15jithetuu:185": "atrākāśādervaidharmyadṛṣṭāntāt sādhyaṃ sādhanaṃ ca na vyāvṛttam //",
  "SA15jithetuu:186": "73. tathā saṃdigdhasādhyavyatirekaḥ saṃdigdhasādhanavyatirekaḥ saṃdigdhobhayavyatirekaśca //",
  "SA15jithetuu:187": "74. saṃdigdhasādhyavyatireko dṛṣṭāntābhāso yathā /",
  "SA15jithetuu:188": "asarvajñāḥ kapilādayo 'vidyamānasarvajñatāliṅgabhūtakevalaśāstrakarttṛtvāditi /",
  "SA15jithetuu:189": "atra vaidharmyeṇodāharaṇamucyate /",
  "SA15jithetuu:190": "yaḥ sarvajñaḥ sa jyotirjñānādikamupadiṣṭavān /",
  "SA15jithetuu:191": "tadyathā ṛṣabhavarddhamānādiriti /",
  "SA15jithetuu:192": "iha vaidharmyodāharaṇa ukta ṛṣabhavardhamānāderasarvajñatvaṃ vyāvṛttamavyāvṛttaṃ veti saṃdehaḥ //",
  "SA15jithetuu:193": "75. saṃdigdhasādhanavyatireko yathā /",
  "SA15jithetuu:194": "iha trayīvidā brāhmaṇena kapilakaṇādādiḥ puruṣo na grāhyavacano rāgādimattvāditi /",
  "SA15jithetuu:195": "atra vaidharmyodāharaṇamucyate yo grāhyavacano na sa rāgādimān yathā gotamādayaḥ dharmaśāstrāṇāṃ praṇetāra iti /",
  "SA15jithetuu:196": "gotamādibhyo rāgādimatvasya sādhanadharmasya vyāvṛttiḥ saṃdigdhā //",
  "SA15jithetuu:197": "76. saṃdigdhobhayavyatireko yathā /",
  "SA15jithetuu:198": "avītarāgāḥ kapilādayaḥ parigrahāgrahayogāditi /",
  "SA15jithetuu:199": "atra vaidharmyeṇodāharaṇamucyate /",
  "SA15jithetuu:200": "yo vītarāgaḥ sa na parigrahāgrahavān yathā ṛṣabhavarddhemānādiriti /",
  "SA15jithetuu:201": "ṛṣabhādeḥ vaidharmyadṛṣṭāntād vītarāgatvaparigrahāgrahayoḥ sādhyasādhanadharmayorvyatireko 'vyatireko veti saṃdehaḥ /",
  "SA15jithetuu:202": "prāgalabdhasya vastuno lābhaḥ parigrahaḥ labdhasyāparivarjanamāgrahaḥ /",
  "SA15jithetuu:203": "ubhayorapi tayo rṛṣabhe sambhavaḥ /",
  "SA15jithetuu:204": "chatracāmaramahādundubhīnāṃ parigrahāgrahaśravaṇāt /",
  "SA15jithetuu:205": "77. avyatireko vaidharmyadṛṣṭāntābhāso 'pradarśitavyatireko viparītavyatirekaśceti //",
  "SA15jithetuu:206": "78. avyatireko yathā /",
  "SA15jithetuu:207": "kapilādiravītarāgo vaktṛtvāt /",
  "SA15jithetuu:208": "yatrāvītarāgatvaṃ nāsti na sa vaktā yathopalakhaṇḍa iti /",
  "SA15jithetuu:209": "yadyapīdamupalakhaṇḍādvyāvṛttaṃ tathāpi sarvasmādvītarāgādvaktṛtvaṃ na vyāvṛttaṃ sandehāt //",
  "SA15jithetuu:210": "79. apradarśitavyatireko yathā /",
  "SA15jithetuu:211": "anityaḥ śabdaḥ kṛtakatvādākāśādivaditi /",
  "SA15jithetuu:212": "paramārthataḥ samyagudāhṛto 'pi vakturaparādhāddṛṣṭāntābhāsaḥ /",
  "SA15jithetuu:213": "parārthānumāne vakturguṇadoṣayordvayo rvicāraṇīyatvāt /",
  "SA15jithetuu:214": "evaṃ yannityaṃ tatsarvaṃ niyatamakṛtakaṃ dṛśyate yathākāśādiriti vāgvibhāgo vaktrā karttavyaḥ /",
  "SA15jithetuu:215": "pūrvavarttino vyatirekasyāpradarśanādapradarśitavyatirekaḥ //",
  "SA15jithetuu:216": "80. viparītavyatireko yathā /",
  "SA15jithetuu:217": "yadakṛtakaṃ tannityaṃ dṛṣṭamiti /",
  "SA15jithetuu:218": "iha tu sādhyaviparīte vyāptirdarśanīyā /",
  "SA15jithetuu:219": "tena yadyatsādhyaviparītaṃ tattanniyataṃ sādhanaviparītaṃ bhavet //",
  "SA15jithetuu:220": "81. aṣṭādaśa dṛṣṭāntābhāsā uktāḥ //",
  "SA15jithetuu:221": "82. ebhireva pakṣahetudṛṣṭāntābhāsairvādinā sādhanasyāvyutpatteḥ prativādī dūṣaṇamupanyasyati /",
  "SA15jithetuu:222": "tasya dūṣaṇasya pūrvapakṣavādino 'bhīṣṭārthasiddhau pratibandhakatvātsādhananyūnatodbhāvanameva dūṣaṇamucyate /",
  "SA15jithetuu:223": "tasmātsādhanavaddūṣaṇalakṣaṇavibhagāḥ pṛthag noktaḥ //",
  "SA15jithetuu:224": "83. dūṣaṇābhāso dūṣaṇameveti sa prativādinocyate /",
  "SA15jithetuu:225": "yadā pūrvapakṣavādino 'bhūtaṃ doṣamudbhāvayati tadā sa dūṣaṇābhāso jātiriti /",
  "SA15jithetuu:226": "abhūtadoṣodbhāvanaṃ viparītottaraṃ jātirityucyate /",
  "SA15jithetuu:227": "yathā pakṣadoṣābhāve pakṣadoṣodbhāvanaṃ hetudoṣābhāve hetudoṣodbhāvanaṃ dṛṣṭāntadoṣābhāve ca dṛṣṭāntadoṣodbhāvanaṃ dūṣaṇābhāsa iti //",
  "SA15jithetuu:228": "84. tatrāhuranye /",
  "SA15jithetuu:229": "pratijñā hetuḥ udāharaṇam upanayaḥ nigamanaṃ ceti pañcāvayavaṃ sādhanamiti /",
  "SA15jithetuu:230": "yathānityaḥ śabdaḥ iti pratijñā /",
  "SA15jithetuu:231": "kṛtakatvāditi hetuḥ /",
  "SA15jithetuu:232": "yatkṛtakaṃ sarvaṃ tadanityaṃ dṛṣṭaṃ yathā ghaṭādirityudāharaṇam /",
  "SA15jithetuu:233": "tathā śabdo 'pi kṛtaka iti upanayaḥ /",
  "SA15jithetuu:234": "tasmādanitya iti nigamanam /",
  "SA15jithetuu:235": "dṛṣṭāntapratītasāmarthyasya hetordharmiṇyupasaṃhāra upanaya iti /",
  "SA15jithetuu:236": "pratijñāyā punaḥ śravaṇaṃ nigamanamityucyate /",
  "SA15jithetuu:237": "maivamanvayo vyatirekaḥ pakṣadharmaśceti trayeṇaiva sādhyārthasiddheḥ //",
  "SA15jithetuu:238": "85. evaṃ vādakāle vyāptipūrvaka eva prayogaḥ /",
  "SA15jithetuu:239": "yatkṛtakaṃ sarvaṃ tadanityaṃ dṛṣṭaṃ yathā ghaṭādiriti dṛṣṭānte sādhyasādhanayorvyāptipratipādanamanvaya ityucyate //",
  "SA15jithetuu:240": "86. vipakṣe punaḥ sādhyavyāvṛttyā sādhanavyāvṛttirvyatireka ityucyate /",
  "SA15jithetuu:241": "yathānityatvābhāve kṛtakatvābhāvaḥ syādyathākāśādiḥ //",
  "SA15jithetuu:242": "87. śabdo 'pi kṛtaka iti pakṣadharma ucyate /",
  "SA15jithetuu:243": "pratijñā nigamanaṃ ca sarvathā na vaktavye //",
  "SA15jithetuu:244": "88. tathā sādharmyaprayoge 'nvayavacanasāmarthyādvyatirekāvagamādayaṃ pṛthag nocyate /",
  "SA15jithetuu:245": "yathā yatkṛtakaṃ sarvaṃ tadanityaṃ dṛṣṭaṃ yathā ghaṭādiḥ śabdo 'pi kṛtaka iti sādharmyaprayogaḥ /",
  "SA15jithetuu:246": "vaidharmyaprayoge vyatirekavacanasāmarthyādanvayapratītiḥ /",
  "SA15jithetuu:247": "atra punaranvayo na vācyaḥ /",
  "SA15jithetuu:248": "yannityaṃ tadakṛtakaṃ dṛṣṭaṃ yathākāśādiḥ śabdastu kṛtaka iti vaidharmyaprayogaḥ //",
  "SA15jithetuu:249": "89. sādhanābhāso dūṣaṇābhāsaścoktaḥ //",
  "SA15jithetuu:250": "90. kiṃ nāma pratyakṣamiti /",
  "SA15jithetuu:251": "pratyakṣaṃ kalpanāpoḍhamabhrāntam /",
  "SA15jithetuu:252": "akṣaṃ pratigatamāśritaṃ yadvijñānaṃ tatpratyakṣam /",
  "SA15jithetuu:253": "pañcendriyāśritaṃ jñānamityarthaḥ /",
  "SA15jithetuu:254": "atyādayaḥ krāntādyarthe dvitīyayeti samāsenābhidheyaliṅgaḥ pratyakṣaśabdaḥ siddhaḥ /",
  "SA15jithetuu:255": "pratyakṣo 'vabodhaḥ pratyakṣā buddhiḥ pratyakṣaṃ jñānaṃ ceti yuktaṃ bhavati //",
  "SA15jithetuu:256": "91. cakṣuḥ śrotraṃ nāsikā jihvā kāyaśceti pañcendriyāṇi /",
  "SA15jithetuu:257": "tadāśritasya jñānasya pañca grāhyaviṣayā rūpaṃ śabdo gandho rasaḥ spraṣṭavyañceti pañcaiva prameyāṇi //",
  "SA15jithetuu:258": "92. tacca pratyakṣaṃ nāmajātyādikalpanāpoḍhaṃ nirvikalpaṃ vā yadi punarabhrāntaṃ pramāṇamucyate pradarśitārthe 'visaṃvādāt /",
  "SA15jithetuu:259": "93. tatra nāmavikalpaḥ devadatto 'yamiti jñānam /",
  "SA15jithetuu:260": "jātivikalpo 'yaṃ gauriti jñānam /",
  "SA15jithetuu:261": "viśeṣyaviśeṣaṇavikalpo nīlamutpalamiti /",
  "SA15jithetuu:262": "anyo 'pi savikalpaḥ pratyakṣābhāsaḥ /",
  "SA15jithetuu:263": "vidyamāne 'rthe vibhramastaimirikasya dvicandrajñānam /",
  "SA15jithetuu:264": "śuktau rajatajñānam /",
  "SA15jithetuu:265": "ayaṃ sthāṇurvā puruṣo veti jñānaṃ ca /",
  "SA15jithetuu:266": "jñānāntaramapi pratyakṣābhāsaḥ pradarśitārthāprāpakatvāt //",
  "SA15jithetuu:267": "94. tatra pratyakṣaṃ trividham /",
  "SA15jithetuu:268": "vyāvahārikamindriyajñānaṃ sarvacittacaittānāmātmasaṃvedanaṃ svasaṃvedanaṃ bhūtārthabhāvanāsphuṭaprakarṣaparyantajaṃ yogijñānaṃ ceti //",
  "SA15jithetuu:269": "95. tasya viṣayaḥ svalakṣaṇam /",
  "SA15jithetuu:270": "arthakriyāsamarthaṃ svalakṣaṇam /",
  "SA15jithetuu:271": "na sāmānyamarthakriyāsamartham /",
  "SA15jithetuu:272": "96. tadeva ca pratyakṣaṃ pramāṇamarthapratītirūpatvāt phalamapi /",
  "SA15jithetuu:273": "tathātvena ca pramāṇaphalayorna manāgapi bhedaḥ //",
  "SA15jithetuu:274": "97. dvividhamanumānaṃ svārthaṃ parārthaṃ ca //",
  "SA15jithetuu:275": "98. tatra svārthaṃ tāvat pakṣadharmagrahaṇāt sādhyasādhanasambandhasmṛteḥ paścāt pratipatturarthasya yathāvadyā pratītistadeva svārthānumānam //",
  "SA15jithetuu:276": "99. pakṣadharmastriprakāra eva kāryaṃ svabhāvo 'nupalabdhiśca //",
  "SA15jithetuu:277": "100. kāryakāraṇasiddhau kāryaṃ heturiti /",
  "SA15jithetuu:278": "yathā yatna dhūmaḥ tatra agniryathā mahānasādau /",
  "SA15jithetuu:279": "atrapi dhūmasadbhāvāditi /",
  "SA15jithetuu:280": "agnyabhāve dhūmābhāvo yathā sajale deśa iti atra tu dhūmāditi //",
  "SA15jithetuu:281": "101. svabhāvo hetuḥ /",
  "SA15jithetuu:282": "vṛkṣo 'yaṃ śiṃśapātvāt pūrvavyavahārāpannaśiṃśapāvat /",
  "SA15jithetuu:283": "vṛkṣābhāve śiṃśapābhāvo yathā vṛkṣarahite pradeśe /",
  "SA15jithetuu:284": "iha punastena vyāpakena rūpeṇa vyāpyo hetuḥ //",
  "SA15jithetuu:285": "102. anupalabdhihetuḥ /",
  "SA15jithetuu:286": "atra ghaṭo nāstupalabdhilakṣaṇaprāptasyānupalabdheḥ śaśaviṣāṇādivat /",
  "SA15jithetuu:287": "atrāpi yadopalabdhiyogyānupalabdhāvupalabdhiyogyābhāvavyāptirniścīyate tadāyaṃ hetustatpratipādako bhavati //",
  "SA15jithetuu:288": "103. kīdṛśā anumānābhāsāḥ /",
  "SA15jithetuu:289": "pūrvavaccheṣavatsāmānyatodṛṣṭañca parakalpitāni sarvāṇi anumānānyanumānābhāsāḥ /",
  "SA15jithetuu:290": "teṣāṃ tādātmyadutpattilakṣaṇena pratibandhābhāvāt /",
  "SA15jithetuu:291": "hetuphalasambandhe vyāpyavyāpakasambandhe ca siddhe sādhyasādhanasambandho bhavati nānyathā visaṃvādakatvāt //",
  "SA15jithetuu:292": "104. yathā megho 'yaṃ vṛṣṭimān dṛśyate /",
  "SA15jithetuu:293": "gambhīranirghoṣavattvādityatra gambhīraghoṣavato meghādvṛṣṭyanudbhavasambhavāt /",
  "SA15jithetuu:294": "105. yathopariṣṭādvṛṣṭaṃ nadīvṛddhidarśanāditi /",
  "SA15jithetuu:295": "nadīnirodhādapi nadīvṛddhidarśanāt //",
  "SA15jithetuu:296": "106. evamime taṇḍulāḥ siddhā ekapātramadhyavartitvād dṛṣṭataṇḍulavat //",
  "SA15jithetuu:297": "107. imāni phalāni pakvānyekaśākhāto jātatvādbhuktaphalavadityatra prāyeṇaivaṃ dṛṣṭe 'pi sādhyasādhanayorvisaṃvāda eva //",
  "SA15jithetuu:298": "108. yatpārthivaṃ tatsarvaṃ lohalekhyaṃ dṛśyate yathā vṛkṣādaya iti /",
  "SA15jithetuu:299": "atra vajro 'pi pārthivaḥ //",
  "SA15jithetuu:300": "109. ye prāṇinaste sarve sakandharā yathoṣṭrādaya iti /",
  "SA15jithetuu:301": "atra kulīro 'pi prāṇī //",
  "SA15jithetuu:302": "110. yaddravadravyaṃ tadārdraṃ dṛśyate yathā jalamiti /",
  "SA15jithetuu:303": "atra raso 'pi dravadravyam //",
  "SA15jithetuu:304": "111. evamanye 'pyanumānābhāsā dṛśyante //",
  "SA15jithetuu:305": "iti paṇḍitapravarajitāripādakṛto hetutattvopadeśaḥ sampūrṇaḥ /",
  "SA15jithetuu:306": "bhāratīyopādhyāyena paṇḍitena kumārakalasena bhāṣāntarakārakeṇa bhikṣuṇā śākyaprabheṇa ca bhoṭabhāṣāyāṃ vipariṇamayya saṃśodhya ca vinyastaḥ //"
}