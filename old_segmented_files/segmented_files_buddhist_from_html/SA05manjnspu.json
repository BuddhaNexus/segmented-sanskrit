{
  "SA05manjnspu:0": "advayaparamārthā nāmasaṃgīti",
  "SA05manjnspu:1": "oṃ namaḥ śrīmahāmañjunāthāya",
  "SA05manjnspu:2": "atha vajradharaḥ śrīmān durdāntadamakaḥ paraḥ /",
  "SA05manjnspu:3": "trilokavijayī vīro guhyarāṭ kuliśeśvaraḥ // Mns_1 //",
  "SA05manjnspu:4": "vibuddhapuṇḍarīkākṣaḥ protphullakamalānanaḥ /",
  "SA05manjnspu:5": "prollālayan vajravaraṃ svakareṇa muhurmuhuḥ // Mns_2 //",
  "SA05manjnspu:6": "bhṛkuṭītaraṅgapramukhair anantair vajrapāṇibhiḥ /",
  "SA05manjnspu:7": "durdāntadamakair vīrair vīrabībhatsarūpibhiḥ // Mns_3 //",
  "SA05manjnspu:8": "ullālayadbhiḥ svakaraiḥ prasphuradvajrakoṭibhiḥ /",
  "SA05manjnspu:9": "prajñopāyamahākaruṇā- jagadarthakaraiḥ paraḥ // Mns_4 //",
  "SA05manjnspu:10": "hṛṣṭatuṣṭāśayair muditaiḥ krodhavigraharūpibhiḥ /",
  "SA05manjnspu:11": "buddhakṛtyakarair nāthaiḥ sārddhaṃ praṇatavigrahaiḥ // Mns_5 //",
  "SA05manjnspu:12": "praṇamya nāthaṃ saṃbuddhaṃ bhagavantaṃ tathāgatam /",
  "SA05manjnspu:13": "kṛtāñjalipuṭo bhūtvā idam āha sthito 'grataḥ // Mns_6 //",
  "SA05manjnspu:14": "maddhitāya mamārthāya anukampāya me vibho /",
  "SA05manjnspu:15": "māyājālābhisaṃbodhiṃ yathā lābhī bhavāmy aham // Mns_7 //",
  "SA05manjnspu:16": "ajñānapaṅkamagnānāṃ kleśavyākulacetasām /",
  "SA05manjnspu:17": "hitāya sarvasattvānām anuttaraphalāptaye // Mns_8 //",
  "SA05manjnspu:18": "prakāśayatu saṃbuddho bhagavāñ śāstā jagadguruḥ /",
  "SA05manjnspu:19": "mahāsamayatattvajña indrayāśayavit paraḥ // Mns_9 //",
  "SA05manjnspu:20": "bhagavajjñānakāyasya mahoṣṇīṣasya gīṣpateh /",
  "SA05manjnspu:21": "mañjuśrījñānasattvasya jñānamūrteḥ svayambhuvaḥ // Mns_10 //",
  "SA05manjnspu:22": "gambhīrārthām udārārthaṃ mahārthām asamāṃ śivām /",
  "SA05manjnspu:23": "ādimadhyāntakalyāṇīṃ nāmasaṃgītim uttamām // Mns_11 //",
  "SA05manjnspu:24": "yātītair bhāṣitā buddhair bhāṣiṣyante hy anāgatāḥ /",
  "SA05manjnspu:25": "pratyutpannāś ca saṃbuddhā yāṃ bhāṣante punaḥ punaḥ // Mns_12 //",
  "SA05manjnspu:26": "māyājāle mahātantre yā cāsmin saṃpragīyate /",
  "SA05manjnspu:27": "mahāvajradharair hṛṣṭair ameyair mantradhāribhiḥ // Mns_13 //",
  "SA05manjnspu:28": "ahaṃ caināṃ dhārayiṣyāmy ā niryāṇāṃ dṛḍhāśayaḥ /",
  "SA05manjnspu:29": "yathā bhavāmy ahaṃ nātha sarvasaṃbuddhaguhyadhṛk // Mns_14 //",
  "SA05manjnspu:30": "prakāśayiṣye sattvānāṃ yathāśayaviśeṣataḥ /",
  "SA05manjnspu:31": "aśeṣakleśanāśāya aśeṣājñānahānaye // Mns_15 //",
  "SA05manjnspu:32": "evam adhyeṣya guhyendro vajrapāṇis tathāgatam /",
  "SA05manjnspu:33": "kṛtāñjalipuṭo bhūtvā prahvakāyaḥ sthito 'grataḥ // Mns_16 //",
  "SA05manjnspu:34": "iti adhyeṣaṇajñānagāthāḥ ṣoḍaśa /",
  "SA05manjnspu:35": "atha śākyamunir bhagavān saṃbuddho dvipadottamaḥ /",
  "SA05manjnspu:36": "nirṇamayyāyatāṃ sphītaṃ svajihvāṃ svamukhāc chubhām // Mns_17 //",
  "SA05manjnspu:37": "smitaṃ saṃdarśya lokānām apāyatrayaśodhanam /",
  "SA05manjnspu:38": "trilokābhāsakaraṇaṃ caturmārāriśāsanam // Mns_18 //",
  "SA05manjnspu:39": "trilokam āpūrayantyā brāhmyā madhurayā girā /",
  "SA05manjnspu:40": "pratyabhāṣata guhyendraṃ vajrapāṇiṃ mahābalam // Mns_19 //",
  "SA05manjnspu:41": "sādhu vajradhara śrīman sādhu te vajrapāṇaye /",
  "SA05manjnspu:42": "yas taṃ jagaddhitārthāya mahākaruṇayānvitaḥ // Mns_20 //",
  "SA05manjnspu:43": "mahārthāṃ nāmasaṃgītiṃ pavitrām aghanāśinīm /",
  "SA05manjnspu:44": "mañjuśrījñānakāyasya mattaḥ śrotuṃ samudyataḥ // Mns_21 //",
  "SA05manjnspu:45": "tat sādhu deśayāmy eṣaḥ ahaṃ te guhyakādhipa /",
  "SA05manjnspu:46": "śṛṇu tvam ekāgramanās tat sādhu bhagavann iti // Mns_22 //",
  "SA05manjnspu:47": "iti prativacanajñānagāthāḥ ṣaṭ /",
  "SA05manjnspu:48": "atha śākyamunir bhagavān sakalaṃ mantrakulaṃ mahat /",
  "SA05manjnspu:49": "mantravidyādharakulaṃ vyavalokya kulatrayam // Mns_23 //",
  "SA05manjnspu:50": "lokalokottarakulaṃ lokālokakulaṃ mahat /",
  "SA05manjnspu:51": "mahāmudrākulaṃ cāgryaṃ mahoṣṇīṣakulaṃ mahat // Mns_24 //",
  "SA05manjnspu:52": "iti ṣaṭkulāvalokanajñānagāthe dve /",
  "SA05manjnspu:53": "imāṃ ṣaṇmantrarājānāṃ saṃyuktām advayodayām /",
  "SA05manjnspu:54": "anutpādadharmiṇīṃ gāthāṃ bhāṣate sma girāṃ pateḥ // Mns_25 //",
  "SA05manjnspu:55": "a ā i ī u ū e ai o au aṃ aḥ sthito hṛdi /",
  "SA05manjnspu:56": "jñānamūrtir ahaṃ buddho buddhānāṃ tryadhvavartinām // Mns_26 //",
  "SA05manjnspu:57": "oṃ vajratīkṣṇaduḥkhacchedaprajñājñānamūrtaye /*",
  "SA05manjnspu:58": "jñānakāyavāgiśvarārāpacanāya te namaḥ // Mns_27 //*",
  "SA05manjnspu:59": "iti māyājālābhisaṃbodhikramagāthās tisraḥ /",
  "SA05manjnspu:60": "tad yathā bhagavān buddhaḥ saṃbuddho 'kārasambhavaḥ /",
  "SA05manjnspu:61": "akāraḥ sarvavarṇāgryo mahārthaḥ paramākṣaraḥ // Mns_28 //",
  "SA05manjnspu:62": "mahāprāṇo hy anutpādo vāgudāhāravarjitaḥ /",
  "SA05manjnspu:63": "sarvābhilāpahetvagryaḥ sarvavāksuprabhāsvaraḥ // Mns_29 //",
  "SA05manjnspu:64": "mahāmahamahārāgaḥ sarvasattvaratiṃkaraḥ /",
  "SA05manjnspu:65": "mahāmahamahādveṣaḥ sarvakleśamahāripuḥ // Mns_30 //",
  "SA05manjnspu:66": "mahāmahamahāmoho mūḍhadhīmohasūdanaḥ /",
  "SA05manjnspu:67": "mahāmahamahākrodho mahākrodharipur mahān // Mns_31 //",
  "SA05manjnspu:68": "mahāmahamahālobhaḥ sarvalobhaniṣūdanaḥ /",
  "SA05manjnspu:69": "mahākāmo mahāsaukhyo mahāmodo mahāratiḥ // Mns_32 //",
  "SA05manjnspu:70": "mahārūpo mahākāyo mahāvarṇo mahāvapuḥ /",
  "SA05manjnspu:71": "mahānāmā mahodāro mahāvipulamaṇḍalaḥ // Mns_33 //",
  "SA05manjnspu:72": "mahāprajñāyudhadharo mahākleśāṅkuśo 'graṇīḥ /",
  "SA05manjnspu:73": "mahāyaśā mahākīrtir mahājyotir mahādyutiḥ // Mns_34 //",
  "SA05manjnspu:74": "mahāmāyādharo vidvān mahāmāyārthasādhakaḥ /",
  "SA05manjnspu:75": "mahāmāyāratirato mahāmāyendrajālikaḥ // Mns_35 //",
  "SA05manjnspu:76": "mahādānapatiḥ śreṣṭho mahāśīladharo 'graṇīḥ /",
  "SA05manjnspu:77": "mahākṣāntidharo dhīro mahāvīryaparākramaḥ // Mns_36 //",
  "SA05manjnspu:78": "mahādhyānasamādhistho mahāprajñāśarīradḥṛk /",
  "SA05manjnspu:79": "mahābalo mahopāyaḥ praṇidhir jñanasāgaraḥ // Mns_37 //",
  "SA05manjnspu:80": "mahāmaitrīmayo 'meyo mahākāruṇiko 'gradhīḥ /",
  "SA05manjnspu:81": "mahāprajño mahādhīmān mahopāyo mahākṛtiḥ // Mns_38 //",
  "SA05manjnspu:82": "mahāṛddhibalopeto mahāvego mahājavaḥ /",
  "SA05manjnspu:83": "maharddhiko maheśākhyo mahābalaparākramaḥ // Mns_39 //",
  "SA05manjnspu:84": "mahābhavādrīsaṃbhettā mahāvajradharo ghanaḥ /",
  "SA05manjnspu:85": "mahākrūro mahāraudro mahābhayabhayaṃkaraḥ // Mns_40 //",
  "SA05manjnspu:86": "mahāvidyottamo nātho mahāmantrottamo guruḥ /",
  "SA05manjnspu:87": "mahāyānanayārūḍho mahāyānanayottamaḥ // Mns_41 //",
  "SA05manjnspu:88": "iti vajradhātumaṇḍalajñānagāthāś caturdaśa /",
  "SA05manjnspu:89": "mahāvairocano buddho mahāmaunī mahāmuniḥ /",
  "SA05manjnspu:90": "mahāmantranayodbhūto mahāmantranayātmakaḥ // Mns_42 //",
  "SA05manjnspu:91": "daśapāramitāprapto daśapāramitāśrayaḥ /",
  "SA05manjnspu:92": "daśapāramitāśuddhir daśapāramitānayaḥ // Mns_43 //",
  "SA05manjnspu:93": "daśabhūmīśvaro nātho daśabhūmipratiṣṭhitaḥ /",
  "SA05manjnspu:94": "daśajñānaviśuddhātmā daśajñānaviśuddhadhṛk // Mns_44 //",
  "SA05manjnspu:95": "daśākāro daśārthārtho munīndro daśabalo vibhuḥ /",
  "SA05manjnspu:96": "aśeṣaviśvārthakaro daśākāravaśī mahān // Mns_45 //",
  "SA05manjnspu:97": "anādir niṣprapañcātmā śuddhātmā tathatātmakaḥ /",
  "SA05manjnspu:98": "bhūtavādī yathāvādī tathākārī ananyavāk // Mns_46 //",
  "SA05manjnspu:99": "advayo 'dvayavādī ca bhūtakoṭivyavasthitaḥ /",
  "SA05manjnspu:100": "nairātmyasiṃhanirṇādī kutīrthyamṛgabhīkaraḥ // Mns_47 //",
  "SA05manjnspu:101": "sarvatrago 'moghagatis tathāgatamanojavaḥ /",
  "SA05manjnspu:102": "jino jitārir vijayo cakravartī mahābalaḥ // Mns_48 //",
  "SA05manjnspu:103": "gaṇamukhyo gaṇācāryo gaṇeśo gaṇapatir vaśī /",
  "SA05manjnspu:104": "mahānubhāvo dhaureyo 'nanyaneyo mahānayaḥ // Mns_49 //",
  "SA05manjnspu:105": "vāgīśo vākpatir vāgmī vācaspatir anantagīḥ /",
  "SA05manjnspu:106": "satyavāk satyavādī ca catuḥsatyopadeśakaḥ // Mns_50 //",
  "SA05manjnspu:107": "avaivartiko hy anāgāmī khaḍgaḥ pratyekanāyakaḥ /",
  "SA05manjnspu:108": "nānāniryāṇaniryāto mahābhūtaikakāraṇaḥ // Mns_51 //",
  "SA05manjnspu:109": "arhan kṣīṇāsravo bhikṣur vītarāgo jitendriyaḥ /",
  "SA05manjnspu:110": "kṣemaprāpto 'bhayaprāptaḥ śītībhūto hy anāvilaḥ // Mns_52 //",
  "SA05manjnspu:111": "vidyācaraṇasaṃpannaḥ sugato lokavit paraḥ /",
  "SA05manjnspu:112": "nirmamo nirahaṃkāraḥ satyadvayanayasthitaḥ // Mns_53 //",
  "SA05manjnspu:113": "saṃsārapārakoṭisthaḥ kṛtakṛtyaḥ sthalasthitaḥ /",
  "SA05manjnspu:114": "kaivalyajñānaniṣṭhyūtaḥ prajñāśastro vidāraṇaḥ // Mns_54 //",
  "SA05manjnspu:115": "saddharmo dharmarāḍ bhāsvāṃl lokālokakaraḥ paraḥ /",
  "SA05manjnspu:116": "dharmeśvaro dharmarājaḥ śreyomārgopadeśakaḥ // Mns_55 //",
  "SA05manjnspu:117": "siddhārthaḥ siddhasaṃkalpaḥ sarvasaṃkalpavarjitah /",
  "SA05manjnspu:118": "nirvikalpo 'kṣayo dhātur dharmadhātuḥ paro 'vyayaḥ // Mns_56 //",
  "SA05manjnspu:119": "puṇyavān puṇyasaṃbhāro jñānaṃ jñānākaraṃ mahat /",
  "SA05manjnspu:120": "jñānavān sadasajjñānī saṃbhāradvayasaṃbhṛtaḥ // Mns_57 //",
  "SA05manjnspu:121": "śāśvato viśvarāḍ yogī dhyānaṃ dhyeyo dhiyāṃ patiḥ /",
  "SA05manjnspu:122": "pratyātmavedyo hy acalaḥ paramādyas trikāyadhṛk // Mns_58 //",
  "SA05manjnspu:123": "pañcakāyātmako buddhaḥ pañcajñānātmako vibhuḥ /",
  "SA05manjnspu:124": "pañcabuddhātmamukuṭaḥ pañcacakṣur asaṅgadhṛk // Mns_59 //",
  "SA05manjnspu:125": "janakaḥ sarvabuddhānāṃ buddhaputraḥ paro varaḥ /",
  "SA05manjnspu:126": "prajñābhavodbhavo yonir dharmayonir bhavāntakṛt // Mns_60 //",
  "SA05manjnspu:127": "ghanaikasāro vajrātmā sadyojāto jagatpatiḥ /",
  "SA05manjnspu:128": "gaganodbhavaḥ svayambhūḥ prajñājñānānalo mahān // Mns_61 //",
  "SA05manjnspu:129": "vairocano mahādīptir jñānajyotir virocanaḥ /",
  "SA05manjnspu:130": "jagatpradīpo jñānolko mahātejāḥ prabhāsvaraḥ // Mns_62 //",
  "SA05manjnspu:131": "vidyārājo 'gramantreśo mantrarājo mahārthakṛt /",
  "SA05manjnspu:132": "mahoṣṇīṣo 'dbhūtoṣṇīṣo viśvadarśī viyatpatiḥ // Mns_63 //",
  "SA05manjnspu:133": "sarvabuddhātmabhāvāgryo jagadānandalocanaḥ /",
  "SA05manjnspu:134": "viśvarūpī vidhātā ca pūjyo mānyo mahāṛṣiḥ // Mns_64 //",
  "SA05manjnspu:135": "kulatrayadharo mantrī mahāsamayamantradhṛk /",
  "SA05manjnspu:136": "ratnatrayadharaḥ śreṣṭhas triyānottamadeśakaḥ // Mns_65 //",
  "SA05manjnspu:137": "amoghapāśo vijayī vajrapāśo mahāgrahaḥ /",
  "SA05manjnspu:138": "vajrāṅkuśo mahāpāśaḥ vajrabhairavabhīkaraḥ // Mns_66 //",
  "SA05manjnspu:139": "iti suciśuddhadharmadhātujñānagāthāḥ pādonapañcaviṃśatiḥ /",
  "SA05manjnspu:140": "krodharāṭ ṣaṇmukho bhīmaḥ ṣaṇnetraḥ ṣaḍbhūjo balī /",
  "SA05manjnspu:141": "daṃṣṭrakarālaḥ kaṅkālo halāhalaḥ śatānanaḥ // Mns_67 //",
  "SA05manjnspu:142": "yamāntako vighnarājo vajravego bhayaṃkaraḥ /",
  "SA05manjnspu:143": "vighuṣṭavajro hṛdvajro māyāvājro mahodaraḥ // Mns_68 //",
  "SA05manjnspu:144": "kuliśeśo vajrayonir vajramaṇḍo nabhopamaḥ /",
  "SA05manjnspu:145": "acalaikajaṭāṭopo gajacarmapaṭārdradhṛk // Mns_69 //",
  "SA05manjnspu:146": "hāhākāro mahāghoro hīhīkāro bhayānakaḥ /",
  "SA05manjnspu:147": "aṭṭahāso mahāhāso vajrahāso mahāravaḥ // Mns_70 //",
  "SA05manjnspu:148": "vajrasattvo mahāsattvo vajrarājo mahāsukhaḥ /",
  "SA05manjnspu:149": "vajracaṇḍo mahāmodo vajrahūṃkārahūṃkṛtiḥ // Mns_71 //",
  "SA05manjnspu:150": "vajrabāṇāyudhadharo vajrakhaḍgo nikṛntanaḥ /",
  "SA05manjnspu:151": "viśvavajradharo vajrī ekavajrī raṇañjahaḥ // Mns_72 //",
  "SA05manjnspu:152": "vajrajvālākarālākṣo vajrajvālāśiroruhaḥ /",
  "SA05manjnspu:153": "vajrāveśo mahāveśaḥ śatākṣo vajralocanaḥ // Mns_73 //",
  "SA05manjnspu:154": "vajraromāṅkuratanur vajraromaikavigrahaḥ /",
  "SA05manjnspu:155": "vajrakoṭinakhārambho vajrasāraghanacchaviḥ // Mns_74 //",
  "SA05manjnspu:156": "vajramālādharaḥ śrīmān vajrābharaṇabhūṣitaḥ /",
  "SA05manjnspu:157": "hāhāṭṭahāso nirghoṣo vajraghoṣaḥ ṣaḍakṣaraḥ // Mns_75 //",
  "SA05manjnspu:158": "mañjughoṣo mahānādas trailokyaikaravo mahān /",
  "SA05manjnspu:159": "ākāśadhātuparyanta- ghoṣo ghoṣavatāṃ varaḥ // Mns_76 //",
  "SA05manjnspu:160": "ity ādarśajñānagāthāḥ pādena sārdhaṃ daśa /",
  "SA05manjnspu:161": "tathatābhūtanairātmya- bhūtakoṭir anakṣaraḥ /",
  "SA05manjnspu:162": "śūnyatāvādivṛṣabho gambhīrodāragarjanaḥ // Mns_77 //",
  "SA05manjnspu:163": "dharmaśaṅkhyo mahāśabdo dharmagaṇḍī mahāraṇaḥ /",
  "SA05manjnspu:164": "apratiṣṭhatanirvāṇo daśadigdharmadundubhiḥ // Mns_78 //",
  "SA05manjnspu:165": "arūpo rūpavān agryo nānarūpo manomayaḥ /",
  "SA05manjnspu:166": "sarvarūpāvabhāsaśrīr aśeṣapratibimbadhṛk // Mns_79 //",
  "SA05manjnspu:167": "apradhṛṣyo maheśākhyas traidhātukamaheśvaraḥ /",
  "SA05manjnspu:168": "samucchritāryamārgastho dharmaketur mahodayaḥ // Mns_80 //",
  "SA05manjnspu:169": "trailokyaikakumārāṅgaḥ sthaviro vṛddhaḥ prajāpatiḥ /",
  "SA05manjnspu:170": "dvātriṃśallakṣaṇadharaḥ kāntas trailokyasundaraḥ // Mns_81 //",
  "SA05manjnspu:171": "lokajñānaguṇācāryo lokācāryo viśāradaḥ /",
  "SA05manjnspu:172": "nāthas trātā trilokāptaḥ śaraṇaṃ tāyy anuttaraḥ // Mns_82 //",
  "SA05manjnspu:173": "gaganābhogasaṃbhogaḥ sarvajñajñānasāgaraḥ /",
  "SA05manjnspu:174": "avidyāṇḍakośasaṃbhettā bhavapañjaradāraṇaḥ // Mns_83 //",
  "SA05manjnspu:175": "śamitāśeṣasaṃkleśaḥ saṃsārārṇavapāragaḥ /",
  "SA05manjnspu:176": "jñānābhiṣekamukuṭaḥ samyaksaṃbuddhabhūṣaṇaḥ // Mns_84 //",
  "SA05manjnspu:177": "triduḥkhaduḥkhaśamanas tryanto 'nantas trimuktigaḥ /",
  "SA05manjnspu:178": "sarvāvaraṇanirmukta ākāśasamatāṃ gataḥ // Mns_85 //",
  "SA05manjnspu:179": "sarvakleśamalātitas tryadhvānadhvagatiṃ gataḥ /",
  "SA05manjnspu:180": "sarvasattvamahānāgo guṇaśekharaśekharaḥ // Mns_86 //",
  "SA05manjnspu:181": "sarvopādhivinirmukto vyomavartmani susthitaḥ /",
  "SA05manjnspu:182": "mahācintāmaṇidharaḥ sarvaratnottamo vibhuḥ // Mns_87 //",
  "SA05manjnspu:183": "mahākalpataruḥ sphīto mahābhadraghaṭottamaḥ /",
  "SA05manjnspu:184": "sarvasattvārthakṛt kartā hitaiṣī sattvavatsalaḥ // Mns_88 //",
  "SA05manjnspu:185": "śubhāśubhajñaḥ kālajñaḥ samayajñaḥ samayī vibhuḥ /",
  "SA05manjnspu:186": "sattvendriyajño velajño vimuktitrayakovidaḥ // Mns_89 //",
  "SA05manjnspu:187": "guṇī guṇajño dharmajñaḥ praśasto maṅgalodayaḥ /",
  "SA05manjnspu:188": "sarvamaṅgalamāṅgalyaḥ kīrtir lakṣmīr yaśaḥ śubhaḥ // Mns_90 //",
  "SA05manjnspu:189": "mahotsavo mahāśvāso mahānando mahāratiḥ /",
  "SA05manjnspu:190": "satkāraḥ satkṛtir bhūtiḥ pramodaḥ śrīr yaśaspatiḥ // Mns_91 //",
  "SA05manjnspu:191": "vareṇyo varadaḥ śreṣṭhaḥ śaraṇyaḥ śaraṇottamaḥ /",
  "SA05manjnspu:192": "mahābhayāriḥ pravaro niḥśeṣabhayanāśanaḥ // Mns_92 //",
  "SA05manjnspu:193": "śikhī śikhaṇḍī jaṭilo jaṭī mauṇḍī kirīṭimān /",
  "SA05manjnspu:194": "pañcānanaḥ pañcaśikhaḥ pañcacīrakaśekharaḥ // Mns_93 //",
  "SA05manjnspu:195": "mahāvratadharo mauñjī brahmacārī vratottamaḥ /",
  "SA05manjnspu:196": "mahātapās taponiṣṭhaḥ snātako gautamo 'graṇīḥ // Mns_94 //",
  "SA05manjnspu:197": "brahmavid brāhmaṇo brahmā brahmanirvāṇam āptavān /",
  "SA05manjnspu:198": "muktir mokṣo vimokṣāṅgo vimuktiḥ śāntatā śivaḥ // Mns_95 //",
  "SA05manjnspu:199": "nirvāṇaṃ nirvṛtiḥ śāntiḥ śreyo niryāṇam antagaḥ /",
  "SA05manjnspu:200": "sukhaduḥkhāntakṛn niṣṭhā vairāgyam upādhikṣayaḥ // Mns_96 //",
  "SA05manjnspu:201": "ajayo 'nupamo 'vyakto nirābhāso nirañjanaḥ /",
  "SA05manjnspu:202": "niṣkalaḥ sarvago vyāpī sūkṣmo bījam anāśravaḥ // Mns_97 //",
  "SA05manjnspu:203": "arajo virajo vimalo vāntadoṣo nirāmayaḥ /",
  "SA05manjnspu:204": "suprabuddho vibuddhātmā sarvajñāḥ sarvavit paraḥ // Mns_98 //",
  "SA05manjnspu:205": "vijñānadharmatātīto jñān amadvayarūpadhṛk /",
  "SA05manjnspu:206": "nirvikalpo nirābhogas tryadhvasaṃbuddhakāryakṛt // Mns_99 //",
  "SA05manjnspu:207": "anādinidhano buddha ādibuddho niranvayaḥ /",
  "SA05manjnspu:208": "jñānaikacakṣur amalo jñānamūrtis tathāgataḥ // Mns_100 //",
  "SA05manjnspu:209": "vāgīśvaro mahāvādī vādirāḍ vādipuṅgavaḥ /",
  "SA05manjnspu:210": "vadatāṃ varo variṣṭho vādisiṃho 'parājitaḥ // Mns_101 //",
  "SA05manjnspu:211": "samantadarśī pramodyas tejomālī sudarśanaḥ /",
  "SA05manjnspu:212": "śrīvatsaḥ suprabho dīptir bhā bhāsurakaradyutiḥ // Mns_102 //",
  "SA05manjnspu:213": "mahābhiṣagvaraḥ śreṣthaḥ śalyahartā niruttaraḥ /",
  "SA05manjnspu:214": "aśeṣabhaiṣajyataruḥ kleśavyādhir mahāripuḥ // Mns_103 //",
  "SA05manjnspu:215": "trailokyatilakaḥ kāntaḥ śrīmān nakṣatramaṇḍalaḥ /",
  "SA05manjnspu:216": "daśadigvyomaparyyanto dharmadhvajamahocchrayaḥ // Mns_104 //",
  "SA05manjnspu:217": "jagacchatraikavipulo maitrīkaruṇamaṇḍalaḥ /",
  "SA05manjnspu:218": "padmanṛtyeśvaraḥ śrīmān ratnacchatro mahāvibhuḥ // Mns_105 //",
  "SA05manjnspu:219": "sarvabuddhamahārājaḥ sarvabuddhātmabhāvadhṛk /",
  "SA05manjnspu:220": "sarvabuddhamahāyogaḥ sarvabuddhaikaśāsanaḥ // Mns_106 //",
  "SA05manjnspu:221": "vajraratnābhiṣekaśrīḥ sarvaratnādhipeśvaraḥ /",
  "SA05manjnspu:222": "sarvalokeśvarapatiḥ sarvavajradharādhipaḥ // Mns_107 //",
  "SA05manjnspu:223": "sarvabuddhamahācittaḥ sarvabuddhamanogatiḥ /",
  "SA05manjnspu:224": "sarvabuddhamahākāyaḥ sarvabuddhasarasvatī // Mns_108 //",
  "SA05manjnspu:225": "vajrasūryo mahāloko vajrenduvimalaprabhaḥ /",
  "SA05manjnspu:226": "virāgādimahārāgo viśvavarṇojjvalaprabhaḥ // Mns_109 //",
  "SA05manjnspu:227": "saṃbuddhavajraparyaṅko buddhasaṃgītidharmadhṛk /",
  "SA05manjnspu:228": "buddhapadmodbhavaḥ śrīmān sarvajñajñānakoṣadhṛk // Mns_110 //",
  "SA05manjnspu:229": "viśvamāyādharo rājā buddhavidyādharo mahān /",
  "SA05manjnspu:230": "vajratīkṣno mahākhaḍgo viśuddhaḥ paramākṣaraḥ // Mns_111 //",
  "SA05manjnspu:231": "duḥkhacchedamahāyāna- vajradharmamahāyudhaḥ /",
  "SA05manjnspu:232": "jinajig vajragāmbhīryo vajrabuddhir yathārthavit // Mns_112 //",
  "SA05manjnspu:233": "sarvapāramitāpūrī sarvabhūmivibhūṣaṇaḥ /",
  "SA05manjnspu:234": "viśuddhadharmanairātmyaḥ samyagjñānenduhṛtprabhaḥ // Mns_113 //",
  "SA05manjnspu:235": "māyājālamahodyogaḥ sarvatantrādhipaḥ paraḥ /",
  "SA05manjnspu:236": "aśeṣavajraparyaṅko niḥśeṣajñānakāyadhṛk // Mns_114 //",
  "SA05manjnspu:237": "samantabhadraḥ sumatiḥ kṣitigarbho jagaddhṛtiḥ /",
  "SA05manjnspu:238": "sarvabuddhamahāgarbho viśvanirmāṇacakradhṛk // Mns_115 //",
  "SA05manjnspu:239": "sarvabhāvasvabhāvāgryaḥ sarvabhāvasvabhāvavadḥrk /",
  "SA05manjnspu:240": "anutpādadharmā viśvārthaḥ sarvadharmasvabhāvadḥrk // Mns_116 //",
  "SA05manjnspu:241": "ekakṣaṇamahāprajñaḥ sarvadharmāvabodhadhṛk /",
  "SA05manjnspu:242": "sarvadharmābhisamayo bhūtāntamunir agradhīḥ // Mns_117 //",
  "SA05manjnspu:243": "stimitaḥ suprasannātmā samyaksaṃbuddhabodhidhṛk /",
  "SA05manjnspu:244": "pratyakṣaḥ sarvabuddhānāṃ jñānārciḥ suprabhāsvaraḥ // Mns_118 //",
  "SA05manjnspu:245": "iti pratyavekṣaṇajñānagāthāḥ dvācatvāriṃśat /",
  "SA05manjnspu:246": "iṣṭārthasādhakaḥ paraḥ sarvāpāyaviśodhakaḥ /",
  "SA05manjnspu:247": "sarvasattvottamo nāthaḥ sarvasattvapramocakaḥ // Mns_119 //",
  "SA05manjnspu:248": "kleśasaṃgrāmaśūraikaḥ ajñānaripudarpahā /",
  "SA05manjnspu:249": "dhīḥ śṛṅgāradharaḥ śrīmān vīrabībhatsarūpadhṛk // Mns_120 //",
  "SA05manjnspu:250": "bāhuduṇḍaśatākṣepaḥ padanikṣepanarttanaḥ /",
  "SA05manjnspu:251": "śrīmacchatabhujābhoga- gaganābhoganarttanaḥ // Mns_121 //",
  "SA05manjnspu:252": "ekapādatalākrānta- mahīmaṇḍatale sthitaḥ /",
  "SA05manjnspu:253": "brahmāṇḍaśikharākrānta- pādāṅguṣṭhanakhe sthitaḥ // Mns_122 //",
  "SA05manjnspu:254": "ekārtho 'dvayadharmārthaḥ paramārtho 'vinaśvaraḥ /",
  "SA05manjnspu:255": "nānāvijñaptirūpārthaś cittavijñānasaṃtatiḥ // Mns_123 //",
  "SA05manjnspu:256": "aśeṣabhāvārtharatiḥ śūnyatāratir agradhīḥ /",
  "SA05manjnspu:257": "bhavarāgādyatītaś ca bhavatrayamahāratiḥ // Mns_124 //",
  "SA05manjnspu:258": "śuddhaḥ śubhrābhradhavalaḥ śaraccandrāṃśusuprabhaḥ /",
  "SA05manjnspu:259": "bālārkamaṇḍalacchāyo mahārāganakhaprabhaḥ // Mns_125 //",
  "SA05manjnspu:260": "indranīlāgrasaccīro mahānīlakacāgradhṛk /",
  "SA05manjnspu:261": "mahāmaṇimayūkhaśrīr buddhanirvāṇabhūṣaṇaḥ // Mns_126 //",
  "SA05manjnspu:262": "lokadhātuśatākampī ṛddhipādamahākramaḥ /",
  "SA05manjnspu:263": "mahāsmṛtidharas tattvaś catuḥsmṛtisamādhirāṭ // Mns_127 //",
  "SA05manjnspu:264": "bodhyaṅgakusumāmodas tathāgataguṇodadhiḥ /",
  "SA05manjnspu:265": "aṣṭāṅgamārganayavit samyaksaṃbuddhamārgavit // Mns_128 //",
  "SA05manjnspu:266": "sarvasattvamahāsaṅgo niḥsaṅgo gaganopamaḥ /",
  "SA05manjnspu:267": "sarvasattvamanojātaḥ sarvasattvamanojavaḥ // Mns_129 //",
  "SA05manjnspu:268": "sarvasattvendriyārthajñaḥ sarvasattvamanoharaḥ /",
  "SA05manjnspu:269": "pañcaskandhārthatattvajñaḥ pañcaskandhaviśuddhadhṛk // Mns_130 //",
  "SA05manjnspu:270": "sarvaniryāṇakoṭisthaḥ sarvaniryāṇakovidaḥ /",
  "SA05manjnspu:271": "sarvaniryāṇamārgasthaḥ sarvaniryāṇadeśakaḥ // Mns_131 //",
  "SA05manjnspu:272": "dvādaśāṅgabhavotkhāto dvādaśākāraśuddhadhṛk /",
  "SA05manjnspu:273": "catuḥsatyanayākāro aṣṭajñānāvabodhadhṛk // Mns_132 //",
  "SA05manjnspu:274": "dvādaśākārasatyārthaḥ ṣoḍaśākāratattvavit /",
  "SA05manjnspu:275": "viṃśatyākārasaṃbodhir vibuddhaḥ sarvavit paraḥ // Mns_133 //",
  "SA05manjnspu:276": "ameyabuddhanirmāṇa- kāyakoṭivibhāvakaḥ /",
  "SA05manjnspu:277": "sarvakṣaṇābhisamayaḥ sarvacittakṣaṇārthavit // Mns_134 //",
  "SA05manjnspu:278": "nānāyānanayopāya- jagadarthavibhāvakaḥ /",
  "SA05manjnspu:279": "yānatritayaniryāta ekayānaphale sthithaḥ // Mns_135 //",
  "SA05manjnspu:280": "kleśadhātuviśuddhātmā karmadhātukṣayaṃkaraḥ /",
  "SA05manjnspu:281": "oghodadhisamuttīrṇo yogakāntāraniḥsṛtaḥ // Mns_136 //",
  "SA05manjnspu:282": "kleśopakleśasaṃkleśa- suprahīṇasavāsanaḥ /",
  "SA05manjnspu:283": "prajñopāyamahākaruṇā amoghajagadarthakṛt // Mns_137 //",
  "SA05manjnspu:284": "sarvasaṃjñāprahīṇārtho vijñānārtho nirodhakṛt /",
  "SA05manjnspu:285": "sarvasattvamanoviṣayaḥ sarvasattvamanogatiḥ // Mns_138 //",
  "SA05manjnspu:286": "sarvasattvamano'ntasthas taccittasamatāṃ gataḥ /",
  "SA05manjnspu:287": "sarvasattvamanohlādī sarvasattvamanoratiḥ // Mns_139 //",
  "SA05manjnspu:288": "siddhānto vibhramāpetaḥ sarvabhrāntivivarjitaḥ /",
  "SA05manjnspu:289": "niḥsaṃdigdhamatis tryarthaḥ sarvārthas triguṇātmakaḥ // Mns_140 //",
  "SA05manjnspu:290": "pañcaskandhārthas trikālaḥ sarvakṣaṇavibhāvakaḥ /",
  "SA05manjnspu:291": "ekakṣaṇābhisaṃbuddhaḥ sarvabuddhasvabhāvadhṛk // Mns_141 //",
  "SA05manjnspu:292": "anaṅgakāyaḥ kāyāgryaḥ kāyakoṭivibhāvakaḥ /",
  "SA05manjnspu:293": "aśeṣarūpasandarśī ratnaketur mahāmaṇiḥ // Mns_142 //",
  "SA05manjnspu:294": "iti samatājñānatathāścaturviṃśatiḥ /",
  "SA05manjnspu:295": "sarvasaṃbuddhaboddhavyo buddhabodhir anuttaraḥ /",
  "SA05manjnspu:296": "anakṣaro mantrayonir mahāmantrakulatrayaḥ // Mns_143 //",
  "SA05manjnspu:297": "sarvamantrārthajanako mahābindur anakṣaraḥ /",
  "SA05manjnspu:298": "pañcākṣaro mahāśūnyo binduśūnyaḥ ṣaḍakṣaraḥ // Mns_144 //",
  "SA05manjnspu:299": "sarvākāro nirākāraḥ ṣoḍaśārdhārdhabindudhṛk /",
  "SA05manjnspu:300": "akalaḥ kalanātītaś caturthadhyānakoṭidhṛk // Mns_145 //",
  "SA05manjnspu:301": "sarvadhyānakalābhijñāḥ samādhikulagotravit /",
  "SA05manjnspu:302": "samādhikāyaḥ kāyāgryaḥ sarvasaṃbhogakāyarāṭ // Mns_146 //",
  "SA05manjnspu:303": "nirmāṇakāyaḥ kāyāngryo buddhanirmāṇavaṃśadhṛk /",
  "SA05manjnspu:304": "daśadigviśvanirmāṇo yathāvaj jagadarthakṛt // Mns_147 //",
  "SA05manjnspu:305": "devātidevo devendraḥ surendro dānavādhipaḥ /",
  "SA05manjnspu:306": "amarendraḥ suraguruḥ pramathaḥ pramatheśvaraḥ // Mns_148 //",
  "SA05manjnspu:307": "uttīrṇabhavakāntāra ekaḥ śāstā jagadguruḥ /",
  "SA05manjnspu:308": "prakhyātadaśadigloko dharmadānapatir mahān // Mns_149 //",
  "SA05manjnspu:309": "maitrīsannahasannaddhaḥ karuṇāvarmavarmitaḥ /",
  "SA05manjnspu:310": "prajñākhaḍgadhanurbāṇaḥ kleśājñānaraṇaṃjahaḥ // Mns_150 //",
  "SA05manjnspu:311": "mārārir mārajid vīraś caturmārabhayāntakṛt /",
  "SA05manjnspu:312": "sarvamāracamūjetā saṃbuddho lokanāyakaḥ // Mns_151 //",
  "SA05manjnspu:313": "vandyaḥ pūjyo 'bhivādyaś ca mānanīyaś ca nityaśaḥ /",
  "SA05manjnspu:314": "arcanīyatamo mānyo namasyaḥ paramo guruḥ // Mns_152 //",
  "SA05manjnspu:315": "trailokyaikakramagatir vyomaparyyantavikramaḥ /",
  "SA05manjnspu:316": "traividyaḥ śrotriyaḥ pūtaḥ ṣaḍabhijñaḥ ṣaḍanusmṛtiḥ // Mns_153 //",
  "SA05manjnspu:317": "bodhisattvo mahāsattvo lokātīto maharddhikaḥ /",
  "SA05manjnspu:318": "prajñāpāramitāniṣṭhaḥ prajñātattvatvam āgataḥ // Mns_154 //",
  "SA05manjnspu:319": "ātmavit paravit sarvaḥ savīryo hy agrapudgalaḥ /",
  "SA05manjnspu:320": "sarvopamām atikrānto jñeyo jñānādhipaḥ paraḥ // Mns_155 //",
  "SA05manjnspu:321": "dharmadānapatiḥ śreṣṭhaś caturmudrārthadeśakaḥ /",
  "SA05manjnspu:322": "paryupāsyatamo jagatāṃ niryāṇatrayayāyinām // Mns_156 //",
  "SA05manjnspu:323": "paramārthaviśuddhaśrīs trailokyasubhago mahān /",
  "SA05manjnspu:324": "sarvasampatkaraḥ śrīmān mañjuśrīḥ śrīmatāṃ varaḥ // Mns_157 //",
  "SA05manjnspu:325": "iti kṛtyānuṣṭhānajñānagāthāḥ pañcadaśaḥ /",
  "SA05manjnspu:326": "namas te varadavajrāgrya bhūtakoṭe namo 'stu te /",
  "SA05manjnspu:327": "namas te śūnyatāgarbha buddhabodhe namostu te // Mns_158 //",
  "SA05manjnspu:328": "buddharāga namas te 'stu buddhakāma namo namaḥ /",
  "SA05manjnspu:329": "buddhaprīte namas tubhyaṃ buddhamoda namo namaḥ // Mns_159 //",
  "SA05manjnspu:330": "buddhasmita namas tubhyaṃ buddhahāsa namo namaḥ /",
  "SA05manjnspu:331": "buddhavāca namas tubhyaṃ buddhabhāva namo namaḥ // Mns_160 //",
  "SA05manjnspu:332": "abhavodbhava namas tubhyaṃ namas te buddhasaṃbhava /",
  "SA05manjnspu:333": "gaganodbhava namas tubhyaṃ namas te jñānasaṃbhava // Mns_161 //",
  "SA05manjnspu:334": "māyājāla namas tubhyaṃ namas te buddhanāṭaka /",
  "SA05manjnspu:335": "namas te sarvasarvebhyo jñānakāya namo 'stu te // Mns_162 //",
  "SA05manjnspu:336": "[...]",
  "SA05manjnspu:337": "iyamasau vajrapāṇeḥ vajradharabhagavato jñānamūrteḥ sarvatathāgatajñānakāyasya mañjuśrījñānasattvasyāveṇikapariśuddhā nāmasaṃgitistavānuttaraprītiprāsādamahodvilya saṅjananārthahṃ,",
  "SA05manjnspu:338": "kāyavāṅmanoguhyapariśuddhyai,",
  "SA05manjnspu:339": "aparipūrṇapariśuddhabhūmiparimitāpuṇyajñānasaṃbhāraparipūripariśuddhyai,",
  "SA05manjnspu:340": "anadhigatānuttarārthasyādhigamāya,",
  "SA05manjnspu:341": "aprāptasya prāptyai,",
  "SA05manjnspu:342": "yāvatsarvatathāgatasarvadharmanetrīsaṃdhāraṇārthaṃ ca mayā deśitā,",
  "SA05manjnspu:343": "saṃprakāśitā,",
  "SA05manjnspu:344": "vivṛtā,",
  "SA05manjnspu:345": "vibhajitottānikṛtā,",
  "SA05manjnspu:346": "adhiṣṭhatā cayaṃ mayā vajrapāṇe vajradhara tava santāne citte sarvamantradharmatādhiṣṭhāneneti // Mns_163 //",
  "SA05manjnspu:347": "iti prathamacakrasyeyamanuśaṃsā ekādaśa padāni",
  "SA05manjnspu:348": "[...]",
  "SA05manjnspu:349": "atha vajradharaḥ śrīmān hṛṣṭatuṣṭaḥ kṛtāñjaliḥ /",
  "SA05manjnspu:350": "praṇamya nāthaṃ saṃbuddhaṃ bhagavantaṃ tathāgataṃ // Mns_*1 //",
  "SA05manjnspu:351": "anyaiś ca bahubhir nāthair guhyendrair vajrapāṇibhiḥ /",
  "SA05manjnspu:352": "sa sārddhaṃ krodharājānaiḥ provācoccair idaṃ vacaḥ // Mns_*2 //",
  "SA05manjnspu:353": "anumodāmahe nātha sādhu sādhu subhāṣitam /",
  "SA05manjnspu:354": "kṛto 'smākaṃ mahān arthaḥ samyaksaṃbodhiprāpakaḥ // Mns_*3 //",
  "SA05manjnspu:355": "jagataś cāpy ānāthasya vimuktiphalakāṅkṣiṇaḥ /",
  "SA05manjnspu:356": "śreyo mārgo viśuddho 'yaṃ māyājālanayoditaḥ // Mns_*4 //",
  "SA05manjnspu:357": "gambhīrodāravaipulyo mahārtho jagadarthakṛt /",
  "SA05manjnspu:358": "buddhānāṃ viṣayo hy eṣa samyaksaṃbuddhabhāṣitaḥ // Mns_*5 //",
  "SA05manjnspu:359": "ity upasaṃhāragāthāḥ pañca /",
  "SA05manjnspu:360": "ārthamāyājālaṣoḍaśasāhāsrikān mahāyogatantrāntaḥ pātisamādhijālapaṭalād bhagavatā śrīśākyamuninā bhāṣitā bhagavato mañjuśrījñānasattvasyādvayaparamārtha nāmasaṃgītiḥ parisamāptā /",
  "SA05manjnspu:361": "# paṇḍita ratnakāji vajrācāryasya bauddhastotrasaṃgrahoddhṛta",
  "SA05manjnspu:362": "# saṃgrahakartā sampādakaśca janārdanaśāstrī pāṇḍeyaḥ",
  "SA05manjnspu:363": "# ī. siṅ. likhyata,",
  "SA05manjnspu:364": "jayakarta,",
  "SA05manjnspu:365": "yavadvīpa, saṃ. 1423"
}