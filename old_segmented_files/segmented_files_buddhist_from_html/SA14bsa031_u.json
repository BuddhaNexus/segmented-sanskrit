{
  "SA14bsa031_u:0": "Prajñāpāramitopadeśaśāstre",
  "SA14bsa031_u:1": "ācaryaharibhadrakṛtā",
  "SA14bsa031_u:2": "Abhisamayālaṅkāravṛttiḥ sphuṭārthā",
  "SA14bsa031_u:3": "sarvākārajñatādhikāraḥ prathamaḥ",
  "SA14bsa031_u:4": "namaḥ sarvabuddhabodhisattvebhyaḥ",
  "SA14bsa031_u:5": "maṃgalācaraṇam",
  "SA14bsa031_u:6": "prajñāpāramitāyai yasyāstadalaṅkārakārikāṇām /",
  "SA14bsa031_u:7": "sarvālaṅkaraṇārthaṃ kriyate vyākhyā namastasyai // Abhis_0.1 //",
  "SA14bsa031_u:8": "jagadāsaṅgasaṅgena tvāryāsaṅgena tāyinā /",
  "SA14bsa031_u:9": "ākarṇyājitanāthāttanmahāśāstraṃ vyabhajyata // Abhis_0.2 //",
  "SA14bsa031_u:10": "jagaddhitaparo bandhuḥ vasubandhuḥ svakāśayam /",
  "SA14bsa031_u:11": "cāntarjñeyaṃ samāśritya tadvyākhyāmakarottataḥ // Abhis_0.3 //",
  "SA14bsa031_u:12": "āryāntargaṇitaḥ khyāto vimuktiriti tatkṛtām /",
  "SA14bsa031_u:13": "akṛtāmiva tāṃ draṣṭvā cakre 'nyāṃ madhyayā dhiyā // Abhis_0.4 //",
  "SA14bsa031_u:14": "tato vimuktisenena śāstrāṇyaprāpya sarvaśaḥ /",
  "SA14bsa031_u:15": "śraddhābhūmisthitenāpi vyākhyātā svamanīṣayā // Abhis_0.5 //",
  "SA14bsa031_u:16": "evaṃ vidvadvaraiḥ prokte kiñcannaiyūnyamīkṣyate /",
  "SA14bsa031_u:17": "asmin sarvaṃ susampannaṃ mahadāścaryakārakam // Abhis_0.6 //",
  "SA14bsa031_u:18": "ayaṃ sudurlabhaḥ panthāḥ gambhīraśca yathārthakaḥ /",
  "SA14bsa031_u:19": "suvimṛśyaśca vidvadbhiḥ prāpto buddhānukampayā // Abhis_0.7 //",
  "SA14bsa031_u:20": "sarvathā mama nāstyeva gocaro 'pyahamutsahe /",
  "SA14bsa031_u:21": "puṇyavidhyanukūlatvāt svaparopacikīrṣayā // Abhis_0.8 //",
  "SA14bsa031_u:22_0": "āryamaitreyaḥ sadācārānuvṛttimātmanaḥ prakhyāpayan svapratisaṃvijjñānena prajñāpāramitāviṣayakaḥ",
  "SA14bsa031_u:22_1": "prasāda eva sarvaśreyaḥ prāptipradhānaheturityavadhṛtya paraṃ niratiśayānantaguṇaratnākarabhagavatyāṃ",
  "SA14bsa031_u:22_2": "pravartayituṃ prasādotpādanāya tāvadādau yathāguṇābhidhānapuraḥsuraṃ jananīṃ namaskurvannāha -",
  "SA14bsa031_u:23": "yā sarvajñatayā nayatyupaśamaṃ śāntaiṣiṇaḥ śrāvakān",
  "SA14bsa031_u:24": "yā mārgajñatayā jagaddhitakṛtāṃ lokārthasampādikā /",
  "SA14bsa031_u:25": "sarvākāramidaṃ vadanti munayo viśvaṃ yayā saṃgatās",
  "SA14bsa031_u:26": "tasyai śrāvakabodhisattvagaṇino buddhasya mātre namaḥ // Abhis_1.1//",
  "SA14bsa031_u:27": "anayā kārikayā asyāḥ atiśayamāhātmyavattvam amihitam /",
  "SA14bsa031_u:28": "tacchrutvā tāvacchraddhānusāriṇaḥ asyāṃ niḥsaṃśayamacireṇa śraddhāmutpādayanti /",
  "SA14bsa031_u:29_0": "dharmānusāriṇo 'pi ekānekasvabhāvaviyuktatvādityādipramāṇena anutpannavastumārgākāraparijñānakārikārthalakṣaṇajananyāṃ",
  "SA14bsa031_u:29_1": "bādhām adṛṣṭvā trisarvajñatāsvarūpatrayātmikā buddhādinirmātrī prajñāpāramitāvaśyameva",
  "SA14bsa031_u:29_2": "sambhavinītyavadhṛtya tasyāṃ prasādamutpādayanti /",
  "SA14bsa031_u:30": "tasyāṃ prasādena tadguṇābhilāṣiṇaḥ ubhayavidhā api pudgalāḥ tattadāśritapravacanadhāraṇādyarthaṃ sarvathā atyantamādriyante /",
  "SA14bsa031_u:31": "tataḥ śrutamayādijñānotpādakrameṇa suśreyo 'dhigatāḥbhavanti /",
  "SA14bsa031_u:32": "ata eva bhagavatyāṃ pradāsa eva sarvaśreyo 'dhigamahetuḥ /",
  "SA14bsa031_u:33": "tatra tisṛbhiḥ sarvajñatābhiraṣṭāvarthāḥ saṅgṛhītā bhavanti /",
  "SA14bsa031_u:34": "tābhiśca vakṣamāṇavidhinā sarvārthāḥ sampatsyanta iti manasi nidhāya trisarvajñatābhiḥ prajñāpāramitāṃ stauti /",
  "SA14bsa031_u:35": "śrāvakaḥ, tatpakṣanikṣiptaḥ kiñcidvimokṣādhikaḥ ekakrama nirdiṣṭaḥ pratyekabuddhaśca nirvāṇabhilāṣiṇau,",
  "SA14bsa031_u:36": "tayo anutpannasarvavastujñatayā sopadhinirupadhilakṣaṇadvividhanirvāṇaprāpikā yā,",
  "SA14bsa031_u:37": "yāvatsaṃsāraṃ jagaddhitakṛtāṃ bodhisattvānāmanutpannasarvamārgajñatayā sarvalokārthasampādikā yā,",
  "SA14bsa031_u:38": "anutpannasarvākārajñatayā yayā saṅgatāḥ saṃyatakāyāḥ pradhānayogīśvarā buddhāḥ sarvathā caritapratipakṣasarvadharmacakrān pravartayanti /",
  "SA14bsa031_u:39": "tasyai śrāvakādiparivṛtabuddhānāmutpāyitryai mātre namaḥ /",
  "SA14bsa031_u:40": "evaṃ namaskārastutipūvakeṇābhisamayālaṅkāraśāstreṇa vastupratipakṣākāreṣu kasmiṃścidekasmin (pakṣe)",
  "SA14bsa031_u:41": "saṃgṛhīte, prathamapakṣe tāvattadarthapariśramavaiyarthyam /",
  "SA14bsa031_u:42": "tathā hi na hi tadasti iha prajñāpāramitāyāṃ vastujātaṃ yanna lakṣaṇaśāstreṣu uktapūrvam /",
  "SA14bsa031_u:43": "dvitīye vyavadānavastu (mātra)",
  "SA14bsa031_u:44": "saṅgrahāt sāṃkleśikavastvasaṃgrahācca na jñāyate kasyāyaṃ pratipakṣa iti /",
  "SA14bsa031_u:45": "tṛtīte nirvastukākāramātrasaṃgrahādarthādhigamaśūnyādiha kiñcidapi noktamiti vyartha eva (śāstraracanāyāsaḥ)",
  "SA14bsa031_u:46": "iti nāpare śaṅkiṣyante kim iti cet?",
  "SA14bsa031_u:47": "tannaḥ, yato hi yathākramaṃ śrāvakapratyekabuddhabodhisattvānuttarabuddhānāṃ trisarvajñatāyāṃ samastābhisamayānāṃ saṃgrahaṇena pakṣatrayasyāpi saṃgṛhītatvāt /",
  "SA14bsa031_u:48": "yathā madhyamajinajananyāṃ - “subhūte śrāvakapratyekabuddhayoḥ sarvajñatā,",
  "SA14bsa031_u:49": "bodhisattvānāṃ mārgajñatā,",
  "SA14bsa031_u:50": "tathāgatārhatsamyaksambuddhānāṃ sarvākārajñatā /",
  "SA14bsa031_u:51": "bhagavan kimarthaṃ sarvajñatā śrāvakapratyekabuddhayoḥ?",
  "SA14bsa031_u:52": "subhūte sarve hi yāvanto bāhyābhyantaradharmāḥ,",
  "SA14bsa031_u:53": "tāvata eva śrāvakapratyekabuddhā jānanti,",
  "SA14bsa031_u:54": "na tu mārgeṇa,",
  "SA14bsa031_u:55": "nāpi sarvākāreṇa,",
  "SA14bsa031_u:56": "ataḥ sarvajñatā śrāvakapratyekabuddhayoriti /",
  "SA14bsa031_u:57": "bhagavan, kimarthaṃ mārgajñatā bodhisattvānām?",
  "SA14bsa031_u:58": "subhūte bodhisattvaiḥ,",
  "SA14bsa031_u:59": "yaṃ śrāvakasya mārgaḥ,",
  "SA14bsa031_u:60": "yāḥ pratyekabuddhasya mārgaḥ,",
  "SA14bsa031_u:61": "yo buddhasya mārgaḥ sarve mārgā utpādyante jñāyante ca /",
  "SA14bsa031_u:62": "te 'pi paripūryante,",
  "SA14bsa031_u:63": "teṣāṃ mārgāṇāṃ kriyāpi kriyate /",
  "SA14bsa031_u:64": "na yāvat praṇidhānaparisamāptiḥ,",
  "SA14bsa031_u:65": "sattvaparipākaḥ,",
  "SA14bsa031_u:66": "buddhakṣetrapariśuddhirvā kriyate,",
  "SA14bsa031_u:67": "na tāvatteṣāṃ samyagbhūtāntasākṣātkāraḥ,",
  "SA14bsa031_u:68": "ataḥ mārgajñatā bodhisattvānām /",
  "SA14bsa031_u:69": "bhagavan, kimarthaṃ sarvākārajñatā tathāgatasyārhataḥ samyaksambuddhasya?",
  "SA14bsa031_u:70": "subhūte, yena ākāreṇa,",
  "SA14bsa031_u:71": "yena liṅgena,",
  "SA14bsa031_u:72": "yena nimittena prakhyātā dharmāḥ,",
  "SA14bsa031_u:73": "tamākāraṃ talliṅgaṃ tannimittaṃ tathāgatā avagacchanti,",
  "SA14bsa031_u:74": "ataḥ tathāgatasya arhataḥ samyaksambuddhasya sarvākārajñateti /",
  "SA14bsa031_u:75": "“evaṃ saṃkṣiptāyāmapi (jinajananyāṃ)",
  "SA14bsa031_u:76": "- “śrāvakabhūmāvapi śikṣitukāmenāpi” ityādikamāha /",
  "SA14bsa031_u:77": "vistṛtāyāmapi vistareṇābhihitam /",
  "SA14bsa031_u:78": "tatra sarvajñatā hi rūpādidharmānityatādyadhiṣṭhānā ātmamohaprahāṇaphalā;",
  "SA14bsa031_u:79": "mārgajñatā sarvayānaniryāṇā tattvāsākṣātkārādhiṣṭhānā asaṃgṛhītasattvasaṃgrahādiphalāḥ;",
  "SA14bsa031_u:80": "sarvākārajñatā sarvadharmānutpādādhiṣṭhānā ākāśadhātuparyantāvicchinnasattvārthaphalā bhūtāntādhigamavāsanāpratisandhiprahāṇātmikā /",
  "SA14bsa031_u:81": "itthamabhisamayālaṅkāre sarvavastupratipakṣākārasaṃgrahaṇenāśeṣābhisamayanirdeśaḥ kṛta itīdamupapadyate /",
  "SA14bsa031_u:82": "granthārambhaprayojanam",
  "SA14bsa031_u:83": "mandadhījanānāṃ tu vistṛtamadhmasaṃkṣiptāsu bhagavatīṣu (saṃkṣiptamadhyavistṛta)",
  "SA14bsa031_u:84": "rucisampannasattvahitecchayā karuṇāmayena tattajjinajananyāṃ sakalaprajñāpāramitārthāṣṭābhisamayakramo deśita eva,",
  "SA14bsa031_u:85_0": "bhagavata āryājitajinasya tannidarśane kiṃ prayojanamitiśaṅkānirākaraṇārthasandehotpādanena",
  "SA14bsa031_u:85_1": "pravṛttyaṅgaṃ svīyaśāstrābhidheyaprayojanaprayojanaprayojanāntarbhūtasambandhāṃśca pradarśayannāha -",
  "SA14bsa031_u:86": "sarvākārajñatāmārgaṃḥ śāsitrā yo 'tra deśitaḥ /",
  "SA14bsa031_u:87": "dhīmanto vīkṣiṣīraṃstamanālīḍhaṃ parairiti // Abhis_1.2 //",
  "SA14bsa031_u:88": "smṛtau cādhāya sūtrārthaṃ dharmacaryāṃ daśātmikām /",
  "SA14bsa031_u:89": "sukhena pratipatsīrannityārambhaprayojanam // Abhis_1.3 //",
  "SA14bsa031_u:90": "iti / sarvākārajñataiva hi buddhatvamārga iti sarveṣāmabhisamayānāmupalakṣaṇatvāttasyāmeva tātparyam /",
  "SA14bsa031_u:91": "triprātihāryaiḥ sakalajanānuśāsakena bhagavatā jinajananītraye yo 'bhidheyo deśitaḥ,",
  "SA14bsa031_u:92": "sa abhidhānābhidheyopāyopeyapratipattirūpeṇa sambaddhaḥ,",
  "SA14bsa031_u:93_0": "bāhyetaravītarāgādibhiḥ sarvadharmanairātmyānabhyastaiḥ śrutamayādiprajñākrameṇānālīḍha",
  "SA14bsa031_u:93_1": "iti suvyavasthāpite vāsanāsambhūtasmṛtijñāne bodhicittadānapratipattyācāramaṣṭābhisamayātmakamaśeṣaprajñāpāramitāsūtrārthaṃ",
  "SA14bsa031_u:93_2": "samyagādhāya sarvatragadharmadhātvadhigamalakṣaṇapramuditabhūmyādyadhigamakrameṇa",
  "SA14bsa031_u:93_3": "sarvākāraṃ sākṣātkuryāditi prayojanaprayojanāya vineyā abhilaṣitaprajñāpāramitārthabodhicittapratipattyādilakṣaṇāni",
  "SA14bsa031_u:93_4": "sukhena pratipatsīranniti śāstrārambhaprayojanam //",
  "SA14bsa031_u:94": "prajñāpāramitāyāḥ kāyikavyavasthāpanam",
  "SA14bsa031_u:95_0": "evaṃ sambandhādīn vyāhṛtya vineyānāṃ sukhena pratipattaye supravibhaktasyāpi śāstrārthasya",
  "SA14bsa031_u:95_1": "asaṃlulitatvena vyākhyānasaukaryamavalokya pañcadaśabhiḥ kārikābhiḥ samāsavyāsanirdeśena",
  "SA14bsa031_u:95_2": "prajñāpāramitāyāḥ kāyikavyavasthāpanamāha -",
  "SA14bsa031_u:96": "prajñāpāramitāṣṭābhiḥ padārthaiḥ samudīritā /",
  "SA14bsa031_u:97": "sarvākārajñatā mārgajñatā sarvajñatā tataḥ // Abhis_1.4 //",
  "SA14bsa031_u:98": "sarvākārābhisambodho mūrdhaprāpto 'nupūrvikaḥ /",
  "SA14bsa031_u:99": "ekakṣaṇābhisambodho dharmakāyaśca te 'ṣṭadhā // Abhis_1.5 //",
  "SA14bsa031_u:100": "cittotpādo 'vavādaśca nirvedhāṅgaṃ caturvidham /",
  "SA14bsa031_u:101": "ādhāraḥ pratipatteśca dharmadhātusvabhāvakaḥ // Abhis_1.6 //",
  "SA14bsa031_u:102": "ālambanaṃ samuddeśaḥ sannāhaprasthitikriye /",
  "SA14bsa031_u:103": "sambhārāśca saniryāṇāḥ sarvākārajñatā muneḥ // Abhis_1.7 //",
  "SA14bsa031_u:104": "śyāmīkaraṇatādīni śiṣyakhaḍgapathau ca yau /",
  "SA14bsa031_u:105": "mahānuśaṃso dṛṅmārga aihikāmutrikairguṇaiḥ // Abhis_1.8 //",
  "SA14bsa031_u:106": "kāritramadhimuktiśca stutastobhitaśaṃsitāḥ /",
  "SA14bsa031_u:107": "pariṇāme 'numode ca manaskārāvanuttamau // Abhis_1.9 //",
  "SA14bsa031_u:108": "nirhāraḥ śuddhiratyantamityayaṃ bhāvanāpathaḥ /",
  "SA14bsa031_u:109": "vijñānāṃ bodhisattvānāmiti mārgajñatoditā // Abhis_1.10 //",
  "SA14bsa031_u:110": "prajñayā na bhave sthānaṃ kṛpayā na śame sthitiḥ /",
  "SA14bsa031_u:111": "anupāyena dūratvapāyenāvidūratā // Abhis_1.11 //",
  "SA14bsa031_u:112": "vipakṣapratipakṣau ca prayogaḥ samatāsya ca /",
  "SA14bsa031_u:113": "dṛṅmārgaḥ śrāvakādīnāmiti sarvajñateṣyate // Abhis_1.12 //",
  "SA14bsa031_u:114": "ākārāḥ saprayogāśca guṇā doṣāḥ salakṣaṇāḥ /",
  "SA14bsa031_u:115": "mokṣanirvedhabhāgīye śaikṣo 'vaivartiko gaṇaḥ // Abhis_1.13 //",
  "SA14bsa031_u:116": "samatābhavaśāntyośca kṣetraśuddhiranuttarā /",
  "SA14bsa031_u:117": "sarvākārābhisambodha eṣa sopāyakauśalaḥ // Abhis_1.14 //",
  "SA14bsa031_u:118": "liṅgaṃ tasya vivṛddhiśca nirūḍhiścittasaṃsthitiḥ /",
  "SA14bsa031_u:119": "caturdhā ca vikalpasya pratipakṣaścaturvidhaḥ // Abhis_1.15 //",
  "SA14bsa031_u:120": "pratyekaṃ darśanākhye ca bhāvanākhye ca vartmani /",
  "SA14bsa031_u:121": "ānantaryasamādhiśca saha vipratipattibhiḥ // Abhis_1.16 //",
  "SA14bsa031_u:122": "mūrdhābhisamayastredhā daśadhā cānupūrvikaḥ /",
  "SA14bsa031_u:123": "ekakṣaṇābhisambodho lakṣaṇena caturvidhaḥ // Abhis_1.17 //",
  "SA14bsa031_u:124": "svābhāvikaḥ sasāṃbhogo nairyāṇiko 'parastathā /",
  "SA14bsa031_u:125": "dharmakāyaḥ sakāritraścaturdhā samudīritaḥ // Abhis_1.18 //",
  "SA14bsa031_u:126": "iti / tatra prathamakārikādvayena aṣṭavastūnāṃ saṃgrahāt samāsanirdeśaḥ,",
  "SA14bsa031_u:127": "tataḥ trayodaśakārikābhiḥ tasyaivārthaṃ saṃgṛhya vistareṇa vyākhyānaṃ bhavati /",
  "SA14bsa031_u:128": "itthaṃ saṃkṣepavistarābhyāṃ bhāṣitatvena subhāṣitam /",
  "SA14bsa031_u:129_0": "piṇḍārthakārikāṇāmeva śāstrapraṇetrā 'cittotpādaḥ parārthāya' - ityādivakṣyamāṇasakalaśāstreṇa",
  "SA14bsa031_u:129_1": "vyākhyāsyamānatvāt tadvyākhyānenaiva vyākhyānaṃ sañcintya vīpsābhayena nātraitā vyākhyātāḥ /",
  "SA14bsa031_u:130": "sarvākārajñatā",
  "SA14bsa031_u:131": "1 cittotpādaḥ",
  "SA14bsa031_u:132_0": "itthaṃ sakalapiṇḍārtha nirdiśya bodhiṃ prāptukāmairbodhisattvaiḥ phalabhūtatvāt sarvākārajñatādhigantavyetyādau",
  "SA14bsa031_u:132_1": "sarvākārajñatāsaṃgrahakārikāṃ vyākhyātukāmaḥ sālambanaṃ cittotpādasvarūpamāha -",
  "SA14bsa031_u:133": "cittotpādaḥ parārthāya samyaksambodhikāmatā /",
  "SA14bsa031_u:134": "buddho bhūtvā yathābhavyatayā parārthaṃ prati yatnaṃ kuryāmiti parārthāya samyaksambodhyadhikāmatālakṣaṇaḥ praṇidhiprasthānasvabhāvo dvividhaścittotpādaḥ /",
  "SA14bsa031_u:135": "samyaksambodhikāmatā ca tatprārthanā kuśalo dharmacchandaścaitasikaḥ /",
  "SA14bsa031_u:136": "viśiṣṭaviṣayapratibhāsamutpadyamānaṃ cittaṃ “cittotpādaḥ” iti kathaṃ sa (caitasikaḥ)",
  "SA14bsa031_u:137": "cittotpādo bhavet?",
  "SA14bsa031_u:138": "satyametat /",
  "SA14bsa031_u:139_0": "kintu kuśaladharmacchandalakṣaṇāyāṃ prārthanāyāṃ satyāṃ bodhicittamutpadyata iti",
  "SA14bsa031_u:139_1": "kāraṇenātra kāryaṃ nirdiṣṭamevaṃ prārthayituḥ bodhisattvasya sarve kuśalā dharmā",
  "SA14bsa031_u:139_2": "vṛddhiṃ yāntīti jñāpanāya copacāraḥ samāśrita ityadoṣaḥ /",
  "SA14bsa031_u:140": "anyaprakāreṇa praṇidhānaṃ prārthanā vā samyaksambodhikāmatā tatsahacaritacittotpādaḥ prārthanayātidiśyate /",
  "SA14bsa031_u:141": "evañca praṇidhānasahagataṃ taccittamutpadyata iti jñāpanāya vā //",
  "SA14bsa031_u:142": "keyaṃ samyaksaṃbodhiḥ?",
  "SA14bsa031_u:143": "kaśca parārtho yatkāmatātmako yadarthaścittotpāda iti cet? ucyate -",
  "SA14bsa031_u:144": "samāsavyāsataḥ sā ca yathāsūtraṃ sa cocyate // Abhis_1.19 //",
  "SA14bsa031_u:145": "tisṛṣvapi jinajananīṣu prajñāpāramitāyāṃ dānādau ca deyadāyakapratigrāhakādyanupalabdhiḥ pratipattavyeti jñāpanārthakena;",
  "SA14bsa031_u:146": "yathābhavyasarvasattvān nirvāṇe,",
  "SA14bsa031_u:147": "matsariṇaśca dānādau pratiṣṭhāpayitukāmenāsyāṃ prajñāpāramitāyāṃ pratipattavyamitipradarśanapareṇa vacanena (vākyena)",
  "SA14bsa031_u:148": "sūtrārthāviruddhena samāsavyāsataḥ parārthā samyaksambodhiḥ nirdiṣṭā /",
  "SA14bsa031_u:149": "itthaṃ 'cittotpādaḥ parārthāya samyaksambodhikāmatā' jñātavyā /",
  "SA14bsa031_u:150": "sarvākaragranthatātparyārthanirdeśāvasare sarvaṃ kathitaṃ tathāpi bahuvaktavyamāśaṅkya na (atra pradhānataḥ)",
  "SA14bsa031_u:151": "samullikhitam /",
  "SA14bsa031_u:152": "evaṃ sālambanaṃ cittotpādasvarūpamabhidhāyedānīṃ tasya dvāviṃśatiprabhedān dvābhyāmantaraślokābhyāmāha -",
  "SA14bsa031_u:153": "bhūhemacandrajvalanairnidhiratnākarārṇavaiḥ /",
  "SA14bsa031_u:154": "vajrācalauṣadhīmitraiścintāmaṇyarkagītibhiḥ // Abhis_1.20 //",
  "SA14bsa031_u:155": "nṛpagañjamahāmārgayānaprasravaṇodakaiḥ /",
  "SA14bsa031_u:156": "ānandoktinadīmaighairdvāviṃśatividhaḥ sa ca // Abhis_1.21 //",
  "SA14bsa031_u:157_0": "chanda-āśaya-adhyāśaya-prayoga-dāna-śīla-kṣānti-vīrya-dhyāna-prajñā-upāya-kauśala-praṇidhāna-bala-jñāna-abhijñā-puṇyajñāna-bodhipakṣānukūladharma-karuṇāvipaśyanā-dhāraṇīpratibhāna-dharmotsava-ekayāna-dharmakāyaiḥ",
  "SA14bsa031_u:157_1": "sahagataḥ (cittotpādaḥ)",
  "SA14bsa031_u:158_0": "yathākramaṃ pṛthivī-kalyāṇasuvarṇa-śuklapakṣavanacandra-jvalana-mahānidhāna-ratnākara-mahārṇava-vajraparvatarāja-bhaiṣajya-kalyāṇamitra-cintāmaṇi-āditya-dharmamadhurasaṃgīti-mahārāja-koṣṭhāgāra-mahāmārga-yāna",
  "SA14bsa031_u:158_1": "prasravaṇodaka-ānandokti-nadīdhārā-meghaiḥ-sadṛśaḥ;",
  "SA14bsa031_u:159": "sarvaśukladharmapratiṣṭhābhūtatvāt,",
  "SA14bsa031_u:160": "bodhiparyāntāvikāritvāt,",
  "SA14bsa031_u:161": "sakalaśukladharmavivṛddhigamanāt,",
  "SA14bsa031_u:162": "trisarvajñatāvaraṇendhanadāhakatvāt,",
  "SA14bsa031_u:163": "sarvasattvasaṃtarpaṇāt,",
  "SA14bsa031_u:164": "guṇaratnānāmāśrayabhāvāt,",
  "SA14bsa031_u:165": "sarvāniṣṭopanipātairakṣobhyatvāt,",
  "SA14bsa031_u:166": "saṃpratyayadārḍhyenābhedyatvāt,",
  "SA14bsa031_u:167": "ālambanavikṣepeṇāniṣkampyatvāt,",
  "SA14bsa031_u:168": "kleśajñeyāvaraṇavyādhipraśamanāt,",
  "SA14bsa031_u:169": "sarvāvasthāsu sattvārthāparityāgāt,",
  "SA14bsa031_u:170": "yathāpraṇidhānaṃ phalasamṛddheḥ,",
  "SA14bsa031_u:171": "vineyajanasya paripācanāt,",
  "SA14bsa031_u:172": "vineyāvarjana karadharmadeśakatvāt,",
  "SA14bsa031_u:173": "avyāhataprabhāvatvena parārthānuṣṭhānāt,",
  "SA14bsa031_u:174": "bahupuṇyajñānasaṃbhārakośasthānatvāt,",
  "SA14bsa031_u:175": "sarvāryayātānuyātatvāt,",
  "SA14bsa031_u:176": "saṃsāranirvāṇānyatarāpātena sukhasaṃvāhanāt,",
  "SA14bsa031_u:177": "śrutāśrutadharmadhāraṇādakṣayatvāt,",
  "SA14bsa031_u:178": "mokṣakāmānāṃ vineyānāṃ priyaśrāvaṇāt,",
  "SA14bsa031_u:179": "asaṃbhinna-ḥ parakāryakriyātvāt,",
  "SA14bsa031_u:180": "tuṣitabhavanavāsādisandarśanayogyatvāt yathāsaṃkhyaṃ bhavati /",
  "SA14bsa031_u:181": "ityevaṃ 'bhūhemacandrajvalanaitira' tyādibhiḥ dvāviṃśatiścittotpādā vyākhyātāḥ /",
  "SA14bsa031_u:182": "tatra prathamāstrayo mṛdumadhyādhimātratayādikarmikabhūmisaṅgṛhītāḥ /",
  "SA14bsa031_u:183": "tataḥ ekaḥ prathamabhūmipraveśamārgasaṅgṛhītaḥ /",
  "SA14bsa031_u:184": "tadantaraṃ daśa pramuditādidaśabhūmisaṅgṛhītā darśanabhāvanāmārgagocarāḥ /",
  "SA14bsa031_u:185": "tataḥ pañca viśeṣamārgasaṅgṛhītāḥ /",
  "SA14bsa031_u:186": "tadantaraṃ trayaṃ cittotpādāḥ prayogamaulapṛṣṭhadvāreṇa buddhabhūmisaṅgṛhītāḥ /",
  "SA14bsa031_u:187": "iti cittotpādabhedaḥ ādikarmikabhūmimārabhya yāvad buddhabhūmi saṅgṛhītaḥ /",
  "SA14bsa031_u:188": "2 - avavādaḥ",
  "SA14bsa031_u:189": "prasaṅgāgata (cittotpāda)",
  "SA14bsa031_u:190_0": "-bhedamabhidhāya utpāditaprathamādibodhicittāya yathākālaṃ bodhisattvāya prārthitārthabodhicittotpādāya",
  "SA14bsa031_u:190_1": "tadākṣiptadharmasiddhaye prāptaguṇaparirakṣaṇenābhivṛddhaye copadeśo 'vavāda ityata āha -",
  "SA14bsa031_u:191": "pratipattau ca satyeṣu buddharatnādiṣu triṣu /",
  "SA14bsa031_u:192": "asaktāvapariśrāntau pratipatsamparigrahe // Abhis_1.22 //",
  "SA14bsa031_u:193": "cakṣuḥṣu pañcasu jñeyaḥ ṣaḍsvabhijñāguṇeṣu ca /",
  "SA14bsa031_u:194": "dṛṅmārge bhāvanākhye cetyavavādo daśātmakaḥ // Abhis_1.23 //",
  "SA14bsa031_u:195": "yathoktaprabhedabodhicittapratipattau saṃvṛtiparamārthasatyānatikrameṇa śrāvakādyasādhāraṇatayā'nupalambhayogena vartanamiti śikṣaṇaṃ pratipattyavavādaḥ /",
  "SA14bsa031_u:196": "duḥkhe phalabhūtarūpādiśūnyatāprajñāpāramitayostathatārūpatvādaikātmyamiti /",
  "SA14bsa031_u:197": "samudaye śūnyatāhetubhūtarūpādyoravyatiriktatvena rūpādirna samudayanirodhasaṃkleśavyavadānadharmī iti /",
  "SA14bsa031_u:198": "nirodhe śūnyatāyāmutpādanirodhasaṃkleśavyavadānahānivṛddhyādirahitāyānna rūpaṃ yāvannāvidyotpādo nāvidyānirodho na buddho bodhiriti /",
  "SA14bsa031_u:199": "mārge dānādipāramitābhirātmano 'dhyātmaśūnyatādīnāṃ bahirdhāśūnyatādibhiḥ pūrvāntāparāntayośca parasparaṃ na yuktāyuktatvena pratipattirityupadeśaḥ satyāvavādaḥ /",
  "SA14bsa031_u:200": "buddhe buddhabodhyorekatvalakṣaṇatvena buddhakaradharmalakṣaṇasarvākārajñatāyā anupalambhe rūpādyayojanenālambyālambakasamatājñānamiti /",
  "SA14bsa031_u:201": "dharme trisarvajñatāsaṃgṛhītasamastavastupratipakṣākārasaṅgrahaiḥ sarvadharmāṇāṃ saṅgṛhītānāṃ niḥsvabhāvateti /",
  "SA14bsa031_u:202_0": "saṃghe buddharatnāntargatatvenārhadvarjyeṣu phalasthapratipannakabhedena saptasu",
  "SA14bsa031_u:202_1": "mahāpuruṣeṣu pratyekabuddhena sahāṣṭāsu mṛdvindriyādibhedena viṃśatisaṃkhyāvacchinneṣyāryāvaivarttikabodhisattvaśaikṣeṣvanutpādatayā",
  "SA14bsa031_u:202_2": "pravṛttirityupadeśo ratnatrayāvavādaḥ /",
  "SA14bsa031_u:203": "ārabdhavīryatayā yathoktārthānuṣṭhānaṃ prati kāyādisukhallikatvena kasyacidabhiniveśaḥ syādityasaktau kāyādīnāmasvabhāvatayā deśanāvavādaḥ /",
  "SA14bsa031_u:204": "ciratarakālābhyāsenāpi samīhitārthāniṣpattāvuttrasanajātīyasya parikhedaḥ syādityapariśrāntau rūpāderyāvat samyaksambodheramananatayā deśanāvavādaḥ /",
  "SA14bsa031_u:205": "daśadigavasthitabuddhādibhyaḥ pratyarthaṃ mārgopadeśe gṛhyamāṇe cittāvalīnatā syāditi pratipatsamparigrahe dharmāṇāṃ prakṛtyajātatvena śikṣaṇamavavādaḥ /",
  "SA14bsa031_u:206_0": "māṃsavaipākikadivyaprajñādharmabuddhacakṣuṣāṃ yathāsaṃkhyaṃ pratiniyatavastusarvasattvacyutyupapattisarvadharmāvikalpānāṃ",
  "SA14bsa031_u:206_1": "sarvāryapudgalādhigamasarvākārasarvadharmābhisambodhaviṣayāṇāṃ tathatayaikatvena",
  "SA14bsa031_u:206_2": "pratipattiriti śikṣaṇaṃ pañcacakṣuravavādaḥ /",
  "SA14bsa031_u:207_0": "ṛddhidivyaśrotraparacittajñānapūrvanivāsānusmṛtyabhisaṃskārikadivyacakṣurāsravakṣayajñānābhijñānāṃ",
  "SA14bsa031_u:207_1": "pṛthivīkampanādisarvalokadhātusthasūkṣmataraśabdaśravaṇasarāgādiparacittaparijñānasvapara-pūrvānekajātyanusmaraṇasarvarūpadarśanakleśajñeyāvaraṇaprahāṇakāritrāṇāmādiśāntatvenāvabodha",
  "SA14bsa031_u:207_2": "iti deśanā ṣaḍabhijñāvavādaḥ /",
  "SA14bsa031_u:208_0": "catuḥsatyasaṅgṛhītaṣoḍaśakṣaṇasvabhāvaṃ darśanamārgaṃ dharmānvayajñānakṣāntijñānātmakaṃ",
  "SA14bsa031_u:208_1": "sarvadharmaniḥsvabhāvabodhena māyākāra iva sarvatrānabhiniviṣṭamūrtistatprahātavyavastupratipakṣatvena",
  "SA14bsa031_u:208_2": "yogī vibhāvayatīti deśanā darśanamārgāvavādaḥ /",
  "SA14bsa031_u:209_0": "saṃskṛtāsaṃskṛtayorekarūpatvena parasparamaśakyavyatirekaprajñaptivad yathoktadarśanamārgasaṃmukhīkṛtavastvavyatirekālambanād",
  "SA14bsa031_u:209_1": "darśanabhāvanayorapṛthagbhāva iti na lākṣaṇikaṃ bhāvanāmārgavyavasthānam,",
  "SA14bsa031_u:210_0": "atha ca sa tatprahātavyavastupratipakṣatvena vibhāvyate pratītyasamutpādadharmatayeti",
  "SA14bsa031_u:210_1": "deśanā bhāvanāmārgāvavāda ityevaṃ bodhicittatadākṣitpadharmasvabhāvaprajñāpāramitāyāṃ",
  "SA14bsa031_u:210_2": "yā pratipattiranupalambhākārā,",
  "SA14bsa031_u:211": "tasyā yadālambanaṃ catvāryasatyāni,",
  "SA14bsa031_u:212": "ya āśrayastrīṇi śaraṇāni,",
  "SA14bsa031_u:213": "yo viśeṣagamanaheturasaktiḥ,",
  "SA14bsa031_u:214": "yo 'vyāvṛttigamanahetupariśrāntiḥ,",
  "SA14bsa031_u:215": "yo 'nanyayānagamanahetuḥ pratipatsaṃparigrahaḥ,",
  "SA14bsa031_u:216": "yo 'parapratyagāmitvahetuḥ pañca cakṣūṃṣiḥ,",
  "SA14bsa031_u:217": "yaḥ sarvākārajñatāparipūrihetuḥ ṣaḍabhijñāḥ,",
  "SA14bsa031_u:218": "yau niṣṭhāhetū darśanabhāvanāmārgau,",
  "SA14bsa031_u:219": "tatsarvamavavādaprakaraṇe nirdiṣṭametāvataiva sarvo 'rthaḥ sampanna iti daśavidho 'vavādaḥ /",
  "SA14bsa031_u:220": "saṃgharatnādhikāre tatsubodhāya dvau antaraślokau ityāha -",
  "SA14bsa031_u:221": "mṛdutīkṣṇendriyai śraddhādṛṣṭiprāptau kulaṅkulau /",
  "SA14bsa031_u:222": "ekavīcyantarotpadya kārākārākaniṣṭhagāḥ // Abhis_1.24 //",
  "SA14bsa031_u:223": "plutāstrayo bhavasyāgraparamo rūparāgahā /",
  "SA14bsa031_u:224": "dṛṣṭadharmaśamaḥ kāyasākṣī khaḍgaśca viṃśatiḥ // Abhis_1.25 //",
  "SA14bsa031_u:225": "vakṣyamāṇamārgajñatāsaṅgṛhītaṣoḍaśakṣaṇadarśanamārgam āśritya śraddhādharmānusāribhedena prathamaphalapratipannako dvividhaḥ /",
  "SA14bsa031_u:226": "tataḥ srota āpannaḥ /",
  "SA14bsa031_u:227": "tato devamanuṣyakulaṃkulatvena sa evānyo dvividhaḥ /",
  "SA14bsa031_u:228": "tato dvitīyaphalapratipannako mṛdutīkṣṇendriya evaikaḥ śraddhādṛṣṭiprāptaḥ /",
  "SA14bsa031_u:229": "tataḥ sakṛdāgāmī /",
  "SA14bsa031_u:230": "tataḥ sa ekavīciko 'paraḥ /",
  "SA14bsa031_u:231": "tataṃ tṛtīyaphalapratipannakaḥ pūrvavacchaddhādṛṣṭiprāptaḥ /",
  "SA14bsa031_u:232": "tataḥ anāgāmī antarābhave upapadya,",
  "SA14bsa031_u:233": "abhisaṃskāre anabhisaṃskāre ca parinirvāyīti caturdhā /",
  "SA14bsa031_u:234": "tataṃ evākaniṣṭhagaḥ plutārdhaplutasarvasthānacyutatvenordhvāvakrāntāparastrividhaḥ /",
  "SA14bsa031_u:235": "tataḥ sa eva bhavāgragastu rūpavītarāgo dṛṣṭadharmaśamaḥ kāyasākṣīti aparo dvividhaḥ /",
  "SA14bsa031_u:236": "tato 'rhattvaphalapratipannakaḥ /",
  "SA14bsa031_u:237": "tataḥ pratyekabuddha iti viṃśatiḥ /",
  "SA14bsa031_u:238": "3 - nirvedhāṅgam",
  "SA14bsa031_u:239": "labdhāvavādasyaivamādikarmikasya nirvedhāṅgabhavanamiti nirvedhāṅgamāha -",
  "SA14bsa031_u:240": "ālambanata ākārāddhetutvātsamparigrahāt /",
  "SA14bsa031_u:241": "caturvikalpasaṃyogaṃ yathāsvaṃ bhajatāṃ satām // Abhis_1.26 //",
  "SA14bsa031_u:242": "śrāvakebhyaḥ sakhaḍgebhyo bodhisattvasya tāyinaḥ /",
  "SA14bsa031_u:243": "mṛdumadhyādhimātrāṇāmūṣmādīnāṃ viśiṣṭatā // Abhis_1.27 //",
  "SA14bsa031_u:244_0": "bodhisattvānāṃ śrutādiprakarṣaprāptamokṣabhāgīyaśraddhādilakṣaṇakuśalamūlādūrdhvaṃ",
  "SA14bsa031_u:244_1": "catuḥsatyaprativedhānukūlāni ca caturnirvedhabhāgīyāni laukikabhāvanāmayāni ūṣmaprāpta iti kuśalamūlam,",
  "SA14bsa031_u:245": "tato mūrdhaprāptaḥ,",
  "SA14bsa031_u:246": "tataḥ kṣāntiprāptaḥ,",
  "SA14bsa031_u:247_0": "tato 'gradharma iti mṛdvādikrameṇa utpādo 'thavā bodhisattvasambaddhamṛdvindriyādipudgalabhedena",
  "SA14bsa031_u:247_1": "vakṣyamāṇamṛdumadhyādhimātrālambanaviśiṣṭavastvātmakacatuḥsatyālambanadharmadarśana-pratipakṣatvenānabhiniveśādyākāraviśeṣāt",
  "SA14bsa031_u:247_2": "yānatrayādhigamahetutvaviśeṣādupāyakauśalakalyāṇamitralakṣaṇasamparigrahād darśanabhāvanāmārgābhyāṃ",
  "SA14bsa031_u:247_3": "prahātavyā grāhyagrāhakacaturvikalpāḥ vakṣamāṇanayasambandhenotpannāḥ śrāvakādīnāmūṣmādibhyo viśiṣṭāḥ /",
  "SA14bsa031_u:248": "teṣāmūṣmādikuśalamūlaṃ nyāye rūpaṇādilakṣaṇavastvātmakacatuḥsatyālambanamātmadarśanapratipakṣatvenānityādyākārapratipannaṃ svayānādhigamahetubhūtaṃ samparigraharahitaṃ,",
  "SA14bsa031_u:249": "caturvidho vikalpo 'saṃsṛṣṭo bhavatīti vyavasthāpanāt /",
  "SA14bsa031_u:250": "bodhisattvānāṃ nirvedhabhāgīyāni upāyakauśalabalena kvacit hetunā,",
  "SA14bsa031_u:251": "kvacit phalena,",
  "SA14bsa031_u:252": "kvacit svarūpatayā,",
  "SA14bsa031_u:253": "kvacid dharmatākāreṇa yathābhavyatayā catuḥsatyavastvālambanamiti veditavyam /",
  "SA14bsa031_u:254": "saṃkṣiptavyākhyāmātraṃ vaktukāmena na prapañcitam /",
  "SA14bsa031_u:255": "yata idameva vyavasthāpanaṃ hyato 'nyayānamāśritya kutrāpi dūṣaṇaṃ nābhidhātavyam /",
  "SA14bsa031_u:256": "ālambanākārayoḥ kā viśeṣatā ityata ālambanākārau saptamiḥ antaraślokairāha -",
  "SA14bsa031_u:257": "ālambanamanityādi satyādhāraṃ tadākṛtiḥ /",
  "SA14bsa031_u:258": "niṣedho 'bhiniveśāderheturyānatrayāptaye // Abhis_1.28 //",
  "SA14bsa031_u:259": "rūpādyāyavyayau viṣṭhāsthitī prajñaptyavācyate /",
  "SA14bsa031_u:260": "tatra mṛduna anityādiṣoḍaśākāraṃ duḥkhādicatuḥsatyādhāramālambanam /",
  "SA14bsa031_u:261": "duḥkhādisatyābhiniveśālambanādīnāṃ niṣedhaḥ tadākṛtiḥ /",
  "SA14bsa031_u:262": "yānatrayādhigamaprāptaye hetubhāvaḥ sarveṣāmevoṣmādīnāṃ veditavyaḥ /",
  "SA14bsa031_u:263": "adhimuktinā tattvamanaskāreṇa ca yathāsaṃkhyaṃ rūpādīnāṃ pratipatteḥ niṣedhasya cānupalambhanaṃ na samanudarśanamiti madhyasyālambanam /",
  "SA14bsa031_u:264": "sarvanāmadheyābhāvena prabandhavisadṛśaprabandhasadṛśapravṛttilakṣaṇayorabhāva ityākṛtiḥ /",
  "SA14bsa031_u:265": "rūpamārabhya yāvadbuddha iti sarvadharmasāṅketiko vyāvahārikadharma ityadhimātrasyālambanam /",
  "SA14bsa031_u:266": "kuśalādidharmatā na kenacid vacanīyā ityākṛtiḥ /",
  "SA14bsa031_u:267": "ityālambanākāravannirvikalpajñānāgneḥ pūrvarūpatvādūṣmagataṃ trividham /",
  "SA14bsa031_u:268": "rūpādāvasthitisteṣāṃ tadbhāvenāsvabhāvatā // Abhis_1.29 //",
  "SA14bsa031_u:269": "tayormithaḥsvabhāvatvaṃ tadanityādyasaṃsthitiḥ /",
  "SA14bsa031_u:270": "tāsāṃ tadbhāvaśūnyatvaṃ mithaḥ svābhāvyametayoḥ // Abhis_1.30 //",
  "SA14bsa031_u:271": "anudgraho yo dharmāṇāṃ tannimittāsamīkṣaṇam /",
  "SA14bsa031_u:272": "parīkṣaṇañca prajñāyāḥ sarvaṃsyānupalambhataḥ // Abhis_1.31 //",
  "SA14bsa031_u:273": "iti / atra svabhāvaśūnyatayā rūpādīnāṃ rūpādisvabhāvenāpagatasvabhāvatā,",
  "SA14bsa031_u:274": "tataḥ rūpādyasthānamiti mṛduna ālambanam /",
  "SA14bsa031_u:275": "paramārthena rūpādisarvadharmaśūnyatayoḥ parasparamekaṃ rūpamiti śūnyatāyāmanityatvādīnāmabhāvena rūpādau na nityānityādibhiḥ sthānamityākāraḥ /",
  "SA14bsa031_u:276": "dharmadhāturūpatayānityādiśūnyatānāṃ svaniḥsvabhāvatvādanityādiśūnyatānāṃ parasparamaikātmyamiti madhyasyālambanam /",
  "SA14bsa031_u:277": "yaṃ svabhāvapratiṣedhenāsvīkāro rūpādīnāṃ sa ākāra iti /",
  "SA14bsa031_u:278": "svabhāvābhāvatayaiva nīlādinimittādarśanaṃ rūpādīnāmiti adhimātrasyālambanam /",
  "SA14bsa031_u:279": "samyagdharmapravicayatvena prajñāyāḥ sarvavastuno 'nupalambhatayā nirūpaṇamityākāraḥ /",
  "SA14bsa031_u:280": "ityālambanākāravaccalakuśalamūlamūrdhatvānmūrdhagataṃ trividham /",
  "SA14bsa031_u:281": "rūpāderasvabhāvatvaṃ tadabhāvasvabhāvatā /",
  "SA14bsa031_u:282": "tadajātiraniryāṇaṃ śuddhistadanimittatā // Abhis_1.32 //",
  "SA14bsa031_u:283": "tannimittānadhiṣṭhānānadhimuktirasaṃjñatāṃ /",
  "SA14bsa031_u:284": "iti / atra śūnyatā rūpalakṣyalakṣaṇayorekatvenāsvabhāvo rūpādīnāmiti mṛduna ālambanam /",
  "SA14bsa031_u:285": "ālambakajanaṃ prati abhāvasvabhāvatā rūpādīnāmityākāraḥ /",
  "SA14bsa031_u:286": "prakṛtyasvabhāvatvena rūpādīnāmanutpādānirodhāviti(madhyasya) ālambanam /",
  "SA14bsa031_u:287": "sarvadharmasvarūpāvabodhena kāyādīnāṃ sarvākāraviśuddhirityākāraḥ /",
  "SA14bsa031_u:288": "svasāmānyalakṣaṇānupapattyā sarvadharmāṇāmanimittatvamiti adhimātrasyālambanam /",
  "SA14bsa031_u:289": "prakṛtyaiva rūpādinimittānāmāśrayarahitatvenādhimokṣamanaskārānadhimokṣatattvamanaskārāparijñānamiti ākāraḥ /",
  "SA14bsa031_u:290": "ityālambanākāravadapāyābhāvenādhimātradharmakṣamaṇāt kṣāntigataṃ trividham /",
  "SA14bsa031_u:291": "samādhistasya kāritraṃ vyākṛtirmananākṣayaḥ // Abhis_1.33 //",
  "SA14bsa031_u:292": "mithastrikasya svābhāvyaṃ samādheravikalpanā /",
  "SA14bsa031_u:293": "iti nirvedhabhāgīyaṃ mṛdumadhyādhimātrataḥ // Abhis_1.34 //",
  "SA14bsa031_u:294": "iti / atra sarvadharmāṇāmanutpādasya vīraṃgamādīnāñca samādhirbhāvanīya iti mṛduna ālambanam /",
  "SA14bsa031_u:295": "svapraṇidhānapuṇyajñānadharmadhātubalenānābhogātsarvalokadhātuṣu yathābhavyatayā samādhervyāpāraḥ pravartata ityākāraḥ /",
  "SA14bsa031_u:296": "dharmataiṣā samyakpratipannasamādheryogino buddhairvyākaraṇaṃ kriyata iti madhyasyālambanam /",
  "SA14bsa031_u:297": "sarvavikalpānupapattyā viditasamādhisvarūpasya bodhisattvasyāhaṃ samāhitaṃ ityādijñānaṃ na sambhavatītyākāraḥ /",
  "SA14bsa031_u:298": "dharmatayā samādhibodhisattvaprajñāpāramitārthatrayasya parasparamekaṃ rūpamityadhimātrasyālambanam /",
  "SA14bsa031_u:299": "sarvadharmāvidyamānatvena samādheravikalpanaṃ paramopāya ityākāraḥ /",
  "SA14bsa031_u:300": "ityālambanākāravallaukikasarvadharmāgratvādagradharmākhyaṃ trividham /",
  "SA14bsa031_u:301_0": "ālambanamanityādi satyādhāramatiricya ālambanaviśiṣṭākārayoḥ dharmadharmyabhidhāne",
  "SA14bsa031_u:301_1": "satyapi ālambanaviśiṣṭākārayoḥ dharmābhidhānena sarvatra ucyamāne ṛte viśiṣṭāntaraparihārāparihārau",
  "SA14bsa031_u:301_2": "nānayoḥ kaścit prativiśeṣa iti nyāyāt /",
  "SA14bsa031_u:302": "athavā kārikācchandānurodhena bhinnābhidhāne 'pi abhiniveśādiniṣedhayuktayoḥ tattvataḥ vidhānapratiṣedharahitatvād duḥkhādisatyāntargatamevālambanamākāraśca kriyete /",
  "SA14bsa031_u:303": "tathaivāparatrāpi boddhavyam /",
  "SA14bsa031_u:304": "caturvikalpasaṃyogasya sphuṭārthāvabodhāya dvau antaraślokau āha -",
  "SA14bsa031_u:305": "dvaividhyaṃ grāhyakalpasya vastutatpratipakṣataḥ /",
  "SA14bsa031_u:306": "moharāśyādibhedena pratyekaṃ navadhā tu saḥ // Abhis_1.35 //",
  "SA14bsa031_u:307": "iti / sāṃkleśikavastvadhiṣṭhānatvena pratipakṣādhiṣṭhānatvena ca prakāradvaye 'vidyāvyavadānaskandhādiprabhedā navadhā /",
  "SA14bsa031_u:308": "dravyaprajñaptyadhiṣṭhāno dvividho grāhako mataḥ /",
  "SA14bsa031_u:309": "svatantrātmādirūpeṇa skandhādyāśrayatastathā // Abhis_1.36 //",
  "SA14bsa031_u:310": "iti / atra pudgaladravyasatpuruṣaprajñaptisadupalambhatvena dvividho grāhakavikalpo 'pi /",
  "SA14bsa031_u:311": "svatantrātmaskandhādyupalambhena pratyekaṃ navaprakāro bhavati /",
  "SA14bsa031_u:312": "tatrāyameva saṃkṣepārthaḥ-saṃkleśavastvadhiṣṭhānāḥ (yathā)",
  "SA14bsa031_u:313": "-avidyā-rūpādi-skandha-nāmarūpābhiniveśa-antadvayasakti-saṃkleśavyavadānājñāna-āryamārgāpratiṣṭhāna-upalambha-ātmādi-viśuddhyutpādādigrāhyavikalpāḥ /",
  "SA14bsa031_u:314": "pratipakṣādhiṣṭhānā-rāśi-āyadvāra-gotra-utpāda-śūnyatā-pāramitārtha-darśana-bhāvanā-aśaikṣamārgāśceti grāhyavikalpāḥ /",
  "SA14bsa031_u:315": "pudgaladravyasadadhiṣṭhānāḥ-svatantrātma-eka-kāraṇa-draṣṭādyātma-saṃkleśa-vairāgya-darśana-bhāvanā-kṛtārthādhārāśceti grāhakavikalpāḥ /",
  "SA14bsa031_u:316": "prajñaptisatpuruṣādhiṣṭhānāḥ-skandha-āyatana-dhātu-pratītyasamutpāda-vyavadāna-darśana-bhāvanā-viśeṣa-aśaikṣamārgāśceti grāhakavikalpāḥ /",
  "SA14bsa031_u:317": "ityevaṃ caturvikalpāścaturnivedhabhāgīyairyathākramaṃ saṃyuktā bhavanti /",
  "SA14bsa031_u:318": "sambaddhakārikānusāram uktapūrve 'pi samparigrahe tadbalena yathoktaviśeṣo bhavatīti darśanāya tadanantaramantaraślokaḥ -",
  "SA14bsa031_u:319": "cittānavalīnatvādi naiḥsvābhāvyādideśakaḥ /",
  "SA14bsa031_u:320": "tadvipakṣaparityāgaḥ sarvathā samparigrahaḥ // Abhis_1.37 //",
  "SA14bsa031_u:321": "cittānabalīnatvānuttrāsādinopāyakauśalyena yathāśayaṃ mātsaryādivipakṣadharmaviyuktaḥ samastavastunairātmyādideśakaḥ kalyāṇamitramiti samparigrahaḥ /",
  "SA14bsa031_u:322": "4 - pratipatterādhāraḥ",
  "SA14bsa031_u:323": "pratipattimato yathoktanirvedhabhāgīyamanyadapi darśanamārgādikamiti pratipatterādhāramāha -",
  "SA14bsa031_u:324": "ṣoḍhādhigamadharmasya pratipakṣaprahāṇayoḥ /",
  "SA14bsa031_u:325": "tayoḥ paryupayogasya prajñāyāḥ kṛpayā saha // Abhis_1.38 //",
  "SA14bsa031_u:326": "śiṣyāsādhāraṇatvasya parārthānukramasya ca /",
  "SA14bsa031_u:327": "jñānasyāyatnavṛtteśca pratiṣṭhā gotramucyate // Abhis_1.39 //",
  "SA14bsa031_u:328": "tatrādau tāvaccaturvidhalaukikanirvedhabhāgīyānāmutpādādhāraḥ /",
  "SA14bsa031_u:329": "tato lokottaradarśanabhāvanāmārgayoḥ /",
  "SA14bsa031_u:330": "tatastadutpattibalena cauraniṣkāsanakapāṭapidhānavat samakālaṃ samastapratipakṣotpādavipakṣanirodhayoḥ /",
  "SA14bsa031_u:331": "tatastadanupalabdhyā tadutpādanirodhayuktavikalpāpagamasya /",
  "SA14bsa031_u:332": "tataṃ pūrvapraṇidhānadānādyupāyakauśalyabalena saṃsāranirvāṇāpratiṣṭhānayoḥ prajñākaruṇayoḥ /",
  "SA14bsa031_u:333": "tatastadutpattyā śrāvakādyasādhāraṇadharmasya /",
  "SA14bsa031_u:334": "tato yathāśayamavatāraṇādyabhisandhidvāreṇa yānatrayapratiṣṭhāpanalakṣaṇaparārthānukramasya /",
  "SA14bsa031_u:335": "tato yāvadāsaṃsāraṃ nirnimittānābhogaparārthajñānasya cādhāraḥ /",
  "SA14bsa031_u:336": "ayamevānukramaḥ /",
  "SA14bsa031_u:337": "anenaiva sarva puruṣārthāḥ sampadyante /",
  "SA14bsa031_u:338": "pratipattidharmāvasthāntarabhedena trayodaśavidho bodhisattvo yathoktadharmādhāro dharmadhātusvabhāva eva gotramiti nirdiṣṭam /",
  "SA14bsa031_u:339": "yadi dharmadhātorevāryadharmādhigamāya hetutvāttadātmako bodhisattvaḥ prakṛtisthamanuttarabuddhadharmāṇāṃ gotram,",
  "SA14bsa031_u:340": "tadā tatsāmānyavartitvād 'na bodhisattva eveti' mandabuddhi puruṣaṃ pratyāśaṃkya antaraślokamāha -",
  "SA14bsa031_u:341": "dharmadhātorasambhedād gotrabhedo na yujyate /",
  "SA14bsa031_u:342": "yathā śrāvakayānādyadhigamakrameṇālambeta tathāryadharmādhigamāya dharmadhātorhetubhāvena vyavasthāpanād gotratvena vyapadeśa ityapi samādhiḥ dṛśyate,",
  "SA14bsa031_u:343": "tathāpi saukaryāt laukikadṛṣṭāntenāpi samādhyantaramāha -",
  "SA14bsa031_u:344": "ādheyadharmabhedāttu tadbhedaḥ parigīyate // Abhis_1.40 //",
  "SA14bsa031_u:345_0": "yathaikamṛddravyābhinirvṛttaikatejaḥparipakvādhāraghaṭāderādheyakṣaudraśarkarādibhājanatvena",
  "SA14bsa031_u:345_1": "bhedastadbad yānatrayasaṅgṛhītādhigantavyādheyadharmanānātvenādhāranānātvaṃ nirdiṣṭamiti /",
  "SA14bsa031_u:346": "5 - ālambanam",
  "SA14bsa031_u:347": "yathoktapratipattyādhārasya kimālambanamityāha -",
  "SA14bsa031_u:348": "ālambanaṃ sarvadharmāste punaḥ kuśalādayaḥ /",
  "SA14bsa031_u:349": "laukikādhigamākhyāśca ye ca lokottarā matāḥ // Abhis_1.41 //",
  "SA14bsa031_u:350": "sāsravānasravā dharmāḥ saṃskṛtāsaṃskṛtāśca ye /",
  "SA14bsa031_u:351": "śiṣyasādhāraṇā dharmā ye cāsādhāraṇā muneḥ // Abhis_1.42 //",
  "SA14bsa031_u:352": "tatrādau tāvat sāmānyena (sarvadharmāḥ)",
  "SA14bsa031_u:353": "kuśalākuśalāvyākṛtāḥ yathākramaṃ śrāmaṇyatāprāṇātipātādyavyākṛtakāyakarmādayaḥ /",
  "SA14bsa031_u:354": "tatasteṣāmeva laukikādidvividhasyāvaśiṣṭāścattvāro bhedāḥ,",
  "SA14bsa031_u:355": "yathāsaṃkhyaṃ bālapṛthagjanasambaddhāḥ pañca skandhāḥ,",
  "SA14bsa031_u:356": "sarvāryajanasaṃgṛhītāni catvāri dhyānāni,",
  "SA14bsa031_u:357": "ātmadarśanāpratipakṣatvena pañcopādānaskandhāḥ /",
  "SA14bsa031_u:358": "taddarśanapratipakṣatvena catvāri smṛtyupasthānāni /",
  "SA14bsa031_u:359": "hetupratyayādhīnāḥ kāmādidhātavaḥ /",
  "SA14bsa031_u:360": "kāraṇānapekṣāḥ tathatā /",
  "SA14bsa031_u:361": "sarvāryajanasantānaprabhavāni caturdhyānāni /",
  "SA14bsa031_u:362": "samyaksambuddhasantānodayadharmīṇi daśabalāni ityevamadhigamānukrameṇa sarvadharmā yathāvadālambyanta ityālambanamekādaśavidham /",
  "SA14bsa031_u:363": "6 - samuddeśaḥ",
  "SA14bsa031_u:364": "tādṛśālambanapratipatteḥ kaḥ samuddeśa iti samuddeśamāha -",
  "SA14bsa031_u:365": "sarvasattvāgratā cittaprahāṇādhigamatraye /",
  "SA14bsa031_u:366": "tribhirmahattvairuddeśo vijñeyo 'yaṃ svayambhuvām // Abhis_1.43 //",
  "SA14bsa031_u:367": "sarvathā sarvākārajñatāparijñānena bhaviṣyadbuddhabodhisattvānāṃ sarvasattva (rāśi)",
  "SA14bsa031_u:368": "-akhilasattva (nikāya)",
  "SA14bsa031_u:369": "-agratācittamahattvaṃ prahāṇamahattvamadhigamamahattvañcādhikṛtya pratipattau pravṛttatvānmahattvānmahattvatrayayuktatvācca trividhaḥ samuddeśo jñātavyaḥ /",
  "SA14bsa031_u:370": "7 - sannāhapratipattiḥ",
  "SA14bsa031_u:371": "ityevaṃ pratipattyādhārādīn abhidhāya kiñca tatsvarūpamiti cet?",
  "SA14bsa031_u:372": "sā trisarvajñatāviṣaye sāmānyena śukladharmādhiṣṭhānā,",
  "SA14bsa031_u:373": "sarvākārābhisambodhādau caturvidhe 'bhisamaye pratyabhisamayaṃ ṣaṭpāramitādhiṣṭhānā ca kriyā paripattiḥ /",
  "SA14bsa031_u:374": "evaṃ yathāvat prayogadarśanabhāvanāviśeṣamārgasvabhāvānāṃ pratipattilakṣaṇānāṃ sannāhaprasthānasambhāraniryāṇānāṃ madhye",
  "SA14bsa031_u:375": "vīryarūpatayā sannāhapratipattiṃ prathamāmāha -",
  "SA14bsa031_u:376": "dānādau ṣaḍvidhe teṣāṃ pratyekaṃ saṃgraheṇa yā /",
  "SA14bsa031_u:377": "sannāhapratipattiḥ ṣā ṣaḍbhiḥ ṣaṭkairyathoditā // Abhis_1.44 //",
  "SA14bsa031_u:378": "iti / dharmadānādidāne śrāvakādimanaskāraparivarjanam,",
  "SA14bsa031_u:379": "sarvajanāpriyavāditvakṣāntiḥ,",
  "SA14bsa031_u:380": "chandajananam,",
  "SA14bsa031_u:381": "yānāntarāvyavakīrṇaikāgratānuttarasamyaksambodhipariṇāmanā yathākramaṃ deyādyanupalambhasannāhatvena kriyante /",
  "SA14bsa031_u:382": "tathaiva śīlasya rakṣaṇam,",
  "SA14bsa031_u:383": "kṣānteḥ sampādanam,",
  "SA14bsa031_u:384": "vīryasya prārambhaḥ,",
  "SA14bsa031_u:385": "dhyānasya ārādhanam,",
  "SA14bsa031_u:386": "prajñāyā bhāvanā ityevaṃ dānādiṣaṭpāramitāsu pratyekaṃ dānādau saṃgṛhītāsu ṣaḍbhiḥ ṣaṭkaiḥ ṣaṭtriṃśadvidyā bhavanti dānādisādharmyācca ṣaṭ sannāhapratipattayo bhavanti /",
  "SA14bsa031_u:387": "8 - prasthānapratipattiḥ",
  "SA14bsa031_u:388": "kṛtasannāhasyaivaṃ prasthānamiti prasthānapratipattiṃ dvitīyāmāha -",
  "SA14bsa031_u:389": "dhyānārūpyeṣu dānādau mārgai maitryādikeṣu ca /",
  "SA14bsa031_u:390": "gatopalambhayoge ca trimaṇḍalaviśuddhiṣu // Abhis_1.45 //",
  "SA14bsa031_u:391": "uddeśe ṣaṭsvabhijñāsu sarvākārajñatānaye /",
  "SA14bsa031_u:392": "prasthānapratipajjñeyā mahāyānādhirohiṇo // Abhis_1.46 //",
  "SA14bsa031_u:393_0": "dhyānārūpyasamāpatti-dānādiṣaṭpāramitā-darśanabhāvanāśaikṣaviśeṣamārga-caturapramāṇa-anupalambhayoga-sarvavastutrimaṇḍalaviśuddhi-uddeśa-ṣaḍabhijñā-sarvākārajñatāsu",
  "SA14bsa031_u:393_1": "samyagvyavasthitilakṣaṇā hi samastamahāyānadharmākramaṇasvabhāvā prasthānapratipattiḥ navadhā /",
  "SA14bsa031_u:394": "9 - sambhārapratipattiḥ",
  "SA14bsa031_u:395": "kṛtaprasthānasyaivaṃ sambhāra iti sambhārapratipattiṃ tṛtīyāmāha -",
  "SA14bsa031_u:396": "dayā dānādhikaṃ ṣaṭkaṃ śamathaḥ savidarśanaṃ /",
  "SA14bsa031_u:397": "yuganaddhaśca yo mārgaṃ upāye yacca kauśalam // Abhis_1.47 //",
  "SA14bsa031_u:398": "jñānaṃ puṇyaṃ mārgaśca dhāraṇī bhūmayo daśa /",
  "SA14bsa031_u:399": "pratipakṣaśca vijñeyaḥ sambhārapratipatkramaḥ // Abhis_1.48 //",
  "SA14bsa031_u:400_0": "mahākaruṇa-dāna-śīla-vīrya-dhyāna-prajñā-śamatha-vidarśanā-yuganaddhamārga-upāyakauśala-jñāna-puṇya-darśanādimārga-vacanādidhāraṇī-bhūmi-pratipakṣāṇāmanupalambhena",
  "SA14bsa031_u:400_1": "saṃvṛtisatyānatikrameṇa samastamahāyānārthapratipatterebhiḥ karuṇādibhiḥ samyak-pratipatsvābhāvyāt",
  "SA14bsa031_u:400_2": "mahābodhigrahaṇāt mahākaruṇādisambhārā iti saptadaśa sambhārapratipattayaḥ /",
  "SA14bsa031_u:401_0": "tatra jñānasambhāraḥ",
  "SA14bsa031_u:401_1": "ādhyātmika-bāhya-tadubhaya-śūnyatā-mahat-paramārtha-saṃskṛta-asaṃskṛta-atītānanta-anavarāgra-anavakāra-prakṛti-sarvadharma-lakṣaṇa-anupalambha-abhāvasvabhāva-bhāva-abhāva-svabhāva-parabhāvaśūnyatānāṃ",
  "SA14bsa031_u:401_2": "bhedena viṃśatidhā /",
  "SA14bsa031_u:402": "ādhyātmikatvabāhyatvobhayaśūnyatvatastathā /",
  "SA14bsa031_u:403": "diṅnirvāṇārthataścaiva saṃskṛtāsaṃskṛtatvataḥ // 1 //",
  "SA14bsa031_u:404": "atyantānavarāgratvānavakārākṛtātvataḥ /",
  "SA14bsa031_u:405": "sarvadharmatvalakṣmatvābhyatītāditvataḥ punaḥ // 2 //",
  "SA14bsa031_u:406": "sāṃyogikatvabhāvatvākāśaśūnyasvabhāvataḥ /",
  "SA14bsa031_u:407": "svasvabhāvaviyuktatvād viṃśatiḥ śūnyatā matāḥ // 3 //",
  "SA14bsa031_u:408": "bhūmisambhāreṇa daśabhūbhaya iti pariṣkriyamāṇānāṃ dharmāṇāṃ saṃdarśanāya trayoviṃśatirantaraślokā kathyante -",
  "SA14bsa031_u:409": "1. pramuditā bhūmiḥ",
  "SA14bsa031_u:410": "labhyate prathamā bhūmirdaśadhā parikarmaṇā /",
  "SA14bsa031_u:411": "āśayo hitavastutvaṃ sattveṣu samacittatā // Abhis_1.49 //",
  "SA14bsa031_u:412": "tyāgaḥ sevā ca mitrāṇāṃ saddharmālambanaiṣaṇā /",
  "SA14bsa031_u:413": "sadā naiṣkramyacittatvaṃ buddhakāyagatā spṛhā // Abhis_1.50 //",
  "SA14bsa031_u:414": "dharmasya deśanā satyaṃ daśamaṃ vākyamiṣyate /",
  "SA14bsa031_u:415": "jñeyañca parikarmaiṣāṃ svabhāvānupalambhataḥ // Abhis_1.51 //",
  "SA14bsa031_u:416": "iti / yathāvat sarvavastuṣu akauṭilyāśayaḥ,",
  "SA14bsa031_u:417": "sva-paraprayojane hitatvam,",
  "SA14bsa031_u:418": "sarvasattveṣu samacittatā,",
  "SA14bsa031_u:419": "sarvasvaparityāgaḥ,",
  "SA14bsa031_u:420": "kalyāṇamitrārāgaṇam,",
  "SA14bsa031_u:421": "yānatrayasaṅgṛhīta saddharmālambanaparyeṣṭiḥ,",
  "SA14bsa031_u:422": "gṛhavāsānabhiratiḥ,",
  "SA14bsa031_u:423": "anuttarabuddhakāyagatā spṛhā,",
  "SA14bsa031_u:424": "saddharmaprakāśanam,",
  "SA14bsa031_u:425_0": "satyavāditetyevamebhirdaśabhirlakṣaṇadharmaiḥ sarvathotpadyamānattvāt parikarmabhiḥ",
  "SA14bsa031_u:425_1": "kāraṇaviśeṣaiḥ svabhāvānupalambhatayā kṛtaviśeṣalakṣaṇaparikarmabhireva prathamā",
  "SA14bsa031_u:425_2": "pramuditā bhūmiḥ prāpyate /",
  "SA14bsa031_u:426": "2 - vimalā bhūmiḥ",
  "SA14bsa031_u:427": "śīlaṃ kṛtajñatā kṣānti pramodyaṃ mahatī kṛpā /",
  "SA14bsa031_u:428": "gauravaṃ guruśuśrūṣā vīryaṃ dānādike 'ṣṭamam // Abhis_1.52 //",
  "SA14bsa031_u:429": "iti kuśaladharma-sattvārthakriyā-saṃvaraśīlāni,",
  "SA14bsa031_u:430": "parakṛtopakārasya avismaraṇam (avipraṇāśanam)",
  "SA14bsa031_u:431": ", parakṛtāpakārādau kṣāntiḥ,",
  "SA14bsa031_u:432": "kuśaladharmasyārādhane 'vipratisāraḥ,",
  "SA14bsa031_u:433": "sarvajaneṣu maitrī,",
  "SA14bsa031_u:434": "upādhyāyādiṣu praṇamanam,",
  "SA14bsa031_u:435": "kalyāṇamitranirdiṣṭadharmasādhanā,",
  "SA14bsa031_u:436": "dānādiṣaṭpāramitāsu paryeṣṭirityevaṃ kṛtaparikarmaviśeṣeṇāṣṭaprakāradharmeṇa dvitīyā vimalā bhūmiradhigamyate /",
  "SA14bsa031_u:437": "3. prabhākarī bhūmiḥ",
  "SA14bsa031_u:438": "atṛptatā śrute dānaṃ dharmasya ca nirāmiṣam /",
  "SA14bsa031_u:439": "buddhakṣetrasya saṃśuddhiḥ saṃsārāparikheditā // Abhis_1.53 //",
  "SA14bsa031_u:440": "hrīrapatrāpyamityetat pañcadhā mananātmakam /",
  "SA14bsa031_u:441": "iti / saddharmaśravaṇe tṛpterajñānam,",
  "SA14bsa031_u:442": "lābhādinirapekṣacittena saddharmaprakāśanam,",
  "SA14bsa031_u:443": "svabuddhakṣetrāśrayāśritasaṃśodhanam,",
  "SA14bsa031_u:444": "upakṛtasattvavaiparītyādidarśanena na parikhedāpattiḥ,",
  "SA14bsa031_u:445": "svaparāpekṣayā akuśaladharmākaraṇamityevaṃ pañcadhā parikarmaṇā pūrvavat kṛtānavabudhyamānasvabhāvaparikarmaṇā tṛtīyā prabhākarī bhūmiravabudhyate /",
  "SA14bsa031_u:446": "4. arciṣmatī bhūmiḥ",
  "SA14bsa031_u:447": "vanāśā 'lpecchatā tuṣṭirdhūtasaṃlekhasevanam // Abhis_1.54 //",
  "SA14bsa031_u:448": "śikṣāyā aparityāgaḥ kāmānāṃ vijugupsanam /",
  "SA14bsa031_u:449": "nirvitsarvāstisantyāgo 'navalīnānapekṣate // Abhis_1.55 //",
  "SA14bsa031_u:450": "iti / araṇyāvāsaḥ,",
  "SA14bsa031_u:451": "aprāptalābheṣu anabhilāṣaḥ,",
  "SA14bsa031_u:452": "prāptalābheṣvanadhikābhyarthanā,",
  "SA14bsa031_u:453": "bhikṣādidhautaguṇasaṃvaraṇam,",
  "SA14bsa031_u:454": "gṛhītaśikṣāṇāṃ prāṇādibhyo 'pi aparityajanam,",
  "SA14bsa031_u:455": "kāmaguṇeṣu doṣopalambhadarśanena nindanam,",
  "SA14bsa031_u:456": "vineyānusāreṇa nirvāṇe pravaṇatvam,",
  "SA14bsa031_u:457": "sarvasvaparityāgaḥ,",
  "SA14bsa031_u:458": "kuśalasādhane cittāsaṃkocaḥ,",
  "SA14bsa031_u:459": "sarvavastvanapekṣaṇamityevaṃ pūrvavaddaśaprakāreṇa caturthī arciṣmatī bhūmirabhirūhyate /",
  "SA14bsa031_u:460": "5. sudurjayā bhūmiḥ",
  "SA14bsa031_u:461": "saṃstavaṃ kulamātsaryaṃ sthānaṃ saṅgaṇikāvaham /",
  "SA14bsa031_u:462": "ātmotkarṣaparāvajñe karmamārgān daśāśubhān // Abhis_1.56 //",
  "SA14bsa031_u:463": "mānaṃ stambhaṃ viparyāsaṃ vimatiṃ kleśamarṣaṇam /",
  "SA14bsa031_u:464": "vivarjayan samāpnoti daśaitān pañcamīṃ bhuvam // Abhis_1.57 //",
  "SA14bsa031_u:465": "iti / lābhādyarthaṃ gṛhipravrajitādibhiḥ saṃvāsaḥ,",
  "SA14bsa031_u:466": "śrāddhakulānupadarśanam,",
  "SA14bsa031_u:467": "janākīrṇanagarādi,",
  "SA14bsa031_u:468": "svapraśaṃsanaparanindane,",
  "SA14bsa031_u:469": "daśākuśalakarmapathāḥ,",
  "SA14bsa031_u:470": "śrutādyabhimānaḥ,",
  "SA14bsa031_u:471": "parāpraṇamanam,",
  "SA14bsa031_u:472": "kuśalākuśalaviparītābhīniveśaḥ,",
  "SA14bsa031_u:473": "mithyādṛṣṭyādikumatiḥ,",
  "SA14bsa031_u:474": "sarvarāgādisarvakleśābhimukhīkaraṇaṃ cetyevaṃlakṣaṇān daśadharmān vivarjayan arthādākṣiptaviparyayadharmeṇa daśaprakāraparikarmaṇā pūrvavat pañcamī sudurjayā bhūmirākramyate /",
  "SA14bsa031_u:475": "6. abhimukhī bhūmiḥ",
  "SA14bsa031_u:476": "dānaśīlakṣamāvīryadhyānaprajñāprapūraṇāt /",
  "SA14bsa031_u:477": "śiṣyakhaḍgaspṛhātrāsacetasāṃ parivarjakaḥ // Abhis_1.58 //",
  "SA14bsa031_u:478": "yācito 'navalīnaśca sarvatyāge 'pyadurmanāḥ /",
  "SA14bsa031_u:479": "kṛśo 'pi nārthināṃ kṣeptā ṣaṣṭhīṃ bhūmiṃ samaśnute // Abhis_1.59 //",
  "SA14bsa031_u:480_0": "dānādiṣaṭpāramitāparipūraṇena śrāvakapratyekabuddhābhilāṣasya svabhāvānupalambhotttrāsasya",
  "SA14bsa031_u:480_1": "ca yācakajanaprārthanāsaṃkocasya svarasapravṛttasarvārthatyāgadaurmanasyasya dāridryādarthijanapratikṣepacittasya",
  "SA14bsa031_u:480_2": "ca varjanenetyevaṃ dvādaśabhiḥ parikarmabhiḥ pūrvavat ṣaṣṭhī abhimukhī bhūmirājñāyate /",
  "SA14bsa031_u:481": "7. dūraṅgamā bhūmiḥ",
  "SA14bsa031_u:482": "ātmasattvagraho jīvapudgalocchedaśāśvataḥ /",
  "SA14bsa031_u:483": "nimittahetvoḥ skandheṣu dhātuṣvāyataneṣu ca // Abhis_1.60 //",
  "SA14bsa031_u:484": "traidhātuke pratiṣṭhānaṃ saktirālīnacittatā /",
  "SA14bsa031_u:485": "ratnatritayaśīleṣu taddṛṣṭyabhiniveśitā // Abhis_1.61 //",
  "SA14bsa031_u:486": "śūnyatāyāṃ vivādaśca tadvirodhaśca viṃśatiḥ /",
  "SA14bsa031_u:487": "kalaṅkā yasya vicchinnāḥ saptamīmetyasau bhuvam // Abhis_1.62 //",
  "SA14bsa031_u:488_0": "iti / ātmasattvajīvapudgalocchedaśāśvatanimittahetuskandhadhātvāyatanatraidhātukādhiṣṭhāna-saktyālīnacittabuddhadharmasaṃghaśīladṛṣṭyabhiniveśaśūnyatāvivādavirodhodbhāvanāgrahotsṛṣṭayaścetyevaṃ",
  "SA14bsa031_u:488_1": "viṃśatiprakārakalaṅkāpagamādākṣiptaviparyayadharmeṇa viṃśatiprakāreṇa parikarmadharmeṇa",
  "SA14bsa031_u:488_2": "pūrvavat saptamī dūraṅgamā bhūmiḥ samīyate /",
  "SA14bsa031_u:489": "arthākṣiptadharmatānirdeśāyāha -",
  "SA14bsa031_u:490": "trivimokṣamukhajñānaṃ trimaṇḍalaviśuddhatā /",
  "SA14bsa031_u:491": "karuṇāmananā dharmasamataikanayajñatā // Abhis_1.63 //",
  "SA14bsa031_u:492": "anutpādakṣamājñānaṃ dharmāṇāmekadheraṇā /",
  "SA14bsa031_u:493": "kalpanāyāḥ samuddhātaḥ saṃjñādṛkkleśavarjanam // Abhis_1.64 //",
  "SA14bsa031_u:494": "śamathasya ca nidhyaptiḥ kauśalañca vidarśane /",
  "SA14bsa031_u:495": "cittasya dāntatā jñānaṃ sarvatrāpratighāti ca // Abhis_1.65 //",
  "SA14bsa031_u:496": "sakterabhūmiryatrecchaṃ kṣetrāntaragatiḥ samam /",
  "SA14bsa031_u:497": "sarvatra svātmabhāvasya darśanañceti viṃśatiḥ // Abhis_1.66 //",
  "SA14bsa031_u:498": "śūnyatā 'nimittāpraṇihitavimokṣamukhasamyagjñānam,",
  "SA14bsa031_u:499": "daśakuśalakarmapatheṣu vadhavadhyaghātakānupalambhādi,",
  "SA14bsa031_u:500": "sarvasattvālambanakaruṇā,",
  "SA14bsa031_u:501": "vastvanupalambhaḥ,",
  "SA14bsa031_u:502": "sarvadharmasamatāvabodhaḥ,",
  "SA14bsa031_u:503": "mahāyānaikayānāvabodhaḥ,",
  "SA14bsa031_u:504": "anutpādaparijñānam,",
  "SA14bsa031_u:505": "gambhīradharmanidhyānakṣāntyavagamaḥ,",
  "SA14bsa031_u:506": "sarvajñeyānāṃ mahāyānopāyamukhena prakāśanam,",
  "SA14bsa031_u:507": "sarvakalpanocchedaḥ,",
  "SA14bsa031_u:508": "nimittodgrahaṇavikalpābhāvasatkāyādipañcadṛṣṭisantyāgaḥ,",
  "SA14bsa031_u:509": "rāgādikleśavarjanāni,",
  "SA14bsa031_u:510": "śamathabhāvanā,",
  "SA14bsa031_u:511": "prajñākauśalyam,",
  "SA14bsa031_u:512": "cittopaśamaḥ,",
  "SA14bsa031_u:513": "rūpādyapratighātajñānam,",
  "SA14bsa031_u:514": "abhiniveśāsthānam,",
  "SA14bsa031_u:515": "yatheṣṭasamakālabuddhakṣetragamanam,",
  "SA14bsa031_u:516": "vineyānurūpaṃ sarvatra svakāyaprakāśanamiti viṃśatiprakāreṇānena parikarmadharmeṇāpi pūrvavat saptamī bhūmiḥ samīyate /",
  "SA14bsa031_u:517": "8. acalā bhūmiḥ",
  "SA14bsa031_u:518": "sarvasattvamanojñānamabhijñākrīḍanaṃ śubhā /",
  "SA14bsa031_u:519": "buddhakṣetrasya niṣpattirbuddhasevāparīkṣaṇe // Abhis_1.67 //",
  "SA14bsa031_u:520": "akṣajñānaṃ jinakṣetraśuddhirmāyopamā sthitiḥ /",
  "SA14bsa031_u:521": "sañcintya ca bhavādānamidaṃ karmāṣṭaghoditam // Abhis_1.68 //",
  "SA14bsa031_u:522": "iti / yathāvatsarvasattvacittacaritajñānam,",
  "SA14bsa031_u:523": "lokadhātau ṛddhyabhijñābhiḥ krīḍanam,",
  "SA14bsa031_u:524": "ādhārabuddhakṣetrasuvarṇādibhāvapariṇāmaḥ,",
  "SA14bsa031_u:525": "sarvākāradharmaparīkṣaṇena buddharāgaṇam,",
  "SA14bsa031_u:526": "divyacakṣuṣo niṣpattiḥ,",
  "SA14bsa031_u:527": "ādheyabuddhakṣetrasattvapariśodhanam,",
  "SA14bsa031_u:528": "sarvatra māyopamatāvasthānam,",
  "SA14bsa031_u:529": "sarvasattvārthadarśanāda buddhipūrvakajanmagrahaṇañcetyevamaṣṭaprakāradharmeṇa parikarmaṇā pūrvavadaṣṭamī acalā bhūmiranubhūyate /",
  "SA14bsa031_u:530": "9. sādhumatī bhūmiḥ",
  "SA14bsa031_u:531": "praṇidhānānyanantāni devādīnāṃ rūtajñatā /",
  "SA14bsa031_u:532": "nadīva pratibhānānāṃ garbhāvakrāntiruttamā // Abhis_1.69 //",
  "SA14bsa031_u:533": "kulajātyośca gotrasya parivārasya janmanaḥ /",
  "SA14bsa031_u:534": "naiṣkramyabodhivṛkṣāṇāṃ guṇapūre svasampadaḥ // Abhis_1.70 //",
  "SA14bsa031_u:535": "iti / anantapraṇidhānam,",
  "SA14bsa031_u:536": "devādisarvasattvarutajñānam,",
  "SA14bsa031_u:537": "nadyupamitākṣayapratibhānam,",
  "SA14bsa031_u:538": "sarvajanapraśastagarbhāvakramaṇam,",
  "SA14bsa031_u:539": "rājādisthānam,",
  "SA14bsa031_u:540": "ādityādyanvayaḥ,",
  "SA14bsa031_u:541": "mātrādisusambandhajñātiḥ,",
  "SA14bsa031_u:542": "svavidheyaparivāraḥ,",
  "SA14bsa031_u:543": "śakrādyabhinanditotpādaḥ,",
  "SA14bsa031_u:544": "buddhādisañcodananiṣkramaṇam,",
  "SA14bsa031_u:545": "cintāmaṇisadṛśāśvatthavṛkṣādiḥ,",
  "SA14bsa031_u:546": "buddhabuddhadharmasvabhāvaguṇaparipūraṇañcetyevaṃ sampattilakṣaṇairdvādaśabhiḥ parikarmabhiḥ pūrvavatkṛtaparikarmaviśeṣairnavamī sādhumatī bhūmiḥ sākṣātkriyate /",
  "SA14bsa031_u:547": "10. dharmameghā bhūmiḥ",
  "SA14bsa031_u:548": "hetubhūmitvena tatparikarmāṇyevaṃ nirdiśya phalabhūmitvena pṛthak tānyanabhidhāya saṅgrahaṇena daśamabhūmilakṣaṇamāha -",
  "SA14bsa031_u:549": "navabhūmīratikramya buddhabhūmau pratiṣṭhate /",
  "SA14bsa031_u:550": "yena jñānena sā jñeyā daśamī bodhisattvabhūḥ // Abhis_1.71 //",
  "SA14bsa031_u:551_0": "iti / śrāvakādigotra-prathamaphalapratipannaka-srota-āpanna-sakṛdāgāmi-anāgāmi-arhatāmiti",
  "SA14bsa031_u:551_1": "ṣaṇṇāṃ nayatrayavyavasthāpanābhiprāyeṇa śeṣasaṅgṛhītāpannakatrayasya pratyekabuddhasya",
  "SA14bsa031_u:551_2": "ca yathākramaṃ gotra-aṣṭamaka-darśana-tanu-vītarāga-kṛtavikalpa-śrāvaka-pratyekabuddhabhūmayaḥ,",
  "SA14bsa031_u:552_0": "bodhisattvānāṃ yathoktā navavidhetyevaṃ navabhūmīratikramya daśamyāṃ punaḥ bhūmau",
  "SA14bsa031_u:552_1": "bodhisattvo buddha eva vaktavyo na tu samyaksambuddha iti vacanāt buddhabhūmau yena",
  "SA14bsa031_u:552_2": "praṇidhānajñānenāvatiṣṭhate sā eva daśamī bodhisattvabhūmiḥ jñeyā /",
  "SA14bsa031_u:553": "(pratipakṣasambhāraḥ)",
  "SA14bsa031_u:554": "pratipakṣasambhārārthaṃ antaraślokamāha -",
  "SA14bsa031_u:555": "pratipakṣo 'ṣṭadhā jñeyo darśanābhyāsamārgayoḥ /",
  "SA14bsa031_u:556": "grāhyagrāhakavikalpānāmaṣṭānāmupaśāntaye // Abhis_1.72 //",
  "SA14bsa031_u:557_0": "iti / sāṃkleśikavastumātrapratipakṣādhiṣṭhānagrāhyavikalpadvayasya dravyapudgalaprajñaptipuruṣādhiṣṭhānagrāhakavikalpadvayasya",
  "SA14bsa031_u:557_1": "ca darśanamārgabhāvanāmārgayoḥ prahāṇād grāhyagrāhakāṣṭavikalpopaśāntaye satyadvayamāśritya",
  "SA14bsa031_u:557_2": "sākṣātkaraṇīyā vipakṣabhedena mārgadvayāvasthāyāmeva aṣṭavidhāḥ pratipakṣāḥ /",
  "SA14bsa031_u:558": "10. niryāṇapratipatiḥ",
  "SA14bsa031_u:559": "sambhṛtasambhārasyaivaṃ niryāṇamiti niryāṇapratipattiṃ caturthīṃmāha -",
  "SA14bsa031_u:560": "uddeśe samatāyāñca sattvārthe yatnavarjane /",
  "SA14bsa031_u:561": "atyantāya ca niryāṇaṃ niryāṇaṃ prāptilakṣaṇam // Abhis_1.73 //",
  "SA14bsa031_u:562": "sarvākārajñatāyāñca niryāṇaṃ mārgagocaram /",
  "SA14bsa031_u:563": "niryāṇapratipajjñeyā seyamaṣṭavidhātmikā // Abhis_1.74 //",
  "SA14bsa031_u:564": "iti / yathokta uddeśaḥ ,",
  "SA14bsa031_u:565": "sarvadharmasamatā,",
  "SA14bsa031_u:566": "sattvārthakaraṇam,",
  "SA14bsa031_u:567": "animittasarvakriyākāritvenānābhogaḥ,",
  "SA14bsa031_u:568": "śāśvatocchedarahitāvasthāviśeṣaḥ,",
  "SA14bsa031_u:569": "triyānasarvārthaprāptiḥ,",
  "SA14bsa031_u:570": "yathoktasarvākārajñatā tadviśiṣṭamārga ityevaṃ niryātavyavastuṣu prativiśiṣṭānyadharmābhāvena sarvānupalambhatayā ebhiraṣṭābhirniryāṇapratipattiḥ aṣṭadhā bhavati /",
  "SA14bsa031_u:571": "iti abhisamayālaṅkāre nāma prajñāpāramitāśāstre prathamādhikāravṛttiḥ /",
  "SA14bsa031_u:572": "________________________________________________________________",
  "SA14bsa031_u:573": "Mārgajñatādhikāraḥ dvitīyaḥ",
  "SA14bsa031_u:574": "1 - dhyāmīkaraṇatādīni",
  "SA14bsa031_u:575": "sarvākārajñatādhigamo na vinā mārgajñatāparijñāneneti mārgajñatāmāha -",
  "SA14bsa031_u:576": "dhyāmīkaraṇatā bhābhirdevānāṃ yogyatāṃ prati /",
  "SA14bsa031_u:577": "viṣayo niyato vyāptiḥ svabhāvastasya karma ca // Abhis_2.1 //",
  "SA14bsa031_u:578": "mārgajñatotpattiṃ prati yogyatāpādanāya devādīnāṃ svakarmajaprabhāyāstathāgataprakṛtiprabhābhirmalinīkaraṇatā nihatamānasantāne 'dhigama utpadyata iti jñāpanāya kṛtā,",
  "SA14bsa031_u:579": "ato vakroktyādhāraḥ kathitaḥ /",
  "SA14bsa031_u:580": "sa cotpāditabodhicitta eveti viṣayapratiniyato bhavati /",
  "SA14bsa031_u:581": "triyānavyavasthānamābhiprāyikam,",
  "SA14bsa031_u:582": "na lākṣaṇikamiti nyāyādanuttarasamyaksambodhiparyavasāna eva sarvo jana ityato vītarāgetarayogināpi buddhatvaprāptaye mārgajñatā bhāvanīyeti vyāptirbhavati /",
  "SA14bsa031_u:583": "sattvārthakaraṇapravṛttatvenotpāditabodhicittasya sarvathā kleśāprahāṇamiti svabhāvo bhavati /",
  "SA14bsa031_u:584": "tādṛśasvabhāvasya bhūtakoṭerasākṣātkaraṇena prayopāyakauśalena cāparigṛhītasattvasya parigrahaṇādineti kāritram /",
  "SA14bsa031_u:585": "2 - śrāvakamārgaḥ",
  "SA14bsa031_u:586": "ādhārādikamevamamidhāya mārgajñatādhikāre sarve mārgāḥ paripūrayitavyā iti śrāvakamārgamāha -",
  "SA14bsa031_u:587": "caturṇāmāyasatyānāmākārānupalambhataḥ /",
  "SA14bsa031_u:588": "śrāvakāṇāmayaṃ mārgo jñeyo mārgajñatānaye // Abhis_2.2 //",
  "SA14bsa031_u:589": "iti / tatra duḥkhasatyasyānukrameṇa anityaṃ duḥkhaṃ śūnyamanātmetyetāni catvāri śāntākāralakṣaṇāni /",
  "SA14bsa031_u:590": "samudayasatyasya hetu-samudaya-prabhava-pratyayarūpatvena roga-gaṇḍa-śalya-aghākārāḥ /",
  "SA14bsa031_u:591": "nirvide virāgāya nirodhāya ca pratipanno bhavatītyatastayoḥ duḥkhasamudayayoḥ pratyekaḥ para-pralopadharmasvarūpau nirvidākārau,",
  "SA14bsa031_u:592": "cala-prabhaṅgurasvarūpau virāgākārau;",
  "SA14bsa031_u:593": "bhaya-upasarga-upadravasvarūpā nirodhākārāḥ /",
  "SA14bsa031_u:594": "nirodhasatyasya nirodharūpa-nirātma-śānta-praṇītarūpavivikta-niryāṇarūpaśūnyānimittāpraṇihitānabhisaṃskārā nirodhasatyākārāḥ /",
  "SA14bsa031_u:595": "mārgasatyasya mārga-nyāya-pratipatti-nairyāṇikā iti mārgasatyākārāḥ /",
  "SA14bsa031_u:596": "tataścaiṣāṃ svabhāvānupalambhabhāvanayā mārgajñatādhikāre śrāvakāṇāṃ mārgo bodhisatvenaivaṃ parijñeyaḥ /",
  "SA14bsa031_u:597": "nirvedhabhāgīyādhigamapūrvakaṃ catuḥsatvaparijñānamiti mārgamamidhāya nirvedhabhāgīyamāha-",
  "SA14bsa031_u:598": "rūpādiskandhaśūnyatvācchūnyatānāmabhedataḥ /",
  "SA14bsa031_u:599": "ūṣmāṇo 'nupalambhena teṣāṃ mūrdhagataṃ matam // Abhis_2.3 //",
  "SA14bsa031_u:600": "kṣāntayasteṣu nityādigosthānaniṣedhataḥ /",
  "SA14bsa031_u:601": "daśa bhūmīḥ samārabhya vistarāsthānadeśanāt // Abhis_2.4 //",
  "SA14bsa031_u:602": "agradharmagataṃ proktamāryaśrāvakavartmani /",
  "SA14bsa031_u:603": "tatkasya hetorbuddhena buddhvā dharmāsamīkṣaṇāt // Abhis_2.5 //",
  "SA14bsa031_u:604": "rūpādiskandhānāṃ svasvarūpaśūnyatvācchūnyatānāmabhedena,",
  "SA14bsa031_u:605": "rūpādīnāṃ pūrvavadanupambhena,",
  "SA14bsa031_u:606": "evaṃ rūpādīnāṃ 'na nityaṃ nānityam' ityupalambhayogataḥ sthānaniṣedhena,",
  "SA14bsa031_u:607_0": "yasmāt tathāgatena bodhimabhisambudhya dharmā na samīkṣitā iti pramāṇapuruṣādarśanakāraṇopapattyā",
  "SA14bsa031_u:607_1": "pramuditabhūmyādau vistarāsthānadeśanayā ceti ebhirākārairyathākramaṃ satyānāmupalabdhau",
  "SA14bsa031_u:607_2": "nirvedhabhāgīyā utpadyante /",
  "SA14bsa031_u:608": "3 - pratyekabuddhamārgaḥ",
  "SA14bsa031_u:609": "śrāvakamārgānantaraṃ pratyekabuddhānāṃ mārgābhidhāne nyāyaprāpte 'pi śrāvakebhyaḥ kathaṃ prativiśiṣṭāste yena teṣāṃ mārgabheda ityāśaṅkya vaiśiṣṭyapratipādanārthaṃ tāvadāha -",
  "SA14bsa031_u:610": "paropadeśavaiyarthyaṃ svayambodhāt svayambhuvām /",
  "SA14bsa031_u:611": "gambhīratā ca jñānasya khaḍgānāmabhidhīyate // Abhis_2.6 //",
  "SA14bsa031_u:612": "iti / śrāvakāḥ paropadeśasāpekṣāḥ svabodhiṃ budhyante;",
  "SA14bsa031_u:613": "sālāpadharmadeśanayā ca parānapi kuśale pravartayantītyāgamaḥ /",
  "SA14bsa031_u:614": "pratyekabuddhāḥ punaḥ svayaṃ pūrvaśrutādyabhisaṃskāreṇa paropadeśaṃ pratyanapekṣāḥ svabodhisamadhigacchantyatasteṣāṃ buddhādyupadeśanairarthakyamityekaṃ vaiśiṣṭyam /",
  "SA14bsa031_u:615": "śabdoccāraṇadharmadeśanayā śrotṛbhiḥ kriyate vaktṛjñānasāmarthyāvabodhaḥ /",
  "SA14bsa031_u:616": "te (pratyekabuddhāḥ)",
  "SA14bsa031_u:617": "punaḥ aśabdoccāraṇadharmadeśanayā svādhigatajñānādisāmarthyena parān daśakuśalādau pravartayantyatasteṣāṃ jñānasyānavabodhatayā dvitīyaṃ vaiśiṣṭyamiti /",
  "SA14bsa031_u:618": "kathamaśabdoccāraṇadharmadeśanetyāśaṃkyāha -",
  "SA14bsa031_u:619": "śuśrūṣā yasya yasyārthe yatra yatra yathā yathā /",
  "SA14bsa031_u:620": "sa so 'rthaḥ khyātyaśabdo 'pi tasya tasya tathā tathā // Abhis_2.7 //",
  "SA14bsa031_u:621": "iti / nāvitarkya nāvicārya vācaṃ bhāṣata ityālāpo vikṣepaḥ /",
  "SA14bsa031_u:622": "sa ca santānakṣobhamādadhātīti yathā yathā bodhisattvena 'buddho bhūtvā ālāpamantareṇa dharmadeśanāṃ kuryām' iti praṇidhānaṃ pravartitam,",
  "SA14bsa031_u:623": "tathā buddhatvasāmyāt pratyekabuddhāvasthāyāñca praṇidhānādisāmarthyena yasminnarthe yena prakāreṇa yasya śravaṇecchā,",
  "SA14bsa031_u:624": "tasya vijñāne tenaiva prakāreṇa aśabdo 'pi so 'rthaḥ pratibhātītyaśabdadharmadeśanocyate /",
  "SA14bsa031_u:625": "ityevaṃ vakṣyamāṇadharmasya śrotṛvijñāne sunirmāṇamutpādaścetyayaṃ bhavati dharmadeśanā śabdārthaḥ /",
  "SA14bsa031_u:626": "vaiśiṣṭyamevamabhidhāya viśiṣṭānāṃ viśiṣṭa eva mārga iti prakṛtapratyekabuddhamārgamāha -",
  "SA14bsa031_u:627": "grāhyārthakalpanāhānād grāhakasyāprahāṇataḥ /",
  "SA14bsa031_u:628": "ādhārataśca vijñeyaḥ khaḍgamārgasya saṅgrahaḥ // Abhis_2.8 //",
  "SA14bsa031_u:629": "ityuktam / pratyekabuddhasya mārgaḥ yathoktasatyabhāvanayā eva,",
  "SA14bsa031_u:630": "yathāavastu pratītyasamutpādabhāvanayā ca /",
  "SA14bsa031_u:631_0": "grāhyagrāhakārthavikalpayoryathākramaṃ prahāṇāprahāṇe pratyekabuddhayānasaṅgṛhītādhāradharmavastuno",
  "SA14bsa031_u:631_1": "viśeṣaviśiṣṭadharmādhigamaśca bodhisattvena parijñeyo na sarvākārajñāneneti pratyekabuddhamārgaḥ /",
  "SA14bsa031_u:632": "nirvedhabhāgīyādhigame sati yathoktamārga utpadyata iti nirvedhabhāgīyamāha -",
  "SA14bsa031_u:633": "prajñapteravirodhena dharmatāsūcanākṛtiḥ /",
  "SA14bsa031_u:634": "ūṣmagaṃ mūrdhaṃgaṃ rūpādyahānādiprabhāvitam // Abhis_2.9 //",
  "SA14bsa031_u:635": "adhyātmaśūnyatādyābhī rūpāderaparigrahāt /",
  "SA14bsa031_u:636": "kṣāntī rūpādyanutpādādyākārairagradharmatā // Abhis_2.10 //",
  "SA14bsa031_u:637": "iti / rūpādisāṅketikadharmaprajñapteravirodhena dharmatāyāḥ pratipādanenaḥ,",
  "SA14bsa031_u:638": "rūpādeḥ paramārthato na hānivṛddhyādyarthaṃ śikṣaṇena,",
  "SA14bsa031_u:639": "svabhāvaśūnyatvāt rūpāderadhyātmabahirdhādiśūnyatayā aparigrahaṇena,",
  "SA14bsa031_u:640": "rūpāderanutpādānirodhādyākāraiśca yathākramaṃ catuḥsatyālambane nirvedhabhāgīyo bhavati /",
  "SA14bsa031_u:641": "4 - bodhisattvamārgaḥ",
  "SA14bsa031_u:642": "pratyekabuddhamārgānantaraṃ bodhisattvamārgamāha -",
  "SA14bsa031_u:643": "kṣāntijñānakṣaṇaiḥ satyaṃ satyaṃ prati caturvidhaiḥ /",
  "SA14bsa031_u:644": "mārgajñatāyāṃ dṛṅmārgaḥ sānuśaṃso 'yamucyate // Abhis_2.11 //",
  "SA14bsa031_u:645_0": "iti / mārgajñatādhikāre bodhisattvena dharmajñānakṣāntirdharmajñānamanvayajñānakṣāntiranvayajñānaṃ",
  "SA14bsa031_u:645_1": "ceti catvāraḥ kṣāntijñānakṣaṇāḥ pratyekaṃ duḥkhādisatyasambandhayuktā aihikāmutrikairguṇairyuktā",
  "SA14bsa031_u:645_2": "vimāvanīyā iti darśanamārgo mahānuśaṃsa ityucyate /",
  "SA14bsa031_u:646": "kathamākāro bhāvanīya ityāha -",
  "SA14bsa031_u:647": "ādhārādheyatābhāvāttathatābuddhayormithaḥ /",
  "SA14bsa031_u:648": "paryāyeṇānanujñānaṃ mahattā sā 'pramāṇatā // Abhis_2.12 //",
  "SA14bsa031_u:649": "parimāṇāntatābhāvo rūpāderavadhāraṇam /",
  "SA14bsa031_u:650": "tasyāṃ sthitasya buddhatve 'nudgrahātyāgatādayaḥ // Abhis_2.13 //",
  "SA14bsa031_u:651": "maitryādi śūnyatāprāptirbuddhatvasya parigrahaḥ /",
  "SA14bsa031_u:652": "sarvasya vyavadānasya sarvādhivyādhiśātanam // Abhis_2.14 //",
  "SA14bsa031_u:653": "nirvāṇagrāhaśāntatvaṃ buddhebhyo rakṣaṇādikam /",
  "SA14bsa031_u:654": "aprāṇivadhamārabhya sarvākārajñatānaye // Abhis_2.15 //",
  "SA14bsa031_u:655": "svayaṃ sthitasya sattvānāṃ sthāpanaṃ pariṇāmanam /",
  "SA14bsa031_u:656": "dānādīnāñca sambodhāviti mārgajñatākṣaṇāḥ // Abhis_2.16 //",
  "SA14bsa031_u:657": "paramārthataḥ tathatābuddhayorādhārādheyabhāvo na vidyata ityatastayoḥ paryāyeṇāvasthiterananujñānam /",
  "SA14bsa031_u:658": "rūpādīnāṃ dharmadhātusvabhāvatayā mahattā tathaiva teṣāmapramāṇatā /",
  "SA14bsa031_u:659": "pūrvavadākāśāparimāṇatayā teṣāmaparimāṇatetyevaṃ duḥkhasatyākārā bhavanti /",
  "SA14bsa031_u:660": "rūpādīnāṃ niḥsvabhāvatvena śāśvatocchedādyantābhāvaḥ /",
  "SA14bsa031_u:661": "prajñāpāramitāyāṃ sthitasya dharmadhātusvabhāvatayā rūpādīnāṃ tathāgatatvāvadhāraṇam /",
  "SA14bsa031_u:662": "tathaiva tasyāṃ sthitasya sarvadharmāṇāṃ nodgrahatyāgabhāvanādikam /",
  "SA14bsa031_u:663": "niḥsvabhāvādhimokṣapūrvakaṃ caturapramāṇaṃ vibhāvanīyamityevaṃ samudayasatyākārā bhavanti /",
  "SA14bsa031_u:664": "rūpādernijarūpā prakṛtyaiva śūnyatā /",
  "SA14bsa031_u:665": "dharmadhātupariṇāmitakuśalamūlānāṃ phalaṃ tathāgatatvasya prāpaṇam /",
  "SA14bsa031_u:666": "prajñāpāramitayā sarvākārapratipakṣāṇāṃ saṃgrahaḥ /",
  "SA14bsa031_u:667": "tayaiva bāhyābhyantaropadravapraśamanamityevaṃ nirodhasatyākārā bhavanti /",
  "SA14bsa031_u:668": "niḥsvabhāvatābhāvanayaiva rūpādinirvāṇābhiniveśasya śāntiḥ /",
  "SA14bsa031_u:669": "prajñopāyakauśalapravṛttasya buddhebhyo rakṣāvaraṇaguptayo bhavanti /",
  "SA14bsa031_u:670": "buddhatvābhilāṣiṇā svayaṃ prāṇātipātaviratyādipūrvakaṃ sarvākārajñatāyāṃ sthitvā tatraiva pareṣāṃ sthāpanam /",
  "SA14bsa031_u:671": "dānādīnāmakṣayaṃ kartumicchatā samyaksambodhau pariṇāmanamityevaṃ mārgasatyasyākārā bhavanti /",
  "SA14bsa031_u:672": "ityevameva mārgajñatāyāḥ kṣaṇā bhavanti /",
  "SA14bsa031_u:673": "kecidiha kārikārthopalakṣaṇapareṇa granthena ākārārthamanuktvā darśanamārgaṣoḍaśakṣaṇopalakṣaṇameva kevalamanukṛtamiti varṇayanti,",
  "SA14bsa031_u:674": "evamuktānuktanirvedhabhāgīyādyarthakārikāsvapi draṣṭavyamiti /",
  "SA14bsa031_u:675": "tairbhāvanānukramādyanirdeśāt kācidabhisamayānupūrvī na pratipāditā /",
  "SA14bsa031_u:676": "'ālambanamanityādi satyādhāraṃ tadākṛtiḥ' ityādikārikārthaśca kathaṃ vyākhyeya ityapare /",
  "SA14bsa031_u:677": "5 - bhāvanāmārgakāritram",
  "SA14bsa031_u:678": "darśanamārgānantaraṃ bhāvanāmārgābhidhāne sati svalpavaktatvena phalanimnatvena ca vineyapravṛtteḥ tatkāritraṃ tāvat -",
  "SA14bsa031_u:679": "sarvato damanaṃ nāa sarvataḥ kleśanirjayaḥ /",
  "SA14bsa031_u:680": "upakramāviṣahyatvaṃ bodhirādhārapūjyatā // Abhis_2.17 //",
  "SA14bsa031_u:681": "ityuktam / sarvaprakāracittasvavidheyīkaraṇam,",
  "SA14bsa031_u:682": "kalyāṇamitrādisarvajananamanam,",
  "SA14bsa031_u:683": "rāgādyabhibhavaḥ,",
  "SA14bsa031_u:684": "parakṛtāghātānanupratipatteḥ aviṣahyatvam,",
  "SA14bsa031_u:685": "samyaksambodhipratipattiḥ,",
  "SA14bsa031_u:686": "ādhāraviṣayapūjyatākāritrañceti ṣaḍvidhameva kāritram /",
  "SA14bsa031_u:687": "sāsravo bhāvanāmārgaḥ",
  "SA14bsa031_u:688": "6 - bhāvanāmārgādhimuktiḥ",
  "SA14bsa031_u:689": "kāritrānantaraṃ bhāvanāmārgaḥ /",
  "SA14bsa031_u:690": "sa ca sāsravānāsravabhedena dvividhaḥ /",
  "SA14bsa031_u:691": "ataḥ sāsravabhāvanāmārgādhimuktipariṇāmanānumodanāmanaskāreṣu prathamaṃ bhāvanāmārgādhimuktimanaskāramāha -",
  "SA14bsa031_u:692": "adhimuktistridhā jñeyā svārthā ca svaparārthikā /",
  "SA14bsa031_u:693": "parārthikaivetyeṣā ca pratyekaṃ trividheṣyate // Abhis_2.18 //",
  "SA14bsa031_u:694": "mṛdvī madhyādhimātrā ca mṛdumṛdvādibhedataḥ /",
  "SA14bsa031_u:695": "sā punastrividhetyevaṃ saptaviṃśatidhā matā // Abhis_2.19 //",
  "SA14bsa031_u:696": "iti / svobhayaparārthopalambhatayā yathādhimokṣaṃ dṛṣṭakuśaladharmadhiṣṭhānā bhāvanāmārgādhikārādādau asākṣātkriyārūpādhimuktiḥ trividhā satī pratyekaṃ mṛdvādibhedena trividhā /",
  "SA14bsa031_u:697": "evameṣāpi pratyekaṃ mṛdumṛdvādibhedena trividhā /",
  "SA14bsa031_u:698": "evaṃ navabhistribhiradhimuktiḥ saptaviṃśatiprakārā bhavati /",
  "SA14bsa031_u:699": "7 - bhāvanāmārgādhimuktasya stutiḥ stobhaḥ praśaṃsā ca",
  "SA14bsa031_u:700": "tadbhāvakabodhisattvasyotsāhavardhanāya tadadhimokṣasya styutyādayo buddhādibhiḥ kriyanta iti stutiṃ,",
  "SA14bsa031_u:701": "stobhaṃ praśaṃsāñcāha -",
  "SA14bsa031_u:702": "stutiḥ stobhaḥ praśaṃsā ca prajñāpāramitāṃ prati /",
  "SA14bsa031_u:703": "adhimokṣasya mātrāṇāṃ navakaistribhiriṣyate // Abhis_2.20 //",
  "SA14bsa031_u:704_0": "iti / yathādhimokṣadṛṣṭadharmalakṣaṇāṃ prajñāpāramitāṃ prati pravṛttasyādhimokṣamanaskārasya",
  "SA14bsa031_u:704_1": "prathamadvitrinavāvasthānāṃ pratyekaṃ navabhiḥ prakārairuttarottarābhinandanaṃ stutiḥ",
  "SA14bsa031_u:704_2": "stobhaḥ praśaṃsā ca iṣyate /",
  "SA14bsa031_u:705": "ataste stutyādayo yathābhūtārthādhigamamātralakṣaṇā nārthavādarūpāḥ /",
  "SA14bsa031_u:706": "8 - pariṇāmanā",
  "SA14bsa031_u:707": "evamadhimokṣasya pariṇāmanāsambhavād dvitīyaṃ pariṇāmanāmanaskāramāha -",
  "SA14bsa031_u:708": "viśeṣaḥ pariṇāmastu tasya kāritramuttamam /",
  "SA14bsa031_u:709": "nopalambhākṛtiścāsāvaviparyāsalakṣaṇaḥ // Abhis_2.21 //",
  "SA14bsa031_u:710": "vivikto buddhapuṇyaughasvabhāvasmṛtigocaraḥ /",
  "SA14bsa031_u:711": "sopāyaścānimittaśca buddhairabhyanumoditaḥ // Abhis_2.22 //",
  "SA14bsa031_u:712": "traidhārukāprapannaśca pariṇāmo 'parastridhā /",
  "SA14bsa031_u:713": "mṛdurmadhyo 'dhimātraśca mahāpuṇyodayātmakaḥ // Abhis_2.23 //",
  "SA14bsa031_u:714": "iti / yathokto viśeṣādhimokṣaḥ,",
  "SA14bsa031_u:715": "anupalambhaḥ,",
  "SA14bsa031_u:716": "aviparyāsaḥ,",
  "SA14bsa031_u:717": "viviktaḥ,",
  "SA14bsa031_u:718": "tathāgatakuśalamūlaudhasvabhāvasmṛtiḥ,",
  "SA14bsa031_u:719": "sopāyakauśalaḥ,",
  "SA14bsa031_u:720": "animittaḥ,",
  "SA14bsa031_u:721": "buddhānujñātaḥ,",
  "SA14bsa031_u:722": "traidhātukāprapannaḥ,",
  "SA14bsa031_u:723_0": "mṛdumadhyādhimātraśca mahāpuṇyodaya ityevamadhyāropitamanaskārā yathākramamanuttarasamyaksambodhiḥ",
  "SA14bsa031_u:723_1": "śīlādiskandha-pariṇāmanācitta-ātmādiyuktavastu-trikālabuddhakuśala-dānādi-nimitta-sarvamārga-kāmādidhātu-daśakuśalakarmapatha-srota-āpannādyanuttarasambodhiprasthitānāmanupalabdhānāmupalambhā",
  "SA14bsa031_u:723_2": "iti triyānavineyasattvānāṃ mārgopadeśahetubhāvavyāpārayuktaiḥ sarvasattvārthamakṣayāya",
  "SA14bsa031_u:723_3": "cānuttarasamyaksambodhau dvādaśa pariṇāmanāḥ kriyante /",
  "SA14bsa031_u:724": "9 - anumodanā",
  "SA14bsa031_u:725": "evaṃ pariṇāmayitavastu abhivardhayitavyamiti tṛtīyamanumodanāmanaskāramāha -",
  "SA14bsa031_u:726": "upāyānupalambhābhyāṃ śubhamūlānumodanā /",
  "SA14bsa031_u:727": "anumode manaskārabhāvaneha vidhīyate // Abhis_2.24 //",
  "SA14bsa031_u:728": "iti / saṃvṛtyupāyena kuśalamūlānyupalabhya pramuditacittena paramārthato 'nupalambhatayānumodanīyānīti /",
  "SA14bsa031_u:729": "tatrāyaṃ samāsārthaḥ-ākarānniṣkṛṣṭaḥ svarṇapiṇḍa ivādhimokṣamanaskāraḥ,",
  "SA14bsa031_u:730": "svarṇakāreṇa tato 'laṅkārakaraṇamiva samyaksambodheraṅgakaraṇaṃ pariṇāmanāmanaskāraḥ,",
  "SA14bsa031_u:731": "svaparapuṇyasamatāprāpti anumodanāmanaskāra iti /",
  "SA14bsa031_u:732": "anāsravo bhāvanāmārgaḥ",
  "SA14bsa031_u:733": "10 - abhinirhāraḥ",
  "SA14bsa031_u:734": "sāsravānantaramanāsravo bhāvanāmārgaḥ /",
  "SA14bsa031_u:735": "sa ca dvividha iti prathamamabhinirhāralakṣaṇaṃ bhāvanāmārgamāha -",
  "SA14bsa031_u:736": "svabhāvaḥ śreṣṭhatā tasya sarvasyānabhisaṃskṛtiḥ /",
  "SA14bsa031_u:737": "nopalambhena dharmāṇāmarpaṇā ca mahārthatā // Abhis_2.25 //",
  "SA14bsa031_u:738": "iti / rūpādyaviparītadarśanaṃ svabhāvaḥ /",
  "SA14bsa031_u:739": "nānyathā buddhatvasaṃprāptiriti śreṣṭhatā /",
  "SA14bsa031_u:740": "sarvadharmaviśeṣānutpādanena adhigamaprayogo 'nabhisaṃskāraḥ /",
  "SA14bsa031_u:741": "tādṛśasvabhāvādiyuktamārgadharmāṇāmanupalambhatayā yogisantāne samutpādanamarpaṇā /",
  "SA14bsa031_u:742": "buddhatvamahārthasādhanānmahārthatā /",
  "SA14bsa031_u:743": "11 - atyantaviśuddhiḥ tadanantaraṃ yaḥ parigrahatyāgena prāpsyamānaḥ kastasyotpādānutpādaheturiti ākāṃkṣānirāsadvāreṇa dvitīyamatyantaviśuddhilakṣaṇamāha -",
  "SA14bsa031_u:744": "buddhasevā ca dānādirupāye yacca kauśalam /",
  "SA14bsa031_u:745": "hetavo 'trādhimokṣasya dharmavyasanahetavaḥ // Abhis_2.26 //",
  "SA14bsa031_u:746": "mārādhiṣṭhānagambhīradharmatānadhimuktate /",
  "SA14bsa031_u:747": "skandhādyabhiniveśaśca pāpamitraparigrahaḥ // Abhis_2.27 //",
  "SA14bsa031_u:748": "iti / buddhasamārādhanam,",
  "SA14bsa031_u:749": "dānādipāramitāparipūraṇam,",
  "SA14bsa031_u:750": "śamathakauśalañceti utpādahetavaḥ /",
  "SA14bsa031_u:751": "mārabādhitam,",
  "SA14bsa031_u:752": "gambhīradharmānadhimokṣaḥ,",
  "SA14bsa031_u:753": "bhāvagrahaḥ,",
  "SA14bsa031_u:754": "pāpamitrasaṃgatiriti anutpādahetavaḥ /",
  "SA14bsa031_u:755": "adhigamānadhigamahetūnevamuktvā prakṛtasya sāmānyena viśuddhimāha -",
  "SA14bsa031_u:756": "phalaśuddhiśca rūpādiśuddhireva tayordvayoḥ /",
  "SA14bsa031_u:757": "abhinnācchinnatā yasmāditi śuddhirūdīritā // Abhis_2.28 //",
  "SA14bsa031_u:758": "iti / āryapudgalasya yat śrāmaṇyatāphalaṃ tasya sarvavipakṣarahitatvena yā viśuddhiḥ saiva rūpādiviśuddhiḥ,",
  "SA14bsa031_u:759": "phalarūpādiviśuddhiḥ rūpāderātmābhiniveśādivigamāt /",
  "SA14bsa031_u:760": "prabhedatvena yasmāt tadviśuddhiḥ abhinnā acchinnā tasmāt svasāmānyalakṣaṇanānātvavirahād evaṃ viśuddhirabhidhīyate /",
  "SA14bsa031_u:761": "sāmānyena viśuddhimevamabhidhāya viśeṣeṇāha -",
  "SA14bsa031_u:762": "kleśajñeyatrimārgasya śiṣyakhaḍgajinaurasām /",
  "SA14bsa031_u:763": "hānādviśuddhirātyantikī tu buddhasya sarvathā // Abhis_2.29 //",
  "SA14bsa031_u:764": "iti / rāgādikleśaprahāṇāt,",
  "SA14bsa031_u:765": "etasya jñeyāvaraṇaikadeśagrāhyavikalpasya ca prahāṇāt,",
  "SA14bsa031_u:766": "yānatrayamārgāvaraṇaprahāṇād yathākramaṃ śrāvaka-pratyekabuddha-bodhisattvānāṃ śuddhirbhavati /",
  "SA14bsa031_u:767": "sarvathā savāsanakleśajñeyāvaraṇaprahāṇāt dharmadhātūdbhavānuttarabuddhānāṃ viśuddhiriṣyate /",
  "SA14bsa031_u:768": "mārgajñatādhikāre viśuddikathanaprasaṅgādātyantikī cetarā ca buddhānāṃ śrāvakādīnāṃ ca yathākramaṃ viśuddhiḥ /",
  "SA14bsa031_u:769": "saḥ kathamityāha -",
  "SA14bsa031_u:770": "mṛdumṛdvādiko mārgaḥ śuddhirnavasu bhūmiṣu /",
  "SA14bsa031_u:771": "adhimātrādhimātrādermalasya pratipakṣataḥ // Abhis_2.30 //",
  "SA14bsa031_u:772": "iti / kāradhātudhyānārūpyasamāpattaya iti navabhūmiṣvadhimātrādinavaprakāravipakṣasya pratipakṣabhāvena mṛdumṛdvādimārgo yathākramaṃ navaprakāraḥ /",
  "SA14bsa031_u:773": "sarvathānyathā ca viśuddhihetutvādātyantikī cetarā ca viśuddhiriti /",
  "SA14bsa031_u:774": "kathamātyantikītyāha -",
  "SA14bsa031_u:775": "tridhātupratipakṣatvaṃ samatā mānameyayoḥ /",
  "SA14bsa031_u:776": "mārgasya ceṣyate tasya codyasya parihārataḥ // Abhis_2.31 //",
  "SA14bsa031_u:777_0": "iti / tatrādhimātrādhimātrādiḥ pratipakṣo mṛdumṛdvādirvipakṣa iti bhavitavyamiticodyasya",
  "SA14bsa031_u:777_1": "vastraliptasūkṣmamalāpakaṣarṇe rajakamahāyatnodāharaṇena parihārataḥ yathānirdiṣṭabhāvanāmārgasyātyantikī /",
  "SA14bsa031_u:778": "traidhātukākārajñānajñeyānupalambhād yā samatā saiva samastapratipakṣatvādātyantikī viśuddhirbuddhasya vyavasthāpyata iti //",
  "SA14bsa031_u:779": "abhisamayālaṅkāre nāma prajñāpāramitopadeśaśāstre dvitīyādhikāravṛttiḥ",
  "SA14bsa031_u:780": "________________________________________________________________",
  "SA14bsa031_u:781": "Sarvajñatādhikāraḥ tṛtīyaḥ",
  "SA14bsa031_u:782": "1 - prajñayā na bhave sthānam",
  "SA14bsa031_u:783": "2 - kṛpayā na śame sthitiḥ",
  "SA14bsa031_u:784": "sarvavastuparijñānaṃ vinā na mārgajñatāparijñānaṃ samyag iti sarvajñatāmāha -",
  "SA14bsa031_u:785": "nāpare na pare tīre nāntarāle tayoḥ sthitā /",
  "SA14bsa031_u:786": "adhvanāṃ samatājñānāt prajñāpāramitā matā // Abhis_3.1 //",
  "SA14bsa031_u:787": "iti / traiyadhvikadharmāṇāmanutpādākāreṇa tulyatāvabodhāt buddhabodhisattvānāṃ yā āsannībhūtā matā prajñāpāramitā,",
  "SA14bsa031_u:788": "sā khalu prajñayā punarnāpare tīre saṃsāre,",
  "SA14bsa031_u:789": "na pare tīre nirvāṇe ca yathākramaṃ śāśvatocchedalakṣaṇe,",
  "SA14bsa031_u:790": "na tayormadhye 'pi vyavasthiteti na saṃsāranirvāṇayoḥ vyavasthitā /",
  "SA14bsa031_u:791": "3 - anupāyena dūratvam",
  "SA14bsa031_u:792": "4 - upāyenāvidūratā",
  "SA14bsa031_u:793": "sarvajñatādhikārād vyatirekanirdeśena śrāvakādīnāṃ tryadhvasamatājñānābhāvāt samyak prajñāpāramitā dūrībhūteti /",
  "SA14bsa031_u:794": "svādhigamamātrātmikā tu prajñāpāramitā kṛpāprajñāvaikalyānnirvāṇe saṃsāre cāvasthitā vastvastūpalambhatayeti jñeyā /",
  "SA14bsa031_u:795": "'yaḥ pratītyasamutpādaḥ śūnyatā saiva te matā' iti nyāyādadhvatrayasamatājñānaṃ padārthāvabodha eva,",
  "SA14bsa031_u:796": "nanu sa ca sarveṣāmeva samastīti kathaṃ śrāvakabodhisattvādīnāṃ samyak prajñāpāramitādūrībhāvaḥ,",
  "SA14bsa031_u:797": "na cetareṣāṃ bhavatīti cet? āha -",
  "SA14bsa031_u:798": "anupāyena dūraṃ sā sanimittopalambhataḥ /",
  "SA14bsa031_u:799": "upāyakauśalenāsyāḥ samyagāsannatoditā // Abhis_3.2 //",
  "SA14bsa031_u:800_0": "iti / māyākāranirmitavastunaḥ pratibhāse aviditatatsvarūpasya bhāvābhiniveśitā naiḥsvābhāvyāpratibhāsa",
  "SA14bsa031_u:800_1": "iva kalyāṇamitrādyupāyakauśalavaikalyād vastu nimittayogena pratipattau tatsamatāparijñānamavijñātabhāvarūpāṇāṃ",
  "SA14bsa031_u:800_2": "śrāvakādīnāṃ nāstītyatasteṣāṃ dūrībhāvo jinajananyā iti /",
  "SA14bsa031_u:801_0": "bodhisattvānāṃ tu samārādhitakalyāṇamitropadeśatayā aviparītasatyadvayāśritaśrutādijñānotpattyupāyakauśalena",
  "SA14bsa031_u:801_1": "ca utsāritabhāvābhiniveśabhrāntinimittānāṃ rūpādisarvadharmaparijñānameva tatsamatāparijñānamityatasteṣāṃ",
  "SA14bsa031_u:801_2": "samyagāsannībhāvo 'syā māturiti anupāyena eva dūratā,",
  "SA14bsa031_u:802": "upāyena tu adūratā bhavati /",
  "SA14bsa031_u:803": "5 - vipakṣaḥ",
  "SA14bsa031_u:804": "śrāvakādīnāmevaṃ māturdūrībhāvenānuṣṭhānaṃ vipakṣamāha",
  "SA14bsa031_u:805": "rūpādiskandhaśūnyatve dharmeṣu tryadhvageṣu ca /",
  "SA14bsa031_u:806": "dānādau bodhipakṣeṣu caryāsaṃjñā vipakṣatā // Abhis_3.3 //",
  "SA14bsa031_u:807": "iti / sarveṣāṃ rūpādīnāṃ traiyadhvikānāñca dharmāṇāṃ sāsravānāsravobhayasthānīyānāmanupalambhasvarūpāṇāṃ sarvatra bhāvopalambhatayā te paraparikalpitātmādiśūnyatvena dṛṣṭāḥ /",
  "SA14bsa031_u:808": "anuṣṭhānasaṃjñā tu eteṣāṃ pratipakṣabhūtāni viparyāsapravṛttatvena heyatvāt vipakṣo bhavati /",
  "SA14bsa031_u:809": "6 - pratipakṣaḥ",
  "SA14bsa031_u:810": "viparyayeṇa bodhisattvānāṃ paripakṣa ityāha -",
  "SA14bsa031_u:811": "dānādiṣvanahaṅkāraḥ pareṣāṃ tanniyojanam /",
  "SA14bsa031_u:812": "saṅgakoṭīniṣedho 'yaṃ sūkṣmaḥ saṅgo jinādiṣu // Abhis_3.4 //",
  "SA14bsa031_u:813": "iti / trimaṇḍalaviśuddhyā dānādāvanātmāvabodhena svaparayorniyojanaṃ samyak pravṛttatvāt sarvasaktinicayasthānapratiṣedhena copādeyatvāt sarvathā pratipakṣaḥ /",
  "SA14bsa031_u:814": "tathāgatādiṣu namaskārādiḥ puṇyasambhārahetutvena pratipakṣo 'pi san sūkṣmasaktirūpatayā na sarvathā pratipakṣa iti vipakṣo bhavati /",
  "SA14bsa031_u:815": "kathaṃ punaḥ sukṣmasaktirvipakṣa iti cedāha -",
  "SA14bsa031_u:816": "tadgāmbhīryaṃ prakṛtyaiva vivekāddharmapaddhateḥ /",
  "SA14bsa031_u:817": "iti / yasmāt svabhāvenaiva dharmagotrāṇāṃ śūnyatvāt teṣāṃ gāmbhīryam,",
  "SA14bsa031_u:818": "tasmāt tathāgatopalambho 'pi vipakṣaḥ /",
  "SA14bsa031_u:819": "kathaṃ tarhi tasya varjanamityāha -",
  "SA14bsa031_u:820": "evaprakṛtikaṃ jñānaṃ dharmāṇāṃ saṅgavarjanam // Abhis_3.5 //",
  "SA14bsa031_u:821": "iti / rūpādisarvadharmāṇāmekaiva prakṛtiḥ yaduta niḥsvabhāva iti jñānajñeyasamataikaparijñāne saktirvarjitā bhavati /",
  "SA14bsa031_u:822": "katha punaḥ prakṛtyā dharmagāmbhīryamityāha -",
  "SA14bsa031_u:823": "dṛṣṭādipratiṣedhena tasyā durbodhatoditā /",
  "SA14bsa031_u:824": "iti / yasmāt sarvavijñānopalavdhārthanirākaraṇena tasyāḥ prakṛterdurbodhatā kathitā,",
  "SA14bsa031_u:825": "atastasyā gāmbhīryam /",
  "SA14bsa031_u:826": "kathaṃ punarevaṃ durbodhatetyāha -",
  "SA14bsa031_u:827": "rūpādibhiravijñānāt tadacintyatvamiṣyate // Abhis_3.6 //",
  "SA14bsa031_u:828": "rūpādyāveṇikabuddhadharmādyākāraiḥ prakṛtestathatāsvābhāvyādanabhisambodhena yasmāccintātikrāntatvamiṣyate,",
  "SA14bsa031_u:829": "ato 'syā durbodhateti yāvat /",
  "SA14bsa031_u:830": "vipakṣādi evamabhidhāya upasaṃhāramāha -",
  "SA14bsa031_u:831": "evaṃ kṛtvā yathokto vai jñeyaḥ sarvajñatānate /",
  "SA14bsa031_u:832": "ayaṃ vibhāgo niḥśeṣo vipakṣapratipakṣayoḥ // Abhis_3.7 //",
  "SA14bsa031_u:833": "iti / sarvajñatādhikāre yathoktanayena yathākramaṃ śrāvakabodhisattvādīnāṃ vipakṣapratipakṣayorayaṃ prabhedo 'vasātavyaḥ /",
  "SA14bsa031_u:834": "7 - prayogaḥ",
  "SA14bsa031_u:835": "vipakṣādi evamabhidhāya tayorvibhāvanāyāṃ kaḥ prayoga iti cet prayogamāha -",
  "SA14bsa031_u:836": "rūpādau tadanityādau tadapūriprapūrayoḥ /",
  "SA14bsa031_u:837": "tadasaṅgatve caryāyāḥ prayogaḥ pratiṣedhataḥ // Abhis_3.8 //",
  "SA14bsa031_u:838": "avikāro na karttā ca prayogo duṣkarastridhā /",
  "SA14bsa031_u:839": "yathābhavyaṃ phalaprāpterabandhyo 'bhimataśca saḥ // Abhis_3.9 //",
  "SA14bsa031_u:840": "aparapratyayo yaśca saptadhā khyātivedakaḥ /",
  "SA14bsa031_u:841": "rūpādisarvadharmāḥ,",
  "SA14bsa031_u:842": "teṣāmevānityatāśūnyatādayaḥ,",
  "SA14bsa031_u:843": "pratipūrṇāpūrṇatā,",
  "SA14bsa031_u:844": "asaṅgaḥ,",
  "SA14bsa031_u:845": "anyathā 'vikāraḥ,",
  "SA14bsa031_u:846": "akartṛtvam,",
  "SA14bsa031_u:847": "trisarvajñatātmakānāṃ yathākramaṃ uddeśaprayogakāritrāṇāṃ duṣkaratā,",
  "SA14bsa031_u:848": "yathābhavyaphalaprāptyā avandhyatā,",
  "SA14bsa031_u:849": "parapratyayānirgāmitvam,",
  "SA14bsa031_u:850": "pariṇāmasamāhāra-virodha-pratyaya-asaṅkrānti-nirādhāra-akārakātmaka-saptakhyātisiddhaparijñānasya nirākaraṇam,",
  "SA14bsa031_u:851": "tadevamanvayamukhena bodhisattvānāṃ daśavidhaḥ prayogaḥ kathitaḥ,",
  "SA14bsa031_u:852": "arthād yathoktaviparyayeṇa śrāvakādīnāṃ prayogo bhavati /",
  "SA14bsa031_u:853": "8 - samatā",
  "SA14bsa031_u:854": "samatādvāreṇa prayogo bhāvanīya iti prayogānantaraṃ samatāmāha -",
  "SA14bsa031_u:855": "caturdhā 'mananā tasya rūpādau samatā matā // Abhis_3.10 //",
  "SA14bsa031_u:856": "iti / rūpādyabhiniveśanīlādinimittaprapañcādhigamamananānāṃ sarvathānupalabdhiriti prayogasamatātvāt samatā bhavati /",
  "SA14bsa031_u:857": "9 - darśanamārgaḥ",
  "SA14bsa031_u:858": "prayogasamatāṃ pratividhya darśanamārgo bhāvanīya iti darśanamārgamāha -",
  "SA14bsa031_u:859": "dharmajñānānvayajñānakṣāntijñānakṣaṇātmakaḥ /",
  "SA14bsa031_u:860": "duḥkhādisatye dṛṅmārga eṣa sarvajñatānaye // Abhis_3.11 //",
  "SA14bsa031_u:861": "iti / pratisatyaṃ dharmajñānakṣāntirdharmajñānamanvayajñānakṣāntiranvayajñānamityevaṃ ṣoḍaśakṣaṇātmakaḥ sarvajñatādhikāre darśanamārgo bhavati /",
  "SA14bsa031_u:862": "nanu kaḥ satyasyākāra ityāha -",
  "SA14bsa031_u:863": "rūpaṃ na nityaṃ nānityamatītāntaṃ viśuddhakam /",
  "SA14bsa031_u:864": "anutpannāniruddhādi vyomābhaṃ lepavarjitam // Abhis_3.12 //",
  "SA14bsa031_u:865": "parigraheṇa nirmuktamavyāhāraṃ svabhāvataḥ /",
  "SA14bsa031_u:866": "pravyāhāreṇa nāsyārthaḥ pareṣu prāptaye yataḥ // Abhis_3.13 //",
  "SA14bsa031_u:867": "nopalambhakṛdatyantaviśuddhirvyādhyasambhavaḥ /",
  "SA14bsa031_u:868": "apāyocchittyakalpatve phalasākṣātkriyāṃ prati // Abhis_3.14 //",
  "SA14bsa031_u:869": "asaṃsargo nimittaiśca vastuni vyañjane dvaye /",
  "SA14bsa031_u:870": "jñānasya yā cānutpattiriti sarvajñatākṣaṇāḥ // Abhis_3.15 //",
  "SA14bsa031_u:871": "naiḥsvābhāvyena rūpādi nityānityaviyogānna nityaṃ nānityam,",
  "SA14bsa031_u:872": "duḥkhāduḥkhavigamatvena apagataśāśvatocchedāntam,",
  "SA14bsa031_u:873": "śūnyāśūnyarahitatvād viśuddham,",
  "SA14bsa031_u:874": "ātmānātmasvabhāvābhāvānnotpannaṃ na niruddhaṃ na saṃkliṣṭaṃ na vyavadātamityādayo duḥkhasatyākārā bhavanti /",
  "SA14bsa031_u:875": "hetvahetutucchatvādākāśasadṛśam,",
  "SA14bsa031_u:876": "samudayāsamudayavisaṃyogāt sarvakleśopakleśanirupaliptam,",
  "SA14bsa031_u:877": "prabhavāprabhavāsambaddhatvāt parigraheṇa nirmuktam,",
  "SA14bsa031_u:878": "pratyayāpratyayavimuktatvāt svarūpato 'vacanīyamiti samudayasatyākārā bhavanti /",
  "SA14bsa031_u:879": "yasmānnirodhānirodhenāsambandhaḥ,",
  "SA14bsa031_u:880": "tasmānnirodhasatyārtho vacanodāharaṇena santānāntare 'prāpaṇīyaḥ,",
  "SA14bsa031_u:881": "śāntāśāntābhāvānnopalambhakaraṇam,",
  "SA14bsa031_u:882": "praṇītāpraṇītavikalatvādatikrāntobhayāntā viśuddhiḥ,",
  "SA14bsa031_u:883": "niḥsaraṇāniḥsaraṇaviviktatvāt sarvavyādhyanutpāda iti nirodhasatyākārā bhavanti /",
  "SA14bsa031_u:884": "mārgāmārgarahitatvādapāyocchittiḥ,",
  "SA14bsa031_u:885": "nyāyānyāyāsaṃśleaṣāt phalasākṣātkaraṇaṃ pratyupāyo 'vikalpatvam,",
  "SA14bsa031_u:886": "pratipattyapratipattivinirmuktatvena sarvadharmāṇāṃ nimittairasaṃsargaḥ,",
  "SA14bsa031_u:887": "nairyāṇikānairyāṇikavikalpatvenobhaye vācyavācakabhāvalakṣaṇe jñeye śabde jñānasyānutpattiriti mārgasatyākārā bhavanti /",
  "SA14bsa031_u:888": "evamete ākārāḥ sarvajñatākṣaṇā iti bodhisattvānāṃ darśamārgaḥ,",
  "SA14bsa031_u:889": "tadviparyayeṇa śrāvakadīnāmanityādibhirākāraiḥ sarvajñatāyāṃ darśanamārgo vibhāvanīyaḥ /",
  "SA14bsa031_u:890": "śrāvakamārgo bodhisattvena parijñātavyo na sākṣātkaraṇīya iti bhāvanāmārgo na nirdiṣṭaḥ /",
  "SA14bsa031_u:891": "vistareṇa evaṃ nirdiśya sakalārthasaṅgrāhakatvena trisarvajñatāmupasaṃharannāha -",
  "SA14bsa031_u:892": "iti seyaṃ punaḥ seyaṃ khalu punastridhā /",
  "SA14bsa031_u:893": "adhikāratrayasyaiṣā samāptiḥ paridīpitā // Abhis_3.16 //",
  "SA14bsa031_u:894": "iti / yathoktanītyā iyaṃ sarvākārajñatā,",
  "SA14bsa031_u:895": "iyaṃ mārgajñatā,",
  "SA14bsa031_u:896": "iyaṃ sarvajñatā cetyevaṃ parivartatrayeṇa prakāratrayaṃ parisamāptam /",
  "SA14bsa031_u:897": "iti abhisamayālaṅkāre nāma prajñāpāramitāśāstre tṛtīyādhikāravṛttiḥ /",
  "SA14bsa031_u:898": "________________________________________________________________",
  "SA14bsa031_u:899": "Sarvākārābhisambodhādhikāraḥ caturthaḥ",
  "SA14bsa031_u:900": "1 - ākārāḥ",
  "SA14bsa031_u:901": "parijñātatrisarvajñatāvaśitvārthaṃ punaḥ sarvākāramārgavastujñānasaṅgraheṇa trisarvajñatāṃ bhāvayatīti sarvākārābhisambodha ityāha -",
  "SA14bsa031_u:902": "vastujñānaprakārāṇāmākārā iti lakṣaṇam /",
  "SA14bsa031_u:903": "sarvajñatānāṃ traividhyāt trividhā eva te matāḥ // Abhis_4.1 //",
  "SA14bsa031_u:904": "nityādigrāhavipakṣasya pratipakṣadharmatāsvabhāvānāmanityādyālambanajñānaprakārāṇāmākāratvena vyavasthānaṃ lakṣaṇam /",
  "SA14bsa031_u:905": "te cākārāstrisarvajñatābhedāt triprakārā eva matāḥ /",
  "SA14bsa031_u:906": "sāmānyenākārān nirdiśya idānīṃ viśeṣeṇāha -",
  "SA14bsa031_u:907": "asadākāramārabhya yāvanniścalatākṛtiḥ /",
  "SA14bsa031_u:908": "catvāraḥ pratisatyaṃ te mārge pañcadaśa smṛtāḥ // Abhis_4.2 //",
  "SA14bsa031_u:909_0": "iti / tatra trisarvajñatāmadhikṛtya asad-anutpāda-viveka-anavamardanīya-apada-ākāśa-apravyāhāra-anāma-agamana-asaṃhārya-akṣaya-anutpattaya",
  "SA14bsa031_u:909_1": "iti dvādaśa ākārā hi yathākramaṃ duḥkhādisatyatrayasya anityādilakṣaṇā bhavanti /",
  "SA14bsa031_u:910": "kleśāvaraṇapratipakṣatvenaikaḥ anāsravamārgaḥ,",
  "SA14bsa031_u:911": "sarvajñatayā pratyekabuddhāḥ saṅgṛhītā iti teṣāṃ jñeyāvaraṇapratipakṣatvena dvau sāsravānāsravabhāvanāmārgau ceti mārgāḥ triprakārāḥ /",
  "SA14bsa031_u:912": "tatra prathame akārakājānakāsaṃkrāntyavinayākārā iti catvāro yathākramaṃ mārgādilakṣaṇāḥ (kleśāvaraṇapratipakṣe) bhavanti /",
  "SA14bsa031_u:913_0": "dvitīye svapna-pratiśrutkā-pratibhāsa-māyākārā iti pañca yathākramaṃ niḥsvabhāva-anutpanna-aniruddha-ādiśānta-prakṛtiparinirvṛtilakṣaṇāḥ",
  "SA14bsa031_u:913_1": "sāmānyato jñeyāvaraṇapratipakṣabhūtāḥ santi /",
  "SA14bsa031_u:914_0": "tṛtīye asaṃkleśa-avyavadāna-anupalepa-aprapañca-amanana-acalākārāṃ ṣaṭ yathākramaṃ",
  "SA14bsa031_u:914_1": "saṃkleśa-vyavadāna-kleśavāsanā-rūpādiprapañca-svādhigama-parihāṇi-vikalpānāṃ pratiniyatajñeyāvaraṇānāṃ",
  "SA14bsa031_u:914_2": "pratipakṣabhūtā bhavanti /",
  "SA14bsa031_u:915": "ityevaṃ mārgasatyasya pañcadaśa ākārāḥ /",
  "SA14bsa031_u:916": "samudāyena saptaviṃśatiriti sarvajñatākārā bhavanti /",
  "SA14bsa031_u:917": "tadanantaraṃ mārgajñatāyā ākārā ityāha -",
  "SA14bsa031_u:918": "hetau mārge ca duḥkhe ca nirodho ca yathākramam /",
  "SA14bsa031_u:919": "aṣṭau te sapta pañceti ṣoḍaśeti ca kīrtitāḥ // Abhis_4.3 //",
  "SA14bsa031_u:920": "tatra saṃkleśetarapakṣāśrayeṇa samudayamārgasatye kāraṇam,",
  "SA14bsa031_u:921": "duḥkhanirodhasatye ca phalamityarthadvāreṇa nirdiṣṭe samudayamārgaduḥkhanirodhasatyeṣu yathāsaṃkhyamaṣṭādyākārā boddhavyāḥ //",
  "SA14bsa031_u:922": "tatra virāga-asamutthāna-śānta-arāga-adveṣa-amoha-niḥkleśa-niḥsattvākārā eva yathākramaṃ yo hetuḥ chando rāgo nandī ca,",
  "SA14bsa031_u:923": "yaḥ samudayaḥ rāgo dveṣo mohaśca,",
  "SA14bsa031_u:924": "yaḥ prabhavaḥ parikalpaḥ,",
  "SA14bsa031_u:925": "yaśca pratyayaḥ sattvābhiniveśa iti eteṣāṃ pratipakṣabhūtatvena trayastraya eka eka ityaṣṭāvākārāḥ samudayasatye bhavanti /",
  "SA14bsa031_u:926": "apramāṇa-antadvayānanugama-asambhinna-aparāmṛṣṭa-avikalpa-aprameya-asaṅgākārā-yathākramaṃ yaḥ sarvasattvāvakāśado mārgaḥ yathā va sarvasattvāvakāśadaḥ,",
  "SA14bsa031_u:927": "yo nyāyo yathā ca nyāyaḥ,",
  "SA14bsa031_u:928": "yā pratipattiryathā ca pratipattiḥ,",
  "SA14bsa031_u:929": "yacca niryāṇamiti tatsvabhāvā dvau dvau dvāveka iti saptākārā mārgasatye bhavanti /",
  "SA14bsa031_u:930": "anitya-duḥkha-śūnya-anātmākārāḥ pañcamālakṣaṇākārasvabhāvā ityevaṃ pañcākārā duḥkhasatye bhavanti /",
  "SA14bsa031_u:931": "adhyātmabahirdhobhayavastūnāṃ nirodhenādhyātmabahirdhobhayaśūnyatākārāstrayaḥ nirodhākārasvabhāvāḥ,",
  "SA14bsa031_u:932_0": "śūnyatāyāṃ bhājanaloke paramārthe saṃskṛte 'saṃskṛte śāśvatocchedānte 'navarāgrasaṃsāre",
  "SA14bsa031_u:932_1": "adhigatadharmānavakāre abhiniveśasya prajñaptyātmakasya nirodhena yathākramaṃ śūnyatā-mahat-paramārtha-saṃskṛta-asaṃskṛta-atyanta-anavarāgra-anavakāraśūnyatākārā",
  "SA14bsa031_u:932_2": "aṣṭau śāntākārasvabhāvāḥ,",
  "SA14bsa031_u:933": "praṇītākāraḥ paraparikalpitakārakanirodhena prakṛtiśūnyatākāraḥ,",
  "SA14bsa031_u:934": "viṣayabhrāntyātmikānāṃ prajñaptilakṣaṇakālabhrāntīnāṃ ca nirodhena sarvadharmasvalakṣaṇānupalambhaśūnyatākārāstrayo niḥsaraṇākārasvabhāvāḥ,",
  "SA14bsa031_u:935": "svabhāvanirodhena abhāvasvabhāvaśūnyatākāra ekaḥ niḥsaraṇākārātmaka ityevaṃ ṣoḍaśākārā nirodhasatye bhavanti /",
  "SA14bsa031_u:936": "samudāyena ṣaṭtriṃśaditi mārgajñatākārāḥ /",
  "SA14bsa031_u:937": "tadanantaraṃ sarvākārajñatākārā ityāha-",
  "SA14bsa031_u:938": "smṛtyupasthānamārabhya buddhatvākārapaścimāḥ /",
  "SA14bsa031_u:939": "śiṣyāṇāṃ bodhisattvānāṃ buddhānāṃ ca yathākramam // Abhis_4.4 //",
  "SA14bsa031_u:940": "saptatriṃśaccatustriṃśattriṃśannava ca te mayāḥ /",
  "SA14bsa031_u:941": "trisarvajñatvabhedena mārgasatyānurodhataḥ // Abhis_4.5 //",
  "SA14bsa031_u:942": "smṛtyupasthānamārabhya buddhākāraparyantānāṃ hi trisarvajñatāsaṅgṛhītamārgadvāreṇa sarvākārajñatayā sarveṣāmāryapudgalānāṃ saṅgrahaṇena ca yathāsaṃkhyaṃ śrāvakāṇāṃ saptatriṃśat,",
  "SA14bsa031_u:943": "bodhisattvānāṃ catustriṃśat,",
  "SA14bsa031_u:944": "buddhānāṃ triṃśannava ceti matāḥ /",
  "SA14bsa031_u:945": "tatra sarvajñatāyāmādau catuḥsatyāvatārāya svasāmānyalakṣaṇaparīkṣitakāyavedanācittadharmasmṛtyupasthānākārāścatvāro vastuparīkṣāmārgaḥ /",
  "SA14bsa031_u:946": "tato 'vatīrṇasya vīryamiti utpannānutpannasya akuśalasya kuśalasya ca yathākramaṃ samyakprahāṇānutpādanārthaṃ vardhana (bhūyobhāva)",
  "SA14bsa031_u:947": "-utpādanārthaṃ ca hetubhūtavīryātmakāḥ samyakprahāṇākārāścatvāro vyāvasāyikamārgaḥ /",
  "SA14bsa031_u:948": "vīryavataścittakarmaṇyatāpādanamiti chandavīryacittamīmāṃsāsamādhiprahāṇasaṃskārasamanvāgatarddhipādākārāścatvāraḥ samādhiparikarmamārgaḥ /",
  "SA14bsa031_u:949": "kṛtacittaparikarmaṇo 'nantaramūṣmamūrdhaprayogaḥ iti ūṣmamūrdhasvabhāvāḥ śraddhāvīryasmṛtisamādhiprajñendriyākārāḥ pañca samyagabhisamayaprāyogikamārgaḥ /",
  "SA14bsa031_u:950": "adhigatoṣmādeḥ kṣāntyagradharmaprayoga iti kṣāntyagradharmasvabhāvāḥ śraddhāvīryasmṛtisamādhiprajñābalākārāḥ pañca abhisamayasaṃśleṣamārgaḥ /",
  "SA14bsa031_u:951": "viditoṣmādicatuṣkasya satyadarśanamārgotpāda iti smṛtidharmapravicayavīryaprītiprasrabdhisamādhyupekṣākārāḥ sapta bodhyaṅgānyabhisamayamārgaḥ /",
  "SA14bsa031_u:952_0": "parijñātasatyadarśanasya bhāvanāmārgotpāda iti samyagdṛṣṭisaṃkalpavākkarmāntājīvavyāyāmasmṛtisamādhyāryāṣṭāṅgamārgākārā",
  "SA14bsa031_u:952_1": "viśuddhanairyāṇikamārga iti śiṣyāṇāṃ sarvajñatāmārgādhiṣṭhānāḥ saptatriṃśadākārā bhavanti /",
  "SA14bsa031_u:953": "mārgajñatāyāṃ dṛṣṭikṛtapratipakṣaḥ,",
  "SA14bsa031_u:954": "tannimittavikalpapratipakṣaḥ,",
  "SA14bsa031_u:955": "traidhātukapraṇidhānapratipakṣaḥ iti tatsvabhāvā yathākramaṃ śūnyānātmākārasvabhāvaṃ prathamaṃ vimokṣamukham,",
  "SA14bsa031_u:956": "nirodhamārgasatyākārasvabhāvaṃ dvitīyam,",
  "SA14bsa031_u:957": "anityaduḥkhasamudayasatyākārasvabhāvaṃ tṛtīyamityevaṃ trivimokṣamukhākārāstrayaḥ pratipakṣamārgaḥ /",
  "SA14bsa031_u:958": "avibhāvitavibhāvitarūpasaṃjñatvād yathākramamadhyātmaṃ rūpyarūpīti bahirdhā rūpāṇi paśyatītyetau nirmāṇāvaraṇapratipakṣeṇa dvau vimokṣau /",
  "SA14bsa031_u:959_0": "śubhāśubharūpanirmāṇe ca yathākramamābhogaḥ prātikūlyañca saṃkleśaḥ tatpratipakṣeṇa",
  "SA14bsa031_u:959_1": "śubhaṃ vimokṣamukhaṃ kāyena sākṣātkṛtvopasampadya viharatītyeko vimokṣa iti vimokṣākārāḥ",
  "SA14bsa031_u:959_2": "trayo niryāṇamārgaḥ /",
  "SA14bsa031_u:960": "mokṣānukūlavihāramārgasvabhāvāścaturārūpyasamāpattyākārāḥ śāntavihārasvabhāvaḥ saṃjñāveditanirodhākāra eka iti pañcākārā dṛṣṭadharmasukhavihāramārgaḥ /",
  "SA14bsa031_u:961": "caturdhyānārūpyanirodhasamāpatyākārā nava lokottaramārgaḥ /",
  "SA14bsa031_u:962": "catuḥsatyasaṅgṛhītāḥ kleśavisaṃyogalakṣaṇānantaryamārgākārāścatvāraḥ prahāṇamārgaḥ /",
  "SA14bsa031_u:963": "dānādipāramitākārā daśa buddhatvamārgaḥ /",
  "SA14bsa031_u:964": "tadevaṃ bodhisattvānāṃ mārgajñatāmārgādhiṣṭhānāścatustriṃśadākārā bhavanti /",
  "SA14bsa031_u:965": "sarvākārajñatākārastu niratiśayatvādeka eva kevalamasādhāraṇamārgaḥ /",
  "SA14bsa031_u:966_0": "tatra sthānāsthāna-karmavipākaḥ-nānādhimukti-anekalokadhātu-indriyaparāpara-sarvatragāminī-pratipat-saṃkleśavyavadāna-pūrvanivāsānusmṛti-cyutyupapatti-āsravakṣayajñānabalākārā daśa /",
  "SA14bsa031_u:967": "buddho 'hamityātmapratijñāne rāgādīnāmantarāyatvākhyāne sarvajñatādimārgasya niryāṇatvaprakāśane kṣīṇāsravatvenātmano 'bhyupagame ca paryanuyokturabhāvena vaiśāradyākārāścatvāraḥ /",
  "SA14bsa031_u:968": "paryāye dharmalakṣaṇe janapadabhāṣāyāṃ dharmaprabhede ca yathākramaṃ dharmārthaniruktipratibhānapratisaṃvidākārāścatvāraḥ /",
  "SA14bsa031_u:969": "nāsti skhalitaḥ ravitaṃ muṣitasmṛtirasamāhitaṃ cittaṃ nānātvasaṃjñā apratisaṃkhyāyopekṣā cetyevamākārāḥ ṣaṭ /",
  "SA14bsa031_u:970": "nāstichandato vīryataḥ smṛtitaḥ samādheḥ prajñāyāḥ vimukteśca parihāṇirityevamākārāḥ ṣaṭ /",
  "SA14bsa031_u:971": "kāyavāṅmanaskarmaṇāṃ jñānapūrvaṅgamānuparivartanākārāstrayaḥ /",
  "SA14bsa031_u:972": "atītānāgatapratyutpanneṣu asaṅgāpratihatajñānākārāstraya iti aṣṭādaśāveṇikabuddhadharmākārāḥ /",
  "SA14bsa031_u:973": "sarvabuddhabhāṣitatathatā-satvadharmavaśavartanasvayambhū-sarvākārābhisambodhibuddhatvākārāḥ trayaśca /",
  "SA14bsa031_u:974": "ityekonacatvāriṃśadākārāḥ sarvākārajñatāmārgādhiṣṭhānā bhavanti /",
  "SA14bsa031_u:975": "tatrānāsravāḥ sāsravāśca sarvajñatākārā yathākramaṃ śrāvakabodhisattvabhedena /",
  "SA14bsa031_u:976": "mārgajñatākārāḥ sāsravā eva,",
  "SA14bsa031_u:977": "bodhisattvānāmatyantakleśāprahāṇāt /",
  "SA14bsa031_u:978": "anāsravā eva sarvākārajñatākārāḥ sarvathā savāsanasarvakleśajñeyāvaraṇaprahāṇena samyaksambuddhasya sarvadharmavaśavartitvād,",
  "SA14bsa031_u:979": "ityekatra gaṇyamānaṃ trisaptatyuttaraśatamityākārāḥ /",
  "SA14bsa031_u:980": "viśiṣṭaprayogairākārā bhāvayitavyāḥ,",
  "SA14bsa031_u:981": "te ca prayoktāraṃ vinā kathayitumaśakyā iti śravaṇādibhājanaṃ prayoktāramāha -",
  "SA14bsa031_u:982": "kṛtādhikārā buddheṣu teṣūptaśubhamūlakāḥ /",
  "SA14bsa031_u:983": "mitraiḥ sanāthāḥ kalyāṇairasyāḥ śravaṇabhājanam // Abhis_4.6 //",
  "SA14bsa031_u:984": "buddhopāsanasampraśnadānaśīlādicaryayā /",
  "SA14bsa031_u:985": "udgrahadhāraṇādīnāṃ bhājanatvaṃ satāṃ matam // Abhis_4.7 //",
  "SA14bsa031_u:986": "atītapratyutpannabuddheṣu sāmānyenoptaśodhitaśubhamūlakāḥ,",
  "SA14bsa031_u:987": "kāyādyupasthānārādhanāt kṛtatathāgataparyupāsanāḥ,",
  "SA14bsa031_u:988": "kṛtaśaṃkāsthānaparipraśnāḥ,",
  "SA14bsa031_u:989": "kṛtadānādidaśapāramitāpratipattyanuṣṭhānāḥ,",
  "SA14bsa031_u:990": "kalyāṇamitrairadhiṣṭhitāśca yathākramamākāralakṣaṇāyā māturasyā granthaśravaṇadhāraṇāmuṣitārthayathānayamanaskārāṇāṃ bhājanaṃ buddhādibhiḥ matamiti /",
  "SA14bsa031_u:991": "2 - prayogāḥ",
  "SA14bsa031_u:992": "prayoktāraṃ nirdiśya prayoga ityāha -",
  "SA14bsa031_u:993": "rūpādiṣvanavasthānāt teṣu yoganiṣedhataḥ /",
  "SA14bsa031_u:994": "tattathatāgambhīratvāt teṣāṃ duravagāhataḥ // Abhis_4.8 //",
  "SA14bsa031_u:995": "tadaprāmāṇyataḥ kṛcchrāccireṇa pratibodhataḥ /",
  "SA14bsa031_u:996": "vyākṛtāvavivartyatve niryāṇe sanirantare // Abhis_4.9 //",
  "SA14bsa031_u:997": "āsannabodhe kṣiprañca parārthe 'vṛddhyahānitaḥ /",
  "SA14bsa031_u:998": "dharmādharmādyadṛṣṭau ca rūpācintyādyadarśane // Abhis_4.10 //",
  "SA14bsa031_u:999": "rūpādestannimittasya tadbhāvasyāvikalpakaḥ /",
  "SA14bsa031_u:1000": "phalaratnapradātā ca śuddhakaḥ sāvadhiśca saḥ // Abhis_4.11 //",
  "SA14bsa031_u:1001": "rūpādiṣu niḥsvabhāvatayā 'navasthānam,",
  "SA14bsa031_u:1002": "ayoga eva teṣu prayogo bhavati,",
  "SA14bsa031_u:1003": "tāveva rūpāditathatāsvarūpatvena gambhīraḥ,",
  "SA14bsa031_u:1004": "duravagāhaḥ,",
  "SA14bsa031_u:1005": "apramāṇaścetyevamabhisambodhānāṃ yathāsaṃkhyaṃ rūpādiṣvanavasthānaayogagambhīraduravagāhaapramāṇānīti pañca prayogāḥ /",
  "SA14bsa031_u:1006_0": "prajñāpāramitāyā uttrāsaanuttrāsasamyagudgrahaṇaāntarāyikadharmavarjanasatatadharmabhāvanā",
  "SA14bsa031_u:1006_1": "abhinavānāsravadharmādhāratvadharmakāyaphalābhinirvartanadharmacakrapravartanavṛddhi",
  "SA14bsa031_u:1006_2": "parihāṇyadarśanakāmadhātvanupalambharūpādyacintyākārāmananarūpatannimittatatsva bhāvāvikalpaprathamaphaladarśanarūpaviśuddhisaṃvatsarābhiyogānutsargādipratipattimatāṃ",
  "SA14bsa031_u:1006_3": "yathākramaṃ",
  "SA14bsa031_u:1006_4": "mahatkṛcchracirābhisambodhavyākaraṇalābhaavinivartanīyaniryāṇanirantaraāsannābhisambodhakṣiprābhisambodhaparārthaavṛddhyaparihāṇidharmādharmādyanupalambharūpādyacintyākāranirodharūpādibhāvāvikalpaphalaratnadānaviśuddhiavadhiprayogāḥ",
  "SA14bsa031_u:1006_5": "pañcadaśadhā iti viṃśatiprayogā bhavanti /",
  "SA14bsa031_u:1007": "3 - guṇāḥ",
  "SA14bsa031_u:1008": "prayogānantaraṃ guṇadarśanapūrvakaṃ sutarāmabhyasyante prayogā iti tadguṇān āha -",
  "SA14bsa031_u:1009": "mārāṇāṃ śaktihānyādiścaturdaśavidho guṇaḥ /",
  "SA14bsa031_u:1010_0": "māraśaktivyāghātabuddhasamanvāhārajñātatvabuddhapratyakṣīkaraṇasamyaksambodhyāsannībhāvamahārthatādideśanirūpaṇasarvānāsravadharmaparipūriguṇakathāpuruṣatāabhedyatāasādhāraṇakuśalamūlotpattipratijñāyāthārthyasampādanaudāraphalaparigrahaṇasattvārthapratipattiniyatilābhā",
  "SA14bsa031_u:1010_1": "- iti guṇā yathāsaṃkhyaṃ buddhādhiṣṭhānaānubhāvajñānadarśanaṃ -",
  "SA14bsa031_u:1010_2": "āsannībhāvamahānuśaṃsakṛtyakaraṇapratipakṣadharmaparipūraṇasarvākārajñatākathākathanasānāthyakaraṇamahodāraprītisampādanatatpratijñāvacanānumodanagambhīradharmābhilāṣasattvārthakaraṇaavikalaprajñāpāramitāprāpakā",
  "SA14bsa031_u:1010_3": "ityetadaviparītaprayogānumodanāt - sattvārthakaraṇa - avikalaprajñāpāramitāprāpakā",
  "SA14bsa031_u:1010_4": "ityetadaviparītaprayogānumodanāt caturdaśa guṇā utpadyante prāpyante ca /",
  "SA14bsa031_u:1011": "4 - doṣāḥ",
  "SA14bsa031_u:1012": "tadanantaraṃ ke punaḥ prayogāntarāyakarā doṣāḥ,",
  "SA14bsa031_u:1013": "yeṣāṃ parivarjanena prayogā bhāvayitavyā ityantarāyakarān doṣānāha -",
  "SA14bsa031_u:1014": "doṣāśca ṣaḍ viboddhavyāścaturbhirdaśakaiḥ saha // Abhis_4.12 //",
  "SA14bsa031_u:1015": "mahākṛcchraprāptiḥ,",
  "SA14bsa031_u:1016": "atyāśupratibhānatā,",
  "SA14bsa031_u:1017": "kāyadauṣṭhulyam,",
  "SA14bsa031_u:1018": "cittadauṣṭhulyam,",
  "SA14bsa031_u:1019": "ayogavihitasvādhyāyādikam,",
  "SA14bsa031_u:1020": "vaimukhyanimittagrāhitā,",
  "SA14bsa031_u:1021": "hetvabhiniveśabhraṃśaḥ,",
  "SA14bsa031_u:1022": "praṇītāsvādabhraṃśaḥ,",
  "SA14bsa031_u:1023": "sarvathā uttamayānasaṃgrahabhraṃśaḥ,",
  "SA14bsa031_u:1024": "sarvadoddeśabhraṃśa iti prathamaṃ daśakam /",
  "SA14bsa031_u:1025": "hetuphalasambandhabhraṃśaḥ,",
  "SA14bsa031_u:1026": "niruttarabhraṃśaḥ,",
  "SA14bsa031_u:1027": "bahuvidhaviṣayavikalpapratibhānotpādaḥ,",
  "SA14bsa031_u:1028": "akṣaralikhanābhiniveśaḥ,",
  "SA14bsa031_u:1029": "abhāvābhiniveśaḥ,",
  "SA14bsa031_u:1030": "akṣarābhiniveśaḥ,",
  "SA14bsa031_u:1031": "anakṣarābhiniveśaḥ,",
  "SA14bsa031_u:1032": "janapadādimanaskāraḥ,",
  "SA14bsa031_u:1033": "lābhasatkāraślokāsvādanam,",
  "SA14bsa031_u:1034": "amārgopāyakauśalamārgaṇamiti dvitīyaṃ daśakam /",
  "SA14bsa031_u:1035": "yathāsaṃkhyaṃ śrotāvaktroḥ pūrvāparayoḥ kasyacidabhisambandhena chandakilāsavaidhuryam,",
  "SA14bsa031_u:1036": "chandaviṣayabhedavaidhuryam,",
  "SA14bsa031_u:1037": "alpecchatānalpecchatāvaidhuryam,",
  "SA14bsa031_u:1038": "dhūtaguṇayogāyogau,",
  "SA14bsa031_u:1039": "kalyāṇākalyāṇadharmatvam,",
  "SA14bsa031_u:1040": "tyāgamātsaryam,",
  "SA14bsa031_u:1041": "dānāgrahaṇam,",
  "SA14bsa031_u:1042": "uddhaṭitajñavipañcitajñatvam,",
  "SA14bsa031_u:1043": "sūtrādidharmābhijñānabhijñatvam,",
  "SA14bsa031_u:1044": "ṣaṭpāramitāsamanvāgamāsamanvāgamāviti tṛtīyaṃ daśakam /",
  "SA14bsa031_u:1045": "tathaiva upāyānupāyakauśale,",
  "SA14bsa031_u:1046": "dhāraṇīpratilambhāpratilambhau,",
  "SA14bsa031_u:1047": "likhitukāmatā'likhitukāmate,",
  "SA14bsa031_u:1048": "vigatāvigatakāmacchandatve ceti catvāri;",
  "SA14bsa031_u:1049": "apāyagativaimukhyam,",
  "SA14bsa031_u:1050": "sugatigamanasaumanasyamiti dve;",
  "SA14bsa031_u:1051": "yathāsaṃkhyaṃ śrotāvaktroḥ pūrvāparayoḥ kasyacidabhisambandhena ekākiparṣadabhiratiḥ,",
  "SA14bsa031_u:1052": "anubandhakāmānavakāśadānatvam,",
  "SA14bsa031_u:1053": "āmiṣakiñcitkābhilāṣatadadātukāmatā,",
  "SA14bsa031_u:1054": "sadasajjīvitāntarāyadiggamanamiti catvāri ca caturthaṃ daśakam /",
  "SA14bsa031_u:1055": "tathaiva durbhikṣadiggamanāgamanam,",
  "SA14bsa031_u:1056": "caurādyākulitadiggamanāgamanam,",
  "SA14bsa031_u:1057": "kulāvalokanadaurmanasyamiti trīṇi;",
  "SA14bsa031_u:1058": "mārabhedaprayogaḥ,",
  "SA14bsa031_u:1059": "prativarṇikopasaṃhāraḥ,",
  "SA14bsa031_u:1060": "ayathāviṣaya-spṛhotpādanamiti aparāṇi trīṇi /",
  "SA14bsa031_u:1061": "ityevaṃ ṣaṭcatvāriṃśaddoṣā bhavanti /",
  "SA14bsa031_u:1062": "5 - lakṣaṇāni",
  "SA14bsa031_u:1063": "doṣānantaraṃ yathāsaṃkhyaṃ guṇadoṣādānatyāgena prayogā bhāvanīyā lakṣaṇajñāna pūrvakamiti teṣāṃ lakṣaṇamāha -",
  "SA14bsa031_u:1064": "lakṣyate yena tajjñeyaṃ lakṣaṇaṃ trividhaṃ ca tat /",
  "SA14bsa031_u:1065": "jñānaṃ viśeṣa kāritraṃ svabhāvo yaśca lakṣyate // Abhis_4.13 //",
  "SA14bsa031_u:1066": "prayogāṇāṃ lakṣaṇaṃ karaṇasādhanaparigraheṇa jñānaviśeṣakāritrasvarūpam,",
  "SA14bsa031_u:1067": "karmasādhanaparigraheṇa ca svabhāvātmakamiti lakṣaṇaṃ caturvidhaṃ boddhavyam /",
  "SA14bsa031_u:1068": "tatra tāvat jñānalakṣaṇaṃ trisarvajñatābhedena bhidyamānaṃ sarvajñatādvāreṇāha -",
  "SA14bsa031_u:1069": "tathāgatasya nirvṛttau loke cālujyanātmake /",
  "SA14bsa031_u:1070": "sattvānāṃ cittacaryāsu tatsaṃkṣepe bahirgatau // Abhis_4.14 //",
  "SA14bsa031_u:1071": "akṣayākāratāyāṃ ca sarāgādau pravistṛte /",
  "SA14bsa031_u:1072": "mahadgate 'pramāṇe ca vijñāne cānidarśane // Abhis_4.15 //",
  "SA14bsa031_u:1073": "adṛśyacittajñāne ca tadunmiñjādisaṃjñakam /",
  "SA14bsa031_u:1074": "punastathatākāreṇa teṣāṃ jñānamataḥ param // Abhis_4.16 //",
  "SA14bsa031_u:1075": "tathatāyāṃ munerbodhatatparākhyānamityayam /",
  "SA14bsa031_u:1076": "sarvajñatādhikāreṇa jñānalakṣaṇasaṃgraha // Abhis_4.17 //",
  "SA14bsa031_u:1077_0": "tathāgatanirvṛttilokālujyatāsattvacittacaritacittasaṃkṣepacittavikṣepacittākṣayākārasarāgādicittaādiśabdasaṅgṛhītavigatarāgacittavipulacittamahadgatacittaapramāṇacittaanidarśanacittaḥadṛśacittacittonmiñjitādiunmiñjitāditathatākāratathāgatatathatāvabodhatatparasamākhyānaprajñapanañcetyebhiḥ",
  "SA14bsa031_u:1077_1": "ṣoḍaśabhiḥ jñānākāraprakāraiḥ yathānayaṃ sarvajñatāprayogāḥ samyag lakṣyanta iti",
  "SA14bsa031_u:1077_2": "jñānalakṣaṇaṃ sarvajñatayā saṅgṛhītam /",
  "SA14bsa031_u:1078": "tadanantaraṃ mārgajñatādhikāreṇāha -",
  "SA14bsa031_u:1079": "śūnyatve sānimitte ca praṇidhānavivarjite /",
  "SA14bsa031_u:1080": "anutpādānirodhādau dharmatāyā akopane // Abhis_4.18 //",
  "SA14bsa031_u:1081": "asaṃskāre 'vikalpe ca prabhedālakṣaṇatvayoḥ /",
  "SA14bsa031_u:1082": "mārgajñatādhikāreṇa jñānalakṣaṇamiṣyate // Abhis_4.19 //",
  "SA14bsa031_u:1083": "śūnyatānimittāpraṇihitānutpādānirodhātmakāni /",
  "SA14bsa031_u:1084": "ādiśabdena asaṃkleśāvyavadānābhāvasvabhāvāniśritākāśalakṣaṇāni etāni ṣaṭ saṅgṛhītāni /",
  "SA14bsa031_u:1085": "dharmatā 'vikopanāsaṃskārāvikalpaprabhedālakṣaṇāni cetyebhiḥ ṣoḍaśabhiḥ jñānākāraprakāraiḥ yathāvat mārgajñatāprayogā lakṣyanta iti jñānalakṣaṇaṃ mārgajñatāsaṅgṛhītam /",
  "SA14bsa031_u:1086": "tadanantaraṃ sarvākārajñatādvāreṇāha -",
  "SA14bsa031_u:1087": "svadharmamupaniśritya vihāre tasya satkṛtau /",
  "SA14bsa031_u:1088": "gurutve mānanāyāñca tatpūjā 'kṛtakatvayoḥ // Abhis_4.20 //",
  "SA14bsa031_u:1089": "sarvatra vṛttimajjñānamadṛṣṭasya ca darśakam /",
  "SA14bsa031_u:1090": "lokasya śūnyatākārasūcakajñāpakākṣagam // Abhis_4.21 //",
  "SA14bsa031_u:1091": "acintyaśāntatādarśi lokasaṃjñānirodhi ca /",
  "SA14bsa031_u:1092": "jñānalakṣaṇamityuktaṃ sarvākārajñatānaye // Abhis_4.22 //",
  "SA14bsa031_u:1093_0": "iti / tathāgatasvadharmopaniśrayavihāra-satkāra-gurukāra-mānanā-pūjanā-akṛta-katva-sarvatraga-adṛṣṭārthadarśaka-lokaśūnyatākāra-lokaśūnyatāsūcakaḥ-lokaśūnyatājñāpaka-lokaśūnyatādarśaka-acintyatādeśanā-śāntatādeśanā-lokanirodha-saṃjñānirodhākhyaiḥ",
  "SA14bsa031_u:1093_1": "ebhiḥ ṣoḍaśabhirjñānākāraprakāraiḥ yathāvat sarvākārajñatāprayogā lakṣyanta iti jñānalakṣaṇaṃ",
  "SA14bsa031_u:1093_2": "sarvākārajñatāsaṃgṛhītaṃ bhavati /",
  "SA14bsa031_u:1094": "navabhirantaraślokairevaṃ jñānalakṣaṇamabhidhāya jñānākāreṇa paricchinnānāṃ viśeṣo jñeya iti jñānalakṣaṇānantaram antaraślokena viśeṣalakṣaṇamāha -",
  "SA14bsa031_u:1095": "acintyādiviśeṣeṇa viśiṣṭaiḥ satyagocaraiḥ /",
  "SA14bsa031_u:1096": "viśeṣalakṣaṇaṃ ṣaḍbhirdaśabhiścoditaṃ kṣaṇaiḥ // Abhis_4.23 //",
  "SA14bsa031_u:1097": "iti / acintyātulyādiviśeṣaviśiṣṭairduḥkhādisatyaviṣayaiḥ ṣoḍaśabhirdharmānvayajñānakṣāntijñānakṣaṇairmārgajñatādiprayogā lakṣyanta iti viśeṣalakṣaṇam /",
  "SA14bsa031_u:1098": "kaḥ punaracintyādiviśeṣa ityantaraślokatrayamāha -",
  "SA14bsa031_u:1099": "acintyātulyate meyasaṃkhyayoḥ samatikramau /",
  "SA14bsa031_u:1100": "sarvāryasaṃgraho vijñavedyāsādhāraṇajñate // Abhis_4.24 //",
  "SA14bsa031_u:1101": "kṣiprajñānyūnapūrṇatve pratipatsamudāgamau /",
  "SA14bsa031_u:1102": "ālambanañca sādhāraṃ sākalyaṃ samparigrahaḥ // Abhis_4.25 //",
  "SA14bsa031_u:1103": "anāsvādaśca vijñeyo viśeṣaḥ ṣoḍaśātmakaḥ /",
  "SA14bsa031_u:1104": "viśeṣamārgo mārgebhyo yenānyebhyo viśiṣyate // Abhis_4.26 //",
  "SA14bsa031_u:1105": "iti / samyaksambuddhādeḥ susaṃgṛhītaprajñābalena acintyatā,",
  "SA14bsa031_u:1106": "atulyatā,",
  "SA14bsa031_u:1107": "prameyasamatikramaḥ,",
  "SA14bsa031_u:1108": "saṃkhyeyasamatikramaḥ,",
  "SA14bsa031_u:1109": "sarvāryapudgalasaṃgrahaḥ,",
  "SA14bsa031_u:1110": "vijñapuruṣavedanīyatā,",
  "SA14bsa031_u:1111": "śrāvakādyagocaravastuparijñānam,",
  "SA14bsa031_u:1112": "svamatāpekṣakṣiprābhijñatājñānam,",
  "SA14bsa031_u:1113": "saṃvṛtiparamārthasatyāśritasarvadharmānyūnāpūrṇatā,",
  "SA14bsa031_u:1114": "trimaṇḍalaviśuddhadānādiṣaṭpāramitāpratipattiḥ,",
  "SA14bsa031_u:1115": "samyakprayogenānekakalpeṣu āsāditapuṇyajñānasamudāgamau,",
  "SA14bsa031_u:1116": "avikalpena sarvadharmālambanam,",
  "SA14bsa031_u:1117": "dharmadhātusvabhāvabodhisattvādhāraḥ,",
  "SA14bsa031_u:1118": "praṇidhānādiṣaṭpāramitāparisamāptihetusambhāraḥ,",
  "SA14bsa031_u:1119": "kalyāṇamitropāyena saṃparigrahaḥ,",
  "SA14bsa031_u:1120": "abhiniveśānāsvāda iti ṣoḍaśātmakaḥ yathākramaṃ duḥkhādisatyakṣaṇānāṃ viśeṣaḥ,",
  "SA14bsa031_u:1121": "yena śrāvakādimārgebhyo bodhisattvādīnāṃ mārgajñatādidvaye viśeṣamārgo viśiṣyate /",
  "SA14bsa031_u:1122": "atasteṣāṃ yathoktaviśeṣavikalo 'bhiniveśādyutpādanalakṣaṇatvena sugamatvānnoktaḥ /",
  "SA14bsa031_u:1123": "viśeṣalakṣaṇenāvacchinnānāṃ kiṃ kāritramiti antaraślokadvayena kāritralakṣaṇamāha -",
  "SA14bsa031_u:1124": "hitaṃ sukhaṃ ca trāṇaṃ ca śaraṇaṃ layanaṃ nṛṇām /",
  "SA14bsa031_u:1125": "parāyaṇa ca dvīpaṃ ca pariṇāyakasaṃjñakam // Abhis_4.27 //",
  "SA14bsa031_u:1126": "anābhogaṃ tribhiryānaiḥ phalāsākṣātkriyātmakam /",
  "SA14bsa031_u:1127": "paścimaṃ gatikāritramidaṃ kāritralakṣaṇam // Abhis_4.28 //",
  "SA14bsa031_u:1128": "iti / anāgatahita-aihikasukhaḥ-duḥkharahitāvipākadharmatopasthāpanārthena hitāditrayaṃ sarvajñatākāritram /",
  "SA14bsa031_u:1129_0": "ātyantikahita-duḥkhahetunivartana-saṃsāranirvāṇa-samatādhigama-svaparārthādhigamādhārabhāva-parārthapratipati-anābhogapravṛttasattvārtha-yānatrayaniryāṇaphalāsākṣātkārā",
  "SA14bsa031_u:1129_1": "iti yathākālamupasaṃhārārthena śaraṇādīni sapta mārgajñatākāritrāṇi /",
  "SA14bsa031_u:1130": "sarvākārajñatayā sarvadharmadaiśikatvena sarvākārajñatāyā ekameva gatikāritram /",
  "SA14bsa031_u:1131": "kāritrākārairevaṃ yathāvad sarvajñatātrayasya prayogā lakṣyanta iti kāritralakṣaṇam /",
  "SA14bsa031_u:1132": "kāritralakṣaṇenāvacchinnānāṃ kaḥ svabhāva iti antaraślokatrayeṇa svabhāvalakṣaṇamāha -",
  "SA14bsa031_u:1133": "kleśaliṅganimittānāṃ vipakṣapratipakṣayoḥ /",
  "SA14bsa031_u:1134": "viveko duṣkaraikāntāvuddeśo 'nupalambhakaḥ // Abhis_4.29 //",
  "SA14bsa031_u:1135": "niṣiddhābhiniveśaśca yaścālambanasaṃjñakaḥ /",
  "SA14bsa031_u:1136": "vipratyayo 'vighātī ca so 'padāgatyajātikaḥ // Abhis_4.30 //",
  "SA14bsa031_u:1137": "tathatānupalambhaśca svabhāvaḥ ṣoḍaśātmakaḥ /",
  "SA14bsa031_u:1138": "lakṣīva lakṣyate ceti caturthaṃ lakṣaṇaṃ matam // Abhis_4.31 //",
  "SA14bsa031_u:1139": "iti / rāgādikleśa-talliṅgakāyadauṣṭhulya-tannimittāyoniśomanasikārādirāgārāgādivipakṣapratipakṣāṇāṃ śūnyatvena sarvajñatāvivekasvabhāvacatuṣṭayam /",
  "SA14bsa031_u:1140_0": "paramārthāsatsattvaparinirvāṇaduṣkarakāraka-anyayānāpātalakṣaṇaikāntika-cirasādhyottamoddeśa-bhāvyabhāvakadharmānupalambha-samastabhāvābhiniveśaniṣedhā",
  "SA14bsa031_u:1140_1": "ityete pañca mārgajñatāsvabhāvāḥ /",
  "SA14bsa031_u:1141": "sarvajñatāmārgajñatāsaṅgṛhītavastuviśeṣālambanam,",
  "SA14bsa031_u:1142": "lokapratipattigrahaṇādiviparītanirdeśāt vipratyayaḥ,",
  "SA14bsa031_u:1143": "rūpādyavighātijñānam,",
  "SA14bsa031_u:1144": "jñānajñeyānupalambhena apratiṣṭham,",
  "SA14bsa031_u:1145": "tathatayā agatiḥ,",
  "SA14bsa031_u:1146": "rūpādiniḥsvabhāvatvena ajātikaḥ,",
  "SA14bsa031_u:1147": "bhāvābhāvādisvabhāvatrayānupalambha iti ete sarvākārajñatāyāḥ sapta svabhāvāḥ /",
  "SA14bsa031_u:1148": "ityevaṃ ṣoḍaśabhiḥ svabhāvairyathāvat trisarvajñatāprayogā lakṣīva lakṣyante iti caturthaṃ svabhāvalakṣaṇaṃ matam /",
  "SA14bsa031_u:1149": "ityevaṃ sāmānyena ekatra kṛtāni ekanavatiḥ lakṣaṇāni bhavanti /",
  "SA14bsa031_u:1150": "6 - mokṣabhāgīyam",
  "SA14bsa031_u:1151": "yathoktaprayogaparijñānaṃ mokṣabhāgīyakuśalamūlavataḥ eva bhavatīti mokṣabhāgīyamāha -",
  "SA14bsa031_u:1152": "animittapradānādisamudāgamakauśalam /",
  "SA14bsa031_u:1153": "sarvākārāvabodhe 'smin mokṣabhāgīyamiṣyate // Abhis_4.32 //",
  "SA14bsa031_u:1154": "iti / animittālambanajñānākāreṇa dānādipāramitā ārabhya sarvākārajñatāparyantaṃ svasantāne samudāgame kauśalamevāsmin sarvākārābhisambodhe mokṣabhāgīyamiṣṭam /",
  "SA14bsa031_u:1155": "kiñca tatkauśalamiti taddarśanāyāntaraślokau āha -",
  "SA14bsa031_u:1156": "buddhādyālambanā śraddhā vīryaṃ dānādigocaram /",
  "SA14bsa031_u:1157": "smṛtirāśayasampattiḥ samādhiravikalpanā // Abhis_4.33 //",
  "SA14bsa031_u:1158": "dharmeṣu sarvairākārairjñānaṃ prajñeti pañcadhā /",
  "SA14bsa031_u:1159": "tīkṣṇaiḥ subodhā sambodhirdurbodhā mṛdubhirmatā // Abhis_4.34 //",
  "SA14bsa031_u:1160": "iti / anindriyasvabhāvāḥ śraddhāvīryasmṛtisamādhiviśiṣṭaprajñāḥ yathāsaṃkhyaṃ buddha-dāna-āśayasampatti-avikalpa-sarvadharmasarvākāraparijñādiṣu pañcavidhaviṣayeṣu kauśalam /",
  "SA14bsa031_u:1161": "evamapi na sarvairanuttarā samyaksambodhiḥ prāpyā /",
  "SA14bsa031_u:1162": "dharmateyaṃ yato 'dhimātraiḥ śraddhādibhiḥ samyaksambodhiḥ subodhā,",
  "SA14bsa031_u:1163": "mṛdubhistaireva durbodhetyarthādidamākṣiptam /",
  "SA14bsa031_u:1164": "madhyaiḥ pratyekabuddhabodhirmṛdubhiḥ śrāvakabodhiścādhigamyata iti //",
  "SA14bsa031_u:1165": "7 - nirvedhabhāgīyam",
  "SA14bsa031_u:1166": "utpannamokṣabhāgīyasyotsāhino nirvedhabhāgīyamutpadyata ityāha -",
  "SA14bsa031_u:1167": "ālambanaṃ sarvasattvā ūṣmaṇāmiha śasyate /",
  "SA14bsa031_u:1168": "samacittādirākārasteṣveva daśadhoditaḥ // Abhis_4.35 //",
  "SA14bsa031_u:1169": "svayaṃ pāpānnivṛttasya dānādyeṣu sthitasya ca /",
  "SA14bsa031_u:1170": "tayorniyojanānyeṣāṃ varṇavādānukūlate // Abhis_4.36 //",
  "SA14bsa031_u:1171": "mūrdhagaṃ svaparādhāraṃ satyajñānaṃ tathā kṣamā /",
  "SA14bsa031_u:1172": "tathāgradharmā vijñeyāḥ sattvānāṃ pācanādibhiḥ // Abhis_4.37 //",
  "SA14bsa031_u:1173_0": "iti / asyāṃ sarvākārābhisambodhau samamaitrahitāpratighāviheṭhanācittākāraiḥ pañcabhirmātāpitṛcittabhrātṛbhaginīcittaputraduhitṛcittamitrāmātyacittajñātisālohitacittākāraiḥ",
  "SA14bsa031_u:1173_1": "ānyaiḥ pañcabhiḥ sattvālambane ūṣmagatimiṣyate /",
  "SA14bsa031_u:1174": "saṃkṣepato 'kuśalakuśalayoryathāsaṃkhyaṃ hānopādānābhyāṃ svayaṃ nivṛttasya pravṛttasya ca,",
  "SA14bsa031_u:1175": "taddvārā anyeṣāṃ pāpānnivartanaṃ kuśale ca pravartanamiti dvāvākārau /",
  "SA14bsa031_u:1176": "tathaiva anyeṣāṃ svayampravṛttau varṇavādo 'nukūlatā ceti dharmaprabhedadvaividhyena hi anantākārā iti sattvālambane mūrdhagato bhavati /",
  "SA14bsa031_u:1177": "yathā mūrdhagate svaparādhiṣṭhānabhedena ālambanākārāḥ,",
  "SA14bsa031_u:1178": "tathā niyojanavarṇavādānukūlatādyākāraiḥ svaparādhiṣṭhānaduḥkhādisatyeṣvālambanameva kṣāntirbhavati /",
  "SA14bsa031_u:1179": "pūrvavat svaparādhiṣṭhānapācanamocanādyākāraiḥ sattvālambanameva agradharmā bhavantītyevaṃ nirvedhabhāgīyā bhavanti /",
  "SA14bsa031_u:1180": "sarvākāramārgavastuvibhāvanābhedena yathākramaṃ sarvākārajñatāditrividhe 'bhisamaye laukikanirvedhabhāgīyādhigamapūrvako lokottaradarśanabhāvanāmārgādhigamaḥ /",
  "SA14bsa031_u:1181_0": "sarvākārābhisambodhādau tu trividhe 'bhisamaye bhāvanottarottarāvasthāviśeṣeṇa sarvākāraviśeṣamārgasaṃgṛhītaṃ",
  "SA14bsa031_u:1181_1": "jñānamanāsravaṃ mṛdumadhyādhimātrakrameṇotpadyata iti sakṛdutpattinirāsāya nirvedhabhāgīyādivyapadeśo",
  "SA14bsa031_u:1181_2": "'bhihita iti veditavyam /",
  "SA14bsa031_u:1182": "8 - avaivartiko gaṇaḥ",
  "SA14bsa031_u:1183": "avaivartikabodhisattvasaṃghasya yathoktanirvedhabhāgīyamutpadyata ityavaivartikabodhisattvasaṃghalakṣaṇamāha -",
  "SA14bsa031_u:1184": "nirvedhāṅgānyupādāya darśanābhyāsamārgayoḥ /",
  "SA14bsa031_u:1185": "ye bodhisattvā vartante so 'trāvaivartiko gaṇaḥ // Abhis_4.38 //",
  "SA14bsa031_u:1186": "iti / ye vīrāḥ caturṣu nirvedhabhāgīyeṣu vakṣyamāṇadarśanamārgabhāvanāmārgayoḥ tattadadhigamanayena sthitāḥ,",
  "SA14bsa031_u:1187": "te eva avaivartikaśaikṣyabodhisattvasaṃghā bhavanti /",
  "SA14bsa031_u:1188": "kiñca teṣāmāveṇikalakṣaṇamiti cet tāvadekena antaraślokena nirvedhabhāgīyasthitānāṃ lakṣaṇamāha -",
  "SA14bsa031_u:1189": "rūpādibhyo nivṛttyādyairliṅgairviṃśatidheritaiḥ /",
  "SA14bsa031_u:1190": "nirvedhāṅgasthitasyedamavaivarttikalakṣaṇam // Abhis_4.39 //",
  "SA14bsa031_u:1191": "iti / rūpādinivṛttinirvicikitsādyākārairviṃśatiprakārairnirvedhabhāgīyasthānāmavaivartikalakṣaṇaṃ jñeyam /",
  "SA14bsa031_u:1192": "kāni ca nivṛttyāderlakṣaṇāni iti cet ṣaḍbhiḥ antaraślokaiḥ pratipādayitumāha -",
  "SA14bsa031_u:1193": "rūpādibhyo nivṛttiśca vicikitsākṣaṇakṣayau /",
  "SA14bsa031_u:1194": "ātmanaḥ kuśalasthasya pareṣāṃ tanniyojanam // Abhis_4.40 //",
  "SA14bsa031_u:1195": "parādhārañca dānādi gambhīre 'rthepyakāṃkṣaṇam /",
  "SA14bsa031_u:1196": "maitraṃ kāyādyasaṃvāsaḥ pañcadhāvaraṇena ca // Abhis_4.41 //",
  "SA14bsa031_u:1197": "sarvānuśayahānañca smṛtisaṃprajñatā śuci /",
  "SA14bsa031_u:1198": "cīvarādi śarīre ca kṛmīṇāmasamudbhavaḥ // Abhis_4.42 //",
  "SA14bsa031_u:1199": "cittākauṭilyamādānaṃ dhūtasyāmatsarāditā /",
  "SA14bsa031_u:1200": "dharmatāyuktagāmitvaṃ lokārthaṃ narakaiṣaṇā // Abhis_4.43 //",
  "SA14bsa031_u:1201": "parairaneyatā mārasyānyamārgopadeśinaḥ /",
  "SA14bsa031_u:1202": "māra ityeva bodhaśca caryā buddhānumoditā // Abhis_4.44 //",
  "SA14bsa031_u:1203": "ūṣmamūrddhasu sakṣāntiṣvagradharmeṣvavasthitaḥ /",
  "SA14bsa031_u:1204": "liṅgairamībhirviṃśatyā sambodherna nivartate // Abhis_4.45 //",
  "SA14bsa031_u:1205": "iti / asvabhāvatvād rūpādidharmebhyo nivṛttiḥ,",
  "SA14bsa031_u:1206": "avetya prasādalābhena vicikitsākṣayaḥ,",
  "SA14bsa031_u:1207": "praṇidhānasamṛddhyā mithyādṛṣṭi-naraka-preta-tiryagupapatti-buddhavacanā-śravaṇa-pratyantajanapadotpāda-indriyavaikalyajaḍamūkabhāva-dīrghāyuṣkadevopapattītyaṣṭā-kṣaṇakṣayaḥ,",
  "SA14bsa031_u:1208": "kāruṇikatayā svaparakuśaladharmaniyojanam,",
  "SA14bsa031_u:1209": "parātmaparivarttakatvena parasattvaviṣayapariṇāmitadānādiḥ,",
  "SA14bsa031_u:1210": "samyagdharmāvabodhena gambhīradharmārthākāṃkṣaṇam,",
  "SA14bsa031_u:1211": "parahitapratipannatvena maitrakāyavāṅmanaskarma,",
  "SA14bsa031_u:1212": "prayogasampattyā kāmacchando vyāpādaḥ styānamiddhamauddhatyakaukṛtyaṃ vicikitsā ceti pañcanīvaraṇairasaṃvāsaḥ,",
  "SA14bsa031_u:1213": "vibhāvitapratipakṣatvena avidyādisarvānuśayavidhvaṃsaḥ,",
  "SA14bsa031_u:1214": "nityasamāhitatvena smṛtisamprajñānayogaḥ,",
  "SA14bsa031_u:1215": "caukṣasamudācāratvena śuciparibhogyacīvarādīti ekādaśa ākārāḥ /",
  "SA14bsa031_u:1216": "sarvalokābhyupagatakuśalamūlatvena kāye aśītikṛmikulasahasrāsambhavaḥ,",
  "SA14bsa031_u:1217": "kuśalamūlaviśuddhyā cittākauṭilyam,",
  "SA14bsa031_u:1218": "lābhasatkārādinirapekṣatvena pāṃśukūlikatvādidhūtaguṇasamādānam,",
  "SA14bsa031_u:1219": "dānādiviśeṣapratipatipattyā tadvipakṣamātsaryabhraṣṭaśīlāderabhāvaḥ,",
  "SA14bsa031_u:1220": "sarvadharmasaṃgrahād dharmatā 'viruddhaprajñāpāramitāyogagamanam,",
  "SA14bsa031_u:1221": "svātmīkṛtasattvadhātutvena parārthanarakābhilāṣa iti ṣaḍākārāḥ /",
  "SA14bsa031_u:1222": "adhigatasampratyayadharmatvena aparapraṇayanam,",
  "SA14bsa031_u:1223": "viditabuddhatvopāyakauśalatvena pratirūpamārgopadekamārasya māratvāvabodhaśceti dvāvākārau /",
  "SA14bsa031_u:1224": "trimaṇḍalaviśuddhyā sarvāsu caryāsu buddhānumoditatvamiti eva ākāraḥ /",
  "SA14bsa031_u:1225": "yathākramaṃ ūṣmamūrdhakṣāntyagradharmeṣvavasthito bodhisattvo 'nuttarabodherna nivartata iti ebhirviṃśatiliṅgairvijñeyam /",
  "SA14bsa031_u:1226": "nirvedhabhāgīyāvaivartikalakṣaṇānantaraṃ darśanamārgāvaivartikalakṣaṇamekena antaraślokenāha -",
  "SA14bsa031_u:1227": "kṣāntijñānakṣaṇāḥ ṣaṭ ca pañca pañca ca dṛkpathe /",
  "SA14bsa031_u:1228": "bodhisattvasya vijñeyamavaivartikalakṣaṇam // Abhis_4.46 //",
  "SA14bsa031_u:1229": "iti / duḥkhādisatyadvārā dharmānvayajñānakṣāntyādayaḥ ṣoḍaśa kṣaṇāḥ darśanamārgasthabodhisattvasyāvaivartikalakṣaṇaṃ bhavati /",
  "SA14bsa031_u:1230": "kīdṛśakṣaṇākāralakṣaṇamiti cet pañcabhirantaraślokairākārānāha -",
  "SA14bsa031_u:1231": "rūpādisaṃjñāvyāvṛttirdārḍhyaṃ cittasya hīnayoḥ /",
  "SA14bsa031_u:1232": "yānayorvinivṛttiśca dhyānādyaṅgaparikṣayaḥ // Abhis_4.47 //",
  "SA14bsa031_u:1233": "kāyacetolaghutvañca kāmasevābhyupāyikī /",
  "SA14bsa031_u:1234": "sadaiva brahmacāritvamājīvasya viśuddhatā // Abhis_4.48 //",
  "SA14bsa031_u:1235": "skandhādāvantarāyeṣu sambhāre sendriyādike /",
  "SA14bsa031_u:1236": "samare matsarādau ca neti yogānuyogayoḥ // Abhis_4.49 //",
  "SA14bsa031_u:1237": "vihārapratiṣedhaśca dharmasyāṇoralabdhatā /",
  "SA14bsa031_u:1238": "niścitatvaṃ svabhūmau ca bhūmitritayasaṃsthitiḥ // Abhis_4.50 //",
  "SA14bsa031_u:1239": "dharmārthaṃ jīvitatyāga ityamī ṣoḍaśa kṣaṇāḥ /",
  "SA14bsa031_u:1240": "avaivartikaliṅgāni dṛṅmārgasthasya dhīmataḥ // Abhis_4.51 //",
  "SA14bsa031_u:1241": "iti / svalakṣaṇaśūnyatayā rūpādidharmāvabodhavyāvartanam,",
  "SA14bsa031_u:1242": "buddhāderadhiṣṭhānena anuttarabodhicittadṛḍhatā,",
  "SA14bsa031_u:1243": "mahāyānaviśeṣadharmapratipattyā śrāvakapratyekabuddhayānacittavinivartanam,",
  "SA14bsa031_u:1244": "dharmapravicayasāmarthyād dhyānārūpyasamāpattyādyudayāṅgaparikṣaya iti catvāra eva duḥkhasyākārā bhavanti /",
  "SA14bsa031_u:1245": "apagatākuśalatvena kāyacetolāghavam,",
  "SA14bsa031_u:1246": "sattvadamanopāyakauśalasāmarthyena anabhiniveśakāmopabhogaḥ,",
  "SA14bsa031_u:1247": "viṣayādīnavadarśanena sadā brahmacāritvam,",
  "SA14bsa031_u:1248": "satpuruṣadharmatayā samyagupakaraṇājīvaviśuddhatvamiti catvāra eva samudayākārā bhavanti /",
  "SA14bsa031_u:1249": "śūnyatāvasthitatvena skandhadhātvāyatanayogānuyogayorakaraṇamityevaṃ yogānuyogavihārapratiṣedhaḥ,",
  "SA14bsa031_u:1250": "nirastavipakṣatvena adhigamāntarāyadharmāṇāṃ pūrvavadyogānuyogavihārapratiṣedhaḥ,",
  "SA14bsa031_u:1251": "parijñātavikalpadoṣatvena bodhisambhāradānādīnāṃ pūrvavat kathāyogānuyogavihārapratiṣedhaḥ,",
  "SA14bsa031_u:1252": "grāhyagrāhakayorheyatvenendriyāśrayanagarādiyuddheṣu pūrvavadyogānuyogavihārapratiṣedha iti catvāro nirodhākārā bhavanti /",
  "SA14bsa031_u:1253": "dānādiviśeṣāvabodhena mātsaryadauḥśīlyādiyogānuyogavihārapratiṣedhaḥ,",
  "SA14bsa031_u:1254": "sarvadharmatrivimokṣamukhasvabhāvatvena aṇumātrajñeyadharmānupalambhaḥ,",
  "SA14bsa031_u:1255": "abhisampratyayalābhena trisarvajñatātmakasvabhūmitrayayathāvanniścitāvasthānam,",
  "SA14bsa031_u:1256": "ekāntaniṣṭhatvena sarvākārajñatādidharmārthaṃ jīvitatyāga iti catvāro mārgākārā bhavanti /",
  "SA14bsa031_u:1257_0": "evaṃ kṣāntijñānakṣaṇāḥ ṣoḍaśabhirākāraiḥ samyagadhigatāḥ santo 'nabhiniviṣṭagrāhyagrāhakākāraśuddhalaukikapṛṣṭhacittasaṃgṛhītaṃ",
  "SA14bsa031_u:1257_1": "svānurūpakāryaṃ rūpādisaṃjñāvyāvartanādikaṃ parapratipattiviṣayaṃ janayantītyato",
  "SA14bsa031_u:1257_2": "darśanamārgasthāvaivartikabodhisattvalakṣaṇāni bhavanti /",
  "SA14bsa031_u:1258": "adhigamānurūpa eva sarvatra yogināṃ vyavahāraḥ anyatra sattvavinayaprayojanavaśāditi jñāpanāyopacāreṇoktam,",
  "SA14bsa031_u:1259": "anyathā yogisantānapratyātmavedyakṣaṇāḥ kathaṃ parapratipattaye lakṣaṇānīti?",
  "SA14bsa031_u:1260": "tadanantaraṃ satyapi bhāvanāmārgasthāvaivartikalakṣaṇe 'nāgṛhītaviśeṣaṇā viśeṣye buddhirutpadyate ' iti nyāyāt tāvadbhāvanāmārgaṃ viśeṣayannāha -",
  "SA14bsa031_u:1261": "gambhīro bhāvanāmārgo gāmbhīryaṃ śūnyatādikam /",
  "SA14bsa031_u:1262": "samāropāpavādāntamuktatā sā gabhīratā // Abhis_4.52 //",
  "SA14bsa031_u:1263": "iti / śūnyatādike na rūpādikam,",
  "SA14bsa031_u:1264": "na tato 'nyacchūnyatādikamiti yathākramaṃ yā samāropāpavādāntamuktatā,",
  "SA14bsa031_u:1265": "sā śūnyatādergāmbhīryaṃ śūnyatādikamiti gāmbhīryayogād gambhīro 'bhyāsapatha iti /",
  "SA14bsa031_u:1266": "viśeṣaṇaṃ nirdiśyaivaṃ viśeṣyaṃ vastu āha -",
  "SA14bsa031_u:1267": "cintātulananidhyānānyabhīkṣṇaṃ bhāvanāpathaḥ /",
  "SA14bsa031_u:1268": "nirvedhāṅgeṣu dṛṅmārge bhāvanāmārga eva ca // Abhis_4.53 //",
  "SA14bsa031_u:1269_0": "iti / śrutacintābhāvanāmayaprajñayā samādhau vā prayogamaulapṛṣṭhabhāvinyā prajñayā",
  "SA14bsa031_u:1269_1": "yathākramaṃ triṣu nirvedhāṅgādiṣu nirdiṣṭānāmarthānāṃ punaḥ punaścintātulananidhyānāni",
  "SA14bsa031_u:1269_2": "bhāvanāmārge prābandhikāni bhavanti /",
  "SA14bsa031_u:1270": "tasya kati prakārā iti cedāha -",
  "SA14bsa031_u:1271": "prābandhikatvādiṣṭo 'sau navadhā ca prakārataḥ /",
  "SA14bsa031_u:1272": "mṛdumadhyādhimātrāṇāṃ punarmṛdvādibhedataḥ // Abhis_4.54 //",
  "SA14bsa031_u:1273_0": "iti / vikalpakleśā bodhisattvā iti kṛtvā yathaudārikañca tamaḥ sūkṣmeṇālokena hanyate",
  "SA14bsa031_u:1273_1": "sukṣmañcādhimātreṇeti mṛdumadhyādhimātravikalpānāṃ pratyekaṃ mṛdumadhyādhimātrabhedāt",
  "SA14bsa031_u:1273_2": "teṣāṃ mṛdumadhyādhimātrapratipakṣāṇāṃ pratyekaṃ mṛdumadhyādhimātrabhedāt tathā paramārthataḥ",
  "SA14bsa031_u:1273_3": "śūnyatālakṣaṇākāradvārā vikalpapratipakṣayorbhedād yathāsaṃkhyaṃ kāmadhātvādinavabhūmiṣu",
  "SA14bsa031_u:1273_4": "navaprakāraḥ prabandhena vartamānaḥ bhāvanāmārgo bhavati /",
  "SA14bsa031_u:1274": "tattajjinajananīnāmekaikaṃ prakāramadhikṛtya asaṃkhyeyāprameyāpramāṇapuṇyaprasavavacanād bahudhā bhedāt kathaṃ navaprakāra iti cedāha -",
  "SA14bsa031_u:1275": "asaṃkhyeyādinirdeśā paramārthena na kṣamāḥ /",
  "SA14bsa031_u:1276": "kṛpāniṣyandabhūtāste saṃvṛtyābhimatā muneḥ // Abhis_4.55 //",
  "SA14bsa031_u:1277_0": "iti / asaṃkhyeyāprameyāpramāṇanirdeśā vāgabhilāpasvabhāvā vyāvṛttyapekṣopajanitanānātvarūpeṇa",
  "SA14bsa031_u:1277_1": "ekasminnarthe pratyuktāstasmāt paramārthena yathoktalakṣaṇasya bhāvanāmārgasya bhedaṃ kartuṃ na kṣamāḥ /",
  "SA14bsa031_u:1278_0": "saṃvṛtyā tvanālambanamahākaruṇāsvabhāvadharmadhātuniṣyandabhūtāste deśanādharmasvabhāvā",
  "SA14bsa031_u:1278_1": "yathoktanirdeśā bālajanānāṃ mahāphalodayaprakāśakatvenābhimatāstathāgatasyeti bahutvaṃ na prasajyate /",
  "SA14bsa031_u:1279": "śūnyatālakṣaṇatayā atiśayādhānābhāvād kiñcidapi mandabuddhipuruṣaṃ prati na kriyata eveti āśaṅkyāha -",
  "SA14bsa031_u:1280": "hānivṛddhī na yujyete nirālāpasya vastunaḥ /",
  "SA14bsa031_u:1281": "bhāvanākhyena kiṃ hīnaṃ vartmanā kimudāgatam // Abhis_4.56 //",
  "SA14bsa031_u:1282": "dharmatāsvarūpasya abhimatamārgavastuno niḥsvabhāvatayā tattvānyatvobhayānubhayatvairavācyasya bhāvanātiśayādhānābhāvāt vipakṣapratipakṣayoryathākramamapagamodayau na yujyete /",
  "SA14bsa031_u:1283": "yadyevaṃ bhāvanāsaṃjñakena mārgeṇa kiṃ vipakṣasvarūpaṃ parityaktam,",
  "SA14bsa031_u:1284": "kiñca vyavadāna svarūpaṃ prāptam,",
  "SA14bsa031_u:1285": "na kiñcidapi kriyate,",
  "SA14bsa031_u:1286": "ataḥ anupanyasanīya eveti cet? maivam /",
  "SA14bsa031_u:1287": "tathā coktam -",
  "SA14bsa031_u:1288": "yathā bodhistathaivāsāviṣṭasyārthasya sādhakaḥ /",
  "SA14bsa031_u:1289": "tathatālakṣaṇā bodhiḥ so 'pi tallakṣaṇo mataḥ // Abhis_4.57 //",
  "SA14bsa031_u:1290_0": "iti / yathā niratiśayādhānā tathatāsvarūpā bodhiḥ niṣprapañcajñānātmakadharmakāyādibuddhasvabhāvā",
  "SA14bsa031_u:1290_1": "ādhipatyamātreṇa vineyajanānāṃ puṇyajñānānurūpatayā viśiṣṭārthapratibhāsicittajananadvāreṇābhimatārthasya sādhikā,",
  "SA14bsa031_u:1291": "tadvadayamapyāgantukamalāpagamād bhāvanayā sākṣātkṛto mārgaḥ tathatālakṣaṇo 'pi saṃvṛtyābhimatārthakriyākārī /",
  "SA14bsa031_u:1292": "paramārthatastu hānivṛddhyabhāva evāṅgīkriyata iti aprayoga eva prayogatvāt na doṣaḥ /",
  "SA14bsa031_u:1293": "evaṃ sati saṃvṛtyā arthakriyāsāmarthyaṃ na ghaṭata ityāśaṅkayannāha -",
  "SA14bsa031_u:1294": "pūrveṇa bodhirno yuktā manasā paścimena vā /",
  "SA14bsa031_u:1295": "iti / ekaikasmiṃścitte pūrvāparībhūte buddhabodhiniṣpādakasarvākārajñatādisamastārthāpratibhāsanānnaivaikena (pūrveṇa paścimena vā)",
  "SA14bsa031_u:1296": "bodhiryujyate /",
  "SA14bsa031_u:1297": "'ekavijñānasantatayaḥ sattvāḥ' iti vacanādasambhavitvena yugapadutpannasamīhitārthaniṣpādakadharmapratibhāsena anekacittenāpi na (yujyate) /",
  "SA14bsa031_u:1298": "anuttarabuddhabodhiniṣpādakasmṛtyupasthānādyaṣṭādaśāveṇikabuddhadharmaparyantādhigantṛsvarūpa-pūrvāparībhūtānekacittena vā na(yujyate)",
  "SA14bsa031_u:1299": "; niranvayodayavināśena parasparasambandhāt /",
  "SA14bsa031_u:1300": "kiṃ tarhi viśiṣṭārthapratibhāsicittajananadvāreṇa arthakriyākārīti?",
  "SA14bsa031_u:1301": "na, tadasamyaktvāt / ityāha -",
  "SA14bsa031_u:1302": "dīpadṛṣṭāntayogena gambhīrā dharmatāṣṭadhā // Abhis_4.58 //",
  "SA14bsa031_u:1303": "prathame jvālāvartyormīlanakṣaṇe dvitīyakṣaṇamantareṇa svakāraṇaparamparākramāyātasamānakālasaṃhatotpattyaviśiṣṭatvāt kāryakāraṇalakṣaṇadāhyadāhakābhāvaḥ /",
  "SA14bsa031_u:1304": "tathaiva dvitīyakṣaṇe 'pi viśiṣṭajvālāvartyorūtpattikṣaṇe prathamakṣaṇamantareṇa nityasattvādiprasaṅgatayā saṃvṛtyutpādābhāvāt kāryakāraṇalakṣaṇadāhyadāhakābhāvaḥ /",
  "SA14bsa031_u:1305_0": "yadyevaṃ tathāpi yadā idampratyayatātmakapratītyasamutpādadharmatayā avicāraikaramyatvena",
  "SA14bsa031_u:1305_1": "hetuphalasambandhabalād saṃhataviśiṣṭotpannaṃ prathamakṣaṇaṃ samapekṣya tadāhitasāmarthyātiśaya",
  "SA14bsa031_u:1305_2": "eva viśiṣṭo dvitīyakṣaṇaḥ syāt,",
  "SA14bsa031_u:1306": "tadā nirhetukavināśe 'pi kāraṇakāryayoḥ yathākramaṃ tulyakālaniranvayavināśodayād dāhyadāhakabhāvaḥ /",
  "SA14bsa031_u:1307": "tasmāt prathamakṣaṇe dvitīyārciranapekṣya vartī na dahyate,",
  "SA14bsa031_u:1308_0": "dvitīyakṣaṇenāpi prathamārciranapekṣya vartī na dahyata iti dīpadṛṣṭāntanyāyena pūrvāparībhūtakṣaṇayorekaviṣayopayogajñāpanapareṇa",
  "SA14bsa031_u:1308_1": "pūrvakṣaṇavat bodhiniṣpādakakatipayapadārthapratibhāsi prathamavijñānaṃ pratītya",
  "SA14bsa031_u:1308_2": "tatpratibhāsābhyadhika viśiṣṭārthapratibhāsipaścimavijñānodayād bodhiprāptiryujyate /",
  "SA14bsa031_u:1309_0": "yathoktenaiva ca dṛṣṭāntena aṣṭaprakārā gambhīradharmatā pratisartavyā iti bhāvanāmārgasthabodhisattvānāmavaivartikalakṣaṇakathanāya",
  "SA14bsa031_u:1309_1": "yasmin viṣaye aṣṭavidhagāmbhīryaṃ tatkathayannāha -",
  "SA14bsa031_u:1310": "utpāde ca nirodhe ca tathatāyāṃ gabhīratā /",
  "SA14bsa031_u:1311": "jñeye jñāne ca caryāyāmadvayopāyakauśale // Abhis_4.59 //",
  "SA14bsa031_u:1312": "iti / na pūrvāparakṣaṇābhyāṃ na ca niḥsvabhāvatayā bhāvanāgamyaviśiṣṭārthotpādanamiti pratītyasamutpādaḥ /",
  "SA14bsa031_u:1313": "sarvabhāvodaya eva niḥsvabhāva iti saṃvṛtyā nirudhyata iti nirodhaḥ /",
  "SA14bsa031_u:1314": "sarvāvasthāsu tathatābhyāse 'pi tasyā asākṣātkaraṇamiti tathatā /",
  "SA14bsa031_u:1315": "tathatāsvabhāvasarvadharmasya dānādyanekavidhānuṣṭhānamiti jñeyaḥ /",
  "SA14bsa031_u:1316": "tathatārūpeṇādarśanameva darśanamiti jñānam /",
  "SA14bsa031_u:1317": "dharmatayā sarvatrācaraṇameva caraṇamiti caryā /",
  "SA14bsa031_u:1318": "advayasvabhāve sarvasiddhirityadvayaḥ /",
  "SA14bsa031_u:1319": "sarvasambhārapariniṣpattau tatphalabuddhatvasyāprāptirityupāyakauśalam /",
  "SA14bsa031_u:1320": "acintyavimokṣamukhalābhāt parasparaviruddhārthānuṣṭhānena gāmbhīryaṃ bhavati /",
  "SA14bsa031_u:1321": "evaṃ avaivartikaśaikṣaḥ salakṣaṇo 'bhihitaḥ /",
  "SA14bsa031_u:1322": "9 - bhavaśāntyoḥ samatā",
  "SA14bsa031_u:1323": "śaikṣasambhāradharmaprāpto buddhatvaprāptaye yatate,",
  "SA14bsa031_u:1324": "ataḥ buddhatvaprāptinimittasaṃsāranirvāṇasamatāṃ kathayannāha -",
  "SA14bsa031_u:1325": "svapnopamatvāddharmāṇāṃ bhavaśāntyorakalpanā /",
  "SA14bsa031_u:1326": "karmābhāvādicodyānāṃ parihārā yathoditāḥ // Abhis_4.60 //",
  "SA14bsa031_u:1327": "iti / vipakṣapratipakṣasāṃsārikavaiyadānikadharmāṇāṃ pratibhāsamātrasvabhāvasvapnasadṛśatvena avagamāt saṃsāranirvāṇayornānātvena avikalpa iti samatā /",
  "SA14bsa031_u:1328": "nanu svapnasadṛśatve sati daśākuśaladānādīnāmabhāvaḥ svapnāvasthāyāmiva jāgraddaśāyāmapi syāditicodyānāṃ parihārā bāhyārthavādanaye kṣaṇikatayā nirhetukavināśe",
  "SA14bsa031_u:1329": "karmajaṃ lokavaicitryam",
  "SA14bsa031_u:1330_0": "iti siddhāntāt paramārthato na kaścinna kenaciddhato nāpi kayacid dravyaṃ kenacid",
  "SA14bsa031_u:1330_1": "gṛhītamityādyupagame pakṣapravṛttasantānaviruddhapadārthotpādanāt māraṇādyadhyavasāyadvāreṇa",
  "SA14bsa031_u:1330_2": "ayoniśomanaskārādimato 'kuśalādivat prāṇātipātādayo vyavasthāpyante,",
  "SA14bsa031_u:1331": "tathaiva svapnasadṛśe vastuni tadanurūpārthe bhāvādyabhiniveśena akhaṇḍitasakalaviparyāsabandhanānāmityevaṃ tatpatihārāḥ tatpakṣāścānyatra abhihitā ityavagantavyāḥ /",
  "SA14bsa031_u:1332": "kiñcamiddhenopahataṃ cittaṃ svapne tenāsamaṃ phalam /",
  "SA14bsa031_u:1333": "iti dṛṣṭāntāsiddhiḥ /",
  "SA14bsa031_u:1334": "ityeva svapne 'pyupacittakuśalākuśalasya prabuddhāvasthāyāmaho kṛtaḥ sukṛta ityanumodane pṛṣṭhāvasthācittābhiniveśaparipuṣṭyā paripoṣaḥ /",
  "SA14bsa031_u:1335": "ataśca dṛṣṭāntāsiddheḥ saṃsāranirvāṇasamatā eva /",
  "SA14bsa031_u:1336": "10 - anuttarā kṣetraśuddhiḥ",
  "SA14bsa031_u:1337": "ubhayasamatāvibhāvanayā svabuddhakṣetre buddho bhaviṣyatīti tadanantaraṃ buddhakṣetrapariśuddhirityāha -",
  "SA14bsa031_u:1338": "sattvalokasya yā 'śuddhistasyāḥ śuddhyupahārataḥ /",
  "SA14bsa031_u:1339": "tathā bhājanalokasya buddhakṣetrasya śuddhatā // Abhis_4.61 //",
  "SA14bsa031_u:1340": "sattvabhājanalokabhedena dvividhabuddhakṣetrayoryathākramaṃ jighatsāpipāsāsthāṇukaṇṭakādikā yā 'śuddhiḥ,",
  "SA14bsa031_u:1341": "tasyāḥ pratipakṣeṇa divyopabhogakanakabhūbhyādiśuddhijananadvāreṇa viśuddhirbuddhakṣetraviśuddhiḥ /",
  "SA14bsa031_u:1342": "11 - upāyakauśalam",
  "SA14bsa031_u:1343": "niṣpāditasvabuddhakṣetraviśuddhinopāyakauśalena yathābhavyatayā buddhakṛtyaṃ karaṇīyamityupāyakauśalamāha -",
  "SA14bsa031_u:1344": "viṣayo 'sya prayogaśca śātravāṇāmatikramaḥ /",
  "SA14bsa031_u:1345": "apratiṣṭho yathāvedhamasādhāraṇalakṣaṇaḥ // Abhis_4.62 //",
  "SA14bsa031_u:1346": "asakto 'nupalambhaśca nimittapraṇidhikṣataḥ /",
  "SA14bsa031_u:1347": "talliṅgaṃ cāpramāṇaṃ ca daśadhopāyakauśalam // Abhis_4.63 //",
  "SA14bsa031_u:1348": "iti / āntarāyikadharmasamatikramaṇena devādimārātikramaḥ,",
  "SA14bsa031_u:1349": "vibhāvitasarvadharmasamatvena apratiṣṭhitavihāraḥ,",
  "SA14bsa031_u:1350": "praṇidhānasamṛddhyā yathāvedhaṃ parārthakaraṇam,",
  "SA14bsa031_u:1351": "svabhyastasarvaduṣkaratvena asādhāraṇaḥ,",
  "SA14bsa031_u:1352": "śukladharmaviśuddhyā sarvadharmasyāgrahaṇam,",
  "SA14bsa031_u:1353": "śunyatāvimokṣamukhatvena anupalambhaḥ,",
  "SA14bsa031_u:1354": "animittavimokṣamukhatvena animittaḥ,",
  "SA14bsa031_u:1355": "apraṇihitavimokṣamukhatvena apraṇidhānam,",
  "SA14bsa031_u:1356": "praśnapūrvakāvaivartikadharmakathanena avaivartikaliṅgam,",
  "SA14bsa031_u:1357": "sarvaviṣayajñānatvena apramāṇamiti prajñāpāramitāyā daśavidhaviṣayāṇāṃ sākṣātkriyāyāṃ kālākālajñānaprayoga eva upāyakauśalaṃ bhavatīti /",
  "SA14bsa031_u:1358": "iti abhisamayālaṅkāre nāma prajñāpāramitopadeśaśāstre caturthādhikāravṛttiḥ //",
  "SA14bsa031_u:1359": "________________________________________________________________",
  "SA14bsa031_u:1360": "Mūrdhābhisamayādhikāraḥ pañcamaḥ",
  "SA14bsa031_u:1361": "1 - liṅgam (ūṣmā mūrdhaprayogaḥ)",
  "SA14bsa031_u:1362": "prāptasarvākārabhisambodhasya prakarṣaparyanto 'dhigamo bhavatīti tatsukhāvabodhāya liṅgādyabhidhānapuraḥsaraṃ mūrdhābhisamayamāha -",
  "SA14bsa031_u:1363": "svapnāntare 'pi svapnābhasarvadharmekṣaṇādikam",
  "SA14bsa031_u:1364": "mūrdhaprāptasya yogasya liṅgaṃ dvādaśadhā matam // Abhis_5.1 //",
  "SA14bsa031_u:1365": "iti / svapnāvasthāyāmapyatyabhyāsāt svapnasadṛśasarvadharmekṣaṇam,",
  "SA14bsa031_u:1366": "śrāvakādibhūmispṛhācittānutpādanam,",
  "SA14bsa031_u:1367": "tathāgatādidarśanam,",
  "SA14bsa031_u:1368": "buddharddhivikurvitopalabdhiḥ,",
  "SA14bsa031_u:1369": "dharmadeśanādicittotpādaḥ,",
  "SA14bsa031_u:1370": "nairayikasattvādīkṣaṇapuraḥsarasvabuddhakṣetrāpāyaprahāṇānusmaraṇam,",
  "SA14bsa031_u:1371": "nagarādidāhapraśamanasatyādhiṣṭhānasamṛddhiḥ,",
  "SA14bsa031_u:1372": "yakṣādyamanuṣyāpagamasatyavākyaniṣpattiḥ,",
  "SA14bsa031_u:1373": "svayamabhijñāparākramakalyāṇamitrasevanam,",
  "SA14bsa031_u:1374": "sarvaprakāraprajñāpāramitāśikṣaṇam,",
  "SA14bsa031_u:1375": "sarvadharmānabhiniveśaḥ,",
  "SA14bsa031_u:1376": "buddhabodhyāsannībhavanamiti dvādaśa prakārāṇi prāptābhisamayāvasthāyā viśeṣaliṅgāni /",
  "SA14bsa031_u:1377": "2 - vivṛddhiḥ (mūrdhā mūrdhaprayogaḥ)",
  "SA14bsa031_u:1378": "liṅgenaivaṃ lakṣitasya katiprakārā vivṛddhiriti vivṛddhimāha -",
  "SA14bsa031_u:1379": "jambudvīpajaneyattābuddhapūjāśubhādikām /",
  "SA14bsa031_u:1380": "upamāṃ bahudhā kṛtvā vivṛddhiḥ ṣoḍaśātmikā // Abhis_5.2 //",
  "SA14bsa031_u:1381": "iti / jambūdvīpakāditrisāhasralokadhātavīyasattveyattātathāgatapūjādhikatvam,",
  "SA14bsa031_u:1382": "viśiṣṭaprajñāpāramitāmanaskāraḥ,",
  "SA14bsa031_u:1383": "anutpattidharmakṣāntilābhaḥ,",
  "SA14bsa031_u:1384": "bodhyabodhakadharmānupalambhaḥ,",
  "SA14bsa031_u:1385": "daśakuśalādyārūpyasamāpattiyogād viśeṣotkarṣaḥ,",
  "SA14bsa031_u:1386": "sarvadevanikāyopasaṃkramaḥ,",
  "SA14bsa031_u:1387": "sarvamārābhibhavaḥ,",
  "SA14bsa031_u:1388": "śāstṛsadṛśajanasamānāvasthā iti aṣṭaprakārāṇi puṇyāni /",
  "SA14bsa031_u:1389": "punaḥ sarvathopāyakauśalapariśuddhaśikṣā,",
  "SA14bsa031_u:1390": "buddhagotrībhavanam,",
  "SA14bsa031_u:1391": "buddhatvaphalaprāptinimittam,",
  "SA14bsa031_u:1392": "pāramitāvipakṣacittānutpādaḥ,",
  "SA14bsa031_u:1393": "rūpādiyogādhigamacittānutpādaḥ,",
  "SA14bsa031_u:1394": "sarvapāramitāsaṃgrahajñānam,",
  "SA14bsa031_u:1395": "sarvasampatpratilambhaḥ,",
  "SA14bsa031_u:1396": "samyaksambodhyāsannībhāva ityanyāni aṣṭaprakārāṇi puṇyāni /",
  "SA14bsa031_u:1397": "puṣpādibhiḥ buddhapūjāyāḥ śubhādikāṃ bahudhā upamāṃ kṛtvā uttarottaraviśeṣotkarṣeṇa ṣoḍaśāvasthātmikā vivṛddhirbhavati /",
  "SA14bsa031_u:1398": "3 - nirūḍhiḥ (kṣāntiḥ mūrdhaprayogaḥ)",
  "SA14bsa031_u:1399": "vivṛddhyaivaṃ vardhitasya ātmībhāvagamanaparyantalakṣaṇāṃ nirūḍhiṃ vaktumāha -",
  "SA14bsa031_u:1400": "trisarvajñatvadharmāṇāṃ paripūriranuttarā /",
  "SA14bsa031_u:1401": "aparityaktasattvārthā nirūḍhirabhidhīyate // Abhis_5.3 //",
  "SA14bsa031_u:1402_0": "iti / samyagupāyakauśalabalenaivaṃ nirvikalpādhigamāvasthāyāṃ mahākaruṇādisammukhīkaraṇabhāvena",
  "SA14bsa031_u:1402_1": "aparityaktasattvārthalakṣaṇā yathoktasarvākārajñatāditrisarvajñatādharmāṇāṃ cittotpādādīnāmuparyuktānāmanuttarā",
  "SA14bsa031_u:1402_2": "paripūrirnirūḍhiriti /",
  "SA14bsa031_u:1403": "4 - cittasaṃsthitiḥ (agradharmākhyaḥ mūrdhaprayogaḥ)",
  "SA14bsa031_u:1404": "nirūḍhyaivaṃ virūḍhasya sthirībhāvalakṣaṇā cittasaṃsthitiriti cittasaṃsthitimāha -",
  "SA14bsa031_u:1405": "caturdvīpakasāhasradvitrisāhasrakopamaḥ /",
  "SA14bsa031_u:1406": "kṛtvā puṇyabahutvena samādhiḥ parikīrtitaḥ // Abhis_5.4 //",
  "SA14bsa031_u:1407_0": "iti / sambhavatpramāṇasya palapramāṇena parimāṇaṃ pramātuṃ śakyata iti nyāyāt caturdvīpāditrisāhasralokadhātūnāṃ",
  "SA14bsa031_u:1407_1": "sarveṣāṃ pāramitādīnāṃ samādhipuṇyajñānasvarūpāṇāṃ pṛthak pṛthak upamāṃ kṛtvā tebhyo",
  "SA14bsa031_u:1407_2": "viśiṣṭā pramāṇātikrāntapuṇyabahutvena samādhilakṣaṇā cittasaṃsthitiḥ kathiteti /",
  "SA14bsa031_u:1408": "etāni ca liṅgādīni yathākramamūṣmādicaturnirvedhabhāgīyasvarūpāṇi veditavyāni /",
  "SA14bsa031_u:1409": "5 - darśanamārgaḥ (mūrdhaprayogaḥ)",
  "SA14bsa031_u:1410": "nirvedhabhāgīyānantaraṃ darśamārgaḥ /",
  "SA14bsa031_u:1411": "tatra caturvidho vipakṣaḥ sapratipakṣaḥ /",
  "SA14bsa031_u:1412": "vipakṣaṃ tāvad grāhyavikalpadvayamāha -",
  "SA14bsa031_u:1413": "pravṛtau ca nivṛtau ca pratyekaṃ tau navātmakau /",
  "SA14bsa031_u:1414": "grāhyau vikalpau vijñeyāvayathāviṣayātmakau // Abhis_5.5 //",
  "SA14bsa031_u:1415_0": "iti / anupalambhopalambhasvabhāvo pravṛttinivṛttipakṣau yathākramaṃ śrāvakabodhisattvādīnāṃ",
  "SA14bsa031_u:1415_1": "dharmasyādānasantyāgākāreṇa grāhyāviti kleśavad vipakṣau grāhyavikalpau vastunyapratibaddhavṛttitvena",
  "SA14bsa031_u:1415_2": "vitathapratibhāsitvādayathāsvarūpau viṣayaprabhedena pratyekaṃ navaprakārau jñeyāviti /",
  "SA14bsa031_u:1416": "grāhyavikalpapakṣadvayamevaṃ nirdiśya grāhakavikalpadvayamāha -",
  "SA14bsa031_u:1417": "dravyaprajñaptisatsattvavikalpau grāhakau matau /",
  "SA14bsa031_u:1418": "pṛthagjanāryabhedena pratyekaṃ tau navātmakau // Abhis_5.6 //",
  "SA14bsa031_u:1419": "grāhau cenna tathā sto 'rthau kasya tau grāhakau matau /",
  "SA14bsa031_u:1420": "iti grāhakabhāvena śūnyatālakṣaṇaṃ tayoḥ // Abhis_5.7 //",
  "SA14bsa031_u:1421": "iti / pṛthagjanāryapudgalayoryathākramaṃ dravyaprajñaptisatpuruṣādhiṣṭhānau grāhakavikalpau vibandhakatvād vipakṣau viṣayabhedena pratyekaṃ navaprakārāviti /",
  "SA14bsa031_u:1422": "yadā viṣayabhāvāpannagrāhyāvarthau na tathā grāhyarūpeṇa bhavatastadā na kasyacit tau grāhakāviti,",
  "SA14bsa031_u:1423": "grāhakarūpeṇānayorviviktaṃ rūpamiti vitathapratibhāsitvādayathāviṣayasvarūpau jñeyāviti /",
  "SA14bsa031_u:1424": "kathaṃ pravṛtyadhiṣṭhānaḥ prathamo grāhyavikalpo navadhāḥ? ityāha -",
  "SA14bsa031_u:1425": "eṣa svabhāve gotre ca pratipatsamudāgame /",
  "SA14bsa031_u:1426": "jñānasyālambanābhrāntau pratipakṣavipakṣayoḥ // Abhis_5.8 //",
  "SA14bsa031_u:1427": "svasminnadhigame kartṛtatkāritrakriyāphale /",
  "SA14bsa031_u:1428": "pravṛttipakṣadhiṣṭhāno vikalpo navadhā mataḥ // Abhis_5.9 //",
  "SA14bsa031_u:1429": "iti / viviktena viviktānavabodhasvabhāve,",
  "SA14bsa031_u:1430": "acalādibhūmipraveśena niyatabuddhagotre,",
  "SA14bsa031_u:1431": "māyopamapratipattyā darśanādimārgasamudāgame,",
  "SA14bsa031_u:1432": "pratibhāsamātreṇa abhrāntajñānālambane,",
  "SA14bsa031_u:1433": "guṇadoṣapūrvakopādeyaheyatvena pratipakṣavipakṣe,",
  "SA14bsa031_u:1434": "sarvamalarahitatvena svādhigame,",
  "SA14bsa031_u:1435": "hīnāpraṇītatvena śrāvakādibhūmidūrīkaraṇe,",
  "SA14bsa031_u:1436": "yathāśayānurūpanirmāṇena sattvārthavyāpāre,",
  "SA14bsa031_u:1437": "samyagupāyakauśalabalena sarvajananirvāṇapratiṣṭhāpanakriyāphale ca nirdoṣatayā upādeyatvena pravṛttiḥ kāryā,",
  "SA14bsa031_u:1438": "ityevaṃ pravṛttipakṣādhiṣṭhānaḥ prathamo grāhyavikalpo navaprakāro darśanamārgaprayogāvasthāyāṃ praheyo mata iti /",
  "SA14bsa031_u:1439": "kathaṃ nivṛttipakṣadhiṣṭhāno dvitīyo grāhyavikalpo navadheti? āha -",
  "SA14bsa031_u:1440": "bhavaśāntiprapātitvānnyunatve 'dhigamasya ca /",
  "SA14bsa031_u:1441": "parigrahasyābhāve ca vaikalye pratipadgate // Abhis_5.10 //",
  "SA14bsa031_u:1442": "parapratyayagāmitve samuddeśanivartane /",
  "SA14bsa031_u:1443": "prādeśikatve nānātve sthānaprasthānamohayoḥ // Abhis_5.11 //",
  "SA14bsa031_u:1444": "pṛṣṭhato gamane ceti vikalpo 'yaṃ navātmakaḥ /",
  "SA14bsa031_u:1445": "nivṛttipakṣadhiṣṭhānaḥ śrāvakādimanobhavaḥ // Abhis_5.12 //",
  "SA14bsa031_u:1446": "iti / saṃsāranirvāṇānyataraprapātitvena nyunatādhigame,",
  "SA14bsa031_u:1447": "kalyāṇamitropāyakauśalavikalatvena saṃparigrahābhāve,",
  "SA14bsa031_u:1448": "samastajñeyāvaraṇāpratipakṣatvena pratipadvaikalye,",
  "SA14bsa031_u:1449": "tathāgatādyupadeśasāpekṣatvena parapratyayagāmitve,",
  "SA14bsa031_u:1450": "sarvasattvāgratācittamahattvādyapravṛttatvena uddeśanivṛtau,",
  "SA14bsa031_u:1451": "kleśāvaraṇapratipakṣatvena prādeśikamārgavyāpāre,",
  "SA14bsa031_u:1452": "sopalambhatvena prathamaphalādyadhigamanānātve,",
  "SA14bsa031_u:1453": "sarvāvidyānuśayāprahīṇatvena sthānagamanājñāne,",
  "SA14bsa031_u:1454": "mahāyānasarvasaṃgrāhakatvena sarvākārajñatāsarvanirvāṇapaścādanugamane ca sadoṣatayā grāhyatvena vinivṛttiḥ kāryā /",
  "SA14bsa031_u:1455_0": "ityevaṃ dvitīyo grāhyavikalpo nivṛttipakṣādhiṣṭhānaḥ śrāvakapratyekabuddhasantānopādeyatvasamudbhavo",
  "SA14bsa031_u:1455_1": "navadhā bodhisattvānāṃ darśanamārge cittacaittapravṛttyavasthāyāṃ praheyo mata iti /",
  "SA14bsa031_u:1456": "kathaṃ dravyasatpṛthagjanapuruṣādhiṣṭhānaḥ prathamo grāhakavikalpo navadhā? ityāha -",
  "SA14bsa031_u:1457": "grāhakaḥ prathamo jñeyo grahaṇapratimokṣaṇe /",
  "SA14bsa031_u:1458": "manaskriyāyāṃ dhātūnāmupaśleṣe trayasya ca // Abhis_5.13 //",
  "SA14bsa031_u:1459": "sthāne cābhiniveśe ca prajñaptau dharmavastunaḥ /",
  "SA14bsa031_u:1460": "saktau ca pratipakṣe ca yathecchaṃ ca gatikṣatau // Abhis_5.14 //",
  "SA14bsa031_u:1461": "iti / saṃvṛtyā māyāvad grahaṇamokṣaṇe,",
  "SA14bsa031_u:1462": "tattvato 'manaskāreṇa manaskaraṇe,",
  "SA14bsa031_u:1463": "dharmatayā traidhātukopaśleṣaṇe,",
  "SA14bsa031_u:1464": "śūnyatā 'navasthānena avasthāne,",
  "SA14bsa031_u:1465": "vastvanabhiniveśena sarvābhiniveśe,",
  "SA14bsa031_u:1466": "dravyasadbhāvena sarvadharmaprajñaptau,",
  "SA14bsa031_u:1467": "tattvajñānāsaktyā anabhiniveśapūrvakasaktau,",
  "SA14bsa031_u:1468": "samatābhāvanāpratipakṣatayā pratipakṣe,",
  "SA14bsa031_u:1469": "samyagavijñātaprajñāpāramitatvena yathecchagamanavyāghāte ca pāramārthikabhāvābhiniveśena prathamo grāhakavikalpo navaprakāro darśanamārgaprayogāvasthāyāṃ praheyo mata iti /",
  "SA14bsa031_u:1470": "kathaṃ prajñaptisatpuruṣādhiṣṭhāno dvitīyo grāhakavikalpo navadhā? ityāha -",
  "SA14bsa031_u:1471": "yathoddeśamaniryāṇe mārgāmārgāvadhāraṇe /",
  "SA14bsa031_u:1472": "sanirodhe samutpāde vastuyogaviyogayoḥ // Abhis_5.15 //",
  "SA14bsa031_u:1473": "sthāne gotrasya nāśe ca prārthanāhetvabhāvayoḥ /",
  "SA14bsa031_u:1474": "pratyarthikopalambhe ca vikalpo grāhako 'paraḥ // Abhis_5.16 //",
  "SA14bsa031_u:1475": "iti / śrāvakādiniryāṇatvena yathoktoddeśāniryāṇe,",
  "SA14bsa031_u:1476": "svābhīṣṭamārgābhāvena itaramārgāmārgāvadhāraṇe,",
  "SA14bsa031_u:1477": "saṃvṛtikāryakāraṇabhāvena utpādanirodhe,",
  "SA14bsa031_u:1478": "nirantaretarapratibhāsatvena samastavastusaṃyogaviyoge,",
  "SA14bsa031_u:1479": "vyomāvasthitaśakunisadṛśatvena rūpādisthāne,",
  "SA14bsa031_u:1480": "bodhicittotpādādidvāreṇa śrāvakādigotravināśe,",
  "SA14bsa031_u:1481": "tathatāprativiśiṣṭadharmatābhāvena abhilāṣābhāve,",
  "SA14bsa031_u:1482": "paramārthasatyāśrayeṇa hetvabhāve,",
  "SA14bsa031_u:1483_0": "abhyastamātsaryadharmatayā pratyarthikamārādivastūpalambhe ca prajñaptibhāvābhiniveśena",
  "SA14bsa031_u:1483_1": "dvitīyo grāhakavikalpo navaprakāro darśanamārgacittacaittapravṛttyavasthāyāṃ praheyo mata iti /",
  "SA14bsa031_u:1484": "darśanamārge vipakṣaṃ sapratipakṣamevaṃ nirdiśya yanmahābodhiniṣpattaye darśanamārgo yena kāraṇena sahita iṣyate,",
  "SA14bsa031_u:1485": "tatkāraṇapradarśanāyāntaraślokamāha -",
  "SA14bsa031_u:1486": "bodhau sandarśanānyeṣāṃ taddhetośca parīndanā /",
  "SA14bsa031_u:1487": "tatprāptyanantaro hetuḥ puṇyabāhulyalakṣaṇaḥ // Abhis_5.17 //",
  "SA14bsa031_u:1488": "iti / vakṣyamāṇalakṣaṇabodhau darśanādimārgasandarśanena anyeṣāṃ pratiṣṭhāpanaṃ prathamam (kāraṇam) /",
  "SA14bsa031_u:1489": "bodhinimittamevānyeṣāṃ samyag granthārthādidvāreṇa prajñāpāramitāpratyarpaṇaṃ dvitīyam (kāraṇam) /",
  "SA14bsa031_u:1490": "bodhiprāptaye cāvyavahitakāraṇaṃ svataḥ pracurataraprajñāpāramitābhāvanādipuṇyalakṣaṇaṃ tṛtīyam (kāraṇam) /",
  "SA14bsa031_u:1491": "kā punariyaṃ mahābodhiryadarthaṃ yathoktakāraṇasahāyo darśanamārgo 'bhipreta ityantaraślokena mahābodhimāha -",
  "SA14bsa031_u:1492": "kṣayānutpādayorjñāne malānāṃ bodhirucyate /",
  "SA14bsa031_u:1493": "kṣayābhāvādanutpādātte hi jñeye yathākramam // Abhis_5.18 //",
  "SA14bsa031_u:1494": "iti / kleśajñeyāvaraṇamalānāmutpannānutpannatvena kalpitānāṃ -",
  "SA14bsa031_u:1495": "dharmadhātuvinirmukto yasmāddharmo na vidyate /",
  "SA14bsa031_u:1496_0": "iti dharmadhātusvabhāvānāmākāśasyeva nirodhotpādābhāvād ekānesvabhāvakāryakāraṇapramāṇādyupapannabhāvavaidhuryād",
  "SA14bsa031_u:1496_1": "gaganakamalavadvā yathākramaṃ malānāṃ kṣayotpādābhāvād akṣayānutpādajñānātmikā sarvadharmāviparītādhigatilakṣaṇā",
  "SA14bsa031_u:1496_2": "yathāvad dhamakāyādyātmikā mahābodhirabhidhīyata iti /",
  "SA14bsa031_u:1497": "yasmādevaṃ ato ye bhāvavināśābhisandhinā kṣīṇe kṣīṇamiti jñānaṃ kṣayajñānam,",
  "SA14bsa031_u:1498": "bhāvānutpādābhisandhinā ca anutpanne 'nutpannamiti jñānamanutpādajñānaṃ varṇayanti /",
  "SA14bsa031_u:1499": "bodhiñca kṣayānutpādajñānaṃ varṇayanti /",
  "SA14bsa031_u:1500": "teṣāṃ kṣayānutpādavaikalyād etajjñānaṃ na ghaṭata ityantaraślokenāha -",
  "SA14bsa031_u:1501": "prakṛtāvaniruddhāyāṃ darśanākhyena vartmanā /",
  "SA14bsa031_u:1502": "vikalpajātaṃ ki kṣīṇaṃ kiṃ vānutpattimāgatam // Abhis_5.19 //",
  "SA14bsa031_u:1503": "iti / utpannānutpannayorthathākramaṃ kṣayotpattivighātalakṣaṇanirodhena aniruddhāyāṃ paramārthatastathatārūpāyāṃ prakṛtau satyāṃ katarad vikalpādirūpamutpannaṃ kṣīṇaṃ,",
  "SA14bsa031_u:1504": "kataraccānutpannam anutpattidharmakaṃ jātaṃ darśanamārgabalena vitathabhāvābhiniveśināṃ bhavatām?",
  "SA14bsa031_u:1505": "yāvatā naiva kiñcit /",
  "SA14bsa031_u:1506": "tasmādasmākaṃ matamevāṅgīkartavyamityabhiprāyaḥ /",
  "SA14bsa031_u:1507": "anyathā tāttvikadharmasattvopagame bhagavataḥ sarvathā vikalpakleśajñeyāvaraṇaprahāṇaṃ mahadvismayasthānīyaṃ syādityantaraślokenāha -",
  "SA14bsa031_u:1508": "sattvā ca nāma dharmāṇāṃ jñeye cāvaraṇakṣayaḥ /",
  "SA14bsa031_u:1509": "kathyate yatparaiḥ śāsturatra vismīyate mayā // Abhis_5.20 //",
  "SA14bsa031_u:1510_0": "iti / tatra hyadayavyayaśūnyatvānnāstyātmeti vibhāvayannātmābhiniveśaṃ parityajya",
  "SA14bsa031_u:1510_1": "tadviviktaskandhādikaṃ pratītyasamutpannam udayavyayadharmakaṃ samupalabhya nīlataddhiyoḥ",
  "SA14bsa031_u:1510_2": "sahopalabhbhaniyamāccittamātramevedaṃ na bāhyārtho 'stīti manasikurvan aparityaktagrāhakākāracittābhiniveśo",
  "SA14bsa031_u:1510_3": "bāhyārthābhiniveśaṃ tiraskṛtya grāhyābhāve grāhakābhāva iti nidhyāyaṃstāmapi grāhakākāralakṣaṇāṃ",
  "SA14bsa031_u:1510_4": "vijñaptimātratāmavadhūya advayajñānameva kevalaṃ bhāvato bhāvarūpamiti niścitya tadapi",
  "SA14bsa031_u:1510_5": "pratītyasamutpannatvānmāyāniḥsvabhāvaṃ tattvato 'pagataikāntabhāvābhāvādiparāmarśarūpamiti",
  "SA14bsa031_u:1510_6": "bhāvayan bhāvanābalaniṣpattau keṣāñcinmaṇirūpyādijñānavad utsāritasakalabhrāntinimittāyā",
  "SA14bsa031_u:1510_7": "māyopamātmapratibhāsadhiyo nirvikalpāyāḥ kathañcit pratyātmavedyāyāḥ samutpāde jñeyāvaraṇaṃ",
  "SA14bsa031_u:1510_8": "samyag yogī prajahyāt /",
  "SA14bsa031_u:1511_0": "anyathā paraiḥ sarvadā ākāśasya dravyābhāvamātrarūpadhāraṇavad anādheyānapaneyasvarūpadhāraṇād",
  "SA14bsa031_u:1511_1": "dharmāṇāṃ kṣaṇikānāṃ jñānamātrarūpāṇāṃ jñeyalakṣaṇānāñca yadi paramārthato vidyamānatā",
  "SA14bsa031_u:1511_2": "syāt tadā pratipakṣabhāvanayā ākāśasyeva teṣāṃ na kiñcit kriyate /",
  "SA14bsa031_u:1512": "ato bhāvābhiniveśaviparyāsāvinivṛtyā yad bhagavataḥ sarvathāḥ jñeyāvaraṇaprahāṇaṃ dharmāṇāñca yatsattopagamyate paraiḥ tatparasparaviruddhārthābhyupagame vismayasthānīyaṃ bhavet /",
  "SA14bsa031_u:1513": "ityevaṃ bhāvapakṣaṃ nirākṛtya niḥsvabhāvapakṣadṛḍhīkāreṇa mumukṣubhiridamevāṅgīkarttavyamityantaraślokena sthānapakṣamāha -",
  "SA14bsa031_u:1514": "nāpaneyamataḥ kiñcit pakṣeptavyaṃ na kiñcana /",
  "SA14bsa031_u:1515": "draṣṭavyaṃ bhūtato bhūtaṃ bhūtadarśī vimucyate // Abhis_5.21 //",
  "SA14bsa031_u:1516_0": "iti / yasmādevaṃ bhāvābhiniveśena mukteranupapattirato apavādasamāroparūpamapanayanaprakṣepaṃ",
  "SA14bsa031_u:1516_1": "kasyaciddharmasyākṛtvā idameva pratītyasamutpannaṃ saṃvṛtyā tathyarūpaṃ rūpādiniḥsvabhāvādirūpato nirūpaṇīyam,",
  "SA14bsa031_u:1517": "evañca māyāgajena aparamāyāgajaparājayavad viparyāsanivṛtyā tatvadarśī vimucyata iti /",
  "SA14bsa031_u:1518": "ityevaṃ prāsaṅgikamabhidhāya prakṛtaṃ darśanamārgamāha -",
  "SA14bsa031_u:1519": "ekaikasyaiva dānādai teṣāṃ yaḥ saṅgraho mithaḥ /",
  "SA14bsa031_u:1520": "sa ekakṣaṇikaḥ kṣāntisaṅgṛhīto 'tra dṛkpathaḥ // Abhis_5.22 //",
  "SA14bsa031_u:1521": "iti / dānādiṣaṭpāramitānāṃ pratyekamekaikabhāve dānādau yaḥ parasparaṃ sarvapāramitāsaṅgrahaḥ,",
  "SA14bsa031_u:1522": "so 'traikakṣaṇiko mūrdhābhisamaye duḥkhadharmajñānakṣāntisaṃgṛhītaḥ trimaṇḍalaviśuddhiprabhāvitaḥ ṣaṭtriṃśadākāranirjāto darśanamārgaḥ /",
  "SA14bsa031_u:1523": "asmiṃśca (darśanamārge)",
  "SA14bsa031_u:1524_0": "samutpanne kāmarūpārūpyadhātubhedena pratyekaṃ caturvikalpanavaprakāratayā aṣṭottaraśatagrāhyagrāhakavikalpaprahāṇena",
  "SA14bsa031_u:1524_1": "tatsaṃgṛhītavikalpajanakavāsanākleśāṣṭottaraśataprahāṇaṃ pratītyasamutpādadharmatayopalabhyate /",
  "SA14bsa031_u:1525": "tatra vaśitvārthaṃ tāmeva punaḥ punarbhāvayatīti antaraślokenāha -",
  "SA14bsa031_u:1526": "sa samādhiṃ samāpadya tataḥ siṃhavijṛmbhitam /",
  "SA14bsa031_u:1527": "anulomaṃ vilomañca pratītyotpādamīkṣate // Abhis_5.23 //",
  "SA14bsa031_u:1528": "iti / sa darśanamārgaprāpto yogī kleśajñeyāvaraṇabhayābhāvāt siṃhavijṛmbhitaṃ (nāma)",
  "SA14bsa031_u:1529": "samādhiṃ samāpadya uttarakālamavidyāpratyayāḥ saṃskārā ityādyanulomaṃ jarāmaraṇanirodho jātinirodhād ityādipratilomaṃ pratītyasamutpādaṃ nirūpayati /",
  "SA14bsa031_u:1530": "6 - bhāvanāmārgaḥ (mūrdhaprayogaḥ)",
  "SA14bsa031_u:1531": "darśanamārgamevamabhidhāya vipakṣaprahāṇādikam ādhārapratipattipūrvakaṃ subodhamiti ādhāraṃ bhāvanāmārgamāha -",
  "SA14bsa031_u:1532": "kāmāptamavadhīkṛtya vijñānamasamāhitam /",
  "SA14bsa031_u:1533": "sanirodhāḥ samāpattīrgatvāgamya nava dvidhā // Abhis_5.24 //",
  "SA14bsa031_u:1534": "ekadvitricatuḥpañcaṣaṭsaptāṣṭavyatikramāt /",
  "SA14bsa031_u:1535": "avaskandasamāpattiranirodhamatulyatā // Abhis_5.25 //",
  "SA14bsa031_u:1536": "iti / bodhisattvāḥ prathamadhyānamārabhya yāvannirodhaṃ gatvā tato nirodhamārabhya yāvat prathamadhyānamāgamya evamanulomapratiloma (krama)",
  "SA14bsa031_u:1537": "-dvayena caturdhyāna caturārūpyanirodhalakṣaṇā nava samāpattīrgatvā āgamya punaḥ prathamaṃ dhyānaṃ samāpadya tato vyutthāya nirodham,",
  "SA14bsa031_u:1538": "evaṃ yāvannaivasaṃjñānāsaṃjñāyatanānnirodhaṃ samāpadya,",
  "SA14bsa031_u:1539": "tato vyutthāya anantarasamāpattimālambya kāmāvacaraṃ vijñānaṃ maryādārūpeṇāvasthāpya upāyakauśalyabalena vyutthāya tadeva vijñānamasamāhitamāmukhīkṛtya,",
  "SA14bsa031_u:1540": "tato nirodhaṃ tato 'samāhitaṃ tato nirodhamekaṃ parityajya naivasaṃjñānāsaṃjñāyatanaṃ tato 'samāhim tato dvayaṃ parityajya ākiñcanyāyatanaṃ tato 'samāhitam,",
  "SA14bsa031_u:1541": "evaṃ yāvadaṣṭau parityajya prathamaṃ dhyānaṃ tato 'samāhitam,",
  "SA14bsa031_u:1542": "ityekādiparityāgenānirodhasamāpattiṃ yāvad visadṛśadvāreṇa gacchatītyatulyagām avaskandasamāpattiṃ vaśitvalakṣaṇām āmukhīkṛtya bhāvanāmārgo bhavati /",
  "SA14bsa031_u:1543": "bhāvanāmārgamevamabhidhāya tatra praheyaḥ caturvidho vipakṣo vaktavyaḥ /",
  "SA14bsa031_u:1544": "prathamaṃ tāvad grāhyavikalpamāha -",
  "SA14bsa031_u:1545": "saṃkṣepe vistare buddhaiḥ sānāthyenāparigrahe /",
  "SA14bsa031_u:1546": "traikālike guṇābhāve śreyasastrividhe pathi // Abhis_5.26 //",
  "SA14bsa031_u:1547": "eko grāhyavikalpo 'yaṃ prayogākāragocaraḥ /",
  "SA14bsa031_u:1548": "iti saṃkṣiptarūcisattvānugraheṇa dharmasaṃkṣepe,",
  "SA14bsa031_u:1549": "vistararucisattvānukampayā dharmavistare,",
  "SA14bsa031_u:1550": "yathāvihitārthānanuṣṭhānena buddhasānāthyāparigrahe,",
  "SA14bsa031_u:1551": "samutpannaniruddhatvena prayogamārgaguṇābhāve,",
  "SA14bsa031_u:1552": "samyagutpattihetuvaidhuryād darśanamārgaguṇābhāve,",
  "SA14bsa031_u:1553": "anāgatāsattvena bhāvanāmārgaguṇābhāve,",
  "SA14bsa031_u:1554": "viparyāsaśāntatvādinā nirvāṇaprayogamārge,",
  "SA14bsa031_u:1555": "śūnyatābhinirhāratvena darśanamārge,",
  "SA14bsa031_u:1556": "naiḥsvābhāvyabhāvakatvena bhāvanāmārge ca prathamo grāhyavikalpaḥ asyāmavasthāyāṃ praheyatvena bhāvanāmārgaprayogāvasthāyāṃ navavidho viṣayī /",
  "SA14bsa031_u:1557": "prathamamevaṃ nirdiśya dvitīyaṃ grāhyavikalpamāha -",
  "SA14bsa031_u:1558": "dvitīyaścittacaittānāṃ pravṛttiviṣayo mataḥ // Abhis_5.27 //",
  "SA14bsa031_u:1559": "anutpādastu cittasya bodhimaṇḍāmanaskriyā /",
  "SA14bsa031_u:1560": "hīnayānamanaskārau sambodheramanaskṛtiḥ // Abhis_5.28 //",
  "SA14bsa031_u:1561": "bhāvane 'bhāvane caiva tadviparyaya eva ca /",
  "SA14bsa031_u:1562": "ayathārthaśca vijñeyo vikalpo bhāvanāpathe // Abhis_5.29 //",
  "SA14bsa031_u:1563": "iti / kalyāṇamitrādivaikalyād bodhicittānutpāde,",
  "SA14bsa031_u:1564": "viśiṣṭabuddhālambanapuṇyābhāvād bodhimaṇḍāmanaskāre,",
  "SA14bsa031_u:1565": "śrāvakagotratvāt tadyānamanaskaraṇe,",
  "SA14bsa031_u:1566": "pratyekabuddhagotratvāt tadyānāmukhīkaraṇe,",
  "SA14bsa031_u:1567": "prajñāpāramitāpratipattivaidhuryāt samyaksambodhyamanaskaraṇe,",
  "SA14bsa031_u:1568": "sopalambhatvena bhāvanāyāṃ nirupalambhavattvena abhāvanāyām,",
  "SA14bsa031_u:1569": "anupalambhānanupalambhatvāt nabhāvanānābhāvane,",
  "SA14bsa031_u:1570": "viparītābhiniveśād ayathārthatve ca dvitīyo grāhyavikalpaḥ tasyāmavasthāyāṃ praheyatvena bhāvanāmārge cittacaittapravṛtyavasthāyāṃ navavidho viṣayī /",
  "SA14bsa031_u:1571": "dvitīyamevaṃ nirdiśya prathamaṃ grāhakavikalpamāha -",
  "SA14bsa031_u:1572": "grāhakaḥ prathamo jñeyaḥ sattvaprajñaptigocaraḥ /",
  "SA14bsa031_u:1573": "dharmaprajñatyaśūnyatvasaktipravicayātmakaḥ // Abhis_5.30 //",
  "SA14bsa031_u:1574": "kṛte ca vastuno yānatritaye ca sa kīrttitaḥ /",
  "SA14bsa031_u:1575": "dakṣiṇāyā aśuddhau vā caryāyāśca vikopane // Abhis_5.31 //",
  "SA14bsa031_u:1576": "iti / dravyasadanupapattyā sattvaprajñaptau,",
  "SA14bsa031_u:1577": "pratibhāsamātratvāt (sarva)",
  "SA14bsa031_u:1578": "-dharmaprajñaptau,",
  "SA14bsa031_u:1579": "sarvatragatvāt sarvākārajñatādidharmāśūnyatve,",
  "SA14bsa031_u:1580": "sarvathābhiniveśāprahāṇād dharmasaktau,",
  "SA14bsa031_u:1581": "niḥsvabhāvāvabodhena dharmapravicaye,",
  "SA14bsa031_u:1582": "samuddeśākaraṇena vastūddeśakaraṇe,",
  "SA14bsa031_u:1583": "rūpādyupalambhatvād yānatrayaniryāṇe,",
  "SA14bsa031_u:1584": "samyagapratipannatvena dakṣiṇāśuddhau,",
  "SA14bsa031_u:1585": "dānādyupalambhapratiṣattyā caryāvikopane ca pūrvavad grāhakavikalpo bhāvanāmārgaprayogāvasthāyāṃ navavidho viṣayī /",
  "SA14bsa031_u:1586": "prathamamevaṃ nirdiśya dvitīyaṃ grāhakavikalpamāha -",
  "SA14bsa031_u:1587": "sattvaprajñaptitaddhetuviṣayo navadhā 'paraḥ /",
  "SA14bsa031_u:1588": "bhāvanāmārgasambaddho vipakṣastadvighātataḥ // Abhis_5.32 //",
  "SA14bsa031_u:1589": "iti / vipakṣo dvitīyo grāhakavikalpaḥ sattvaprajñaptitadvyavasthāpanapratibhāsamātrahetuviṣayo bhāvanāmārgeṇa sampraheyatvāt tatsambaddho navaprakāraḥ /",
  "SA14bsa031_u:1590": "kathaṃ navaprakāra iti ced?",
  "SA14bsa031_u:1591": "dvābhyāmantaraślokābhyāmāha -",
  "SA14bsa031_u:1592": "sarvajñatānāṃ tisṛṇāṃ yathāsvaṃ trividhāvṛtau /",
  "SA14bsa031_u:1593": "śāntimārgatathatādisaṃprayogaviyogayoḥ // Abhis_5.33 //",
  "SA14bsa031_u:1594": "asamatve ca duḥkhādau kleśānāṃ prakṛtāvapi /",
  "SA14bsa031_u:1595": "dvayābhāve ca saṃmohe vikalpaḥ paścimo mataḥ // Abhis_5.34 //",
  "SA14bsa031_u:1596": "iti / sarvākārāparijñānena sarvākārajñatāvaraṇasaṃmohe,",
  "SA14bsa031_u:1597": "sarvamārgāparijñānena mārgajñatāvaraṇasaṃmohe,",
  "SA14bsa031_u:1598": "sarvavastvaparijñānena sarvajñatāvaraṇasaṃmohe,",
  "SA14bsa031_u:1599": "prajñāpāramitā 'parijñānena sarvaśāntamārgasaṃmohe,",
  "SA14bsa031_u:1600": "tathatājñeyarūpādyaparijñānena tathatādisaṃyogaviyogasaṃmohe,",
  "SA14bsa031_u:1601": "mārādisvarūpāparijñānena asamatvasaṃmohe,",
  "SA14bsa031_u:1602": "yathārūtārthagrāhitvena duḥkhādisatyasaṃmohe,",
  "SA14bsa031_u:1603": "rāgādisvabhāvāparijñānena kleśaprakṛtisaṃmohe,",
  "SA14bsa031_u:1604": "grāhyagrāhakalakṣaṇāparijñānena advayasaṃmohe ca pūrvavat paścimo grāhakavikalpo bhāvanāmārgacittacaittapravṛttyavasthāyāṃ navaprakāro viṣayī mataḥ //",
  "SA14bsa031_u:1605": "teṣāṃ bhāvanāmārgavipakṣāṇāṃ prahāṇe caturvidhapratipakṣo 'pi tadbhedena bhinno 'vagantavyaḥ /",
  "SA14bsa031_u:1606_0": "pūrvavad aṣṭottaraśatavikalpaprahāṇasamakālameva tatsaṃgṛhītāṣṭottaraśatakleśānāṃ",
  "SA14bsa031_u:1606_1": "prahāṇena sarvaguṇasampado bhāvanāmārgasthaṃ bodhisattvamāśrayanta iti dvābhyām antaraślokābhyāmāha -",
  "SA14bsa031_u:1607": "āsāṃ kṣaye satītīnāṃ cirāyocchvasitā iva /",
  "SA14bsa031_u:1608": "sarvākārajagatsaukhyasādhanā guṇasampadaḥ // Abhis_5.35 //",
  "SA14bsa031_u:1609": "sarvāḥ sarvābhisāreṇa nikāmaphalaśālinam /",
  "SA14bsa031_u:1610": "bhajante taṃ mahāsattvaṃ mahodadhimivāpagāḥ // Abhis_5.36 //",
  "SA14bsa031_u:1611_0": "iti / bhāvanāmārgābhyāsād āsāṃ caturvikalpajātīnāmupadravatvena itīnāṃ kṣaye sati",
  "SA14bsa031_u:1611_1": "saṃrodhavaikalyena saṃharṣocchvāsaprāptā iva sarvāstriyānasaṃgṛhītā guṇasampadaḥ",
  "SA14bsa031_u:1611_2": "kṛpāpāratantryāt sarvaprakārajagatsaukhyotpādanadakṣā sarvathābhimukhyāgamanaprakāreṇa",
  "SA14bsa031_u:1611_3": "prakarṣaparyantādhigamaphalaiḥ prātaśobhaṃ bhāvanāmārgasthaṃ bodhisattvamāśrayante",
  "SA14bsa031_u:1611_4": "mahāsamudramiva nadya iti /",
  "SA14bsa031_u:1612": "7 - ānantaryasamādhiḥ (mūrdhaprayogaḥ)",
  "SA14bsa031_u:1613": "bhāvanāmārgānantaramānantaryamārgamāha -",
  "SA14bsa031_u:1614": "trisāhasrajanaṃ śiṣyakhaḍgādhigamasaṃpadi /",
  "SA14bsa031_u:1615": "bodhisattvasya ca nyāme pratiṣṭhāpya śubhopamāḥ // Abhis_5.37 //",
  "SA14bsa031_u:1616": "kṛtvā puṇyabahutvena buddhatvāpteranantaraḥ /",
  "SA14bsa031_u:1617": "ānantaryasamādhiḥ sa sarvākārajñatā ca tat // Abhis_5.38 //",
  "SA14bsa031_u:1618": "iti / śrāvakapratyekabuddhabodhisattvānāṃ nyāme trisāhasramahāsāhasralokadhātavīyasattvān pratiṣṭhāpya kaścid yatpuṇyaṃ prasravati,",
  "SA14bsa031_u:1619": "tadupamīkṛtya tadviśiṣṭapuṇyabahutvena yā sarvākārajñatā tad buddhatvamiti buddhatvaprāpteravyavahito yaḥ samādhiḥ so 'trānantaryasamādhiḥ /",
  "SA14bsa031_u:1620": "tadālambanādayaḥ kīdṛśā iti ced?",
  "SA14bsa031_u:1621": "antaraślokena ālambanādīnāha -",
  "SA14bsa031_u:1622": "ālambanamabhāvo 'sya smṛtiścādhipatirmataḥ /",
  "SA14bsa031_u:1623": "ākāraḥ śāntatā cātra jalpājalpipravādinām // Abhis_5.39 //",
  "SA14bsa031_u:1624": "iti / asya cānantaryasamādheḥ sarvadharmābhāvopalabdhiḥ ālambanapratyayaḥ,",
  "SA14bsa031_u:1625": "smaraṇaṃ cādhiparipratyayaḥ,",
  "SA14bsa031_u:1626": "prakṛtiśāntatā cākāraḥ /",
  "SA14bsa031_u:1627": "atra ca sthāne duravagāhatvād aviditopāyakauśalānāṃ pravādināṃ (nānā)",
  "SA14bsa031_u:1628": "-codyamukhaparamparāprasarpiṇī (vipratipattiḥ)",
  "SA14bsa031_u:1629": "iti upāyakauśalena sā nirākartavyeti /",
  "SA14bsa031_u:1630": "anenāsya gabhīratā abhihitetyabhiprāyaḥ /",
  "SA14bsa031_u:1631": "8 - vipratipattiḥ (mūrdhaprayogaḥ)",
  "SA14bsa031_u:1632": "viparyastamatīnāṃ kīdṛśīḥ vipratipattīḥ nirākṛtya sa samādhirutpādayitavya iti cet?",
  "SA14bsa031_u:1633": "samādheranantaraṃ vipratipattīrāha -",
  "SA14bsa031_u:1634": "ālambanopapattau ca tatsvabhāvāvadhāraṇe /",
  "SA14bsa031_u:1635": "sarvākārajñatājñāne paramārthe sasaṃvṛtau // Abhis_5.40 //",
  "SA14bsa031_u:1636": "prayoge triṣu ratneṣu sopāye samaye muneḥ /",
  "SA14bsa031_u:1637": "viparyāse samārge ca pratipakṣavipakṣayoḥ // Abhis_5.41 //",
  "SA14bsa031_u:1638": "lakṣaṇe bhāvanāyāñca matā vipratipattayaḥ /",
  "SA14bsa031_u:1639": "sarvākārajñatādhārā ṣoḍhā daśa ca vādinām // Abhis_5.42 //",
  "SA14bsa031_u:1640": "iti saṃskṛtāsaṃskṛtadhātvorabhāvatvena ālambanopapattau,",
  "SA14bsa031_u:1641": "sarvathā nīrūpatvād ālambanasvabhāvāvadhāraṇe,",
  "SA14bsa031_u:1642": "bhāvābhāvānupalambhena sarvākārajñatājñāne,",
  "SA14bsa031_u:1643": "tathatāsvabhāvatvena saṃvṛtiparamārthasatyadvaye,",
  "SA14bsa031_u:1644": "dānādyanupalambhena prayoge,",
  "SA14bsa031_u:1645": "boddhavyābhāvād buddharatne,",
  "SA14bsa031_u:1646": "nāmadheyamātratvād dharmaratne,",
  "SA14bsa031_u:1647": "rūpādyālambanapratiṣedhāt saṃgharatne,",
  "SA14bsa031_u:1648": "dānādyanupalambhena upāyakauśale,",
  "SA14bsa031_u:1649": "bhāvābhāvobhayarūpādhigamapratiṣedhāt tathāgatābhisamaye,",
  "SA14bsa031_u:1650": "prapañcavyavasthāpitānityāditvena nityādiviparyāse,",
  "SA14bsa031_u:1651": "vibhāvitamārgaphalāsākṣātkaraṇena mārge,",
  "SA14bsa031_u:1652": "hānopādānābhāvena vipakṣe pratipakṣe ca,",
  "SA14bsa031_u:1653": "dharmyabhāvād dharmalakṣaṇe,",
  "SA14bsa031_u:1654_0": "svasāmānyalakṣaṇānupapattyā bhāvanāyāñca parasparaviruddhā bhāṣārthānuṣṭhānena ayujyamānatayā",
  "SA14bsa031_u:1654_1": "saṃśayarūpāḥ ṣoḍaśa vipratipattīryathānirdiṣṭaviṣayatvena sarvākārajñatādhiṣṭhānāḥ",
  "SA14bsa031_u:1654_2": "sarveṣāmeva aviditabodhisattvopāyakauśalajanapravādināṃ yathāsambhavamubhayasatyāśritopāyakauśalena",
  "SA14bsa031_u:1654_3": "nirākṛtya samyak sarvathā niścayamutpādya kalyāṇakāmairbodhisattvairānantaryasamādhiradhigamyata iti /",
  "SA14bsa031_u:1655": "iti abhisamayālaṅkāre nāma prajñāpāramitopadeśaśāstre pañcamādhikāravṛttiḥ /",
  "SA14bsa031_u:1656": "________________________________________________________________",
  "SA14bsa031_u:1657": "Ānupūrvikādhikāraḥ ṣaṣṭhaḥ",
  "SA14bsa031_u:1658": "prāptamūrdhā 'bhisamayo vyastasamastatvena adhigatānarthān anupurvīkṛtya sthirīkaraṇāya vibhāvayatītyanupūrvābhisamayamāha -",
  "SA14bsa031_u:1659": "dānena prajñayā yāvad buddhādau smṛtibhiśca sā /",
  "SA14bsa031_u:1660": "dharmābhāvasvabhāvenetyanupūrvakriyā matā // Abhis_6.1 //",
  "SA14bsa031_u:1661_0": "iti / trimaṇḍalaviśuddhiprabhāvitadānādiṣaṭpāramitāsarvākāraparipūraṇena prajñāpāramitāntargatapāramitācatuṣṭayatvāt",
  "SA14bsa031_u:1661_1": "samyag daśabhūminiṣpādakena smṛtyupasthānādinā saptabodhyaṅgākāreṇa āryāṣṭāṅgamārgatayā",
  "SA14bsa031_u:1661_2": "ca paramārthataḥ asmaraṇalakṣaṇena trividhabuddhānusmaraṇena yathākramaṃ nirvedhabhāgīyadarśanabhāvanāmārgadyotakena",
  "SA14bsa031_u:1661_3": "tathaiva kuśalākuśalāvyākṛtadharmānusmaraṇena pūrvavad āryāvaivartikabodhisattvasaṃghasmaraṇena",
  "SA14bsa031_u:1661_4": "tathaiva śīlatyāgadevatānusmaraṇena rūpādisarvadharmābhāve svabhāvāvabuddhena ca",
  "SA14bsa031_u:1661_5": "yo 'dhigamaḥ sānupūrvakriyeṣyata iheti /",
  "SA14bsa031_u:1662": "iti abhisamayālaṅkāre nāma prajñāpāramitopadeśaśāstre ṣaṣṭhādhikāravṛttiḥ /",
  "SA14bsa031_u:1663": "________________________________________________________________",
  "SA14bsa031_u:1664": "Ekakṣaṇābhisambodhādhikāraḥ saptamaḥ",
  "SA14bsa031_u:1665": "vibhāvitānupūrvābhisamayasya svabhyastīkaraṇāya teṣāmeva kṣaṇenaikenādhigama ityekakṣaṇābhisambodhaḥ /",
  "SA14bsa031_u:1666": "so 'pi lakṣaṇena caturvidha iti /",
  "SA14bsa031_u:1667": "1 - avipākalakṣaṇaḥ",
  "SA14bsa031_u:1668": "avipākānāsravasarvadharmaikakṣaṇalakṣaṇena prathama ekakṣaṇābhisambodhaḥ / ityāha -",
  "SA14bsa031_u:1669": "anāsravāṇāṃ sarveṣāmekaikenāpi saṃgrahāt /",
  "SA14bsa031_u:1670": "ekakṣaṇāvabodho 'yaṃ jñeyo dānādinā muneḥ // Abhis_7.1 //",
  "SA14bsa031_u:1671": "dharmadhātusvabhāvarūpe -",
  "SA14bsa031_u:1672": "eko bhāvaḥ sarvabhāvasvabhāvaḥ sarve bhāvā ekabhāvasvabhāvāḥ /",
  "SA14bsa031_u:1673": "eko bhāvastattvato yena dṛṣṭaḥ sarve bhāvāstattvatastena dṛṣṭāḥ //",
  "SA14bsa031_u:1674": "itinyāyānna kevalaṃ bahubhirekasya saṃgrahaḥ,",
  "SA14bsa031_u:1675_0": "api tvekakṣaṇadānādijñānena ālambyamānena apagatapratiniyatavastugrahaṇaviparyayarūpeṇa",
  "SA14bsa031_u:1675_1": "dānādyaśītyanuvyañjanalakṣaṇānāṃ dharmāṇāṃ saṃgraheṇa muneḥ bodhisattvasyāvabodho",
  "SA14bsa031_u:1675_2": "hi ekakṣaṇābhisambodha iti jñātavyaḥ /",
  "SA14bsa031_u:1676": "kimevaṃ punarekānāsravajñānālambane sarvānāsravasaṃgraha iti cet?",
  "SA14bsa031_u:1677": "laukikadṛṣṭāntenāha -",
  "SA14bsa031_u:1678": "araghaṭṭaṃ yathaikāpi padikā puruṣeritā /",
  "SA14bsa031_u:1679": "sakṛtsarvaṃ calayati jñānamekakṣaṇe tathā // Abhis_7.2 //",
  "SA14bsa031_u:1680_0": "iti / yathaikāpi padikā puruṣeritā sakṛdekavāraṃ sarvamaraghaṭṭaṃ sacchilpipūrvaparikarmasāmarthyāt",
  "SA14bsa031_u:1680_1": "calayati tathā pūrvapraṇidhānāvedhadharmadhātusāmarthyād ekasminneva kṣaṇe ekamanāsravamālambyamānaṃ",
  "SA14bsa031_u:1680_2": "sarvaṃ sajātīyamabhimukhīkārayatīti /",
  "SA14bsa031_u:1681": "2 - vipākalakṣaṇaḥ",
  "SA14bsa031_u:1682": "evaṃ prathamaṃ nirdiśya vipākadharmatāvasthānāsravasarvadharmaikakṣaṇalakṣaṇo bhavatyekakṣaṇābhisambodho dvitīyaḥ / ityāha -",
  "SA14bsa031_u:1683": "vipākadharmatāvasthā sarvaśuklamayī yadā /",
  "SA14bsa031_u:1684": "prajñāpāramitā jātā jñānamekakṣaṇe tadā // Abhis_7.3 //",
  "SA14bsa031_u:1685_0": "yadā bodhisattvasya pratipakṣabhāvanayā sarvavipakṣāpagamanena sakalavyavadānapakṣavipākadharmatāvasthā",
  "SA14bsa031_u:1685_1": "sarvakalaṅkāpagamena śaradindujyotsnāvat śuklasvabhāvā jātā tadā ekasminnevakṣaṇe",
  "SA14bsa031_u:1685_2": "vipākāvasthāprāptānām anāsravadharmāṇāṃ bodhāt jñānaṃ prajñāpāramitā ekakṣaṇābhisambodha iti /",
  "SA14bsa031_u:1686": "3 - alakṣaṇalakṣaṇaḥ",
  "SA14bsa031_u:1687": "dvitīyamevaṃ nirdiśya alakṣaṇasarvadharmaikakṣaṇalakṣaṇaḥ ekakṣaṇābhisambodhastṛtīyaḥ / ityāha -",
  "SA14bsa031_u:1688": "svapnopameṣu dharmeṣu sthitvā dānādicaryayā /",
  "SA14bsa031_u:1689": "alakṣaṇatvaṃ dharmāṇāṃ kṣaṇenaikena vindati // Abhis_7.4 //",
  "SA14bsa031_u:1690_0": "pūrvaṃ svapnopamasarvadharmābhyāsena sambhāradvayamanubhūya adhigamāvasthāyāṃ svapnasvabhāveṣu",
  "SA14bsa031_u:1690_1": "sarvadharmeṣu upādānaskandhādiṣu sthitvā dānādiṣaṭpāramitāpratipattyā dānādirūpanirūpaṇākāreṇa",
  "SA14bsa031_u:1690_2": "alakṣaṇāḥ sarvadharmā iti saṃkleśavyavadānarūpāṇāṃ dharmāṇām ekenaiva kṣaṇenālakṣaṇatvaṃ",
  "SA14bsa031_u:1690_3": "jānātītyevamekakṣaṇābhisambodhaḥ /",
  "SA14bsa031_u:1691": "4 - advayalakṣaṇaḥ",
  "SA14bsa031_u:1692": "tṛtīyamevaṃ nirdiśya advayalakṣaṇasarvadharmaikakṣaṇalakṣaṇaḥ ekakṣaṇābhisambodhaścaturthaḥ / ityāha -",
  "SA14bsa031_u:1693": "svapnaṃ taddarśinañcaiva dvayayogena nekṣate /",
  "SA14bsa031_u:1694": "dharmāṇāmadvayaṃ tattvaṃ kṣaṇenaikena paśyati // Abhis_7.5 //",
  "SA14bsa031_u:1695": "nirantaradīrghakāladvayapratibhāsaprahāṇābhyāsasātmībhāvād unmūlitadvayapratibhāsavāsano yadā bodhisattvo grāhyagrāhakayogena svapnaṃ grāhyaṃ svapnadaśiṃnaṃ grāhakaṃ nekṣate,",
  "SA14bsa031_u:1696": "tadā sarve 'pvevaṃdharmāṇo dharmā iti dharmāṇāmadvayaṃ tattvam ekenaiva kṣaṇenādhigacchatītyekakṣaṇābhisambodha iti /",
  "SA14bsa031_u:1697": "iti abhisamayālaṅkāre nāma prajñāpāramitopadeśaśāstre saptamādhikāravṛttiḥ /",
  "SA14bsa031_u:1698": "________________________________________________________________",
  "SA14bsa031_u:1699": "Dharmakāyādhikāraḥ aṣṭamaḥ",
  "SA14bsa031_u:1700": "1 - svabhāvakāyaḥ",
  "SA14bsa031_u:1701": "vibhāvitaikakṣaṇābhisambodhasya dvitīye kṣaṇe dharmakāyābhisambodhaḥ /",
  "SA14bsa031_u:1702": "sa ca svābhāvikakāyādibhedena caturvidhaḥ /",
  "SA14bsa031_u:1703": "(tatra) prathamaḥ svābhāvikakāya ityāha -",
  "SA14bsa031_u:1704": "sarvākārāṃ viśuddhiṃ ye dharmāḥ prāptā nirāsravāḥ /",
  "SA14bsa031_u:1705": "svābhāviko muneḥ kāyasteṣāṃ prakṛtilakṣaṇaḥ // Abhis_8.1 //",
  "SA14bsa031_u:1706_0": "smṛtyupasthānādayo jñānātmakā lokottarā dharmadhāturūpatvād anāsravāmalānāmāgantukatvena",
  "SA14bsa031_u:1706_1": "sarvaprakārāṃ viśuddhiṃ prakṛtiviviktalakṣaṇāṃ prāptāsteṣāṃ yā prakṛtiḥ svabhāvo 'nutpādarūpaḥ,",
  "SA14bsa031_u:1707": "ayaṃ munerbuddhasya bhagavato lokottareṇa mārgeṇa prāpyate,",
  "SA14bsa031_u:1708": "na kriyata ityakṛtrimārthena māyopamavijñānasarvadharmapratipattyādhigataḥ svābhāvikaḥ kāyaḥ /",
  "SA14bsa031_u:1709": "pariśiṣṭakāyatrayaṃ tathyasaṃvṛtyā pratibhāsamānaṃ paramārthato dharmatārūpaṃ yathādhimokṣaprabhāvitaṃ buddhabodhisattvaśrāvakādigocaratvena vyavasthāpitamiti kathanāya -",
  "SA14bsa031_u:1710": "viviktāvyatirekitvaṃ vivekasya yato matam /",
  "SA14bsa031_u:1711": "itinyāyāt tadavyatireke 'pi pṛthag vyavasthāpyate /",
  "SA14bsa031_u:1712": "2 - jñānadharmakāyaḥ",
  "SA14bsa031_u:1713": "itthaṃ prathamaṃ kāyaṃ nirdiśya dvitīyo niṣprapañcajñānātmako dharmakāyaḥ anāsravaḥ smṛtyupasthānādyātmaka iti tamāha -",
  "SA14bsa031_u:1714": "bodhipakṣāpramāṇāni vimokṣā anupūrvaśaḥ /",
  "SA14bsa031_u:1715": "navātmikā samāpattiḥ kṛtsnaṃ daśavidhātmakam // Abhis_8.2 //",
  "SA14bsa031_u:1716": "abhibhvāyatanānyaṣṭaprakārāṇi prabhedataḥ /",
  "SA14bsa031_u:1717": "araṇā praṇidhijñānamabhijñāḥ pratisaṃvidaḥ // Abhis_8.3 //",
  "SA14bsa031_u:1718": "sarvākārāścatasro 'tha śuddhayo vaśitā daśa /",
  "SA14bsa031_u:1719": "balāni daśa catvāri vaiśāradyānyarakṣaṇam // Abhis_8.4 //",
  "SA14bsa031_u:1720": "trividhaṃ smutyupasthānaṃ tridhā 'saṃmoṣadharmatā /",
  "SA14bsa031_u:1721": "vāsanāyāḥ samuddhāto mahato karuṇā jane // Abhis_8.5 //",
  "SA14bsa031_u:1722": "āveṇikā munereva dharmā ye 'ṣṭādaśeritāḥ /",
  "SA14bsa031_u:1723": "sarvākārajñatā ceti dharmakāyo 'bhidhīyate // Abhis_8.6 //",
  "SA14bsa031_u:1724": "iti / smṛtyupasthānādyārabhya āryāṣṭāṅgamārgaparyantā bodhipakṣāḥ /",
  "SA14bsa031_u:1725": "pūrvavadapramāṇāni maitryādicaturbrahmavihārāḥ /",
  "SA14bsa031_u:1726": "adhyātmaṃ rūpyarūpī bahirdhā rūpāṇi paśyatīti dvauḥ,",
  "SA14bsa031_u:1727": "śubhaṃ vimokṣaṃ kāyena sākṣātkṛtvopampadya viharatītyekaḥ,",
  "SA14bsa031_u:1728": "ākāśavijñānākiñcanyanaivasaṃjñānāsaṃjñāyatanānīti catvāraḥ,",
  "SA14bsa031_u:1729": "saṃjñāveditanirodha ityekaḥ ityaṣṭau vimokṣāḥ /",
  "SA14bsa031_u:1730": "rūpadhātucaturdhyānāni caturārūpyasamāpattayo nirodhasamāpattiriti nava samāpattayaḥ /",
  "SA14bsa031_u:1731": "pṛthivyaptejovāyunīlapītalohitāvadātavijñānākāśamiti kṛtsnaṃ daśavidham /",
  "SA14bsa031_u:1732": "adhyātmarūpārūpasaṃjñinau pratyekaṃ parīttādhimātrākārābhyāṃ bahirdhā rūpāṇi paśyatastānyabhibhūya jānīta iti catuṣṭayam,",
  "SA14bsa031_u:1733": "adhyātmārūpasaṃjñī eva nīlapītalohitāvadātānabhibhūya paśyatīti catuṣṭayamityaṣṭavidhamabhibhvāyatanam /",
  "SA14bsa031_u:1734": "parasantānagatakleśaraṇaprabandhonmūlanāt samādhirityaraṇā /",
  "SA14bsa031_u:1735": "samyagapagatasarvanimittasaṅgavyāghātaṃ saṃśayāpanayanakāripraṇidhānasamṛddhyā āsaṃsāramasamāhitāvasthāyāṃ pravartata iti praṇidhijñānam,",
  "SA14bsa031_u:1736": "ṣaḍabhijñāścatasraśca pratisavidaḥ pūrvoktā āśrayālambanacittajñānapariśuddhaya iti catasraḥ śuddhayaḥ /",
  "SA14bsa031_u:1737": "āyuścittapariṣkārakarmopapattyadhimuktipraṇidhānarddhijñānadharmavaśitā iti daśa vaśitāḥ /",
  "SA14bsa031_u:1738": "pūrvoktāni daśa balāni,",
  "SA14bsa031_u:1739": "catvāri vaiśāradyāni ca /",
  "SA14bsa031_u:1740": "pariśuddhakāyavāṅmanaḥsamudācārastathāgataḥ,",
  "SA14bsa031_u:1741": "nāstyasya viparītasamudācāratā,",
  "SA14bsa031_u:1742": "yāṃ paraparijñānabhayāt pracchādayitavyāṃ manyeta ityarakṣaṇaṃ trividham /",
  "SA14bsa031_u:1743": "dharmadeśanāyāṃ śrotukāmāśrotukāmobhayakāmeṣu yathākramamanunayapratighobhayavivikta evopakṣekaḥ smṛtimān viharatīti smṛtyupasthānaṃ tridhā /",
  "SA14bsa031_u:1744": "sattvārthakriyākālānatikramalakṣaṇetyasaṃmoṣadharmatā /",
  "SA14bsa031_u:1745": "kleśajñeyāvaraṇānuśayarūpabījaprahāṇād vāsanāyāḥ samuddhātaḥ sakalajanahitāśayatā,",
  "SA14bsa031_u:1746": "mahatī karuṇā jane 'ṣṭādaśāveṇikā buddhadharmā sarvākārajñatā /",
  "SA14bsa031_u:1747": "'ca' iti śabdena saṃgṛhītāḥ mārgajñatādayo 'pi prāguktāḥ /",
  "SA14bsa031_u:1748": "sarve cāśrayaparāvṛttyā parāvṛttā bodhipakṣādayo niṣprapañcajñānātmakā dharmakāyo 'bhidhīyata iti kecit /",
  "SA14bsa031_u:1749": "anye tu -",
  "SA14bsa031_u:1750": "sarvākārāṃ viśuddhiṃ ye dharmāḥ prāptā nirāsravāḥ /",
  "SA14bsa031_u:1751": "svābhāviko muneḥ kāyasteṣāṃ prakṛtilakṣaṇaḥ //",
  "SA14bsa031_u:1752": "iti yathārutattvena lokottarānevānāsravān dharmānabhyupagamya teṣāṃ yāṃ prakṛtiranutpādatā tallakṣaṇaḥ svābhāvikaḥ kāyaḥ,",
  "SA14bsa031_u:1753": "sa eva ca dharmatākāyo dharmakāya iti bhāvapratyayalopād vyapadiśyata iti vyākhyāya,",
  "SA14bsa031_u:1754": "ke punaste 'nāsravā dharmā yeṣāṃ prakṛtilakṣaṇo dharmakāya ityāśaṅkya 'bodhipakṣāpramāṇānī' tyādikārikāmavatārayanti /",
  "SA14bsa031_u:1755": "teṣāṃ yogisaṃvṛtyā viśiṣṭārthapratibhāsajananadvāreṇāśrayaparāvṛttyā parāvṛttā dharmadeśanādyarthakriyākāriṇo 'vaśyamadvayāścittacaitāḥ kathamabhyupagantavyāḥ?",
  "SA14bsa031_u:1756": "saṅgṛhītā ityapare /",
  "SA14bsa031_u:1757": "kecit (kāyacatuṣṭayavyākhyāne) -",
  "SA14bsa031_u:1758": "svābhāvikaḥ sasāmbhogo nairmāṇiko 'parastathā /",
  "SA14bsa031_u:1759": "dharmakāyaḥ sakāritraścaturdhā samudīritaḥ //",
  "SA14bsa031_u:1760": "itikārikāyāṃ svābhāvikaśabdānantaraṃ dharmakāyaśabdasyāpāṭhāt kāyatrayameveti /",
  "SA14bsa031_u:1761": "anye tūpadarśitaprayojanasāmarthyāt kārikābandhānurodhena jñānasyaiva kāritreṇa sambandhārthaṃ caivamuktam,",
  "SA14bsa031_u:1762": "ato 'viruddhaṃ sarvaṃ pradeśāntarābhihitaṃ kāyacatuṣṭayaṃ bhavatīti /",
  "SA14bsa031_u:1763": "śrāvakādyaraṇāsamādheḥ buddhasyāraṇāsamādheḥ vaiśiṣṭyadarśanāya antaraślokenāha -",
  "SA14bsa031_u:1764": "śrāvakasyāraṇādṛṣṭernṛkleśaparihāritā /",
  "SA14bsa031_u:1765": "tatkleśasrotaucchittyai grāmādiṣu jināraṇā // Abhis_8.7 //",
  "SA14bsa031_u:1766": "iti / mā 'smaddarśanāt kasyacit kleśotpattiḥ syāditi manuṣyakleśotpattiparihāritā śrāvakādyaraṇāsamādhiḥ /",
  "SA14bsa031_u:1767": "tathāgatānāṃ tu sakalajanakleśaprabandhonmūlanaṃ syāditi grāmādiṣu araṇāsamādhiviśeṣaḥ /",
  "SA14bsa031_u:1768": "śrāvakādipraṇidhijñānāt tathāgatapraṇidhijñānasya vaiśiṣṭyapradarśanāya antaraślokenāha -",
  "SA14bsa031_u:1769": "anābhogamanāsaṅgamavyāghātaṃ sadā sthitam /",
  "SA14bsa031_u:1770": "sarvapraśnāpanudbauddhaṃ praṇidhijñānamiṣyate // Abhis_8.8 //",
  "SA14bsa031_u:1771": "iti / nirnimittatvena svarasapravṛttam,",
  "SA14bsa031_u:1772": "vastvanabhiniveśād rūpādisaṅgavigatam,",
  "SA14bsa031_u:1773": "savāsanakleśajñeyāvaraṇaprahāṇāt sarvajñeyāvyāghātam,",
  "SA14bsa031_u:1774": "āsaṃsāramavasthānāt sadā sthitam,",
  "SA14bsa031_u:1775": "samyak pratisaṃvillābhāt praśnavisarjanakāri tāthāgataṃ praṇidhijñānamitīṣṭam /",
  "SA14bsa031_u:1776": "śrāvakādīnāṃ viparītatvena naivam /",
  "SA14bsa031_u:1777": "syādevaṃ nityaṃ mahākaruṇāmayadharmakāyāvasthāne kathaṃ (sakalaprāṇabhṛtāṃ)",
  "SA14bsa031_u:1778": "sadā nāthekriyeti?",
  "SA14bsa031_u:1779": "antaraślokena samādhānamāha -",
  "SA14bsa031_u:1780": "paripākaṃ gate hetau yasya yasya yadā yadā /",
  "SA14bsa031_u:1781": "hitaṃ bhavati kartavyaṃ prathate tasya tasya saḥ // Abhis_8.9 //",
  "SA14bsa031_u:1782": "iti / kalyāṇamitrādisamavadhānād buddhādyālambane paripoṣaṃ gate hetau pūrvāvaropitakuśalamūlabīje sati,",
  "SA14bsa031_u:1783": "yasya sattvasya yasmin kāle dharmadeśanādikaṃ kriyamāṇamāyatipathyaṃ bhavati,",
  "SA14bsa031_u:1784": "tadā tasyārthakaraṇāya pūrvapraṇidhānasamṛddhyā tatpratibhāsānurūpeṇārthakriyākārī bhagavāniti (mahākaruṇāsvabhāvadharmakāyāvasthānena)",
  "SA14bsa031_u:1785": "sarvadā cintāmaṇirivopasthito 'pi svakarmāparādhajanitahetuvaidhuryānna phaladāyakaḥ pratibhāsata ityabhiprāyaḥ /",
  "SA14bsa031_u:1786": "tatkathamiti śaṃkāyāmantaraślokena dṛṣṭāntamāha -",
  "SA14bsa031_u:1787": "varṣatyapi hi parjanye naiva bījaṃ prarohati /",
  "SA14bsa031_u:1788": "samutpāde 'pi buddhānāṃ nābhavyo bhadramaśnute // Abhis_8.10 //",
  "SA14bsa031_u:1789": "iti / yathā devarāje varṣatyapi sati pūtībhāvādinā abījībhūtaṃ bījaṃ tilādi na prādurbhavati,",
  "SA14bsa031_u:1790": "tadvad buddhānāṃ sakalamanorathaparipūraṇadakṣāṇāṃ samutpāde 'pi abhavyo na bhadraṃ saddharmaśravaṇādikaṃ prāpnotīti /",
  "SA14bsa031_u:1791": "kathaṃ jñānātmako dharmakāyaḥ pratiniyatayogisantānādhāravartī pratikṣaṇamutpadyamāno vyāpo nitya iti kathyata iti ced?",
  "SA14bsa031_u:1792": "antaraślokenāha -",
  "SA14bsa031_u:1793": "iti kāritravaipulyād buddho vyāpī nirūcyate /",
  "SA14bsa031_u:1794": "akṣayatvācca tasyaiva nitya ityapi kathyate // Abhis_8.11 //",
  "SA14bsa031_u:1795_0": "iti / yathoktanyāyenaivaṃ sarvatra pratibhāsadvāreṇārthakriyākaraṇavaipulyāt prabandhatayā",
  "SA14bsa031_u:1795_1": "āsaṃsāramavasthānena ca bhagavataḥ kṣayābhāvād yathākramaṃ buddho vyāpī nitya ityabhidhīyate /",
  "SA14bsa031_u:1796": "3 - sambhogakāyaḥ",
  "SA14bsa031_u:1797": "kāyadvayamevaṃ nirdiśya lakṣaṇānuvyañjanavirājitaḥ sāmbhogikaḥ rūpakāyasvabhāvastṛtīyaḥ / tamāha -",
  "SA14bsa031_u:1798": "dvātriṃśallakṣaṇāśītivyañjanātmā munerayam /",
  "SA14bsa031_u:1799": "sāṃbhogiko mataḥ kāyo mahāyānopabhogataḥ // Abhis_8.12 //",
  "SA14bsa031_u:1800": "iti / dvātriṃśallakṣaṇāśītyanuvyañjanātmako 'yaṃ daśabhūmipraviṣṭamahābodhisattvaiḥ paramānavadyamahāyānadharmasaṃbhogaprītisukhopabhogāt buddhasya bhagavataḥ sāmbhogikakāyaḥ /",
  "SA14bsa031_u:1801": "kāni tāni dvātriṃśallakṣaṇānīti cet?",
  "SA14bsa031_u:1802": "pañcabhirantaraślokairāha -",
  "SA14bsa031_u:1803": "cakrāṅkahastaḥ kramakūrmapādo jālāvanaddhāṅgulipāṇipādaḥ /",
  "SA14bsa031_u:1804": "karau sapādau taruṇau mṛdū ca samutsadaiḥ saptabhirāśrayo 'sya // Abhis_8.13 //",
  "SA14bsa031_u:1805": "dīrghāṅgulirvyāyatapārṣṇigātraṃ prājyaṃ tvṛjūcchaṅkhapadordhvaromā /",
  "SA14bsa031_u:1806": "eṇeyajaṅghaśca paṭūrubāhuḥ kośāvanaddhottamabastiguhyaḥ // Abhis_8.14 //",
  "SA14bsa031_u:1807": "suvarṇavarṇaḥ pratanucchaviśca pradakṣiṇaikaikasujātaromā /",
  "SA14bsa031_u:1808": "ūrṇāṅkitāsyo haripūrvakāyaḥ skandhau vṛtāvasya citāntarāṃsaḥ // Abhis_8.15 //",
  "SA14bsa031_u:1809": "hīno rasaḥ khyāti rasottamo 'sya nyagrodhavanmaṇḍalatulyamūrtiḥ /",
  "SA14bsa031_u:1810": "uṣṇīṣamūrdhā pṛthucārujihvo brahmasvaraḥ siṃhahanuḥsuśuklāḥ // Abhis_8.16 //",
  "SA14bsa031_u:1811": "tulyāḥ pramāṇe 'viralāśca dantā anyūnasaṃkhyā daśikāścatasraḥ /",
  "SA14bsa031_u:1812": "nīlekṣaṇo govṛṣapakṣmanetro dvātriṃśadetāni hi lakṣaṇāni // Abhis_8.17//",
  "SA14bsa031_u:1813": "iti / (1) gurūṇāmanugamanapratyudgamanādinā cakrāṅkahastapādatā /",
  "SA14bsa031_u:1814": "(2) dṛḍhasaṃvarasamādānatvāt kūrmavat supratiṣṭhitapādatā /",
  "SA14bsa031_u:1815": "(3) catuḥsaṃgrahavastusevanād rājahaṃsavat jālāvanaddhāṅgulipāṇipādatā /",
  "SA14bsa031_u:1816": "(4) praṇītakhādyabhojyādidānād mṛdutaruṇahastapādatā /",
  "SA14bsa031_u:1817": "(5) praṇītataralehyādidānena samucchritahastapādaskandhagrīvāpradeśatvāt saptocchrayatā /",
  "SA14bsa031_u:1818": "(6) vadhyamokṣaṇatvād dīrghāṅgulitā /",
  "SA14bsa031_u:1819": "(7) jīvitānugrahaṇād āyatapārṣṇitā /",
  "SA14bsa031_u:1820": "(8) prāṇātipātaviratyā bṛhadṛjugātratā /",
  "SA14bsa031_u:1821": "(9) kuśaladharmasamādānād ucchaṅkhapādatā /",
  "SA14bsa031_u:1822": "(1)) gṛhītakuśalasamādānavardhanāt ūrdhvagaromatā /",
  "SA14bsa031_u:1823": "(11) satkṛtya vidyāśilpādidānād eṇeyajaṅghatā /",
  "SA14bsa031_u:1824": "(12) saṃvidyamānārthayācanakajanāpratyākhyānāt paṭūrūbāhutā /",
  "SA14bsa031_u:1825": "(13) sarvajanabrahmacaryasamādāpanaguhyamantrārakṣaṇāt kośagatabastiguhyatā /",
  "SA14bsa031_u:1826": "(14) praṇītopāstaraṇadānāt suvarṇavarṇatā /",
  "SA14bsa031_u:1827": "(15) prāsādādivaradānāt ślakṣṇacchavitā /",
  "SA14bsa031_u:1828": "(16) saṅgaṇikādiparivarjanāt pradakṣiṇāvartaikaikaromatā /",
  "SA14bsa031_u:1829": "(17) sarvagurujanayathāsthānaniveśanād ūrṇāṅkitamukhatā /",
  "SA14bsa031_u:1830": "(18) sarvathā mukharavacanānavasādanāt siṃhapūrvārddhakāyatā /",
  "SA14bsa031_u:1831": "(19) priyavāditvasubhāṣitānulomatvāt susaṃvṛtaskandhatā /",
  "SA14bsa031_u:1832": "(20) bhaiṣajyādidānāt citāntarāṃsatā /",
  "SA14bsa031_u:1833": "(21) glānajanopasthānād rasarasāgratā /",
  "SA14bsa031_u:1834": "(22) vanārāmādikaraṇasamādāpanāt nyagrodhaparimaṇḍalatā /",
  "SA14bsa031_u:1835": "(23) vihārādyabhyadhikapradānāduṣṇīṣaśiraskatā /",
  "SA14bsa031_u:1836": "(24) ślakṣṇādivacanāt prabhūtajihvatā /",
  "SA14bsa031_u:1837": "(25) sarvalokadhātusattvasaddharmavijñapanād brahmasvaratā /",
  "SA14bsa031_u:1838": "(26) sambhinnapralāpaviratyā siṃhahanutā /",
  "SA14bsa031_u:1839": "(27) sarvajanasammānādinā śukladantatā /",
  "SA14bsa031_u:1840": "(28) viśuddhājīvatvāt samadantatā /",
  "SA14bsa031_u:1841": "(29) satyavacanasamudācārād aviraladantatā /",
  "SA14bsa031_u:1842": "(30) piśunavacanānabhyāsāt samacatvāriṃśaddantatā /",
  "SA14bsa031_u:1843": "(31) sarvasattvaikaputradarśanād abhinīlanetratā /",
  "SA14bsa031_u:1844": "(32) pratighātādivivekadarśanād gopakṣmanetratā /",
  "SA14bsa031_u:1845": "siddhakaraṇāt lakṣaṇaṃ siddhaṃ bhavatītyantaraślokenāha -",
  "SA14bsa031_u:1846": "yasya yasyātra yo heturlakṣaṇasya prasādhakaḥ /",
  "SA14bsa031_u:1847": "tasya tasya prayūryāyaṃ samudāgamalakṣaṇaḥ // Abhis_8.18 //",
  "SA14bsa031_u:1848": "iti / yeṣāṃ lakṣaṇānāṃ ye prasādhakāḥ,",
  "SA14bsa031_u:1849": "tān prapūrya tāni dvātriṃśallakṣaṇāni prādurbhavanti /",
  "SA14bsa031_u:1850": "kāni teṣāṃ kāraṇānīti cet?",
  "SA14bsa031_u:1851": "dvābhyāmantaraślokābhyāmāha -",
  "SA14bsa031_u:1852": "gurūṇāmanuyānādirdṛḍhatā saṃvaraṃ prati /",
  "SA14bsa031_u:1853": "saṅgrahāsevanaṃ dānaṃ praṇītasya ca vastunaḥ // Abhis_8.19 //",
  "SA14bsa031_u:1854": "vadhyamokṣasamādānaṃ vivṛddhiḥ kuśalasya ca /",
  "SA14bsa031_u:1855": "ityādiko yathāsūtraṃ heturlakṣaṇasādhakaḥ // Abhis_8.20 //",
  "SA14bsa031_u:1856": "iti / ime dve kārike uparyeva lakṣaṇavyākhyānāvasare sphuṭite,",
  "SA14bsa031_u:1857": "ato na punaḥ vistīryeta iti /",
  "SA14bsa031_u:1858": "lakṣaṇānyevaṃ vyākhyāya dvādaśabhiḥ antaraślokaiḥ aśītyanuvyañjanānyāha -",
  "SA14bsa031_u:1859": "tāmrāḥ snigdhāśca tuṅgāśca nakhā aṃgulayo muneḥ /",
  "SA14bsa031_u:1860": "vṛttāścitānupūrvāśca gūḍhā nirgranthayaḥ śirāḥ // Abhis_8.21 //",
  "SA14bsa031_u:1861": "gūḍhau gulphau samau pādau siṃhebhadvijagopateḥ /",
  "SA14bsa031_u:1862": "vikrāntaṃ dakṣiṇaṃ cārugamanamṛjuvṛttatā // Abhis_8.22 //",
  "SA14bsa031_u:1863": "mṛṣṭānupūrvate medhyamṛdutve śuddhagātratā /",
  "SA14bsa031_u:1864": "pūrvavyañjanatā cārūpṛthumaṇḍalagātratā // Abhis_8.23 //",
  "SA14bsa031_u:1865": "samakramatvaṃ śuddhatvaṃ netrayoḥ sukumāratā /",
  "SA14bsa031_u:1866": "adīnotsadagātratve susaṃhatanagātratā // Abhis_8.24 //",
  "SA14bsa031_u:1867": "suvibhaktāṅgatā dhvāntapradhvastālokaśuddhatā /",
  "SA14bsa031_u:1868": "vṛttamṛṣṭākṣatākṣāmakukṣitāśca gabhīratā // Abhis_8.25 //",
  "SA14bsa031_u:1869": "dakṣiṇāvartatā nābheḥ samantāddarśanīyatā /",
  "SA14bsa031_u:1870": "samācāraḥ śuciḥ kālatilakāpagatā tanuḥ // Abhis_8.26 //",
  "SA14bsa031_u:1871": "karau tūlamṛdū snigdhagambhīrāyatalekhatā /",
  "SA14bsa031_u:1872": "nātyāyataṃ vaco bimbapratibimbaupamauṣṭhatā // Abhis_8.27 //",
  "SA14bsa031_u:1873": "mṛdvī tanvī ca raktā ca jihvā jīmūtaghoṣatā /",
  "SA14bsa031_u:1874": "cārumañjusvaro daṃṣṭrā vṛttāstīkṣṇāḥ sitāḥ samāḥ // Abhis_8.28 //",
  "SA14bsa031_u:1875": "anupūrvīṃ gatāstuṅgā nāsikā paramaṃ śuciḥ /",
  "SA14bsa031_u:1876": "viśāle nayane pakṣmacitaṃ padmadalākṣitā // Abhis_8.29 //",
  "SA14bsa031_u:1877": "āyataślakṣṇasusnigdhasamaromnau bhruvau bhujau /",
  "SA14bsa031_u:1878": "pīnāyatau samau karṇāvupaghātavivarjitau // Abhis_8.30 //",
  "SA14bsa031_u:1879": "lalāṭamaparimlānaṃ pṛthupūrṇottamāṅgatā /",
  "SA14bsa031_u:1880": "bhrabharābhāścitāḥ ślakṣṇā asaṃlulitamūrtayaḥ // Abhis_8.31 //",
  "SA14bsa031_u:1881": "keśā aparuṣāḥ puṃsāṃ saurabhyādapahāriṇaḥ /",
  "SA14bsa031_u:1882": "śrīvatsaḥ svastikañceti buddhānuvyañjanaṃ matam // Abhis_8.32 //",
  "SA14bsa031_u:1883": "iti / (1) sarvasaṃskāravītarāgatvena tāmranakhatā /",
  "SA14bsa031_u:1884": "(2) sarvasattvahitādhyāśayatvena snigdhanakhatā /",
  "SA14bsa031_u:1885": "(3) śreṣṭhavaṃśaprabhavatvena tuṅganakhatā /",
  "SA14bsa031_u:1886": "(4) vṛttānavadyatvena vṛttāṅgulitā /",
  "SA14bsa031_u:1887": "(5) samupacitakuśalamūlatvena citāṅgulitā /",
  "SA14bsa031_u:1888": "(6) samyaganūpūrvapravṛtatvena anupūrvāṅgulitā /",
  "SA14bsa031_u:1889": "(7) sunigūḍhakāyādikarmāntājīvatvena gūḍhaśiratā /",
  "SA14bsa031_u:1890": "(8) kleśagranthibhedakatvena nirgranthiśiratā /",
  "SA14bsa031_u:1891": "(9) sunigūḍhadharmamatitvena gūḍhagulphatā /",
  "SA14bsa031_u:1892": "(10) sarvadurgasthānajanottārakatvena aviṣamapādatā /",
  "SA14bsa031_u:1893": "(11) narābhibhavanakuśalatayā siṃhavikrāntagāmitā /",
  "SA14bsa031_u:1894": "(12) nāgābhibhavanakuśalatayā nāgavikrāntagāmitā /",
  "SA14bsa031_u:1895": "(13) vaihāyasaṅgamakuśalatayā haṃsavikrāntagāmitā /",
  "SA14bsa031_u:1896": "(14) puruṣavṛṣabhakuśalatayā vṛṣabhavikrāntagāmitā /",
  "SA14bsa031_u:1897": "(15) pradakṣiṇamārgānuyātatayā pradakṣiṇagāmitā /",
  "SA14bsa031_u:1898": "(16) prāsādikakuśalatayā cārugāmitā /",
  "SA14bsa031_u:1899": "(17) nityamavakracittatayā avakragāmitā /",
  "SA14bsa031_u:1900": "(18) viśuddhaguṇākhyāpakatayā vṛttagātratā /",
  "SA14bsa031_u:1901": "(19) pramṛṣṭapāpadharmatayā mṛṣṭagātratā /",
  "SA14bsa031_u:1902": "(20) vineyānurūpadharmadeśakatayā anupūrvagātratā /",
  "SA14bsa031_u:1903": "(21) kāyādiśucisamudācāratvāt śucigātratā /",
  "SA14bsa031_u:1904": "(22) karuṇācittatvāt mṛdugātratā /",
  "SA14bsa031_u:1905": "(23) viśuddhacittatvāt viśuddhagātratā /",
  "SA14bsa031_u:1906": "(24) paripūrṇadharmavinayatvāt paripūrṇavyañjanatā /",
  "SA14bsa031_u:1907": "(25) pṛthucāruguṇākhyānāt pṛthucārumaṇḍalagātratā /",
  "SA14bsa031_u:1908": "(26) sarvatra samacittatvāt samakramatā /",
  "SA14bsa031_u:1909": "(27) suviśuddhadharmadeśanād viśuddhanetratā /",
  "SA14bsa031_u:1910": "(28) sugamadharmadeśanāt sukumāragātratā /",
  "SA14bsa031_u:1911": "(29) nityamadīnacittatvād adīnagātratā /",
  "SA14bsa031_u:1912": "(30) samudgatakuśalatvād utsadagātratā /",
  "SA14bsa031_u:1913": "(31) kṣīṇapunarbhavatvena susaṃhatagātratā /",
  "SA14bsa031_u:1914": "(32) suvibhaktapratītyasamutpādadeśakatvena suvibhaktāṅgapratyaṅgatā /",
  "SA14bsa031_u:1915": "(33) suviśuddhapadārthadarśanād vitimiraśuddhālokatā /",
  "SA14bsa031_u:1916": "(34) vṛttasampannaśiṣyasaṃvartanīyatvena vṛttakukṣitā /",
  "SA14bsa031_u:1917": "(35) pramṛṣṭasaṃsāradoṣatvena mṛṣṭakukṣitā /",
  "SA14bsa031_u:1918": "(36) bhagnamānaśṛṅgatvena abhagnakukṣitā /",
  "SA14bsa031_u:1919": "(37) dharmakṣayavinivartakatvena akṣāmakukṣitā /",
  "SA14bsa031_u:1920": "(38) pratividdhadharmagambhīratvena gambhīranābhitā /",
  "SA14bsa031_u:1921": "(39) pradakṣiṇagrāhiśiṣyasaṃvartanīyatvena pradakṣiṇāvartanābhitā /",
  "SA14bsa031_u:1922": "(40) samantaprāsādikaparivārasaṃvartanīyatvena samantaprāsādikatā /",
  "SA14bsa031_u:1923": "(41) śucicittatvena śucisamudācāratā /",
  "SA14bsa031_u:1924": "(42) vyapagatākāladharmavinayatvena vyapagatatilakālakagātratā /",
  "SA14bsa031_u:1925": "(43) kāyādilāghavaprāpakadharmadeśakatvena tūlasadṛśasukumārapāṇitā /",
  "SA14bsa031_u:1926": "(44) pratilabdhasnigdhamahāśramaṇatvena snigdhapāṇilekhatā /",
  "SA14bsa031_u:1927": "(45) gambhīradharmasthānatvena gambhīrapāṇilekhatā /",
  "SA14bsa031_u:1928": "(46) samyagāyatipariśuddhadharmadeśakatvena āyatapāṇilekhatā /",
  "SA14bsa031_u:1929": "(47) pracurataraśikṣādeśakatvena nātyāyatavacanatā /",
  "SA14bsa031_u:1930": "(48) pratibimbavat viditasarvalokatvena bimbapratibimbopamauṣṭhatā /",
  "SA14bsa031_u:1931": "(49) mṛduvacanavinayatvenamṛdujihvatā /",
  "SA14bsa031_u:1932": "(50) prabhūtaguṇopapannatvena tanujihvatā /",
  "SA14bsa031_u:1933": "(51) raktabālajanaduravagāhadharmavinayatvena raktajihvatā /",
  "SA14bsa031_u:1934": "(52) sarvatrāsāpagatatvena meghagarjitaghoṣatā /",
  "SA14bsa031_u:1935": "(53) madhurādyālāpatvena madhuracārumañjusvaratā /",
  "SA14bsa031_u:1936": "(54) nivṛttabhavasaṃyojanatvena vṛttadaṃṣṭratā /",
  "SA14bsa031_u:1937": "(55) durdāntajanadamakatvena tīkṣṇadaṃṣṭratā /",
  "SA14bsa031_u:1938": "(56) paramaśukladharmavinayatvena śukladaṃṣṭratā /",
  "SA14bsa031_u:1939": "(57) samabhūtipratiṣṭhitatvena samadaṃṣṭratā /",
  "SA14bsa031_u:1940": "(58) samyaganupūrvābhisamayaprakāśakatvena anupūrvadaṃṣṭratā /",
  "SA14bsa031_u:1941": "(59) prajñāprakarṣasthāpakatvena tuṅganāsatā /",
  "SA14bsa031_u:1942": "(60) śucijanasampannatvena śucināsatā /",
  "SA14bsa031_u:1943": "(61) paramodāradharmatvenaviśālanayanatā /",
  "SA14bsa031_u:1944": "(62) samupacitasattvarāśitvena cittapakṣmatā /",
  "SA14bsa031_u:1945": "(63) sarvayuvatijanābhinanditvena sitāsitakamaladalanayanatā /",
  "SA14bsa031_u:1946": "(64) nityamāyatidarśitvena āyatabhrūkatā /",
  "SA14bsa031_u:1947": "(65) ślakṣṇadharmavinayakuśalatvena ślakṣṇabhrakatā /",
  "SA14bsa031_u:1948": "(66) kuśalasnigdhasantānatvena susnigdhabhrakatā /",
  "SA14bsa031_u:1949": "(67) samantadoṣadarśitvena samaromabhrūkatā /",
  "SA14bsa031_u:1950": "(68) paramapīḍānivartakatvena pīnāyatabhujatā /",
  "SA14bsa031_u:1951": "(69) vijitarāgādisamaratvena samakarṇatā /",
  "SA14bsa031_u:1952": "(70) sarvasattvānupahatasantānasvena anupahatakarṇendriyatā /",
  "SA14bsa031_u:1953": "(71) sarvadṛṣṭikṛtānyathāvipariṇāmatvena aparimlānalalāṭatā /",
  "SA14bsa031_u:1954": "(72) sarvavādipramathanatvena pṛthulalāṭatā /",
  "SA14bsa031_u:1955": "(73) paripūrṇottamapraṇidhānatvena pūrṇottamāṅgatā /",
  "SA14bsa031_u:1956": "(74) viṣayarativyāvartakatvena bhramarasadṛśakeśatā /",
  "SA14bsa031_u:1957": "(75) prahīṇadarśanabhāvanāprahātavyānuśayatvena citakeśatā /",
  "SA14bsa031_u:1958": "(76) ślakṣṇabuddhiparijñātaśāsanatvena ślakṣṇakeśatā /",
  "SA14bsa031_u:1959": "(77) rāgādyasaṃluṭhitacetanatvena asaṃluṭhitakeśatā /",
  "SA14bsa031_u:1960": "(78) nityamaparuṣavacanatvena aparuṣakeśatā /",
  "SA14bsa031_u:1961": "(79) bodhyaṅgakusumāvakīrṇatvena surabhikeśatā /",
  "SA14bsa031_u:1962": "(80) sarvathā śobhāsaṃvartanīyatvena śrīvatsasvastikanandyāvartalalitapāṇipādatalatā ceti /",
  "SA14bsa031_u:1963": "4 - nairmāṇikakāyaḥ",
  "SA14bsa031_u:1964": "itthaṃ kāyatrayaṃ nirdiśyaṃ caturthaḥ nairmāṇikakāyaḥ sarvabālajanasādhāraṇa iti /",
  "SA14bsa031_u:1965": "tamāha -",
  "SA14bsa031_u:1966": "karoti yena citrāṇi hitāni jagataḥ samam /",
  "SA14bsa031_u:1967": "ābhavātso 'nupacchinnaḥ kāyo nairmāṇiko mune // Abhis_8.33 //",
  "SA14bsa031_u:1968": "iti / yena śākyamunitathāgatādirūpeṇa āsaṃsāraṃ sarvalokadhātuṣu sattvānāṃ samīhitamarthaṃ samaṃ karoti,",
  "SA14bsa031_u:1969": "asau kāyaḥ prabandhatayā anuparato nairmāṇiko buddhasya bhagavataḥ sarvabālajanasādhāraṇaścaturtho 'vasātavyaḥ /",
  "SA14bsa031_u:1970": "buddhakāritrāṇi",
  "SA14bsa031_u:1971_0": "ityevaṃ svābhāvikakāyasvarūpabhāvanāprabhāvitabuddhādiviṣayatve jñānādyapekṣya parikalpitakāyatrayaṃ",
  "SA14bsa031_u:1971_1": "nirdiśyaṃ saṃvṛtyā jñānameva sāmbhogikakāyādipratibhāsotpādadvāreṇārthakriyākārīti",
  "SA14bsa031_u:1971_2": "karma vineyajanapratibhāsabhāk tadādhipatyāśrayeṇāyātaṃ dharmakāya eveti /",
  "SA14bsa031_u:1972": "tathā karmāpyanucchinnamasyāsaṃsāramiṣyate /",
  "SA14bsa031_u:1973": "gatīnāṃ śamanaṃ karma saṅgrahe ca caturvidhe // Abhis_8.34 //",
  "SA14bsa031_u:1974": "niveśanaṃ sasaṃkleśe vyavadānāvabodhane /",
  "SA14bsa031_u:1975": "sattvānāmarthayāthātmye ṣaṭsu pāramitāsu ca // Abhis_8.35 //",
  "SA14bsa031_u:1976": "buddhamārge prakṛtyaiva śūnyatāyāṃ dvayakṣaye /",
  "SA14bsa031_u:1977": "saṃkete 'nupalambhe ca paripāke ca dehinām // Abhis_8.36 //",
  "SA14bsa031_u:1978": "bodhisattvasya mārge 'bhiniveśasya nivāraṇe /",
  "SA14bsa031_u:1979": "bodhiprāptau jinakṣetraviśuddhau niyatiṃ prati // Abhis_8.37 //",
  "SA14bsa031_u:1980": "aprameye ca sattvārthe buddhasevādike guṇe /",
  "SA14bsa031_u:1981": "bodheraṅgeṣvanāśe ca karmaṇāṃ satyadarśane // Abhis_8.38 //",
  "SA14bsa031_u:1982": "viparyāsaprahāṇe ca tadavastukatānaye /",
  "SA14bsa031_u:1983": "vyavadāne sasambhāre saṃskṛtāsaṃskṛte prati // Abhis_8.39 //",
  "SA14bsa031_u:1984": "vyatibhedāparijñāne nirvāṇe ca niveśanam /",
  "SA14bsa031_u:1985": "dharmakāyasya karmedaṃ saptaviṃśatidhā matam // Abhis_8.40 //",
  "SA14bsa031_u:1986": "iti / tatra prathamaṃ praśastāpraśastagatyanabhiniveśāvasthānalakṣaṇaṃ gatipraśamanaṃ karma kṛtvā,",
  "SA14bsa031_u:1987": "dānādicatuḥsaṅgrahavastuni pratiṣṭhāpya,",
  "SA14bsa031_u:1988": "śrutamayādijñānena vipakṣapratipakṣaheyopādeyadvāreṇa bodhayitvā,",
  "SA14bsa031_u:1989": "māyākāra ivānunayādiviviktatayā maitryādilakṣaṇe parārthe sattvārthayāthātmye pratiṣṭhāpya,",
  "SA14bsa031_u:1990": "tadanu svārthe trimaṇḍalaviśuddhiprabhāvitaṣaṭpāramitābhyāse,",
  "SA14bsa031_u:1991": "tadanantaraṃ svaparārthalakṣaṇe daśakuśalakarmapathe buddhamārge,",
  "SA14bsa031_u:1992": "tataḥ sarvadharmaprakṛtiśūnyatābhyāse,",
  "SA14bsa031_u:1993": "tadanu dānapāramitādhiṣṭhānena prathamāyāṃ bhūmau sarvatragadharmadhātuprativedhalakṣaṇe advayadharme,",
  "SA14bsa031_u:1994": "tato dvitīyādibhūmau sambhāraparipūrihetubhūte śīlādipāramitāsarvadharmasāṅketikajñāne niveśayati /",
  "SA14bsa031_u:1995": "evamanukrameṇa prajñāpāramitādhiṣṭhānena ṣaṣṭhyāṃ bhūmau jñānajñeyabhāvānabhiniveśalakṣaṇe sarvadharmānupalambhe,",
  "SA14bsa031_u:1996": "tadanantaraṃ saptamyāmupāyapāramitābalena sattvaparipāke,",
  "SA14bsa031_u:1997": "tato balapāramitābalenāṣṭamyāṃ śrāvakādyasādhāraṇe bodhisattvamārge,",
  "SA14bsa031_u:1998": "punastatraiva sarvabhāvābhiniveśaprahāṇe,",
  "SA14bsa031_u:1999": "tadanu navamyāṃ praṇidhānapāramitāsāmarthyād bodhiprāptau,",
  "SA14bsa031_u:2000": "tadanantaraṃ jñānapāramitābalād daśamyāṃ bhūmau vividhabuddhakṣetraviśuddhau pratiṣṭhāpya,",
  "SA14bsa031_u:2001": "punastatraiva ekajātipratibaddhasvarūpe samyak sambodhipratiniyame daśadiglokadhātavīyasattvārthe sarvalokadhātubuddhopasaṅkramaṇādiguṇe ca niveśayati /",
  "SA14bsa031_u:2002": "evamanukrameṇa punastatraina viśeṣamārgasvarūpe samastabodhyāvāhakadharmalakṣaṇe bodhyaṅge,",
  "SA14bsa031_u:2003": "karmaphalasambandhāvipraṇāśe,",
  "SA14bsa031_u:2004": "yathābhūtapadārthādhigame,",
  "SA14bsa031_u:2005": "sarvaviparyāsaprahāṇe,",
  "SA14bsa031_u:2006": "nirvastukaviparyāsaprahāṇe jñāne,",
  "SA14bsa031_u:2007": "prakṛtipariśuddhilakṣaṇe bodhisattvavyavadāne,",
  "SA14bsa031_u:2008": "sarvakalaṅkāpagatavyavadānahetau sambhāre,",
  "SA14bsa031_u:2009": "śūnyatāsvabhāvena saṃskṛtāsaṃskṛtāvyatibhedaparijñāne ca pratiṣṭhāpya tāthāgatyāṃ bhūmau nirvāṇe niveśayati /",
  "SA14bsa031_u:2010": "evaṃ dharmakāyavadasya saptaviṃśatiprakāraṃ karma āsaṃsāramiṣyata iti kāritram /",
  "SA14bsa031_u:2011": "prathamacittotpādasya antimakarmaṇāñca anukramanirdeśena avaśiṣṭānāṃ madhyapadārthānāmapi kramo veditavyaḥ,",
  "SA14bsa031_u:2012": "vaktavyabāhulyabhayānmayā nollikhitaḥ /",
  "SA14bsa031_u:2013": "iti abhisamayālaṅkāre nāma prajñāpāramitāśāstre aṣṭamādhikāravṛttiḥ /",
  "SA14bsa031_u:2014": "________________________________________________________________",
  "SA14bsa031_u:2015": "Madhyamarucisattvārthaṃ vyākhyānam",
  "SA14bsa031_u:2016": "evaṃ vistararucisattvānugraheṇa aṣṭabhiḥ padārthaiḥ (prajñāpāramitāṃ)",
  "SA14bsa031_u:2017": "vyākhyāya punaranyaprakāreṇa vyākhyānāyāha -",
  "SA14bsa031_u:2018": "lakṣaṇaṃ tatprayogastatprakarṣastadanukramaḥ /",
  "SA14bsa031_u:2019": "tanniṣṭhā tadvipākaścetyanyaḥ ṣoḍhārthasaṃgrahaḥ // 1 //",
  "SA14bsa031_u:2020": "iti / prathamaṃ sarvākārajñatāditrisarvajñatābhilakṣyasthānīyatvena lakṣaṇam /",
  "SA14bsa031_u:2021": "tato vaśitvārthatrisarvajñatābhāvanāṃ prati prayujyate 'neneti trisarvajñatāprayogaḥ sarvākārābhisambodhaḥ /",
  "SA14bsa031_u:2022": "tato 'tyabhyāsāt prakarṣagamanamiti trisarvajñatāyāḥ prakarṣāvasthomūrdhābhisamayaḥ /",
  "SA14bsa031_u:2023": "tato 'dhigatavastuniścayāya vyastasamastavibhāvitārthapraguṇīkaraṇamiti trisarvajñatānukramāvastho 'nupūrvābhisamayaḥ /",
  "SA14bsa031_u:2024": "tato viśeṣagamanābhāvāt trisarvajñatāniṣṭhāvasthaḥ samyagekakṣaṇābhisambodhaḥ /",
  "SA14bsa031_u:2025": "tatastasya phalam,",
  "SA14bsa031_u:2026": "iti trisarvajñatāvipāko dharmakāyaḥ sakāritraḥ /",
  "SA14bsa031_u:2027": "evaṃ ṣaṭprakāreṇārthasaṃgraheṇa pūrvavadeva jinajananī vyākhyeyā /",
  "SA14bsa031_u:2028": "saṃkṣiptarūcisattvārthaṃ vyākhyānam",
  "SA14bsa031_u:2029": "madhyamarucisattvānukampayā amunā ṣaṭprakāreṇārthasaṃgraheṇa vyākhyāya punaḥ saṃkṣiptarucisattvānurodhenānyaprakāreṇa vyākhyānāyāha -",
  "SA14bsa031_u:2030": "viṣayastritayo hetuḥ prayogaścaturātmakaḥ /",
  "SA14bsa031_u:2031": "dharmakāyaḥ phalaṃ karmetyanyastredhārthasaṃgrahaḥ // 2 //",
  "SA14bsa031_u:2032": "iti / ādau sarvākārajñatāditrisarvajñatāsvabhāvaḥ pravṛttiviṣayahetuḥ /",
  "SA14bsa031_u:2033": "sa kathaṃ prayujyata iti tadanantaraṃ sarvākārābhisambodhādiścaturvidho 'bhisamayaḥ prayogaḥ /",
  "SA14bsa031_u:2034": "tasyaivaṃ prayogavato viṣayasya kiṃ phalamiti tadanu dharmakāyaḥ sakarmā phalamityevaṃ trividhenārthasaṃgraheṇa tathaiva jinajananī vyākhyeyā /",
  "SA14bsa031_u:2035": "pariṇāmanā",
  "SA14bsa031_u:2036": "arthataḥ padato vāpi nāmaparyāyataḥ kvacit /",
  "SA14bsa031_u:2037": "tāvāneva budhairjñeyaḥ piṇḍārthaḥ sarvamātṛṣu // 1 //",
  "SA14bsa031_u:2038": "anyathā na bhavetsamyak sarvāsāṃ kramasaṃgrahaḥ /",
  "SA14bsa031_u:2039": "tatra piṇḍādibhedena vaiśiṣṭyaṃ jāyate dhruvam // 2 //",
  "SA14bsa031_u:2040": "āryavimuktisenasyānubhāvenātra darśitam /",
  "SA14bsa031_u:2041": "arthamātraṃ subodhāya tyaktvā vacanavistaram // 3 //",
  "SA14bsa031_u:2042": "vairocanaṃ guruṃ natvā sadupādhyāyajñāninam /",
  "SA14bsa031_u:2043": "kārikāṇāṃ sphuṭā vṛttirharibhadreṇa racyate // 4 //",
  "SA14bsa031_u:2044": "etadgranthavidhānena yatpuṇyamarjitaṃ mayā /",
  "SA14bsa031_u:2045": "nikhilāḥ prāṇinastena prāpnuyuḥ saugatīṃ dhiyam // 5 //",
  "SA14bsa031_u:2046": "sarvaśāstrabahirbhūtaḥ kvāhaṃ svalpamatiḥ pumān /",
  "SA14bsa031_u:2047": "kva cāryagatigamyo 'yaṃ śāstrārtho mahimānvitaḥ // 6 //",
  "SA14bsa031_u:2048": "tathāpyagocarībhūte yatnamāsthitavānaham /",
  "SA14bsa031_u:2049": "parātmahitabuddhyaiva kṣamyatāmeṣa sādhubhiḥ // 7 //",
  "SA14bsa031_u:2050": "aho mṛśaṃ mayā nānāmataiḥ śrāntena vīkṣitam /",
  "SA14bsa031_u:2051": "śamasthānaṃ cireṇedaṃ prajñāpāramitāmatam // 8 //",
  "SA14bsa031_u:2052": "iti prajñāpāramitopadeśaśāstre ācāryaharibhadrakṛtā abhisamayālaṅkāravṛttiḥ samāptā /",
  "SA14bsa031_u:2053": "bhāratīyapaṇḍitena vidyākaraprabheṇa mahālokacakṣuṣā vandeśrīkūṭena cānūdya nirṇītā /",
  "SA14bsa031_u:2054": "śrīpaṇḍitāmaragomyādibhiḥ bhikṣudhīmatprajñena ca paścāt sunirṇītā /"
}