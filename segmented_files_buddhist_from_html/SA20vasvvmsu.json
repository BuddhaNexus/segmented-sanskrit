{
  "SA20vasvvmsu:0": "(Vvs_3)",
  "SA20vasvvmsu:1": "māhāyāne traidhātukaṃ vijñaptimātraṃ vyavasthāpyate /",
  "SA20vasvvmsu:2": "cittamātraṃ bho jinaputrā yad uta traidhātukam iti sūtrāt /",
  "SA20vasvvmsu:3": "cittaṃ mano vijñānaṃ vijñaptiś ceti paryāyāḥ /",
  "SA20vasvvmsu:4": "cittam atra sasaṃprayogam abhipretaṃ /",
  "SA20vasvvmsu:5": "matram ity arthapratiṣedhārthaṃ /",
  "SA20vasvvmsu:6": "vijñaptimātram evedam asadarthāvabhāsanāt /",
  "SA20vasvvmsu:7": "yadvat taimirikasyāsat keśoṇḍukādidarśanaṃ // 1 //",
  "SA20vasvvmsu:8": "atra codyate /",
  "SA20vasvvmsu:9": "kaścid artho nāsti /",
  "SA20vasvvmsu:10": "na deśakālaniyamaḥ saṃtānāniyamo na ca /",
  "SA20vasvvmsu:11": "na ca kṛtyakriyā yuktā vijñaptir yadi nārthataḥ // 2 //",
  "SA20vasvvmsu:12": "kim uktaṃ bhavati /",
  "SA20vasvvmsu:13": "yadi vinā rūpādyarthena rūpādivijñaptir utpadyate na rūpādyarthāt /",
  "SA20vasvvmsu:14": "kasmāt kvacid deśa utpadyate na sarvatra /",
  "SA20vasvvmsu:15": "tatraiva ca deśe kadācid utpadyate na sarvadā /",
  "SA20vasvvmsu:16": "taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya /",
  "SA20vasvvmsu:17": "yathā taimirikāṇāṃ saṃtāne keśādyābhāso nānyeṣāṃ /",
  "SA20vasvvmsu:18": "kasmād yat taimirikaiḥ keśabhramarādi dṛśyate tena keśādikriyā na kriyate na ca tad anyair na kriyate /",
  "SA20vasvvmsu:19": "yad annapānavastraviṣāyudhādi svapne dṛśyate tenānnādikriyā na kriyate na ca tad anyair na kriyate /",
  "SA20vasvvmsu:20": "gandharvanagareṇāsattvān nagarakriyā na kriyate na ca tad anyair na kriyate /",
  "SA20vasvvmsu:21": "tasmād asadabhāvāvabhāsane deśakālaniyamaḥ saṃtānāniyamaḥ kṛtyakriyā ca na yujyate /",
  "SA20vasvvmsu:22": "na khalu na yujyate / yasmāt /",
  "SA20vasvvmsu:23": "deśādiniyamaḥ siddhaḥ svapnavat",
  "SA20vasvvmsu:24": "svapna iva svapnavat /",
  "SA20vasvvmsu:25": "kathaṃ tāvat /",
  "SA20vasvvmsu:26": "svapne vināpy arthena kvacid eva deśe kiṃcid bhramarārāmastrīpurūṣādikaṃ dṛśyate na sarvatra /",
  "SA20vasvvmsu:27": "tatraiva ca deśe kadācid dṛśyate na sarvakālam iti siddho vināpy arthena deśakālaniyamaḥ /",
  "SA20vasvvmsu:28": "pretavat punaḥ /",
  "SA20vasvvmsu:29": "saṃtānāniyamaḥ",
  "SA20vasvvmsu:30": "(Vvs_4)",
  "SA20vasvvmsu:31": "siddha iti vartate /",
  "SA20vasvvmsu:32": "pretānām iva pretavat /",
  "SA20vasvvmsu:33": "kathaṃ siddhaḥ samaṃ /",
  "SA20vasvvmsu:34": "sarvaiḥ pūyanadyādidarśane // 3 //",
  "SA20vasvvmsu:35": "pūyapūrṇā nadī pūyanadī /",
  "SA20vasvvmsu:36": "ghṛtaghaṭavat /",
  "SA20vasvvmsu:37": "tulyakarmavipākāvasthā hi pretāḥ sarve 'pi pūyapūrṇāṃ nadīṃ paśyanti naika eva /",
  "SA20vasvvmsu:38": "yathā pūyapūrṇām evaṃ mūtrapurīṣādipūrṇāṃ daṇḍāsidharaiś ca puruṣair adhiṣṭhitām ity ādigrahaṇena /",
  "SA20vasvvmsu:39": "evaṃ saṃtānāniyamo vijñaptinām asaty apy arthe siddhaḥ //",
  "SA20vasvvmsu:40": "svapnopaghātavat kṛtyakriyā",
  "SA20vasvvmsu:41": "siddha iti veditavyaṃ /",
  "SA20vasvvmsu:42": "yathā svapne dvayasamāpattim antareṇa śukravisargalakṣaṇaḥ svapnopaghātaḥ /",
  "SA20vasvvmsu:43": "evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ /",
  "SA20vasvvmsu:44": "narakavat punaḥ /",
  "SA20vasvvmsu:45": "sarvaṃ",
  "SA20vasvvmsu:46": "siddham iti veditavyaṃ /",
  "SA20vasvvmsu:47": "narakeṣv iva narakavat /",
  "SA20vasvvmsu:48": "kathaṃ siddhaṃ /",
  "SA20vasvvmsu:49": "narakapālādidarśane taiś ca bādhane // 4 //",
  "SA20vasvvmsu:50": "yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ /",
  "SA20vasvvmsu:51": "śvavāyasāyasaparvatādyāgamanagamanadarśanaṃ cety ādigrahaṇena /",
  "SA20vasvvmsu:52": "sarveṣāṃ ca naikasyaiva taiś ca tadbādhanaṃ siddham asatsv api narakapālādiṣu samānasvakarmavipākādhipatyāt /",
  "SA20vasvvmsu:53": "tathānyatrāpi sarvam etad deśakālaniyamādicatuṣtayaṃ siddham iti veditavyaṃ //",
  "SA20vasvvmsu:54": "kiṃ punaḥ kāraṇaṃ narakapālās te ca śvāno vāyasāś ca sattvā neṣyante /",
  "SA20vasvvmsu:55": "ayogāt /",
  "SA20vasvvmsu:56": "na hi te nārakā yujyante /",
  "SA20vasvvmsu:57": "tathaiva tadduḥkhāpratisaṃvedanāt /",
  "SA20vasvvmsu:58": "parasparaṃ yātayatām ime nārakā ime narakapālā iti vyavasthā na syāt /",
  "SA20vasvvmsu:59": "tulyākṛtipramāṇabalānāṃ ca parasparaṃ yātayatāṃ na tathā bhayaṃ syāt /",
  "SA20vasvvmsu:60": "dāhaduḥkhaṃ ca pradīptāyām ayomayyāṃ bhūmāv asahamānāḥ kathaṃ tatra parān yātayeyuḥ /",
  "SA20vasvvmsu:61": "anārakāṇāṃ vā narake kutaḥ saṃbhavaḥ /",
  "SA20vasvvmsu:62": "kathaṃ tāvat tiraścāṃ svargasaṃbhavaḥ /",
  "SA20vasvvmsu:63": "evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ syāt /",
  "SA20vasvvmsu:64": "tiraścāṃ saṃbhavaḥ svarge yathā na narake tathā /",
  "SA20vasvvmsu:65": "na pretānāṃ yatas tajjaṃ duḥkhaṃ nānubhavanti te // 5 //",
  "SA20vasvvmsu:66": "ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra saṃbhūtās tajjaṃ sukhaṃ pratyanubhavanti /",
  "SA20vasvvmsu:67": "na caiva narakapālādayo nārakaṃ duḥkhaṃ pratyanubhavanti /",
  "SA20vasvvmsu:68": "tasmān na tiraścāṃ saṃbhavo yukto nāpi pretānāṃ //",
  "SA20vasvvmsu:69": "teṣāṃ tarhi (Vvs_5)",
  "SA20vasvvmsu:70": "nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye narakapālādisaṃjñāṃ pratilabhante /",
  "SA20vasvvmsu:71": "tathā ca pariṇamanti /",
  "SA20vasvvmsu:72": "yad dvidhāṃ hastavikṣepādikriyāṃ kurvanto dṛśyante bhayotpādanārthaṃ /",
  "SA20vasvvmsu:73": "yathā meṣākṛtayaḥ parvatā āgacchanto gacchanto 'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti /",
  "SA20vasvvmsu:74": "na te na saṃbhavanty eva /",
  "SA20vasvvmsu:75": "yadi tatkarmabhis tatra bhūtānāṃ saṃbhavas tathā /",
  "SA20vasvvmsu:76": "iṣyate pariṇāmaś ca kiṃ vijñānasya neṣyate // 6 //",
  "SA20vasvvmsu:77": "vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante //",
  "SA20vasvvmsu:78": "api ca /",
  "SA20vasvvmsu:79": "karmaṇo vāsanānyatra phalam anyatra kalpyate /",
  "SA20vasvvmsu:80": "tatraiva neṣyate yatra vāsanā kiṃ nu kāraṇaṃ // 7 //",
  "SA20vasvvmsu:81": "yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya karmaṇo vāsanā teṣāṃ vijñānasaṃtānasaṃniviṣṭā nānyatra /",
  "SA20vasvvmsu:82": "yatraiva ca vāsanā tatraiva tasyāḥ phalaṃ tādṛśo vijñānapariṇāmaḥ kiṃ neṣyate /",
  "SA20vasvvmsu:83": "yatra vāsanā nāsti tatra tasyāḥ phalaṃ kalpyata iti kim atra kāraṇaṃ //",
  "SA20vasvvmsu:84": "āgamaḥ kāraṇaṃ /",
  "SA20vasvvmsu:85": "yadi vijñānam eva rūpādipratibhāsaṃ syān na rūpādiko 'rthas tadā rūpādyāyatanāstitvaṃ bhagavatā noktaṃ syāt /",
  "SA20vasvvmsu:86": "akāraṇam etad yasmāt /",
  "SA20vasvvmsu:87": "rūpādyāyatanāstitvaṃ tadvineyajanaṃ prati /",
  "SA20vasvvmsu:88": "abhiprāyavaśād uktam upapādukasattvavat // 8 //",
  "SA20vasvvmsu:89": "yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam āyatyām abhipretya /",
  "SA20vasvvmsu:90": "nāstīha sattva ātmā vā dharmās tv ete sahetukāḥ",
  "SA20vasvvmsu:91": "iti vacanāt /",
  "SA20vasvvmsu:92": "evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety ābhiprāyikaṃ tad vacanaṃ //",
  "SA20vasvvmsu:93": "ko 'tra abhiprāyaḥ /",
  "SA20vasvvmsu:94": "yataḥ svabījād vijñaptir yadābhāsā pravartate /",
  "SA20vasvvmsu:95": "dvividhāyatanatvena te tasyā munir abravīt // 9 //",
  "SA20vasvvmsu:96": "kim uktaṃ bhavati /",
  "SA20vasvvmsu:97": "rūpapratibhāsā vijñaptir yataḥ svabījāt pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena (Vvs_6)",
  "SA20vasvvmsu:98": "yathākramaṃ bhagavān abravīt /",
  "SA20vasvvmsu:99_0": "evaṃ yāvat spraṣṭavyapratibhāsā vijñaptir yataḥ svabījāt pariṇāmaviśeṣaprāptād utpadyate",
  "SA20vasvvmsu:99_1": "tac ca bījaṃ yat pratibhāsā ca sā te tasyā kāyaspraṣṭavyāyatanatvena yathākranaṃ",
  "SA20vasvvmsu:99_2": "bhagavān abravīd ity ayam abhiprāyaḥ //",
  "SA20vasvvmsu:100": "evaṃ punar abhiprāyavaśena deśayitvā ko guṇāḥ /",
  "SA20vasvvmsu:101": "tathā pudgalanairātmyapraveśo hi",
  "SA20vasvvmsu:102": "tathā hi deśyamāne pudgalanairātmyaṃ praviśanti /",
  "SA20vasvvmsu:103": "dvayād vijñānaṣaṭkaṃ pravartate /",
  "SA20vasvvmsu:104": "na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās te pudgalanairātmyaṃ praviśanti /",
  "SA20vasvvmsu:105": "anyathā punaḥ /",
  "SA20vasvvmsu:106": "deśanā dharmanairātmyapraveśaḥ",
  "SA20vasvvmsu:107": "anyatheti vijñaptimātradeśanā /",
  "SA20vasvvmsu:108": "kathaṃ dharmanairātmyapraveśaḥ /",
  "SA20vasvvmsu:109": "vijñaptimātram idaṃ rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā /",
  "SA20vasvvmsu:110": "yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate /",
  "SA20vasvvmsu:111": "na khalu sarvathā dharmo nāstīty evaṃ dharmanairātmyapraveśo bhavati / api tu /",
  "SA20vasvvmsu:112": "kalpitātmanā // 10 //",
  "SA20vasvvmsu:113": "yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ nairātmyaṃ na tv anabhilāpyenātmanā yo buddhānāṃ viṣaya iti /",
  "SA20vasvvmsu:114": "evaṃ vijñaptimātrasyāpi vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ nairātmyapraveśo bhavati na tu tadastitvāpavādāt /",
  "SA20vasvvmsu:115": "itarathā hi vijñapter api vijñaptyantaram arthaḥ syād iti vijñaptimātratvaṃ na sidhyetārthavatītvād vijñaptīnāṃ //",
  "SA20vasvvmsu:116": "kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti / yasmāt /",
  "SA20vasvvmsu:117": "na tad ekaṃ na cānekaṃ viṣayaḥ paramāṇuśaḥ /",
  "SA20vasvvmsu:118": "na ca te saṃhatā yasmāt paramāṇur na sidhyati // 11 //",
  "SA20vasvvmsu:119": "iti / kim uktaṃ bhavati /",
  "SA20vasvvmsu:120": "yat tadrūpādikam āyatanaṃ rūpādivijñaptīnāṃ pratyekaṃ viṣayaḥ syāt tad ekaṃ vā syād yathāvayavirūpaṃ kalpyate vaiśeṣikaiḥ /",
  "SA20vasvvmsu:121": "anekaṃ vā paramāṇuśaḥ /",
  "SA20vasvvmsu:122": "saṃhatā vā ta eva paramāṇavaḥ /",
  "SA20vasvvmsu:123": "na tāvad ekaṃ viṣayo bhavaty avayavebhyo 'nyasyāvayavirūpasya kvacid apy agrahaṇāt /",
  "SA20vasvvmsu:124": "nāpy anekaṃ paramāṇūnāṃ (Vvs_7)",
  "SA20vasvvmsu:125": "pratyekam agrahaṇāt /",
  "SA20vasvvmsu:126": "nāpi te saṃhatā viṣayībhavanti /",
  "SA20vasvvmsu:127": "yasmāt paramāṇur ekaṃ dravyaṃ na sidhyati //",
  "SA20vasvvmsu:128": "kathaṃ na sidhyati / yasmāt /",
  "SA20vasvvmsu:129": "ṣaṭkena yugapad yogāt paramāṇoḥ ṣaḍaṃśatā /",
  "SA20vasvvmsu:130": "ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti /",
  "SA20vasvvmsu:131": "ekasya yo deśas tatrānyasyāsaṃbhavāt /",
  "SA20vasvvmsu:132": "ṣaṇṇāṃ samānadeśatvāt piṇḍaḥ syād",
  "SA20vasvvmsu:133": "aṇumātrakaḥ // 12 //",
  "SA20vasvvmsu:134": "atha ya evaikasya paramāṇor deśaḥ sa eva ṣaṇṇāṃ /",
  "SA20vasvvmsu:135": "tena sarveṣāṃ samānadeśatvāt sarvaḥ piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt //",
  "SA20vasvvmsu:136": "naiva hi paramāṇavaḥ saṃyujyante niravayavatvāt /",
  "SA20vasvvmsu:137": "mā bhūd eṣa doṣaprasaṅgaḥ /",
  "SA20vasvvmsu:138": "saṃhatās tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ /",
  "SA20vasvvmsu:139": "yaḥ paramāṇūnāṃ saṃghāto na sa tebhyo 'rthāntaram iti /",
  "SA20vasvvmsu:140": "paramāṇor asaṃyogāt tatsaṃghāte 'sti kasya saḥ /",
  "SA20vasvvmsu:141": "saṃyoga iti vartate /",
  "SA20vasvvmsu:142": "na cānavayavatvena tatsaṃyogo na sidhyati // 13 //",
  "SA20vasvvmsu:143": "atha saṃghātā apy anyonyaṃ na saṃyujyante /",
  "SA20vasvvmsu:144": "na tarhi paramāṇūnāṃ niravayavatvāt saṃyogo na sidhyatīti vaktavyaṃ /",
  "SA20vasvvmsu:145": "sāvayavasyāpi hi saṃghātasya saṃyogānabhyupagamāt /",
  "SA20vasvvmsu:146": "tasmāt paramāṇur ekaṃ dravyaṃ na sidhyati /",
  "SA20vasvvmsu:147": "yadi ca paramāṇoḥ saṃyoga iṣyate yadi vā neṣyate /",
  "SA20vasvvmsu:148": "digbhāgabhedī yasyāsti tasyaikatvaṃ na yujyate /",
  "SA20vasvvmsu:149": "anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya paramāṇor ekatvaṃ yokṣyate /",
  "SA20vasvvmsu:150": "chāyāvṛtī katha vā",
  "SA20vasvvmsu:151": "yady ekaikasya paramāṇor digbhāgabhedo na syād ādityodaye katham anyatra chāyā bhavaty anyatrātapaḥ /",
  "SA20vasvvmsu:152": "na hi tasyānyaḥ pradeśo 'sti yatrātapo na syāt /",
  "SA20vasvvmsu:153": "āvaraṇaṃ ca kathaṃ bhavati paramāṇoḥ paramāṇvantareṇa yadi digbhāgabhedo neṣyate /",
  "SA20vasvvmsu:154": "na hi kaścid api paramāṇoḥ parabhāgo 'sti yatrāgamanād anyenānyasya pratighātaḥ syāt /",
  "SA20vasvvmsu:155": "asati ca pratighāte sarveṣāṃ samānadeśatvāt sarvaḥ saṃghātaḥ (Vvs_8)",
  "SA20vasvvmsu:156": "paramāṇumātraḥ syād ity uktaṃ /",
  "SA20vasvvmsu:157": "kim evaṃ neṣyate piṇḍasya te chāyāvṛtī na paramāṇor iti /",
  "SA20vasvvmsu:158": "kiṃ khalu paramāṇubhyo 'nyaḥ piṇḍa iṣyate yasya te syātāṃ / nety āha /",
  "SA20vasvvmsu:159": "anyo na piṇḍaś cen na tasya te // 14 //",
  "SA20vasvvmsu:160": "yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati /",
  "SA20vasvvmsu:161": "saṃniveśaparikalpa eṣaḥ paramāṇuḥ saṃghāta iti vā //",
  "SA20vasvvmsu:162": "kim anayā cintayā lakṣaṇaṃ /",
  "SA20vasvvmsu:163": "tu rūpādi yadi na pratiṣidhyate /",
  "SA20vasvvmsu:164": "kiṃ punas teṣāṃ lakṣaṇaṃ /",
  "SA20vasvvmsu:165": "cakṣurādiviṣayatvaṃ nīlāditvaṃ ca /",
  "SA20vasvvmsu:166": "tad evedaṃ saṃpradhāryate /",
  "SA20vasvvmsu:167": "yat tac cakṣurādīnāṃ viṣayo nīlapītādikam iṣyate kiṃ tad ekaṃ dravyam atha vā tad anekam iti /",
  "SA20vasvvmsu:168": "kiṃ cātaḥ /",
  "SA20vasvvmsu:169": "anekatve doṣa uktaṃ /",
  "SA20vasvvmsu:170": "ekatve na krameṇetir yugapan na grahāgrahau /",
  "SA20vasvvmsu:171": "vicchinnānekavṛttiś ca sūkṣmānīkṣā ca no bhavet // 15 //",
  "SA20vasvvmsu:172": "yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ krameṇetir na syād gamanam ity arthaḥ /",
  "SA20vasvvmsu:173": "sakṛtpādakṣepeṇa sarvasya gatatvāt /",
  "SA20vasvvmsu:174": "arvāgbhāgasya ca grahaṇaṃ parabhāgasya cāgrahaṇaṃ yugapan na syāt /",
  "SA20vasvvmsu:175": "na hi tasyaiva tadānīṃ grahaṇaṃ cāgrahaṇaṃ ca yuktam /",
  "SA20vasvvmsu:176": "vicchinnasya cānekasya hastyaśvādikasyaikatra vṛttir na syād yatraiva hy ekaṃ tatraivāparam iti kathaṃ tayor viccheda iṣyate /",
  "SA20vasvvmsu:177": "kathaṃ vā tad ekaṃ yat prāptaṃ ca tābhyāṃ na ca prāptam antarāle tac chūnyagrahaṇāt /",
  "SA20vasvvmsu:178": "sūkṣmāṇāṃ caudakajantūnāṃ sthūlaiḥ samānarūpāṇām anīkṣaṇaṃ na syād /",
  "SA20vasvvmsu:179": "yadi lakṣaṇabhedād eva dravyāntaratvaṃ kalpyate nānyathā /",
  "SA20vasvvmsu:180": "tasmād avaśyaṃ paramāṇuśo bhedaḥ kalpayitavyaḥ /",
  "SA20vasvvmsu:181": "sa caiko na sidhyati /",
  "SA20vasvvmsu:182": "tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti //",
  "SA20vasvvmsu:183": "pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ gariṣṭam ity asaty arthe katham iyaṃ buddhir bhavati pratyakṣam iti /",
  "SA20vasvvmsu:184": "pratyakṣabuddhiḥ svapnādau yathā",
  "SA20vasvvmsu:185": "vināpy artheneti pūrvam eva jñāpitaṃ",
  "SA20vasvvmsu:186": "sā ca yadā tadā /",
  "SA20vasvvmsu:187": "na so 'rtho dṛśyate tasya pratyakṣatvaṃ kathaṃ mataṃ // 16 //",
  "SA20vasvvmsu:188_0": "yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate",
  "SA20vasvvmsu:188_1": "manovijñānenaiva paricchedāc cakṣurvijñānasya ca tadā niruddhatvād iti kathaṃ tasya",
  "SA20vasvvmsu:188_2": "pratyakṣatvam iṣṭaṃ /",
  "SA20vasvvmsu:189": "viśeṣeṇa tu kṣaṇikasya viṣayasya tadānīṃ (Vvs_9)",
  "SA20vasvvmsu:190": "niruddham evaṃ tad rūpaṃ rasādikaṃ vā //",
  "SA20vasvvmsu:191": "nānanubhūtaṃ manovijñānena smaryata ity avaśyam arthānubhavena bhavitavyaṃ tac ca darśanam ity evaṃ tadviṣayasya rūpādeḥ pratyakṣatvaṃ mataṃ /",
  "SA20vasvvmsu:192": "asiddham idam anubhūtasyārthasya smaraṇaṃ bhavatīti / yasmāt /",
  "SA20vasvvmsu:193": "uktaṃ yathā tadābhāsā vijñaptiḥ",
  "SA20vasvvmsu:194": "vināpy arthena yathārthābhāsā cakṣurvijñānādikā vijñaptir utpadyate tathoktaṃ /",
  "SA20vasvvmsu:195": "smaraṇaṃ tataḥ /",
  "SA20vasvvmsu:196": "tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir utpadyata iti na smṛtyutpādād arthānubhavaḥ sidhyati /",
  "SA20vasvvmsu:197": "yadi yathā svapne vijñaptir abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet /",
  "SA20vasvvmsu:198": "na caivaṃ bhavati /",
  "SA20vasvvmsu:199": "tasmān na svapna ivārthopalabdhiḥ sarvā nirarthikā /",
  "SA20vasvvmsu:200": "idam ajñāpakaṃ / yasmāt /",
  "SA20vasvvmsu:201": "svapnadṛgviṣayābhāvaṃ nāprabuddho 'vigacchati // 17 //",
  "SA20vasvvmsu:202": "evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan na prabuddhas tadabhāvaṃ yathāvan nāvagacchati /",
  "SA20vasvvmsu:203": "yadā tu tatpratipakṣalokottaranirvikalpajñānalābhāt prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ yathāvad avagacchatīti samānam etat //",
  "SA20vasvvmsu:204": "yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante nārthaviśeṣāt /",
  "SA20vasvvmsu:205": "tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ sattvānāṃ sa kathaṃ sidhyati asati sadasatsaṃparke taddeśanāyāṃ ca /",
  "SA20vasvvmsu:206": "anyonyādhipatitvena vijñaptiniyamo mithaḥ /",
  "SA20vasvvmsu:207": "sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ /",
  "SA20vasvvmsu:208": "mitha iti parasparataḥ /",
  "SA20vasvvmsu:209": "ataḥ saṃtānāntaravijñaptiviśeṣāt saṃtānāntare vijñaptiviśeṣa utpadyate nārthaviśeṣāt /",
  "SA20vasvvmsu:210": "yadi yathā svapne nirarthikā vijñaptir evaṃ jāgrato 'pi syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ na bhavati / yasmāt /",
  "SA20vasvvmsu:211": "middhenopahataṃ cittaṃ svapne tenāsamaṃ phalaṃ // 18 //",
  "SA20vasvvmsu:212": "idam atra kāraṇāṃ na tv arthasadbhāvaḥ //",
  "SA20vasvvmsu:213": "yadi vijñāptimātram evedaṃ na kasyacit kāyo 'sti na vāk //",
  "SA20vasvvmsu:214": "katham upakramyamāṇānām aurabhrikādibhir urabhrādīnāṃ (Vvs_10)",
  "SA20vasvvmsu:215": "maraṇaṃ bhavti /",
  "SA20vasvvmsu:216": "atatkṛte vā tanmaraṇe katham aurabhrikādīnāṃ prāṇātipātāvadyena yogo bhavati /",
  "SA20vasvvmsu:217": "maraṇam paravijñaptiviśeṣād vikriyā yathā /",
  "SA20vasvvmsu:218": "smṛtilopādikānyeṣāṃ piśācādimanovaśāt // 19 //",
  "SA20vasvvmsu:219": "yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti /",
  "SA20vasvvmsu:220": "ṛddhivan manovaśāc ca /",
  "SA20vasvvmsu:221": "yathā sāraṇasyāryamahākātyāyanādhiṣṭhānāt svapnadarśanaṃ /",
  "SA20vasvvmsu:222": "āraṇyakarṣimanaḥpradoṣāc ca vemacitraparājayaḥ /",
  "SA20vasvvmsu:223": "tathā paravijñaptiviśeṣādhipatyāt pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ maraṇaṃ bhavatīti veditavyaṃ //",
  "SA20vasvvmsu:224": "kathaṃ vā daṇḍakāraṇyaśūnyatvam ṛṣikopataḥ /",
  "SA20vasvvmsu:225": "yadi paravijñaptiviśeṣādhipatyāt sattvānāṃ maraṇaṃ neṣyate /",
  "SA20vasvvmsu:226": "manodaṇḍasya hi mahāsāvadyatvaṃ sādhayatā bhagavatopālir gṛhapatiḥ pṛṣṭaḥ /",
  "SA20vasvvmsu:227": "kaccit te gṛhapate śrutaṃ kena tāni daṇḍakāraṇyāni mātaṅgāraṇyāni kaliṅgāraṇyāni śūnyāni medhyībhūtāni /",
  "SA20vasvvmsu:228": "tenoktaṃ /",
  "SA20vasvvmsu:229": "śrutaṃ me bho gautama ṛṣīṇāṃ manaḥpradoṣeṇeti /",
  "SA20vasvvmsu:230": "manodaṇḍo mahāvadyaḥ kathaṃ vā tena sidhyati // 20 //",
  "SA20vasvvmsu:231": "yady evaṃ kalpyate /",
  "SA20vasvvmsu:232_0": "tadabhiprasannair amānuṣais tadvāsinaḥ sattvā utsāditā na tv ṛṣīṇāṃ manaḥpradoṣān",
  "SA20vasvvmsu:232_1": "mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ mahāvadyatamaḥ siddho bhavati /",
  "SA20vasvvmsu:233": "tanmanaḥpradoṣamātreṇa tāvatāṃ sattvānāṃ maraṇāt sidhyati //",
  "SA20vasvvmsu:234": "yadi vijñaptimātram evedaṃ paracittavidaḥ kiṃ paracittaṃ jānanty atha na /",
  "SA20vasvvmsu:235": "kiṃ cātaḥ /",
  "SA20vasvvmsu:236": "yadi na jānanti kathaṃ paracittavido bhavanti /",
  "SA20vasvvmsu:237": "atha jānanti /",
  "SA20vasvvmsu:238": "paracittavidāṃ jñānam ayathārthaṃ kathaṃ yathā /",
  "SA20vasvvmsu:239": "svacittajñānaṃ",
  "SA20vasvvmsu:240": "tad api katham ayathārtha /",
  "SA20vasvvmsu:241": "ajñānād yathā buddhasya gocaraḥ // 21 //",
  "SA20vasvvmsu:242": "yathā tannirabhilāpyenātmanā buddhānāṃ gocaraḥ /",
  "SA20vasvvmsu:243": "tathā tadajñānāt tadubhayaṃ na yathārthaṃ vitathapratibhāsatayā grāhyagrāhakavikalpasyāprahīṇatvāt //",
  "SA20vasvvmsu:244": "anantaviniścayaprabhedāgāmbhīryāyāṃ vijñaptimātratāyāṃ /",
  "SA20vasvvmsu:245": "vijñaptimātratāsiddhiḥ svaśaktisadṛśī mayā /",
  "SA20vasvvmsu:246": "kṛteyaṃ sarvathā sā tu na cintyā",
  "SA20vasvvmsu:247": "(Vvs_11)",
  "SA20vasvvmsu:248": "sarvaprakārā tu sā mādṛśaiś cintayituṃ na śakyate /",
  "SA20vasvvmsu:249": "tarkāviṣayatvāt /",
  "SA20vasvvmsu:250": "kasya punaḥ sā sarvathā gocara ity āha /",
  "SA20vasvvmsu:251": "buddhagocaraḥ // 22 //",
  "SA20vasvvmsu:252": "buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād iti //",
  "SA20vasvvmsu:253": "viṃśatikā vijñaptimātratāsiddhiḥ /",
  "SA20vasvvmsu:254": "kṛtir iyam ācāryavasubandhoḥ /"
}