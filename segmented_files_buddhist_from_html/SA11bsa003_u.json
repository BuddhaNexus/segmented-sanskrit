{
  "SA11bsa003_u:0": "Śāntidevaviracitaḥ bodhicaryāvatāraḥ /",
  "SA11bsa003_u:1": "// om namo buddhāya //",
  "SA11bsa003_u:2": "1 Bodhicittānuśaṃso nāma prathamaḥ paricchedaḥ /",
  "SA11bsa003_u:3": "sugatān sasutān sadharmakāyān praṇipatyādarato 'khilāṃśca vandyān /",
  "SA11bsa003_u:4": "sugatātmajasaṃvarāvatāraṃ kathayiṣyāmi yathāgamaṃ samāsāt // SBca_1.1 //",
  "SA11bsa003_u:5": "na hi kiṃcidapūrvamatra vācyaṃ na ca saṃgrathanakauśalaṃ mamāsti /",
  "SA11bsa003_u:6": "ata eva na me parārthacintā svamano vāsayituṃ kṛtaṃ mayedam // SBca_1.2 //",
  "SA11bsa003_u:7": "mama tāvadanena yāti vṛddhiṃ kuśalaṃ bhāvayituṃ prasādavegaḥ /",
  "SA11bsa003_u:8": "atha matsamadhātureva paśyed aparo 'pyenamato 'pi sārthako 'yam // SBca_1.3 //",
  "SA11bsa003_u:9": "kṣaṇasaṃpadiyaṃ sudurlabhā pratilabdhā puruṣārthasādhanī /",
  "SA11bsa003_u:10": "yadi nātra vicintyate hitaṃ punarapyeṣa samāgamaḥ kutaḥ // SBca_1.4 //",
  "SA11bsa003_u:11": "rātrau yathā meghaghanāndhakāre vidyut kṣaṇaṃ darśayati prakāśam /",
  "SA11bsa003_u:12": "buddhānubhāvena tathā kadācil lokasya puṇyeṣu matiḥ kṣaṇaṃ syāt // SBca_1.5 //",
  "SA11bsa003_u:13": "tasmācchubhaṃ durbalameva nityaṃ balaṃ tu pāpasya mahatsughoram /",
  "SA11bsa003_u:14": "tajjīyate 'nyena śubhena kena saṃbodhicittaṃ yadi nāma na syāt // SBca_1.6 //",
  "SA11bsa003_u:15": "kalpānanalpān pravicintayadbhi rdṛṣṭaṃ munīndrairhitametadeva /",
  "SA11bsa003_u:16": "yataḥ sukhenaiva sukhaṃ pravṛddham utplāvayatyapramitāñjanaughān // SBca_1.7 //",
  "SA11bsa003_u:17": "bhavaduḥkhaśatāni tartukāmairapi sattvavyasanāni hartukāmaiḥ /",
  "SA11bsa003_u:18": "bahusaukhyaśatāni bhoktukāmair na vimocyaṃ hi sadaiva bodhicittam // SBca_1.8 //",
  "SA11bsa003_u:19": "bhavacārakabandhano varākaḥ sugatānāṃ suta ucyate kṣaṇena /",
  "SA11bsa003_u:20": "sanarāmaralokavandanīyo bhavati smodita eva bodhicitte // SBca_1.9 //",
  "SA11bsa003_u:21": "aśucipratimāmimāṃ gṛhītvā jinaratnapratimāṃ karotyanarghām /",
  "SA11bsa003_u:22": "rasajātamatīva vedhanīyaṃ sudṛḍhaṃ gṛhṇata bodhicittasaṃjñam // SBca_1.10 //",
  "SA11bsa003_u:23": "suparīkṣitamaprameyadhībhir bahumūlyaṃ jagadekasārthavāhaiḥ /",
  "SA11bsa003_u:24": "gatipattanavipravāsaśīlāḥ sudṛḍhaṃ gṛhṇata bodhicittaratnam // SBca_1.11 //",
  "SA11bsa003_u:25": "kadalīva phalaṃ vihāya yāti kṣayamanyat kuśalaṃ hi sarvameva /",
  "SA11bsa003_u:26": "satataṃ phalati kṣayaṃ na yāti prasavatyeva tu bodhicittavṛkṣaḥ // SBca_1.12 //",
  "SA11bsa003_u:27": "kṛtvāpi pāpāni sudāruṇāni yadāśrayāduttarati kṣaṇena /",
  "SA11bsa003_u:28": "śūrāśrayeṇeva mahābhayāni nāśrīyate tatkathamajñasattvaiḥ // SBca_1.13 //",
  "SA11bsa003_u:29": "yugāntakālānalavanmahānti pāpāni yannirdahati kṣaṇena /",
  "SA11bsa003_u:30": "yasyānuśaṃsānamitānuvāca maitreyanāthaḥ sudhanāya dhīmān // SBca_1.14 //",
  "SA11bsa003_u:31": "tadbodhicittaṃ dvividhaṃ vijñātavyaṃ samāsataḥ /",
  "SA11bsa003_u:32": "bodhipraṇidhicittaṃ ca bodhiprasthānameva ca // SBca_1.15 //",
  "SA11bsa003_u:33": "gantukāmasya gantuśca yathā bhedaḥ pratīyate /",
  "SA11bsa003_u:34": "tathā bhedo 'nayorjñeyo yāthāsaṃkhyena paṇḍitaiḥ // SBca_1.16 //",
  "SA11bsa003_u:35": "bodhipraṇidhicittasya saṃsāre 'pi phalaṃ mahat /",
  "SA11bsa003_u:36": "na tvavicchinnapuṇyatvaṃ yathā prasthānacetasaḥ // SBca_1.17 //",
  "SA11bsa003_u:37": "yataḥ prabhṛtyaparyantasattvadhātupramokṣaṇe /",
  "SA11bsa003_u:38": "samādadāti taccittamanivartyena cetasā // SBca_1.18 //",
  "SA11bsa003_u:39": "tataḥprabhṛti suptasya pramattasyāpyanekaśaḥ /",
  "SA11bsa003_u:40": "avicchinnāḥ puṇyadhārāḥ pravartante nabhaḥsamāḥ // SBca_1.19 //",
  "SA11bsa003_u:41": "idaṃ subāhupṛcchāyāṃ sopapattikamuktavān /",
  "SA11bsa003_u:42": "hīnādhimuktisattvārthaṃ svayameva tathāgataḥ // SBca_1.20 //",
  "SA11bsa003_u:43": "śiraḥśūlāni sattvānāṃ nāśayāmīti cintayan /",
  "SA11bsa003_u:44": "aprameyeṇa puṇyena gṛhyate sma hitāśayaḥ // SBca_1.21 //",
  "SA11bsa003_u:45": "kimutāpratimaṃ śūlamekaikasya jihīrṣataḥ /",
  "SA11bsa003_u:46": "aprameyaguṇaṃ sattvamekaikaṃ ca cikīrṣataḥ // SBca_1.22 //",
  "SA11bsa003_u:47": "kasya mātuḥ piturvāpi hitāśaṃseyamīdṛśī /",
  "SA11bsa003_u:48": "devatānāmṛṣīṇāṃ vā brahmaṇāṃ vā bhaviṣyati // SBca_1.23 //",
  "SA11bsa003_u:49": "teṣāmeva ca sattvānāṃ svārthe 'pyeṣa manorathaḥ /",
  "SA11bsa003_u:50": "notpannapūrvaḥ svapne 'pi parārthe saṃbhavaḥ kutaḥ // SBca_1.24 //",
  "SA11bsa003_u:51": "sattvaratnaviśeṣo 'yamapūrvo jāyate katham /",
  "SA11bsa003_u:52": "yatparārthāśayo 'nyeṣāṃ na svārthe 'pyupajāyate // SBca_1.25 //",
  "SA11bsa003_u:53": "jagadānandabījasya jagadduḥkhauṣadhasya ca /",
  "SA11bsa003_u:54": "cittaratnasya yatpuṇyaṃ tatkathaṃ hi pramīyatām // SBca_1.26 //",
  "SA11bsa003_u:55": "hitāśaṃsanamātreṇa buddhapūjā viśiṣyate /",
  "SA11bsa003_u:56": "kiṃ punaḥ sarvasattvānāṃ sarvasaukhyārthamudyamāt // SBca_1.27 //",
  "SA11bsa003_u:57": "duḥkhamevābhidhāvanti duḥkhaniḥsaraṇāśayā /",
  "SA11bsa003_u:58": "sukhecchayaiva saṃmohāt svasukhaṃ ghnanti śatruvat // SBca_1.28 //",
  "SA11bsa003_u:59": "yasteṣāṃ sukharaṅkāṇāṃ pīḍitānāmanekaśaḥ /",
  "SA11bsa003_u:60": "tṛptiṃ sarvasukhaiḥ kuryātsarvāḥ pīḍāśchinatti ca // SBca_1.29 //",
  "SA11bsa003_u:61": "nāśayatyapi saṃmohaṃ sādhustena samaḥ kutaḥ /",
  "SA11bsa003_u:62": "kuto vā tādṛśaṃ mitraṃ puṇyaṃ vā tādṛśaṃ kutaḥ // SBca_1.30 //",
  "SA11bsa003_u:63": "kṛte yaḥ pratikurvīta so 'pi tāvatpraśasyate /",
  "SA11bsa003_u:64": "avyāpāritasādhustu bodhisattvaḥ kimucyatām // SBca_1.31 //",
  "SA11bsa003_u:65": "katipayajanasattradāyakaḥ kuśalakṛdityabhipūjyate janaiḥ /",
  "SA11bsa003_u:66": "kṣaṇamaśanakamātradānataḥ saparibhavaṃ divasārdhayāpanāt // SBca_1.32 //",
  "SA11bsa003_u:67": "kimu niravadhisattvasaṃkhyayā niravadhikālamanuprayacchataḥ /",
  "SA11bsa003_u:68": "gaganajanaparikṣayākṣayaṃ sakalamanorathasaṃprapūraṇam // SBca_1.33 //",
  "SA11bsa003_u:69": "iti sattrapatau jinasya putre kaluṣaṃ sve hṛdaye karoti yaśca /",
  "SA11bsa003_u:70": "kaluṣodayasaṃkhyayā sa kalpān narakeṣvāvasatīti nātha āha // SBca_1.34 //",
  "SA11bsa003_u:71": "atha yasya manaḥ prasādameti prasavettasya tato 'dhikaṃ phalam /",
  "SA11bsa003_u:72": "mahatā hi balena pāpakaṃ jinaputreṣu śubhaṃ tvayatnataḥ // SBca_1.35 //",
  "SA11bsa003_u:73": "teṣāṃ śarīrāṇi namaskaromi yatroditaṃ tadvaracittaratnam /",
  "SA11bsa003_u:74": "yatrāpakāro 'pi sukhānubandhī sukhākarāṃstān śaraṇaṃ prayāmi // SBca_1.36 //",
  "SA11bsa003_u:75": "iti prajñākaramativiracitāyāṃ bodhicaryāvatārapañjikāyāṃ bodhicittānuśaṃsāvivaraṇaṃ nāma prathamaḥ paricchedaḥ //",
  "SA11bsa003_u:76": "_______________________________________________________________________",
  "SA11bsa003_u:77": "2 Pāpadeśanā nāma dvitīyaḥ paricchedaḥ /",
  "SA11bsa003_u:78": "taccittaratnagrahaṇāya samyak pūjāṃ karomyeṣa tathāgatānām /",
  "SA11bsa003_u:79": "saddharmaratnasya ca nirmalasya buddhātmajānāṃ ca guṇodadhīnām // SBca_2.1 //",
  "SA11bsa003_u:80": "yāvanti puṣpāṇi phalāni caiva bhaiṣajyajātāni ca yāni santi /",
  "SA11bsa003_u:81": "ratnāni yāvanti ca santi loke jalāni ca svacchamanoramāṇi // SBca_2.2 //",
  "SA11bsa003_u:82": "mahīdharā ratnamayāstathānye vanapradeśāśca vivekaramyāḥ /",
  "SA11bsa003_u:83": "latāḥ sapuṣpābharaṇojjvalāśca drumāśca ye satphalanamraśākhāḥ // SBca_2.3 //",
  "SA11bsa003_u:84": "devādilokeṣu ca gandhadhūpāḥ kalpadrumā ratnamayāśca vṛkṣāḥ /",
  "SA11bsa003_u:85": "sarāṃsi cāmbhoruhabhūṣaṇāni haṃsasvanātyantamanoharāṇi // SBca_2.4 //",
  "SA11bsa003_u:86": "akṛṣṭajātāni ca śasyajātāny anyāni vā pūjyavibhūṣaṇāni /",
  "SA11bsa003_u:87": "ākāśadhātuprasarāvadhīni sarvāṇyapīmānyaparigrahāṇi // SBca_2.5 //",
  "SA11bsa003_u:88": "ādāya buddhyā munipuṃgavebhyo niryātayāmyeṣa saputrakebhyaḥ /",
  "SA11bsa003_u:89": "gṛhṇantu tanme varadakṣiṇīyā mahākṛpā māmanukampamānāḥ // SBca_2.6 //",
  "SA11bsa003_u:90": "apuṇyavānasmi mahādaridraḥ pūjārthamanyanmama nāsti kiṃcit /",
  "SA11bsa003_u:91": "ato mamārthāya parārthacittā gṛhṇantu nāthā idamātmaśaktyā // SBca_2.7 //",
  "SA11bsa003_u:92": "dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /",
  "SA11bsa003_u:93": "parigrahaṃ me kurutāgrasattvā yuṣmāsu dāsatvamupaimi bhaktyā // SBca_2.8 //",
  "SA11bsa003_u:94": "parigraheṇāsmi bhavatkṛtena nirbhīrbhave sattvahitaṃ karomi /",
  "SA11bsa003_u:95": "pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // SBca_2.9 //",
  "SA11bsa003_u:96": "ratnojjvalastambhamanorameṣu muktāmayodbhāsivitānakeṣu /",
  "SA11bsa003_u:97": "svacchojjvalasphāṭikakuṭṭimeṣu sugandhiṣu snānagṛheṣu teṣu // SBca_2.10 //",
  "SA11bsa003_u:98": "manojñagandhodakapuṣpapūrṇaiḥ kumbhairmahāratnamayairanekaiḥ /",
  "SA11bsa003_u:99": "snānaṃ karomyeṣa tathāgatānāṃ tadātmajānāṃ ca sagītivādyam // SBca_2.11 //",
  "SA11bsa003_u:100": "pradhūpitairghautamalairatulyair vastraiśca teṣāṃ tanumunmṛṣāmi /",
  "SA11bsa003_u:101": "tataḥ suraktāni sudhūpitāni dadāmi tebhyo varacīvarāṇi // SBca_2.12 //",
  "SA11bsa003_u:102": "divyairmṛduślakṣṇavicitraśobhair vastrairalaṃkāravaraiśca taistaiḥ /",
  "SA11bsa003_u:103": "samantabhadrājitamañjughoṣalokeśvarādīnapi maṇḍayāmi // SBca_2.13 //",
  "SA11bsa003_u:104": "sarvatrisāhasravisārigandhair gandhottamaistānanulepayāmi /",
  "SA11bsa003_u:105": "sūttaptasūnmṛṣṭasudhautahemaprabhojjvalān sarvamunīndrakāyān // SBca_2.14 //",
  "SA11bsa003_u:106": "māndāravendīvaramallikādyaiḥ sarvaiḥ sugandhaiḥ kusumairmanojñaiḥ /",
  "SA11bsa003_u:107": "abhyarcayābhyarcyatamān munīndrān sragbhiśca saṃsthānamanoramābhiḥ // SBca_2.15 //",
  "SA11bsa003_u:108": "sphītasphuradgandhamanoramaiśca tān dhūpameghairupadhūpayāmi /",
  "SA11bsa003_u:109": "bhojyaiśca khādyairvividhaiśca peyais tebhyo nivedyaṃ ca nivedayāmi // SBca_2.16 //",
  "SA11bsa003_u:110": "ratnapradīpāṃśca nivedayāmi suvarṇapadmeṣu niviṣṭapaṅktīn /",
  "SA11bsa003_u:111": "gandhopalipteṣu ca kuṭṭimeṣu kirāmi puṣpaprakarān manojñān // SBca_2.17 //",
  "SA11bsa003_u:112": "pralambamuktāmaṇihāraśobhān ābhāsvarān diṅmukhamaṇḍanāṃstān /",
  "SA11bsa003_u:113": "vimānameghān stutigītaramyān maitrīmayebhyo 'pi nivedayāmi // SBca_2.18 //",
  "SA11bsa003_u:114": "suvarṇadaṇḍaiḥ kamanīyarūpaiḥ saṃsaktamuktāni samucchritāni /",
  "SA11bsa003_u:115": "pradhārayāmyeṣa mahāmunīnāṃ ratnātapatrāṇyatiśobhanāni // SBca_2.19 //",
  "SA11bsa003_u:116": "ataḥ paraṃ pratiṣṭhantāṃ pūjāmeghā manoramāḥ /",
  "SA11bsa003_u:117": "tūryasaṃgītimeghāśca sarvasattvapraharṣaṇāḥ // SBca_2.20 //",
  "SA11bsa003_u:118": "sarvasaddharmaratneṣu caityeṣu pratimāsu ca /",
  "SA11bsa003_u:119": "puṣparatnādivarṣāśca pravartantāṃ nirantaram // SBca_2.21 //",
  "SA11bsa003_u:120": "mañjughoṣaprabhṛtayaḥ pūjayanti yathā jinān /",
  "SA11bsa003_u:121": "tathā tathāgatānnāthān saputrān pūjayāmyaham // SBca_2.22 //",
  "SA11bsa003_u:122": "svarāṅgasāgaraiḥ stotraiḥ staumi cāhaṃ guṇodadhīn /",
  "SA11bsa003_u:123": "stutisaṃgītimeghāśca saṃbhavantveṣvananyathā // SBca_2.23 //",
  "SA11bsa003_u:124": "sarvakṣetrāṇusaṃkhyaiśca praṇāmaiḥ praṇamāmyaham /",
  "SA11bsa003_u:125": "sarvatryadhvagatān buddhān sahadharmagaṇottamān // SBca_2.24 //",
  "SA11bsa003_u:126": "sarvacaityāni vande 'haṃ bodhisattvāśrayāṃstathā /",
  "SA11bsa003_u:127": "namaḥ karomyupādhyāyānabhivandyān yatīṃstathā // SBca_2.25 //",
  "SA11bsa003_u:128": "buddhaṃ gacchāmi śaraṇaṃ yāvadā bodhimaṇḍataḥ /",
  "SA11bsa003_u:129": "dharmaṃ gacchāmi śaraṇaṃ bodhisattvagaṇaṃ tathā // SBca_2.26 //",
  "SA11bsa003_u:130": "vijñāpayāmi saṃbuddhān sarvadikṣu vyavasthitān /",
  "SA11bsa003_u:131": "mahākāruṇikāṃścāpi bodhisattvān kṛtāñjaliḥ // SBca_2.27 //",
  "SA11bsa003_u:132": "anādimati saṃsāre janmanyatraiva vā punaḥ /",
  "SA11bsa003_u:133": "yanmayā paśunā pāpaṃ kṛtaṃ kāritameva vā // SBca_2.28 //",
  "SA11bsa003_u:134": "yaccānumoditaṃ kiṃcidātmaghātāya mohataḥ /",
  "SA11bsa003_u:135": "tadatyayaṃ deśayāmi paścāttāpena tāpitaḥ // SBca_2.29 //",
  "SA11bsa003_u:136": "ratnatraye 'pakāro yo mātapitṛṣu vā mayā /",
  "SA11bsa003_u:137": "guruṣvanyeṣu vā kṣepāt kāyavāgbuddhibhiḥ kṛtaḥ // SBca_2.30 //",
  "SA11bsa003_u:138": "anekadoṣaduṣṭena mayā pāpena nāyakāḥ /",
  "SA11bsa003_u:139": "yatkṛtaṃ dāruṇaṃ pāpaṃ tatsarvaṃ deśayāmyaham // SBca_2.31 //",
  "SA11bsa003_u:140": "kathaṃ ca niḥsarāmyasmānnityodvego'smi nāyakāḥ /",
  "SA11bsa003_u:141": "mā bhūnme mṛtyuracirādakṣīṇe pāpasaṃcaye // SBca_2.32 //",
  "SA11bsa003_u:142": "kathaṃ ca niḥsarāmyasmāt paritrāyata satvaram /",
  "SA11bsa003_u:143": "mā mamākṣīṇapāpasya maraṇaṃ śīghrameṣyati // SBca_2.33 //",
  "SA11bsa003_u:144": "kṛtākṛtāparīkṣo 'yaṃ mṛtyurviśrambhaghātakaḥ /",
  "SA11bsa003_u:145": "svasthāsvasthairaviśvāsya ākasmikamahāśaniḥ // SBca_2.34 //",
  "SA11bsa003_u:146": "priyāpriyanimittena pāpaṃ kṛtamanekadhā /",
  "SA11bsa003_u:147": "sarvamutsṛjya gantavyamiti na jñātamīdṛśam // SBca_2.35 //",
  "SA11bsa003_u:148": "apriyā na bhaviṣyanti priyo me na bhaviṣyati /",
  "SA11bsa003_u:149": "ahaṃ ca na bhaviṣyāmi sarvaṃ ca na bhaviṣyati // SBca_2.36 //",
  "SA11bsa003_u:150": "tattatsmaraṇatāṃ yāti yadyadvastvanubhūyate /",
  "SA11bsa003_u:151": "svapnānubhūtavatsarvaṃ gataṃ na punarīkṣyate // SBca_2.37 //",
  "SA11bsa003_u:152": "ihaiva tiṣṭhatastāvadgatā naike priyāpriyāḥ /",
  "SA11bsa003_u:153": "tannimittaṃ tu yatpāpaṃ tatsthitaṃ ghoramagrataḥ // SBca_2.38 //",
  "SA11bsa003_u:154": "evamāgantuko 'smīti na mayā pratyavekṣitam /",
  "SA11bsa003_u:155": "mohānunayavidveṣaiḥ kṛtaṃ pāpamanekadhā // SBca_2.39 //",
  "SA11bsa003_u:156": "rātriṃdivamaviśrāmamāyuṣo vardhate vyayaḥ /",
  "SA11bsa003_u:157": "āyasya cāgamo nāsti na mariṣyāmi kiṃ nvaham // SBca_2.40 //",
  "SA11bsa003_u:158": "iha śayyāgatenāpi bandhumadhye 'pi tiṣṭhatā /",
  "SA11bsa003_u:159": "mayaivekena soḍhavyā marmacchedādivedanā // SBca_2.41 //",
  "SA11bsa003_u:160": "yamadūtairgṛhītasya kuto bandhuḥ kutaḥ suhṛt /",
  "SA11bsa003_u:161": "puṇyamekaṃ tadā trāṇaṃ mayā tacca na sevitam // SBca_2.42 //",
  "SA11bsa003_u:162": "anityajīvitāsaṅgādidaṃ bhayamajānatā /",
  "SA11bsa003_u:163": "pramattena mayā nāthā bahu pāpamupārjitam // SBca_2.43 //",
  "SA11bsa003_u:164": "aṅgacchedārthamapyadya nīyamāno viśuṣyati /",
  "SA11bsa003_u:165": "pipāsito dīnadṛṣṭiranyadevekṣate jagat // SBca_2.44 //",
  "SA11bsa003_u:166": "kiṃ punarbhairavākārairyamadūtairadhiṣṭhitaḥ /",
  "SA11bsa003_u:167": "mahātrāsajvaragrastaḥ purīṣotsargaveṣṭitaḥ // SBca_2.45 //",
  "SA11bsa003_u:168": "kātarairdṛṣṭipātaiśca trāṇānveṣī caturdiśam /",
  "SA11bsa003_u:169": "ko me mahābhayādasmātsādhustrāṇaṃ bhaviṣyati // SBca_2.46 //",
  "SA11bsa003_u:170": "trāṇaśūnyā diśo dṛṣṭvā punaḥ saṃmohamāgataḥ /",
  "SA11bsa003_u:171": "tadāhaṃ kiṃ kariṣyāmi tasmin sthāne mahābhaye // SBca_2.47 //",
  "SA11bsa003_u:172": "adyaiva śaraṇaṃ yāmi jagannāthān mahābalān /",
  "SA11bsa003_u:173": "jagadrakṣārthamudyuktān sarvatrāsaharān jinān // SBca_2.48 //",
  "SA11bsa003_u:174": "taiścāpyadhigataṃ dharmaṃ saṃsārabhayanāśanam /",
  "SA11bsa003_u:175": "śaraṇaṃ yāmi bhāvena bodhisattvagaṇaṃ tathā // SBca_2.49 //",
  "SA11bsa003_u:176": "samantabhadrāyātmānaṃ dadāmi bhayavihvalaḥ /",
  "SA11bsa003_u:177": "punaśca mañjughoṣāya dadāmyātmānamātmanā // SBca_2.50 //",
  "SA11bsa003_u:178": "taṃ cāvalokitaṃ nāthaṃ kṛpāvyākulacāriṇam /",
  "SA11bsa003_u:179": "viraumyārtaravaṃ bhītaḥ sa māṃ rakṣatu pāpinam // SBca_2.51 //",
  "SA11bsa003_u:180": "āryamākāśagarbhaṃ ca kṣitigarbhaṃ ca bhāvataḥ /",
  "SA11bsa003_u:181": "sarvān mahākṛpāṃścāpi trāṇānveṣī viraumyaham // SBca_2.52 //",
  "SA11bsa003_u:182": "yaṃ dṛṣṭvaiva ca saṃtrastāḥ palāyante caturdiśam /",
  "SA11bsa003_u:183": "yamadūtādayo duṣṭāstaṃ namasyāmi vajriṇam // SBca_2.53 //",
  "SA11bsa003_u:184": "atītya yuṣmadvacanaṃ sāṃprataṃ bhayadarśanāt /",
  "SA11bsa003_u:185": "śaraṇaṃ yāmi vo bhīto bhayaṃ nāśayata drutam // SBca_2.54 //",
  "SA11bsa003_u:186": "itvaravyādhibhīto 'pi vaidyavākyaṃ na laṅghayet /",
  "SA11bsa003_u:187": "kimu vyādhiśatairgrastaścaturbhiścaturuttaraiḥ // SBca_2.55 //",
  "SA11bsa003_u:188": "ekenāpi yataḥ sarve jambudvīpagatā narāḥ /",
  "SA11bsa003_u:189": "naśyanti yeṣāṃ bhaiṣajyaṃ sarvadikṣu na labhyate // SBca_2.56 //",
  "SA11bsa003_u:190": "tatra sarvajñavaidyasya sarvaśalyāpahāriṇaḥ /",
  "SA11bsa003_u:191": "vākyamullaṅghayāmīti dhiṅ māmatyantamohitam // SBca_2.57 //",
  "SA11bsa003_u:192": "atyapramattastiṣṭhāmi prapāteṣvitareṣvapi /",
  "SA11bsa003_u:193": "kimu yojanasāhasre prapāte dīrghakālike // SBca_2.58 //",
  "SA11bsa003_u:194": "adyaiva maraṇaṃ naiti na yuktā me sukhāsikā /",
  "SA11bsa003_u:195": "avaśyameti sā velā na bhaviṣyāmyahaṃ yadā // SBca_2.59 //",
  "SA11bsa003_u:196": "abhayaṃ kena me dattaṃ niḥsariṣyāmi vā katham /",
  "SA11bsa003_u:197": "avaśyaṃ na bhaviṣyāmi kasmānme susthitaṃ manaḥ // SBca_2.60 //",
  "SA11bsa003_u:198": "pūrvānubhūtanaṣṭebhyaḥ kiṃ me sāramavasthitam /",
  "SA11bsa003_u:199": "yeṣu me 'bhiniviṣṭena gurūṇāṃ laṅghitaṃ vacaḥ // SBca_2.61 //",
  "SA11bsa003_u:200": "jīvalokamimaṃ tyaktvā bandhūn paricitāṃstathā /",
  "SA11bsa003_u:201": "ekākī kvāpi yāsyāmi kiṃ me sarvaiḥ priyāpriyaiḥ // SBca_2.62 //",
  "SA11bsa003_u:202": "iyameva tu me cintā yuktā rātriṃdivaṃ tadā /",
  "SA11bsa003_u:203": "aśubhānniyataṃ duḥkhaṃ niḥsareyaṃ tataḥ katham // SBca_2.63 //",
  "SA11bsa003_u:204": "mayā bālena mūḍhena yatkiṃcitpāpamācitam /",
  "SA11bsa003_u:205": "prakṛtyā yacca sāvadyaṃ prajñaptyāvadyameva ca // SBca_2.64 //",
  "SA11bsa003_u:206": "tatsarvaṃ deśayāmyeṣa nāthānāmagrataḥ sthitaḥ /",
  "SA11bsa003_u:207": "kṛtāñjalirduḥkhabhītaḥ praṇipatya punaḥ punaḥ // SBca_2.65 //",
  "SA11bsa003_u:208": "atyayamatyayatvena pratigṛhṇantu nāyakāḥ /",
  "SA11bsa003_u:209": "na bhadrakamidaṃ nāthā na kartavyaṃ punarmayā // SBca_2.66 //",
  "SA11bsa003_u:210": "iti prajñākaramativiracitāyāṃ bodhicaryāvatārapañjikāyāṃ pāpadeśanā nāma dvitīyaḥ paricchedaḥ //",
  "SA11bsa003_u:211": "_______________________________________________________________________",
  "SA11bsa003_u:212": "3 Bodhicittaparigraho nāma tṛtīyaḥ paricchedaḥ /",
  "SA11bsa003_u:213": "apāyaduḥkhaviśrāmaṃ sarvasattvaiḥ kṛtaṃ śubham /",
  "SA11bsa003_u:214": "anumode pramodena sukhaṃ tiṣṭhantu duḥkhitāḥ // SBca_3.1 //",
  "SA11bsa003_u:215": "saṃsāraduḥkhanirmokṣamanumode śarīriṇām /",
  "SA11bsa003_u:216": "bodhisattvatvabuddhatvamanumode ca tāyinām // SBca_3.2 //",
  "SA11bsa003_u:217": "cittotpādasamudrāṃśca sarvasattvasukhāvahān /",
  "SA11bsa003_u:218": "sarvasattvahitādhānānanumode ca śāsinām // SBca_3.3 //",
  "SA11bsa003_u:219": "sarvāsu dikṣu saṃbuddhān prārthayāmi kṛtāñjaliḥ /",
  "SA11bsa003_u:220": "dharmapradīpaṃ kurvantu mohādduḥkhaprapātinām // SBca_3.4 //",
  "SA11bsa003_u:221": "nirvātukāmāṃśca jinān yācayāmi kṛtāñjaliḥ /",
  "SA11bsa003_u:222": "kalpānanantāṃstiṣṭhantu mā bhūdandhamidaṃ jagat // SBca_3.5 //",
  "SA11bsa003_u:223": "evaṃ sarvamidaṃ kṛtvā yanmayāsāditaṃ śubham /",
  "SA11bsa003_u:224": "tena syāṃ sarvasattvānāṃ sarvaduḥkhapraśāntikṛt // SBca_3.6 //",
  "SA11bsa003_u:225": "glānānāmasmi bhaiṣajyaṃ bhaveyaṃ vaidya eva ca /",
  "SA11bsa003_u:226": "tadupasthāyakaścaiva yāvadrogāpunarbhavaḥ // SBca_3.7 //",
  "SA11bsa003_u:227": "kṣutpipāsāvyathāṃ hanyāmannapānapravarṣaṇaiḥ /",
  "SA11bsa003_u:228": "durbhikṣāntarakalpeṣu bhaveyaṃ pānabhojanam // SBca_3.8 //",
  "SA11bsa003_u:229": "daridrāṇāṃ ca sattvānāṃ nidhiḥ syāmahamakṣayaḥ /",
  "SA11bsa003_u:230": "nānopakaraṇākārairupatiṣṭheyamagrataḥ // SBca_3.9 //",
  "SA11bsa003_u:231": "ātmabhāvāṃstathā bhogān sarvatryadhvagataṃ śubham /",
  "SA11bsa003_u:232": "nirapekṣastyajāmyeṣa sarvasattvārthasiddhaye // SBca_3.10 //",
  "SA11bsa003_u:233": "sarvatyāgaśca nirvāṇaṃ nirvāṇārthi ca me manaḥ /",
  "SA11bsa003_u:234": "tyaktavyaṃ cenmayā sarvaṃ varaṃ sattveṣu dīyatām // SBca_3.11 //",
  "SA11bsa003_u:235": "yaścāsukhīkṛtaścātmā mayāyaṃ sarvadehinām /",
  "SA11bsa003_u:236": "ghnantu nindantu vā nityamākirantu ca pāṃsubhiḥ // SBca_3.12 //",
  "SA11bsa003_u:237": "krīḍantu mama kāyena hasantu vilasantu ca /",
  "SA11bsa003_u:238": "dattastebhyo mayā kāyaścintayā kiṃ mamānayā // SBca_3.13 //",
  "SA11bsa003_u:239": "kārayantu ca karmāṇi yāni teṣāṃ sukhāvaham /",
  "SA11bsa003_u:240": "anarthaḥ kasyacinmā bhūnmāmālambya kadācana // SBca_3.14 //",
  "SA11bsa003_u:241": "yeṣāṃ kruddhāprasannā vā māmālambya matirbhavet /",
  "SA11bsa003_u:242": "teṣāṃ sa eva hetuḥ syānnityaṃ sarvārthasiddhaye // SBca_3.15 //",
  "SA11bsa003_u:243": "abhyākhyāsyanti māṃ ye ca ye cānye 'pyapakāriṇaḥ /",
  "SA11bsa003_u:244": "utprāsakāstathānye 'pi sarve syurbodhibhāginaḥ // SBca_3.16 //",
  "SA11bsa003_u:245": "anāthānāmahaṃ nāthaḥ sārthavāhaśca yāyinām /",
  "SA11bsa003_u:246": "pārepsūnāṃ ca naubhūtaḥ setuḥ saṃkrama eva ca // SBca_3.17 //",
  "SA11bsa003_u:247": "dīpārthināmahaṃ dīpaḥ śayyā śayyārthināmaham /",
  "SA11bsa003_u:248": "dāsārthināmahaṃ dāso bhaveyaṃ sarvadehinām // SBca_3.18 //",
  "SA11bsa003_u:249": "cintāmaṇirbhadraghaṭaḥ siddhavidyā mahauṣadhiḥ /",
  "SA11bsa003_u:250": "bhaveyaṃ kalpavṛkṣaśca kāmadhenuśca dehinām // SBca_3.19 //",
  "SA11bsa003_u:251": "pṛthivyādīni bhūtāni niḥśeṣākāśavāsinām /",
  "SA11bsa003_u:252": "sattvānāmaprameyāṇāṃ yathābhogānyanekadhā // SBca_3.20 //",
  "SA11bsa003_u:253": "evamākāśaniṣṭhasya sattvadhātoranekadhā /",
  "SA11bsa003_u:254": "bhaveyamupajīvyo 'haṃ yāvatsarve na nirvṛtāḥ // SBca_3.21 //",
  "SA11bsa003_u:255": "yathā gṛhītaṃ sugatairbodhicittaṃ purātanaiḥ /",
  "SA11bsa003_u:256": "te bodhisattvaśikṣāyāmānupūrvyā yathā sthitāḥ // SBca_3.22 //",
  "SA11bsa003_u:257": "tadvadutpādayāmyeṣa bodhicittaṃ jagaddhite /",
  "SA11bsa003_u:258": "tadvadeva ca tāḥ śikṣāḥ śikṣiṣyāmi yathākramam // SBca_3.23 //",
  "SA11bsa003_u:259": "evaṃ gṛhītvā matimān bodhicittaṃ prasādataḥ /",
  "SA11bsa003_u:260": "punaḥ pṛṣṭasya puṣṭyarthaṃ cittamevaṃ praharṣayet // SBca_3.24 //",
  "SA11bsa003_u:261": "adya me saphalaṃ janma sulabdho mānuṣo bhavaḥ /",
  "SA11bsa003_u:262": "adya buddhakule jāto buddhaputro 'smi sāṃpratam // SBca_3.25 //",
  "SA11bsa003_u:263": "tathādhunā mayā kāryaṃ svakulocitakāriṇām /",
  "SA11bsa003_u:264": "nirmalasya kulasyāsya kalaṅko na bhavedyathā // SBca_3.26 //",
  "SA11bsa003_u:265": "andhaḥ saṃkārakūṭebhyo yathā ratnamavāpnuyāt /",
  "SA11bsa003_u:266": "tathā kathaṃcidapyetad bodhicittaṃ mamoditam // SBca_3.27 //",
  "SA11bsa003_u:267": "jaganmṛtyuvināśāya jātametadrasāyanam /",
  "SA11bsa003_u:268": "jagaddāridryaśamanaṃ nidhānamidamakṣayam // SBca_3.28 //",
  "SA11bsa003_u:269": "jagadvyādhipraśamanaṃ bhaiṣajyamidamuttamam /",
  "SA11bsa003_u:270": "bhavādhvabhramaṇaśrāntajagadviśrāmapādapaḥ // SBca_3.29 //",
  "SA11bsa003_u:271": "durgatyuttaraṇe setuḥ sāmānyaḥ sarvayāyinām /",
  "SA11bsa003_u:272": "jagatkleśopaśamana uditaścittacandramāḥ // SBca_3.30 //",
  "SA11bsa003_u:273": "jagadajñānatimiraprotsāraṇamahāraviḥ /",
  "SA11bsa003_u:274": "saddharmakṣīramathanānnavanītaṃ samutthitam // SBca_3.31 //",
  "SA11bsa003_u:275": "sukhabhogabubhukṣitasya vā janasārthasya bhavādhvacāriṇaḥ /",
  "SA11bsa003_u:276": "sukhasatramidaṃ hyupasthitaṃ sakalābhyāgatasattvatarpaṇam // SBca_3.32 //",
  "SA11bsa003_u:277": "jagadadya nimantritaṃ mayā sugatatvena sukhena cāntarā /",
  "SA11bsa003_u:278": "purataḥ khalu sarvatāyināmabhinandantu surāsurādayaḥ // SBca_3.33 //",
  "SA11bsa003_u:279": "iti prajñākaramativiracitāyāṃ bodhicaryāvatārapañjikāyāṃ bodhicittaparigraho nāma tṛtīyaḥ paricchedaḥ //",
  "SA11bsa003_u:280": "_______________________________________________________________________",
  "SA11bsa003_u:281": "4 Bodhicittāpramādo nāma caturthaḥ paricchedaḥ /",
  "SA11bsa003_u:282": "evaṃ gṛhītvā sudṛḍhaṃ bodhicittaṃ jinātmajaḥ /",
  "SA11bsa003_u:283": "śikṣānatikrame yatnaṃ kuryānnityamatandritaḥ // SBca_4.1 //",
  "SA11bsa003_u:284": "sahasā yatsamārabdhaṃ samyag yadavicāritam /",
  "SA11bsa003_u:285": "tatra kuryānna vetyevaṃ pratijñāyāpi yujyate // SBca_4.2 //",
  "SA11bsa003_u:286": "vicāritaṃ tu yadbuddhairmahāprājñaiśca tatsutaiḥ /",
  "SA11bsa003_u:287": "mayāpi ca yathāśakti tatra kiṃ parilambyate // SBca_4.3 //",
  "SA11bsa003_u:288": "yadi caivaṃ pratijñāya sādhayeyaṃ na karmaṇā /",
  "SA11bsa003_u:289": "etāṃ sarvāṃ visaṃvādya kā gatirme bhaviṣyati // SBca_4.4 //",
  "SA11bsa003_u:290": "manasā cintayitvāpi yo na dadyātpunarnaraḥ /",
  "SA11bsa003_u:291": "sa preto bhavatītyuktamalpamātre 'pi vastuni // SBca_4.5 //",
  "SA11bsa003_u:292": "kimutānuttaraṃ saukhyamuccairuddhuṣya bhāvataḥ /",
  "SA11bsa003_u:293": "jagatsarvaṃ visaṃvādya kā gatirme bhaviṣyati // SBca_4.6 //",
  "SA11bsa003_u:294": "vetti sarvajña evaitāmacintyāṃ karmaṇo gatim /",
  "SA11bsa003_u:295": "yadbodhicittatyāge 'pi mocayatyevaṃ tāṃ narān // SBca_4.7 //",
  "SA11bsa003_u:296": "bodhisattvasya tenaivaṃ sarvāpattirgarīyasī /",
  "SA11bsa003_u:297": "yasmādāpadyamāno 'sau sarvasattvārthahānikṛt // SBca_4.8 //",
  "SA11bsa003_u:298": "yo 'pyanyaḥ kṣaṇamapyasya puṇyavighnaṃ kariṣyati /",
  "SA11bsa003_u:299": "tasya durgatiparyanto nāsti sattvārthaghātinaḥ // SBca_4.9 //",
  "SA11bsa003_u:300": "ekasyāpi hi sattvasya hitaṃ hatvā hato bhavet /",
  "SA11bsa003_u:301": "aśeṣākāśaparyantavāsināṃ kimu dehinām // SBca_4.10 //",
  "SA11bsa003_u:302": "evamāpattibalato bodhicittabalena ca /",
  "SA11bsa003_u:303": "dolāyamānaḥ saṃsāre bhūmiprāptau cirāyate // SBca_4.11 //",
  "SA11bsa003_u:304": "tasmādyathāpratijñātaṃ sādhanīyaṃ mayādarāt /",
  "SA11bsa003_u:305": "nādya cetkriyate yatnastalenāsmi talaṃ gataḥ // SBca_4.12 //",
  "SA11bsa003_u:306": "aprameyā gatā buddhāḥ sarvasattvagaveṣakāḥ /",
  "SA11bsa003_u:307": "naiṣāmahaṃ svadoṣeṇa cikitsāgocaraṃ gataḥ // SBca_4.13 //",
  "SA11bsa003_u:308": "adyāpi cettathaiva syāṃ yathaivāhaṃ punaḥ punaḥ /",
  "SA11bsa003_u:309": "durgativyādhimaraṇacchedabhedādyavāpnuyām // SBca_4.14 //",
  "SA11bsa003_u:310": "kadā tathāgatotpādaṃ śraddhāṃ mānuṣyameva ca /",
  "SA11bsa003_u:311": "kuśalābhyāsayogyatvamevaṃ lapsye 'tidurlabham // SBca_4.15 //",
  "SA11bsa003_u:312": "ārogyaṃ divasaṃ cedaṃ sabhaktaṃ nirupadravam /",
  "SA11bsa003_u:313": "āyuḥkṣaṇaṃ visaṃvādi kāyopācitakopamaḥ // SBca_4.16 //",
  "SA11bsa003_u:314": "na hīdṛśairmaccaritairmānuṣyaṃ labhyate punaḥ /",
  "SA11bsa003_u:315": "alabhyamāne mānuṣye pāpameva kutaḥ śubham // SBca_4.17 //",
  "SA11bsa003_u:316": "yadā kuśalayogyo 'pi kuśalaṃ na karomyaham /",
  "SA11bsa003_u:317": "apāyaduḥkhaiḥ saṃmūḍhaḥ kiṃ kariṣyāmyahaṃ tadā // SBca_4.18 //",
  "SA11bsa003_u:318": "akurvataśca kuśalaṃ pāpaṃ cāpyupacinvataḥ /",
  "SA11bsa003_u:319": "hataḥ sugatiśabdo 'pi kalpakoṭiśatairapi // SBca_4.19 //",
  "SA11bsa003_u:320": "ata evāha bhagavān - mānuṣyamatidurlabham /",
  "SA11bsa003_u:321": "mahārṇavayugacchidrakūrmagrīvārpaṇopamam // SBca_4.20 //",
  "SA11bsa003_u:322": "ekakṣaṇakṛtāt pāpādavīcau kalpamāsyate /",
  "SA11bsa003_u:323": "anādikālopacitāt pāpāt kā sugatau kathā // SBca_4.21 //",
  "SA11bsa003_u:324": "na ca tanmātramevāsau vedayitvā vimucyate /",
  "SA11bsa003_u:325": "tasmāttadvedayanneva pāpamanyat prasūyate // SBca_4.22 //",
  "SA11bsa003_u:326": "nātaḥ parā vañcanāsti na ca moho 'styataḥ paraḥ /",
  "SA11bsa003_u:327": "yadīdṛśaṃ kṣaṇaṃ prāpya nābhyastaṃ kuśalaṃ mayā // SBca_4.23 //",
  "SA11bsa003_u:328": "yadi caivaṃ vimṛṣyāmi punaḥ sīdāmi mohitaḥ /",
  "SA11bsa003_u:329": "śociṣyāmi ciraṃ bhūyo yamadūtaiḥ pracoditaḥ // SBca_4.24 //",
  "SA11bsa003_u:330": "ciraṃ dhakṣyati me kāyaṃ nārakāgniḥ suduḥsahaḥ /",
  "SA11bsa003_u:331": "paścāttāpānalaścittaṃ ciraṃ dhakṣyatyaśikṣitam // SBca_4.25 //",
  "SA11bsa003_u:332": "kathaṃcidapi saṃprāpto hitabhūmiṃ sudurlabhām /",
  "SA11bsa003_u:333": "jānannapi ca nīye 'haṃ tāneva narakān punaḥ // SBca_4.26 //",
  "SA11bsa003_u:334": "atra me cetanā nāsti mantrairiva vimohitaḥ /",
  "SA11bsa003_u:335": "na jāne kena muhyāmi ko 'trāntarmama tiṣṭhati // SBca_4.27 //",
  "SA11bsa003_u:336": "hastapādādirahitāstṛṣṇādveṣādiśatravaḥ /",
  "SA11bsa003_u:337": "na śūrā na ca te prājñāḥ kathaṃ dāsīkṛto 'smi taiḥ // SBca_4.28 //",
  "SA11bsa003_u:338": "maccittāvasthitā eva ghnanti māmeva susthitāḥ /",
  "SA11bsa003_u:339": "tatrāpyahaṃ na kupyāmi dhigasthānasahiṣṇutām // SBca_4.29 //",
  "SA11bsa003_u:340": "sarve devā manuṣyāśca yadi syurmama śatravaḥ /",
  "SA11bsa003_u:341": "te 'pi nāvīcikaṃ vahniṃ samudānayituṃ kṣamāḥ // SBca_4.30 //",
  "SA11bsa003_u:342": "merorapi yadāsaṅgānna bhasmāpyupalabhyate /",
  "SA11bsa003_u:343": "kṣaṇāt kṣipanti māṃ tatra balinaḥ kleśaśatravaḥ // SBca_4.31 //",
  "SA11bsa003_u:344": "na hi sarvānyaśatrūṇāṃ dīrghamāyurapīdṛśam /",
  "SA11bsa003_u:345": "anādyantaṃ mahādīrghaṃ yanmama kleśavairiṇām // SBca_4.32 //",
  "SA11bsa003_u:346": "sarve hitāya kalpante ānukūlyena sevitāḥ /",
  "SA11bsa003_u:347": "sevyamānāstvamī kleśāḥ sutarāṃ duḥkhakārakāḥ // SBca_4.33 //",
  "SA11bsa003_u:348": "iti saṃtatadīrghavairiṣu vyasanaughaprasavaikahetuṣu /",
  "SA11bsa003_u:349": "hṛdaye nivasatsu nirbhayaṃ mama saṃsāraratiḥ kathaṃ bhavet // SBca_4.34 //",
  "SA11bsa003_u:350": "bhavacārakapālakā ime narakādiṣvapi vadhyaghātakāḥ /",
  "SA11bsa003_u:351": "mativeśmani lobhapañjare yadi tiṣṭhanti kutaḥ sukhaṃ mama // SBca_4.35 //",
  "SA11bsa003_u:352": "tasmānna tāvadahamatra dhuraṃ kṣipāmi yāvanna śatrava ime nihatāḥ samakṣam /",
  "SA11bsa003_u:353": "svalpe 'pi tāvadapakāriṇi baddharoṣā mānonnatāstamanihatya na yānti nidrām // SBca_4.36 //",
  "SA11bsa003_u:354": "prakṛtimaraṇaduḥkhitāndhakārān /",
  "SA11bsa003_u:355": "raṇaśirasi prasabhaṃ nihantumugrāḥ /",
  "SA11bsa003_u:356": "agaṇitaśaraśaktighātaduḥkhā na vimukhatāmupayāntyasādhayitvā // SBca_4.37 //",
  "SA11bsa003_u:357": "kimuta satatasarvaduḥkhahetūn prakṛtiripūnupahantumudyatasya /",
  "SA11bsa003_u:358": "bhavati mama viṣādadainyamadya vyasanaśatairapi kena hetunā vai // SBca_4.38 //",
  "SA11bsa003_u:359": "akāraṇenaiva ripukṣatāni gātreṣvalaṃkāravadudvahanti /",
  "SA11bsa003_u:360": "mahārthasiddhyai tu samudyatasya duḥkhāni kasmānmama bādhakāni // SBca_4.39 //",
  "SA11bsa003_u:361": "svajīvikāmātranibaddhacittāḥ kaivartacaṇḍālakṛṣīvalādyāḥ /",
  "SA11bsa003_u:362": "śītātapādivyasanaṃ sahante jagaddhitārthaṃ na kathaṃ sahe 'ham // SBca_4.40 //",
  "SA11bsa003_u:363": "daśadigvyomaparyantajagatkleśavimokṣaṇe /",
  "SA11bsa003_u:364": "pratijñāya madātmāpi na kleśebhyo vimocitaḥ // SBca_4.41 //",
  "SA11bsa003_u:365": "ātmapramāṇamajñātvā bruvannunmattakastadā /",
  "SA11bsa003_u:366": "anivartī bhaviṣyāmi tasmātkleśavadhe sadā // SBca_4.42 //",
  "SA11bsa003_u:367": "atra grahī bhaviṣyāmi baddhavairaśca vigrahī /",
  "SA11bsa003_u:368": "anyatra tadvidhātkleśāt kleśaghātānubandhinaḥ // SBca_4.43 //",
  "SA11bsa003_u:369": "galantvantrāṇi me kāmaṃ śiraḥ patatu nāma me /",
  "SA11bsa003_u:370": "na tvevāvanatiṃ yāmi sarvathā kleśavairiṇām // SBca_4.44 //",
  "SA11bsa003_u:371": "nirvāsitasyāpi tu nāma śatrordeśāntare sthānaparigrahaḥ syāt /",
  "SA11bsa003_u:372": "yataḥ punaḥ saṃbhṛtaśaktireti na kleśaśatrorgatirīdṛśī tu // SBca_4.45 //",
  "SA11bsa003_u:373": "kvāsau yāyānmanmanaḥstho nirastaḥ sthitvā yasmin madvadhārthaṃ yateta /",
  "SA11bsa003_u:374": "nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ // SBca_4.46 //",
  "SA11bsa003_u:375": "na kleśā viṣayeṣu nendriyagaṇe nāpyantarāle sthitā",
  "SA11bsa003_u:376": "nāto 'nyatra kuha sthitāḥ punaramī mathnanti kṛtsnaṃ jagat /",
  "SA11bsa003_u:377": "māyaiveyamato vimuñca hṛdayaṃ trāsaṃ bhajasvodyamaṃ",
  "SA11bsa003_u:378": "prajñārthaṃ kimakāṇḍa eva narakeṣvātmānamābādhase // SBca_4.47 //",
  "SA11bsa003_u:379": "evaṃ viniścitya karomi yatnaṃ yathoktaśikṣāpratipattihetoḥ /",
  "SA11bsa003_u:380": "vaidyopadeśāccalataḥ kuto 'sti bhaiṣajyasādhyasya nirāmayatvam // SBca_4.48 //",
  "SA11bsa003_u:381": "iti prajñākaramativiracitāyāṃ bodhicaryāvatārapañjikāyāṃ bodhicittāpramādaścaturthaḥ paricchedaḥ //",
  "SA11bsa003_u:382": "_______________________________________________________________________",
  "SA11bsa003_u:383": "5 Saṃprajanyarakṣaṇaṃ nāma pañcamaḥ paricchedaḥ /",
  "SA11bsa003_u:384": "śikṣāṃ rakṣitukāmena cittaṃ rakṣyaṃ prayatnataḥ /",
  "SA11bsa003_u:385": "na śikṣā rakṣituṃ śakyā calaṃ cittamarakṣatā // SBca_5.1 //",
  "SA11bsa003_u:386": "adāntā mattamātaṅgā na kurvantīha tāṃ vyathām /",
  "SA11bsa003_u:387": "karoti yāmavīcyādau muktaścittamataṅgajaḥ // SBca_5.2 //",
  "SA11bsa003_u:388": "baddhaśceccittamātaṅgaḥ smṛtirajjvā samantataḥ /",
  "SA11bsa003_u:389": "bhayamastaṃgataṃ sarvaṃ kṛtsnaṃ kalyāṇamāgatam // SBca_5.3 //",
  "SA11bsa003_u:390": "vyāghrāḥ siṃhā gajā ṛkṣāḥ sarpāḥ sarve ca śatravaḥ /",
  "SA11bsa003_u:391": "sarve narakapālāśca ḍākinyo rākṣasāstathā // SBca_5.4 //",
  "SA11bsa003_u:392": "sarve baddhā bhavantyete cittasyaikasya bandhanāt /",
  "SA11bsa003_u:393": "cittasyaikasya damanāt sarve dāntā bhavanti ca // SBca_5.5 //",
  "SA11bsa003_u:394": "yasmādbhayāni sarvāṇi duḥkhānyapramitāni ca /",
  "SA11bsa003_u:395": "cittādeva bhavantīti kathitaṃ tattvavādinā // SBca_5.6 //",
  "SA11bsa003_u:396": "śastrāṇi kena narake ghaṭitāni prayatnataḥ /",
  "SA11bsa003_u:397": "taptāyaḥkuṭṭimaṃ kena kuto jātāśca tāḥ striyaḥ // SBca_5.7 //",
  "SA11bsa003_u:398": "pāpacittasamudbhūtaṃ tattatsarvaṃ jagau muniḥ /",
  "SA11bsa003_u:399": "tasmānna kaścit trailokye cittādanyo bhayānakaḥ // SBca_5.8 //",
  "SA11bsa003_u:400": "adaridraṃ jagatkṛtvā dānapāramitā yadi /",
  "SA11bsa003_u:401": "jagaddaridramadyāpi sā kathaṃ pūrvatāyinām // SBca_5.9 //",
  "SA11bsa003_u:402": "phalena saha sarvasvatyāgacittājjane 'khile /",
  "SA11bsa003_u:403": "dānapāramitā proktā tasmātsā cittameva tu // SBca_5.10 //",
  "SA11bsa003_u:404": "matsyādayaḥ kva nīyantāṃ mārayeyaṃ yato na tān /",
  "SA11bsa003_u:405": "labdhe viraticitte tu śīlapāramitā matā // SBca_5.11 //",
  "SA11bsa003_u:406": "kiyato mārayiṣyāmi durjanān gaganopamān /",
  "SA11bsa003_u:407": "mārite krodhacitte tu māritāḥ sarvaśatravaḥ // SBca_5.12 //",
  "SA11bsa003_u:408": "bhūmiṃ chādayituṃ sarvāṃ kutaścarma bhaviṣyati /",
  "SA11bsa003_u:409": "upānaccarmamātreṇa channā bhavati medinī // SBca_5.13 //",
  "SA11bsa003_u:410": "bāhyā bhāvā mayā tadvacchakyā vārayituṃ na hi /",
  "SA11bsa003_u:411": "svacittaṃ vārayiṣyāmi kiṃ mamānyairnivāritaiḥ // SBca_5.14 //",
  "SA11bsa003_u:412": "sahāpi vākśarīrābhyāṃ mandavṛtterna tatphalam /",
  "SA11bsa003_u:413": "yatpaṭorekakasyāpi cittasya brahmatādikam // SBca_5.15 //",
  "SA11bsa003_u:414": "japāstapāṃsi sarvāṇi dīrghakālakṛtānyapi /",
  "SA11bsa003_u:415": "anyacittena mandena vṛthaivetyāha sarvavit // SBca_5.16 //",
  "SA11bsa003_u:416": "duḥkhaṃ hantuṃ sukhaṃ prāptuṃ te bhramanti mudhāmbare /",
  "SA11bsa003_u:417": "yairetaddharmasarvasvaṃ cittaṃ guhyaṃ na bhāvitam // SBca_5.17 //",
  "SA11bsa003_u:418": "tasmātsvadhiṣṭhitaṃ cittaṃ mayā kāryaṃ surakṣitam /",
  "SA11bsa003_u:419": "cittarakṣāvrataṃ mukttvā bahubhiḥ kiṃ mama vrataiḥ // SBca_5.18 //",
  "SA11bsa003_u:420": "yathā capalamadhyastho rakṣati vraṇamādarāt /",
  "SA11bsa003_u:421": "evaṃ durjanamadhyastho rakṣeccittavraṇaṃ sadā // SBca_5.19 //",
  "SA11bsa003_u:422": "vraṇaduḥkhalavādbhīto rakṣāmi vraṇamādarāt /",
  "SA11bsa003_u:423": "saṃghātaparvatāghātādbhītaścittavraṇaṃ na kim // SBca_5.20 //",
  "SA11bsa003_u:424": "anena hi vihāreṇa viharan durjaneṣvapi /",
  "SA11bsa003_u:425": "pramadājanamadhye 'pi yatirdhīro na khaṇḍyate // SBca_5.21 //",
  "SA11bsa003_u:426": "lābhā naśyantu me kāmaṃ satkāraḥ kāyajīvitam /",
  "SA11bsa003_u:427": "naśyatvanyacca kuśalaṃ mā tu cittaṃ kadācana // SBca_5.22 //",
  "SA11bsa003_u:428": "cittaṃ rakṣitukāmānāṃ mayaiṣa kriyate 'ñjaliḥ /",
  "SA11bsa003_u:429": "smṛtiṃ ca saṃprajanyaṃ ca sarvayatnena rakṣata // SBca_5.23 //",
  "SA11bsa003_u:430": "vyādhyākulo naro yadvanna kṣamaḥ sarvakarmasu /",
  "SA11bsa003_u:431": "tathābhyāṃ vikalaṃ cittaṃ na kṣamaṃ sarvakarmasu // SBca_5.24 //",
  "SA11bsa003_u:432": "asaṃprajanyacittasya śrutacintitabhāvitam /",
  "SA11bsa003_u:433": "sacchidrakumbhajalavanna smṛtāvavatiṣṭhate // SBca_5.25 //",
  "SA11bsa003_u:434": "aneke śrutavanto 'pi śrāddhā yatnaparā api /",
  "SA11bsa003_u:435": "asaṃprajanyadoṣeṇa bhavantyāpattikaśmalāḥ // SBca_5.26 //",
  "SA11bsa003_u:436": "asaṃprajanyacaureṇa smṛtimoṣānusāriṇā /",
  "SA11bsa003_u:437": "upacityāpi puṇyāni muṣitā yānti durgatim // SBca_5.27 //",
  "SA11bsa003_u:438": "kleśataskarasaṃgho 'yamavatāragaveṣakaḥ /",
  "SA11bsa003_u:439": "prāpyāvatāraṃ muṣṇāti hanti sadgatijīvitam // SBca_5.28 //",
  "SA11bsa003_u:440": "tasmātsmṛtirmanodvārānnāpaneyā kadācana /",
  "SA11bsa003_u:441": "gatāpi pratyupasthāpyā saṃsmṛtyāpāyikīṃ vyathām // SBca_5.29 //",
  "SA11bsa003_u:442": "upādhyāyānuśāsanyā bhītyāpyādarakāriṇām /",
  "SA11bsa003_u:443": "dhanyānāṃ gurusaṃvāsātsukaraṃ jāyate smṛtiḥ // SBca_5.30 //",
  "SA11bsa003_u:444": "buddhāśca bodhisattvāśca sarvatrāvyāhatekṣaṇāḥ /",
  "SA11bsa003_u:445": "sarvamevāgratasteṣāṃ teṣāmasmi puraḥ sthitaḥ // SBca_5.31 //",
  "SA11bsa003_u:446": "iti dhyātvā tathā tiṣṭhet trapādarabhayānvitaḥ /",
  "SA11bsa003_u:447": "buddhānusmṛtirapyevaṃ bhavettasya muhurmuhuḥ // SBca_5.32 //",
  "SA11bsa003_u:448": "saṃprajanyaṃ tadāyāti na ca yātyāgataṃ punaḥ /",
  "SA11bsa003_u:449": "smṛtiryadā manodvāre rakṣārthamavatiṣṭhate // SBca_5.33 //",
  "SA11bsa003_u:450": "pūrvaṃ tāvadidaṃ cittaṃ sadopasthāpyamīdṛśam /",
  "SA11bsa003_u:451": "nirindriyeṇeva mayā sthātavyaṃ kāṣṭhavatsadā // SBca_5.34 //",
  "SA11bsa003_u:452": "niṣphalā netravikṣepā na kartavyāḥ kadācana /",
  "SA11bsa003_u:453": "nidhyāyantīva satataṃ kāryā dṛṣṭiradhogatā // SBca_5.35 //",
  "SA11bsa003_u:454": "dṛṣṭiviśrāmahetostu diśaḥ paśyetkadācana /",
  "SA11bsa003_u:455": "ābhāsamātraṃ dṛṣṭvā ca svāgatārthaṃ vilokayet // SBca_5.36 //",
  "SA11bsa003_u:456": "mārgādau bhayabodhārthaṃ muhuḥ paśyeccaturdiśam /",
  "SA11bsa003_u:457": "diśo viśramya vīkṣeta parāvṛtyaiva pṛṣṭhataḥ // SBca_5.37 //",
  "SA11bsa003_u:458": "saredapasaredvāpi puraḥ paścānnirūpya ca /",
  "SA11bsa003_u:459": "evaṃ sarvāsvavasthāsu kāryaṃ buddhvā samācaret // SBca_5.38 //",
  "SA11bsa003_u:460": "kāyenaivamavastheyamityākṣipya kriyāṃ punaḥ /",
  "SA11bsa003_u:461": "kathaṃ kāyaḥ sthita iti draṣṭavyaṃ punarantarā // SBca_5.39 //",
  "SA11bsa003_u:462": "nirūpyaḥ sarvayatnena cittamattadvipastathā /",
  "SA11bsa003_u:463": "dharmacintāmahāstambhe yathā baddho na mucyate // SBca_5.40 //",
  "SA11bsa003_u:464": "kutra me vartata iti pratyavekṣyaṃ tathā manaḥ /",
  "SA11bsa003_u:465": "samādhānadhuraṃ naiva kṣaṇamapyutsṛjedyathā // SBca_5.41 //",
  "SA11bsa003_u:466": "bhayotsavādisaṃbandhe yadyaśakto yathāsukham /",
  "SA11bsa003_u:467": "dānakāle tu śīlasya yasmāduktamupekṣaṇam // SBca_5.42 //",
  "SA11bsa003_u:468": "yad buddhvā kartumārabdhaṃ tato 'nyanna vicintayet /",
  "SA11bsa003_u:469": "tadeva tāvanniṣpādyaṃ tadgatenāntarātmanā // SBca_5.43 //",
  "SA11bsa003_u:470": "evaṃ hi sukṛtaṃ sarvamanyathā nobhayaṃ bhavet /",
  "SA11bsa003_u:471": "asaṃprajanyakleśo 'pi vṛddhiṃ caivaṃ gamiṣyati // SBca_5.44 //",
  "SA11bsa003_u:472": "nānāvidhapralāpeṣu vartamāneṣvanekadhā /",
  "SA11bsa003_u:473": "kautūhaleṣu sarveṣu hanyādautsukyamāgatam // SBca_5.45 //",
  "SA11bsa003_u:474": "mṛnmardanatṛṇacchedarekhādyaphalamāgatam /",
  "SA11bsa003_u:475": "smṛtvā tāthāgatīṃ śikṣāṃ bhītastatkṣaṇamutsṛjet // SBca_5.46 //",
  "SA11bsa003_u:476": "yadā calitukāmaḥ syādvaktukāmo 'pi vā bhavet /",
  "SA11bsa003_u:477": "svacittaṃ pratyavekṣyādau kuryāddhairyeṇa yuktimat // SBca_5.47 //",
  "SA11bsa003_u:478": "anunītaṃ pratihataṃ yadā paśyetsvakaṃ manaḥ /",
  "SA11bsa003_u:479": "na kartavyaṃ na vaktavyaṃ sthātavyaṃ kāṣṭhavattadā // SBca_5.48 //",
  "SA11bsa003_u:480": "uddhataṃ sopahāsaṃ vā yadā mānamadānvitam /",
  "SA11bsa003_u:481": "sotprāsātiśayaṃ vakraṃ vañcakaṃ ca mano bhavet // SBca_5.49 //",
  "SA11bsa003_u:482": "yadātmotkarṣaṇābhāsaṃ parapaṃsanameva vā /",
  "SA11bsa003_u:483": "sādhikṣepaṃ sasaṃrambhaṃ sthātavyaṃ kāṣṭhavattadā // SBca_5.50 //",
  "SA11bsa003_u:484": "lābhasatkārakīrtyarthi parivārārthi vā punaḥ /",
  "SA11bsa003_u:485": "upasthānārthe me cittaṃ tasmāttiṣṭhāmi kāṣṭhavat // SBca_5.51 //",
  "SA11bsa003_u:486": "parārtharūkṣaṃ svārthārthi pariṣatkāmameva vā /",
  "SA11bsa003_u:487": "vaktumicchati me cittaṃ tasmāttiṣṭhāmi kāṣṭhavat // SBca_5.52 //",
  "SA11bsa003_u:488": "asahiṣṇvalasaṃ bhītaṃ pragalbhaṃ mukharaṃ tathā /",
  "SA11bsa003_u:489": "svapakṣābhiniviṣṭaṃ ca tasmāttiṣṭhāmi kāṣṭhavat // SBca_5.53 //",
  "SA11bsa003_u:490": "evaṃ saṃkliṣṭamālokya niṣphalārambhi vā manaḥ /",
  "SA11bsa003_u:491": "nigṛhṇīyād dṛḍhaṃ śūraḥ pratipakṣeṇa tatsadā // SBca_5.54 //",
  "SA11bsa003_u:492": "suniścitaṃ suprasannaṃ dhīraṃ sādaragauravam /",
  "SA11bsa003_u:493": "salajjaṃ sabhayaṃ śāntaṃ parārādhanatatparam // SBca_5.55 //",
  "SA11bsa003_u:494": "parasparaviruddhābhirbālecchābhirakheditam /",
  "SA11bsa003_u:495": "kleśotpādādidaṃ hyetadeṣāmiti dayānvitam // SBca_5.56 //",
  "SA11bsa003_u:496": "ātmasattvavaśaṃ nityamanavadyeṣu vastuṣu /",
  "SA11bsa003_u:497": "nirmāṇamiva nirmānaṃ dhārayāmyeṣa mānasam // SBca_5.57 //",
  "SA11bsa003_u:498": "cirātprāptaṃ kṣaṇavaraṃ smṛtvā smṛtvā muhurmuhuḥ /",
  "SA11bsa003_u:499": "dhārayāmīdṛśaṃ cittamaprakampyaṃ sumeruvat // SBca_5.58 //",
  "SA11bsa003_u:500": "gṛdhrairāmiṣasaṃgṛddhaiḥ kṛṣyamāṇa itastataḥ /",
  "SA11bsa003_u:501": "na karotyanyathā kāyaḥ kasmādatra pratikriyām // SBca_5.59 //",
  "SA11bsa003_u:502": "rakṣasīmaṃ manaḥ kasmādātmīkṛtya samucchrayam /",
  "SA11bsa003_u:503": "tvattaścetpṛthagevāyaṃ tenātra tava ko vyayaḥ // SBca_5.60 //",
  "SA11bsa003_u:504": "na svīkaroṣi he mūḍha kāṣṭhaputtalakaṃ śucim /",
  "SA11bsa003_u:505": "amedhyaghaṭitaṃ yantraṃ kasmādrakṣasi pūtikam // SBca_5.61 //",
  "SA11bsa003_u:506": "imaṃ carmapuṭaṃ tāvatsvabuddhyaiva pṛthakkuru /",
  "SA11bsa003_u:507": "asthipañjarato māṃsaṃ prajñāśastreṇa mocaya // SBca_5.62 //",
  "SA11bsa003_u:508": "asthīnyapi pṛthakkṛtvā paśya majjānamantataḥ /",
  "SA11bsa003_u:509": "kimatra sāramastīti svayameva vicāraya // SBca_5.63 //",
  "SA11bsa003_u:510": "evamanviṣya yatnena na dṛṣṭaṃ sāramatra te /",
  "SA11bsa003_u:511": "adhunā vada kasmāttvaṃ kāyamadyāpi rakṣasi // SBca_5.64 //",
  "SA11bsa003_u:512": "na khāditavyamaśuci tvayā peyaṃ na śoṇitam /",
  "SA11bsa003_u:513": "nāntrāṇi cūṣitavyāni kiṃ kāyena kariṣyasi // SBca_5.65 //",
  "SA11bsa003_u:514": "yuktaṃ gṛdhraśṛgālāderāhārārthaṃ tu rakṣitum /",
  "SA11bsa003_u:515": "karmopakaraṇaṃ tvetanmanuṣyāṇāṃ śarīrakam // SBca_5.66 //",
  "SA11bsa003_u:516": "evaṃ te rakṣataścāpi mṛtyurācchidya nirdayaḥ /",
  "SA11bsa003_u:517": "kāyaṃ dāsyati gṛdhrebhyastadā tvaṃ kiṃ kariṣyasi // SBca_5.67 //",
  "SA11bsa003_u:518": "na sthāsyatīti bhṛtyāya na vastrādi pradīyate /",
  "SA11bsa003_u:519": "kāyo yāsyati khāditvā kasmāttvaṃ kuruṣe vyayam // SBca_5.68 //",
  "SA11bsa003_u:520": "datvāsmai vetanaṃ tasmātsvārthaṃ kuru mano 'dhunā /",
  "SA11bsa003_u:521": "na hi vaitanikopāttaṃ sarvaṃ tasmai pradīyate // SBca_5.69 //",
  "SA11bsa003_u:522": "kāye naubuddhimādhāya gatyāgamananiśrayāt /",
  "SA11bsa003_u:523": "yathākāmaṃgamaṃ kāyaṃ kuru sattvārthasiddhaye // SBca_5.70 //",
  "SA11bsa003_u:524": "evaṃ vaśīkṛtasvātmā nityaṃ smitamukho bhavet /",
  "SA11bsa003_u:525": "tyajed bhṛkuṭisaṃkocaṃ pūrvābhāṣī jagatsuhṛt // SBca_5.71 //",
  "SA11bsa003_u:526": "saśabdapātaṃ sahasā na pīṭhādīn vinikṣipet /",
  "SA11bsa003_u:527": "nāsphālayetkapāṭaṃ ca syānniḥśabdaruciḥ sadā // SBca_5.72 //",
  "SA11bsa003_u:528": "bako biḍālaścauraśca niḥśabdo nibhṛtaścaran /",
  "SA11bsa003_u:529": "prāpnotyabhimataṃ kāryamevaṃ nityaṃ yatiścaret // SBca_5.73 //",
  "SA11bsa003_u:530": "paracodanadakṣāṇāmanadhīṣṭopakāriṇām /",
  "SA11bsa003_u:531": "pratīcchecchirasā vākyaṃ sarvaśiṣyaḥ sadā bhavet // SBca_5.74 //",
  "SA11bsa003_u:532": "subhāṣiteṣu sarveṣu sādhukāramudīrayet /",
  "SA11bsa003_u:533": "puṇyakāriṇamālokya stutibhiḥ saṃpraharṣayet // SBca_5.75 //",
  "SA11bsa003_u:534": "parokṣaṃ ca guṇān brūyādanubrūyācca toṣataḥ /",
  "SA11bsa003_u:535": "svavarṇe bhāṣyamāṇe ca bhāvayettadguṇajñatām // SBca_5.76 //",
  "SA11bsa003_u:536": "sarvārambhā hi tuṣṭyarthāḥ sā vittairapi durlabhā /",
  "SA11bsa003_u:537": "bhokṣye tuṣṭimukhaṃ tasmātparaśramakṛtairguṇaiḥ // SBca_5.77 //",
  "SA11bsa003_u:538": "na cātra me vyayaḥ kaścitparatra ca mahatsukham /",
  "SA11bsa003_u:539": "aprītiduḥkhaṃ dveṣaistu mahadduḥkhaṃ paratra ca // SBca_5.78 //",
  "SA11bsa003_u:540": "viśvastavinyastapadaṃ vispaṣṭārthaṃ manoramam /",
  "SA11bsa003_u:541": "śrutisaukhyaṃ kṛpāmūlaṃ mṛdumandasvaraṃ vadet // SBca_5.79 //",
  "SA11bsa003_u:542": "ṛju paśyetsadā sattvāṃścakṣuṣā saṃpibanniva /",
  "SA11bsa003_u:543": "etāneva samāśritya buddhatvaṃ me bhaviṣyati // SBca_5.80 //",
  "SA11bsa003_u:544": "sātatyābhiniveśotthaṃ pratipakṣotthameva ca /",
  "SA11bsa003_u:545": "guṇopakārikṣetre ca duḥkhite ca mahacchubham // SBca_5.81 //",
  "SA11bsa003_u:546": "dakṣa utthānasaṃpannaḥ svayaṃkārī sadā bhavet /",
  "SA11bsa003_u:547": "nāvakāśaḥ pradātavyaḥ kasyacitsarvakarmasu // SBca_5.82 //",
  "SA11bsa003_u:548": "uttarottarataḥ śreṣṭhā dānapāramitādayaḥ /",
  "SA11bsa003_u:549": "netarārthaṃ tyajecchreṣṭhāmanyatrācārasetutaḥ // SBca_5.83 //",
  "SA11bsa003_u:550": "evaṃ buddhvā parārtheṣu bhavetsatatamutthitaḥ /",
  "SA11bsa003_u:551": "niṣiddhamapyanujñātaṃ kṛpālorarthadarśinaḥ // SBca_5.84 //",
  "SA11bsa003_u:552": "vinipātagatānāthavratasthān saṃvibhajya ca /",
  "SA11bsa003_u:553": "bhuñjīta madhyamāṃ mātrāṃ tricīvarabahistyajet // SBca_5.85 //",
  "SA11bsa003_u:554": "saddharmasevakaṃ kāyamitarārthaṃ na pīḍayet /",
  "SA11bsa003_u:555": "evameva hi sattvānāmāśāmāśu prapūrayet // SBca_5.86 //",
  "SA11bsa003_u:556": "tyajenna jīvitaṃ tasmādaśuddhe karuṇāśaye /",
  "SA11bsa003_u:557": "tulyāśaye tu tattyājyamitthaṃ na parihīyate // SBca_5.87 //",
  "SA11bsa003_u:558": "dharmaṃ nirgaurave svasthe na śiroveṣṭite vadet /",
  "SA11bsa003_u:559": "sacchatradaṇḍaśastre ca nāvaguṇṭhitamastake // SBca_5.88 //",
  "SA11bsa003_u:560": "gambhīrodāramalpeṣu na strīṣu puruṣaṃ vinā /",
  "SA11bsa003_u:561": "hīnotkṛṣṭeṣu dharmeṣu samaṃ gauravamācaret // SBca_5.89 //",
  "SA11bsa003_u:562": "nodāradharmapātraṃ ca hīne dharme niyojayet /",
  "SA11bsa003_u:563": "na cācāraṃ parityajya sūtramantraiḥ pralobhayet // SBca_5.90 //",
  "SA11bsa003_u:564": "dantakāṣṭhasya kheṭasya visarjanamapāvṛtam /",
  "SA11bsa003_u:565": "neṣṭaṃ jale sthale bhogye mūtrādeścāpi garhitam // SBca_5.91 //",
  "SA11bsa003_u:566": "mukhapūraṃ na bhuñjīta saśabdaṃ prasṛtānanam /",
  "SA11bsa003_u:567": "pralambapādaṃ nāsīta na bāhū mardayetsamam // SBca_5.92 //",
  "SA11bsa003_u:568": "naikayānyastriyā kuryādyānaṃ śayanamāsanam /",
  "SA11bsa003_u:569": "lokāprasādakaṃ sarvaṃ dṛṣṭvā pṛṣṭvā ca varjayet // SBca_5.93 //",
  "SA11bsa003_u:570": "nāṅgulyā kārayetkiṃciddakṣiṇena tu sādaram /",
  "SA11bsa003_u:571": "samastenaiva hastena mārgamapyevamādiśet // SBca_5.94 //",
  "SA11bsa003_u:572": "na bāhūtkṣepakaṃ kaṃcicchabdayedalpasaṃbhrame /",
  "SA11bsa003_u:573": "acchaṭādi tu kartavyamanyathā syādasaṃvṛtaḥ // SBca_5.95 //",
  "SA11bsa003_u:574": "nāthanirvāṇaśayyāvacchayītepsitayā diśā /",
  "SA11bsa003_u:575": "saṃprajānaṃllaghūtthānaḥ prāgavaśyaṃ niyogataḥ // SBca_5.96 //",
  "SA11bsa003_u:576": "ācāro bodhisattvānāmaprameya uadāhṛtaḥ /",
  "SA11bsa003_u:577": "cittaśodhanamācāraṃ niyataṃ tāvadācaret // SBca_5.97 //",
  "SA11bsa003_u:578": "rātriṃdivaṃ ca triskandhaṃ triṣkālaṃ ca pravartayet /",
  "SA11bsa003_u:579": "śeṣāpattiśamastena bodhicittajināśrayāt // SBca_5.98 //",
  "SA11bsa003_u:580": "yā avasthāḥ prapadyeta svayaṃ paravaśo 'pi vā /",
  "SA11bsa003_u:581": "tāsvavasthāsu yāḥ śikṣāḥ śikṣettā eva yatnataḥ // SBca_5.99 //",
  "SA11bsa003_u:582": "na hi tadvidyate kiṃcidyanna śikṣyaṃ jinātmajaiḥ /",
  "SA11bsa003_u:583": "na tadasti na yatpuṇyamevaṃ viharataḥ sataḥ // SBca_5.100 //",
  "SA11bsa003_u:584": "pāraṃparyeṇa sākṣādvā sattvārthaṃ nānyadācaret /",
  "SA11bsa003_u:585": "sattvānāmeva cārthāya sarvaṃ bodhāya nāmayet // SBca_5.101 //",
  "SA11bsa003_u:586": "sadā kalyāṇamitraṃ ca jīvitārthe 'pi na tyajet /",
  "SA11bsa003_u:587": "bodhisattvavratadharaṃ mahāyānārthakovidam // SBca_5.102 //",
  "SA11bsa003_u:588": "śrīsaṃbhavavimokṣācca śikṣedyadguruvartanam /",
  "SA11bsa003_u:589": "etaccānyacca buddhoktaṃ jñeyaṃ sūtrāntavācanāt // SBca_5.103 //",
  "SA11bsa003_u:590": "śikṣāḥ sūtreṣu dṛśyante tasmātsūtrāṇi vācayet /",
  "SA11bsa003_u:591": "ākāśagarbhasūtre ca mūlāpattīrnirūpayet // SBca_5.104 //",
  "SA11bsa003_u:592": "śikṣāsamuccayo 'vaśyaṃ draṣṭavyaśca punaḥ punaḥ /",
  "SA11bsa003_u:593": "vistareṇa sadācāro yasmāttatra pradarśitaḥ // SBca_5.105 //",
  "SA11bsa003_u:594": "saṃkṣepeṇāthavā tāvatpaśyetsūtrasamuccayam /",
  "SA11bsa003_u:595": "āryanāgārjunābaddhaṃ dvitīyaṃ ca prayatnataḥ // SBca_5.106 //",
  "SA11bsa003_u:596": "yato nivāryate yatra yadeva ca niyujyate /",
  "SA11bsa003_u:597": "tallokacittarakṣārthaṃ śikṣāṃ dṛṣṭvā samācaret // SBca_5.107 //",
  "SA11bsa003_u:598": "etadeva samāsena saṃprajanyasya lakṣaṇam /",
  "SA11bsa003_u:599": "yatkāyacittāvasthāyāḥ pratyavekṣā muhurmuhuḥ // SBca_5.108 //",
  "SA11bsa003_u:600": "kāyenaiva paṭhiṣyāmi vākpāṭhena tu kiṃ bhavet /",
  "SA11bsa003_u:601": "cikitsāpāṭhamātreṇa rogiṇaḥ kiṃ bhaviṣyati // SBca_5.109 //",
  "SA11bsa003_u:602": "iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma pañcamaḥ paricchedaḥ //",
  "SA11bsa003_u:603": "_______________________________________________________________________",
  "SA11bsa003_u:604": "6 kṣāntipāramitā nāma ṣaṣṭhaḥ paricchedaḥ /",
  "SA11bsa003_u:605": "sarvametatsucaritaṃ dānaṃ sugatapūjanam /",
  "SA11bsa003_u:606": "kṛtaṃ kalpasahasrairyatpratighaḥ pratihanti tat // SBca_6.1 //",
  "SA11bsa003_u:607": "na ca dveṣasamaṃ pāpaṃ na ca kṣāntisamaṃ tapaḥ /",
  "SA11bsa003_u:608": "tasmātkṣāntiṃ prayatnena bhāvayedvividhairnayaiḥ // SBca_6.2 //",
  "SA11bsa003_u:609": "manaḥ śamaṃ na gṛhṇāti na prītisukhamaśnute /",
  "SA11bsa003_u:610": "na nidrāṃ na dhṛtiṃ yāti dveṣaśalye hṛdi sthite // SBca_6.3 //",
  "SA11bsa003_u:611": "pūjayatyarthamānairyān ye 'pi cainaṃ samāśritāḥ /",
  "SA11bsa003_u:612": "te 'pyenaṃ hantumicchanti svāminaṃ dveṣadurbhagam // SBca_6.4 //",
  "SA11bsa003_u:613": "suhṛdo 'pyudvijante 'smād dadāti na ca sevyate /",
  "SA11bsa003_u:614": "saṃkṣepānnāsti tatkiṃcit krodhano yena susthitaḥ // SBca_6.5 //",
  "SA11bsa003_u:615": "evamādīni duḥkhāni karotītyarisaṃjñayā /",
  "SA11bsa003_u:616": "yaḥ krodhaṃ hanti nirbandhāt sa sukhīha paratra ca // SBca_6.6 //",
  "SA11bsa003_u:617": "aniṣṭakaraṇājjātamiṣṭasya ca vighātanāt /",
  "SA11bsa003_u:618": "daurmanasyāśanaṃ prāpya dveṣo dṛpto nihanti mām // SBca_6.7 //",
  "SA11bsa003_u:619": "tasmādvighātayiṣyāmi tasyāśanamahaṃ ripoḥ /",
  "SA11bsa003_u:620": "yasmānna madvadhādanyatkṛtyamasyāsti vairiṇaḥ // SBca_6.8 //",
  "SA11bsa003_u:621": "atyaniṣṭāgamenāpi na kṣobhyā muditā mayā /",
  "SA11bsa003_u:622": "daurmanasye 'pi nāstīṣṭaṃ kuśalaṃ tvavahīyate // SBca_6.9 //",
  "SA11bsa003_u:623": "yadyastyeva pratīkāro daurmanasyena tatra kim /",
  "SA11bsa003_u:624": "atha nāsti pratīkāro daurmanasyena tatra kim // SBca_6.10 //",
  "SA11bsa003_u:625": "duḥkhaṃ nyakkārapāruṣyamayaśaścetyanīpsitam /",
  "SA11bsa003_u:626": "priyāṇāmātmano vāpi śatroścaitadviparyayāt // SBca_6.11 //",
  "SA11bsa003_u:627": "kathaṃcillabhyate saukhyaṃ duḥkhaṃ sthitamayatnataḥ /",
  "SA11bsa003_u:628": "duḥkhenaiva ca niḥsāraḥ cetastasmād dṛḍhībhava // SBca_6.12 //",
  "SA11bsa003_u:629": "durgāputrakakarṇāṭā dāhacchedādivedanām /",
  "SA11bsa003_u:630": "vṛthā sahante muktyarthamahaṃ kasmāttu kātaraḥ // SBca_6.13 //",
  "SA11bsa003_u:631": "na kiṃcidasti tadvastu yadabhyāsasya duṣkaram /",
  "SA11bsa003_u:632": "tasmānmṛduvyathābhyāsāt soḍhavyāpi mahāvyathā // SBca_6.14 //",
  "SA11bsa003_u:633": "uddaṃśadaṃśamaśakakṣutpipāsādivedanām /",
  "SA11bsa003_u:634": "mahatkaṇḍvādiduḥkhaṃ ca kimanarthaṃ na paśyasi // SBca_6.15 //",
  "SA11bsa003_u:635": "śītoṣṇavṛṣṭivātādhvavyādhibandhanatāḍanaiḥ /",
  "SA11bsa003_u:636": "saukumāryaṃ na kartavyamanyathā vardhate vyathā // SBca_6.16 //",
  "SA11bsa003_u:637": "kecitsvaśoṇitaṃ dṛṣṭvā vikramante viśeṣataḥ /",
  "SA11bsa003_u:638": "paraśoṇitamapyeke dṛṣṭvā mūrcchāṃ vrajanti yat // SBca_6.17 //",
  "SA11bsa003_u:639": "taccittasya dṛḍhatvena kātaratvena cāgatam /",
  "SA11bsa003_u:640": "duḥkhaduryodhanastasmādbhavedabhibhavedvyathām // SBca_6.18 //",
  "SA11bsa003_u:641": "duḥkhe 'pi naiva cittasya prasādaṃ kṣobhayed budhaḥ /",
  "SA11bsa003_u:642": "saṃgrāmo hi saha kleśairyuddhe ca sulabhā vyathā // SBca_6.19 //",
  "SA11bsa003_u:643": "urasārātighātān ye pratīcchanto jayantyarīn /",
  "SA11bsa003_u:644": "te te vijayinaḥ śūrāḥ śeṣāstu mṛtamārakāḥ // SBca_6.20 //",
  "SA11bsa003_u:645": "guṇo 'paraśca duḥkhasya yatsaṃvegānmadacyutiḥ /",
  "SA11bsa003_u:646": "saṃsāriṣu ca kāruṇyaṃ pāpādbhītirjine spṛhā // SBca_6.21 //",
  "SA11bsa003_u:647": "pittādiṣu na me kopo mahāduḥkhakareṣvapi /",
  "SA11bsa003_u:648": "sacetaneṣu kiṃ kopaḥ te 'pi pratyayakopitāḥ // SBca_6.22 //",
  "SA11bsa003_u:649": "aniṣyamāṇamapyetacchūlamutpadyate yathā /",
  "SA11bsa003_u:650": "aniṣyamāṇo 'pi balātkrodha utpadyate tathā // SBca_6.23 //",
  "SA11bsa003_u:651": "kupyāmīti na saṃcintya kupyati svecchayā janaḥ /",
  "SA11bsa003_u:652": "utpatsya ityabhipretya krodha utpadyate na ca // SBca_6.24 //",
  "SA11bsa003_u:653": "ye kecidaparādhāśca pāpāni vividhāni ca /",
  "SA11bsa003_u:654": "sarvaṃ tatpratyayabalāt svatantraṃ tu na vidyate // SBca_6.25 //",
  "SA11bsa003_u:655": "na ca pratyayasāmagryā janayāmīti cetanā /",
  "SA11bsa003_u:656": "na cāpi janitasyāsti janito 'smīti cetanā // SBca_6.26 //",
  "SA11bsa003_u:657": "yatpradhānaṃ kilābhīṣṭaṃ yattadātmeti kalpitam /",
  "SA11bsa003_u:658": "tadeva hi bhavābhīti na saṃcintyopajāyate // SBca_6.27 //",
  "SA11bsa003_u:659": "anutpannaṃ hi tannāsti ka icchedbhavituṃ tadā /",
  "SA11bsa003_u:660": "viṣayavyāpṛtatvācca niroddhumapi nehate // SBca_6.28 //",
  "SA11bsa003_u:661": "nityo hyacetanaścātmā vyomavat sphuṭamakriyaḥ /",
  "SA11bsa003_u:662": "pratyayāntarasaṅge 'pi nirvikārasya kā kriyā // SBca_6.29 //",
  "SA11bsa003_u:663": "yaḥ pūrvavat kriyākāle kriyāyāstena kiṃ kṛtam /",
  "SA11bsa003_u:664": "tasya kriyeti saṃbandhe katarattannibandhanam // SBca_6.30 //",
  "SA11bsa003_u:665": "evaṃ paravaśaṃ sarvaṃ yadvaśaṃ so 'pi cāvaśaḥ /",
  "SA11bsa003_u:666": "nirmāṇavadaceṣṭeṣu bhāveṣvevaṃ kva kupyate // SBca_6.31 //",
  "SA11bsa003_u:667": "vāraṇāpi na yuktaivaṃ kaḥ kiṃ vārayatīti cet /",
  "SA11bsa003_u:668": "yuktā pratītyatā yasmādduḥkhasyoparatirmatā // SBca_6.32 //",
  "SA11bsa003_u:669": "tasmādamitraṃ mitraṃ vā dṛṣṭvāpyanyāyakāriṇam /",
  "SA11bsa003_u:670": "īdṛśāḥ pratyayā asyetyevaṃ matvā sukhī bhavet // SBca_6.33 //",
  "SA11bsa003_u:671": "yadi tu svecchayā siddhiḥ sarveṣāmeva dehinām /",
  "SA11bsa003_u:672": "na bhavetkasyacidduḥkhaṃ na duḥkhaṃ kaścidicchati // SBca_6.34 //",
  "SA11bsa003_u:673": "pramādādātmanātmānaṃ bādhante kaṇṭakādibhiḥ /",
  "SA11bsa003_u:674": "bhaktacchedādibhiḥ kopāddurāpastryādilipsayā // SBca_6.35 //",
  "SA11bsa003_u:675": "udbandhanaprapātaiśca viṣāpathyādibhakṣaṇaiḥ /",
  "SA11bsa003_u:676": "nighnanti kecidātmānapuṇyācaraṇena ca // SBca_6.36 //",
  "SA11bsa003_u:677": "yadaivaṃ kleśavaśyavād ghnantyātmānamapi priyam /",
  "SA11bsa003_u:678": "tadaiṣāṃ parakāyeṣu parihāraḥ kathaṃ bhavet // SBca_6.37 //",
  "SA11bsa003_u:679": "kleśonmattīkṛteṣveṣu pravṛtteṣvātmaghātane /",
  "SA11bsa003_u:680": "na kevalaṃ dayā nāsti krodha utpadyate katham // SBca_6.38 //",
  "SA11bsa003_u:681": "yadi svabhāvo bālānāṃ paropadravakāritā /",
  "SA11bsa003_u:682": "teṣu kopo na yukto me yathāgnau dahanātmake // SBca_6.39 //",
  "SA11bsa003_u:683": "atha doṣo 'yamāgantuḥ sattvāḥ prakṛtipeśalāḥ /",
  "SA11bsa003_u:684": "tathāpyayuktastatkopaḥ kaṭudhūme yathāmbare // SBca_6.40 //",
  "SA11bsa003_u:685": "mukhyaṃ daṇḍādikaṃ hitvā prerake yadi kupyate /",
  "SA11bsa003_u:686": "dveṣeṇa preritaḥ so 'pi dveṣe dveṣo 'stu me varam // SBca_6.41 //",
  "SA11bsa003_u:687": "mayāpi pūrvaṃ sattvānāmīdṛśyeva vyathā kṛtā /",
  "SA11bsa003_u:688": "tasmānme yuktamevaitatsattvopadravakāriṇaḥ // SBca_6.42 //",
  "SA11bsa003_u:689": "tacchastraṃ mama kāyaśca dvayaṃ duḥkhasya kāraṇam /",
  "SA11bsa003_u:690": "tena śastraṃ mayā kāyo gṛhītaḥ kutra kupyate // SBca_6.43 //",
  "SA11bsa003_u:691": "gaṇḍo 'yaṃ pratimākāro gṛhīto ghaṭṭanāsahaḥ /",
  "SA11bsa003_u:692": "tṛṣṇāndhena mayā tatra vyathāyāṃ kutra kupyate // SBca_6.44 //",
  "SA11bsa003_u:693": "duḥkhaṃ necchāmi duḥkhasya hetumicchāmi bāliśaḥ /",
  "SA11bsa003_u:694": "svāparādhāgate duḥkhe kasmādanyatra kupyate // SBca_6.45 //",
  "SA11bsa003_u:695": "asipatravanaṃ yadvadyathā nārakapakṣiṇaḥ /",
  "SA11bsa003_u:696": "matkarmajanitā eva tathedaṃ kutra kupyate // SBca_6.46 //",
  "SA11bsa003_u:697": "matkarmacoditā eva jātā mayyapakāriṇaḥ /",
  "SA11bsa003_u:698": "yena yāsyanti narakānmayaivāmī hatā nanu // SBca_6.47 //",
  "SA11bsa003_u:699": "etānāśritya me pāpaṃ kṣīyate kṣamato bahu /",
  "SA11bsa003_u:700": "māmāśritya tu yāntyete narakān dīrghavedanān // SBca_6.48 //",
  "SA11bsa003_u:701": "ahamevāpakāryeṣāṃ mamaite copakāriṇaḥ /",
  "SA11bsa003_u:702": "kasmādviparyayaṃ kṛtvā khalacetaḥ prakupyasi // SBca_6.49 //",
  "SA11bsa003_u:703": "bhavenmamāśayaguṇo na yāmi narakān yadi /",
  "SA11bsa003_u:704": "eṣāmatra kimāyātaṃ yadyātmā rakṣito mayā // SBca_6.50 //",
  "SA11bsa003_u:705": "atha pratyapakārī syāṃ tathāpyete na rakṣitāḥ /",
  "SA11bsa003_u:706": "hīyate cāpi me caryā tasmānnaṣṭāstapasvinaḥ // SBca_6.51 //",
  "SA11bsa003_u:707": "mano hantumamūrtatvānna śakyaṃ kenacitkvacit /",
  "SA11bsa003_u:708": "śarīrābhiniveśāttu cittaṃ duḥkhena bādhyate // SBca_6.52 //",
  "SA11bsa003_u:709": "nyakkāraḥ paruṣaṃ vākyamayaśaścetyayaṃ gaṇaḥ /",
  "SA11bsa003_u:710": "kāyaṃ na bādhate tena cetaḥ kasmātprakupyasi // SBca_6.53 //",
  "SA11bsa003_u:711": "mayyaprasādo yo 'nyeṣāṃ sa māṃ kiṃ bhakṣayiṣyati /",
  "SA11bsa003_u:712": "iha janmāntare vāpi yenāsau me 'nabhīpsitaḥ // SBca_6.54 //",
  "SA11bsa003_u:713": "lābhāntarāyakāritvād yadyasau me 'nabhīpsitaḥ /",
  "SA11bsa003_u:714": "naṅkṣyatīhaiva me lābhaḥ pāpaṃ tu sthāsyati dhruvam // SBca_6.55 //",
  "SA11bsa003_u:715": "varamadyaiva me mṛtyurna mithyājīvitaṃ ciram /",
  "SA11bsa003_u:716": "yasmācciramapi sthitvā mṛtyuduḥkhaṃ tadeva me // SBca_6.56 //",
  "SA11bsa003_u:717": "svapne varṣaśataṃ saukhyaṃ bhuktvā yaśca vibudhyate /",
  "SA11bsa003_u:718": "muhūrtamaparo yaśca sukhī bhūtvā vibudhyate // SBca_6.57 //",
  "SA11bsa003_u:719": "nanu (nūnaṃ?) nivartate saukhyaṃ dvayorapi vibuddhayoḥ /",
  "SA11bsa003_u:720": "saivopamā mṛtyukāle cirajīvyalpajīvinoḥ // SBca_6.58 //",
  "SA11bsa003_u:721": "labdhvāpi ca bahūṃllābhān ciraṃ bhuktvā sukhānyapi /",
  "SA11bsa003_u:722": "riktahastaśca nagnaśca yāsyāmi muṣito yathā // SBca_6.59 //",
  "SA11bsa003_u:723": "pāpakṣayaṃ ca puṇyaṃ ca lābhājjīvan karomi cet /",
  "SA11bsa003_u:724": "puṇyakṣayaśca pāpaṃ ca lābhārthaṃ krudhyato nanu // SBca_6.60 //",
  "SA11bsa003_u:725": "yadarthameva jīvāmi tadeva yadi naśyati /",
  "SA11bsa003_u:726": "kiṃ tena jīvitenāpi kevalāśubhakāriṇā // SBca_6.61 //",
  "SA11bsa003_u:727": "avarṇavādini dveṣaḥ sattvānnāśayatīti cet /",
  "SA11bsa003_u:728": "parāyaśaskare 'pyevaṃ kopaste kiṃ na jāyate // SBca_6.62 //",
  "SA11bsa003_u:729": "parāyattāprasādatvādaprasādiṣu te kṣamā /",
  "SA11bsa003_u:730": "kleśātpādaparāyatte kṣamā nāvarṇavādini // SBca_6.63 //",
  "SA11bsa003_u:731": "pratimāstūpasaddharmanāśakākrośakeṣu ca /",
  "SA11bsa003_u:732": "na yujyate mama dveṣo buddhādīnāṃ na hi vyathā // SBca_6.64 //",
  "SA11bsa003_u:733": "gurusālohitādīnāṃ priyāṇāṃ cāpakāriṣu /",
  "SA11bsa003_u:734": "pūrvavatpratyayotpādaṃ dṛṣṭvā kopaṃ nivārayet // SBca_6.65 //",
  "SA11bsa003_u:735": "cetanācetanakṛtā dehināṃ niyatā vyathā /",
  "SA11bsa003_u:736": "sā vyathā cetane dṛṣṭā kṣamasvaināṃ vyathāmataḥ // SBca_6.66 //",
  "SA11bsa003_u:737": "mohādeke 'parādhyanti kupyantyanye vimohitāḥ /",
  "SA11bsa003_u:738": "brūmaḥ kameṣu nirdoṣaṃ kaṃ vā brūmo 'parādhinam // SBca_6.67 //",
  "SA11bsa003_u:739": "kasmādevaṃ kṛtaṃ pūrvaṃ yenaivaṃ bādhyase paraiḥ /",
  "SA11bsa003_u:740": "sarve karmaparāyattāḥ ko 'hamatrānyathākṛtau // SBca_6.68 //",
  "SA11bsa003_u:741": "evaṃ buddhvā tu puṇyeṣu tathā yatnaṃ karomyaham /",
  "SA11bsa003_u:742": "yena sarve bhaviṣyanti maitracittāḥ parasparam // SBca_6.69 //",
  "SA11bsa003_u:743": "dahyamāne gṛhe yadvadagnirgatvā gṛhāntaram /",
  "SA11bsa003_u:744": "tṛṇādau yatra sajyeta tadākṛṣyāpanīyate // SBca_6.70 //",
  "SA11bsa003_u:745": "evaṃ cittaṃ yadāsaṅgāddahyate dveṣavahninā /",
  "SA11bsa003_u:746": "tatkṣaṇaṃ tatparityājyaṃ puṇyātmoddāhaśaṅkayā // SBca_6.71 //",
  "SA11bsa003_u:747": "māraṇīyaḥ karaṃ chittvā muktaścetkimabhadrakam /",
  "SA11bsa003_u:748": "manuṣyaduḥkhairnarakānmuktaścetkimabhadrakam // SBca_6.72 //",
  "SA11bsa003_u:749": "yadyetanmātramevādya duḥkhaṃ soḍhuṃ na pāryate /",
  "SA11bsa003_u:750": "tannārakavyathāhetuḥ krodhaḥ kasmānna vāryate // SBca_6.73 //",
  "SA11bsa003_u:751": "kopārthamevamevāhaṃ narakeṣu sahasraśaḥ /",
  "SA11bsa003_u:752": "kārito 'smi na cātmārthaḥ parārtho vā kṛto mayā // SBca_6.74 //",
  "SA11bsa003_u:753": "na cedaṃ tādṛśaṃ duḥkhaṃ mahārthaṃ ca kariṣyati /",
  "SA11bsa003_u:754": "jagadduḥkhahare duḥkhe prītirevātra yujyate // SBca_6.75 //",
  "SA11bsa003_u:755": "yadi prītisukhaṃ prāptamanyaiḥ stutvā guṇorjitam /",
  "SA11bsa003_u:756": "manastvamapi taṃ stutvā kasmādevaṃ na hṛṣyasi // SBca_6.76 //",
  "SA11bsa003_u:757": "idaṃ ca te hṛṣṭisukhaṃ niravadyaṃ sukhodayam /",
  "SA11bsa003_u:758": "na vāritaṃ ca guṇibhiḥ parāvarjanamuttamam // SBca_6.77 //",
  "SA11bsa003_u:759": "tasyaiva sukhamityevaṃ tavedaṃ yadi na priyam /",
  "SA11bsa003_u:760": "bhṛtidānādiviraterdṛṣṭādṛṣṭaṃ hataṃ bhavet // SBca_6.78 //",
  "SA11bsa003_u:761": "svaguṇe kīrtyamāne ca parasaukhyamapīcchasi /",
  "SA11bsa003_u:762": "kīrtyamāne paraguṇe svasaukhyamapi necchasi // SBca_6.79 //",
  "SA11bsa003_u:763": "bodhicittaṃ samutpādya sarvasattvasukhecchayā /",
  "SA11bsa003_u:764": "svayaṃ labdhasukheṣvadya kasmātsattveṣu kupyasi // SBca_6.80 //",
  "SA11bsa003_u:765": "trailokyapūjyaṃ buddhatvaṃ sattvānāṃ kila vāñchasi /",
  "SA11bsa003_u:766": "satkāramitvaraṃ dṛṣṭvā teṣāṃ kiṃ paridahyase // SBca_6.81 //",
  "SA11bsa003_u:767": "puṣṇāti yastvayā poṣyaṃ tubhyameva dadāti saḥ /",
  "SA11bsa003_u:768": "kuṭumbajīvinaṃ labdhvā na hṛṣyasi prakupyasi // SBca_6.82 //",
  "SA11bsa003_u:769": "sa kiṃ necchasi sattvānāṃ yasteṣāṃ bodhimicchati /",
  "SA11bsa003_u:770": "bodhicittaṃ kutastasya yo 'nyasaṃpadi kupyati // SBca_6.86 //",
  "SA11bsa003_u:771": "yadi tena na tallabdhaṃ sthitaṃ dānapatergṛhe /",
  "SA11bsa003_u:772": "sarvathāpi na tatte 'sti dattādattena tena kim // SBca_6.84 //",
  "SA11bsa003_u:773": "kiṃ vārayatu puṇyāni prasannān svaguṇānatha /",
  "SA11bsa003_u:774": "labhamāno na gṛhṇātu vada kena na kupyasi // SBca_6.85 //",
  "SA11bsa003_u:775": "na kevalaṃ tvamātmānaṃ kṛtapāpaṃ na śocasi /",
  "SA11bsa003_u:776": "kṛtapuṇyaiḥ saha spardhāmaparaiḥ kartumicchasi // SBca_6.86 //",
  "SA11bsa003_u:777": "jātaṃ cedapriyaṃ śatrostvattuṣṭyā kiṃ punarbhavet /",
  "SA11bsa003_u:778": "tvadāśaṃsanamātreṇa na cāheturbhaviṣyati // SBca_6.87 //",
  "SA11bsa003_u:779": "atha tvadicchayā siddhaṃ tadduḥkhe kiṃ sukhaṃ tava /",
  "SA11bsa003_u:780": "athāpyartho bhavedevamanarthaḥ ko nvataḥ paraḥ // SBca_6.88 //",
  "SA11bsa003_u:781": "etaddhi baḍiśaṃ ghoraṃ kleśabāḍiśikārpitam /",
  "SA11bsa003_u:782": "yato narakapālāstvāṃ krītvā pakṣyanti kumbhiṣu // SBca_6.89 //",
  "SA11bsa003_u:783": "stutiryaśo 'tha satkāro na puṇyāya na cāyuṣe /",
  "SA11bsa003_u:784": "na balārthaṃ na cārogye na ca kāyasukhāya me // SBca_6.90 //",
  "SA11bsa003_u:785": "etāvāṃśca bhavetsvārtho dhīmataḥ svārthavedinaḥ /",
  "SA11bsa003_u:786": "madyadyūtādi sevyaṃ syānmānasaṃ sukhamicchatā // SBca_6.91 //",
  "SA11bsa003_u:787": "yaśorthaṃ hārayantyarthamātmānaṃ mārayantyapi /",
  "SA11bsa003_u:788": "kimakṣarāṇi bhakṣyāṇi mṛte kasya ca tatsukham // SBca_6.92 //",
  "SA11bsa003_u:789": "yathā pāṃśugṛhe bhinne rodityārtaravaṃ śiśuḥ /",
  "SA11bsa003_u:790": "tathā stutiyaśohānau svacittaṃ pratibhāti me // SBca_6.93 //",
  "SA11bsa003_u:791": "śabdastāvadacittatvāt sa māṃ stautītyasaṃbhavaḥ /",
  "SA11bsa003_u:792": "paraḥ kila mayi prīta ityetatprītikāraṇam // SBca_6.94 //",
  "SA11bsa003_u:793": "anyatra mayi vā prītyā kiṃ hi me parakīyayā /",
  "SA11bsa003_u:794": "tasyaiva tatprītisukhaṃ bhāgo nālpo 'pi me tataḥ // SBca_6.95 //",
  "SA11bsa003_u:795": "tatsukhena sukhitvaṃ cetsarvatraiva mamāstu tat /",
  "SA11bsa003_u:796": "kasmādanyaprasādena sukhiteṣu na me sukham // SBca_6.96 //",
  "SA11bsa003_u:797": "tasmādahaṃ stuto 'smīti prītirātmani jāyate /",
  "SA11bsa003_u:798": "tatrāpyevamasaṃbandhāt kevalaṃ śiśuceṣṭitam // SBca_6.97 //",
  "SA11bsa003_u:799": "stutyādayaśca me kṣemaṃ saṃvegaṃ nāśayantyamī /",
  "SA11bsa003_u:800": "guṇavatsu ca mātsaryaṃ saṃpatkopaṃ ca kurvate // SBca_6.98 //",
  "SA11bsa003_u:801": "tasmātstutyādighātāya mama ye pratyupasthitāḥ /",
  "SA11bsa003_u:802": "apāyapātarakṣārthaṃ pravṛttā nanu te mama // SBca_6.99 //",
  "SA11bsa003_u:803": "muktyarthinaścāyuktaṃ me lābhasatkārabandhanam /",
  "SA11bsa003_u:804": "ye mocayanti māṃ bandhāddveṣasteṣu kathaṃ mama // SBca_6.100 //",
  "SA11bsa003_u:805": "duḥkhaṃ praveṣṭukāmasya ye kapāṭatvamāgatāḥ /",
  "SA11bsa003_u:806": "buddhādhiṣṭhānata iva dveṣasteṣu kathaṃ mama // SBca_6.101 //",
  "SA11bsa003_u:807": "puṇyavighnaḥ kṛto 'nenetyatra kopo na yujyate /",
  "SA11bsa003_u:808": "kṣāntyā samaṃ tapo nāsti nanvetattadupasthitam // SBca_6.102 //",
  "SA11bsa003_u:809": "athāhamātmadoṣeṇa na karomi kṣamāmiha /",
  "SA11bsa003_u:810": "mayaivātra kṛto vighnaḥ puṇyahetāvupasthite // SBca_6.103 //",
  "SA11bsa003_u:811": "yo hi yena vinā nāsti yasmiṃśca sati vidyate /",
  "SA11bsa003_u:812": "sa eva kāraṇaṃ tasya sa kathaṃ vighna ucyate // SBca_6.104 //",
  "SA11bsa003_u:813": "na hi kālopapannena dānavighnaḥ kṛto 'rthinā /",
  "SA11bsa003_u:814": "na ca pravrājake prāpte pravrajyāvighna ucyate // SBca_6.105 //",
  "SA11bsa003_u:815": "sulabhā yācakā loke durlabhāstvapakāriṇaḥ /",
  "SA11bsa003_u:816": "yato me 'naparādhasya na kaścidaparādhyati // SBca_6.106 //",
  "SA11bsa003_u:817": "aśramopārjitastasmādgṛhe nidhirivotthitaḥ /",
  "SA11bsa003_u:818": "bodhicaryāsahāyatvāt spṛhaṇīyo ripurmama // SBca_6.107 //",
  "SA11bsa003_u:819": "mayā cānena copāttaṃ tasmādetat kṣamāphalam /",
  "SA11bsa003_u:820": "etasmai prathamaṃ deyametatpūrvā kṣamā yataḥ // SBca_6.108 //",
  "SA11bsa003_u:821": "kṣamāsiddhyāśayo nāsya tena pūjyo na cedariḥ /",
  "SA11bsa003_u:822": "siddhiheturacitto 'pi saddharmaḥ pūjyate katham // SBca_6.109 //",
  "SA11bsa003_u:823": "apakārāśayo 'syeti śatruryadi na pūjyate /",
  "SA11bsa003_u:824": "anyathā me kathaṃ kṣāntirbhiṣajīva hitodyate // SBca_6.110 //",
  "SA11bsa003_u:825": "tadduṣṭāśayamevātaḥ pratītyotpadyate kṣamā /",
  "SA11bsa003_u:826": "sa evātaḥ kṣamāhetuḥ pūjyaḥ saddharmavanmayā // SBca_6.111 //",
  "SA11bsa003_u:827": "sattvakṣetraṃ jinakṣetramityato muninoditam /",
  "SA11bsa003_u:828": "etānārādhya bahavaḥ saṃpatpāraṃ yato gatāḥ // SBca_6.112 //",
  "SA11bsa003_u:829": "sattvebhyaśca jinebhyaśca buddhadharmāgame same /",
  "SA11bsa003_u:830": "jineṣu gauravaṃ yadvanna sattveṣviti kaḥ kramaḥ // SBca_6.113 //",
  "SA11bsa003_u:831": "āśayasya ca māhātmyaṃ na svataḥ kiṃ tu kāryataḥ /",
  "SA11bsa003_u:832": "samaṃ ca tena māhātmyaṃ sattvānāṃ tena te samāḥ // SBca_6.114 //",
  "SA11bsa003_u:833": "maitryāśayaśca yatpūjyaḥ sattvamāhātmyameva tat /",
  "SA11bsa003_u:834": "buddhaprasādādyatpuṇyaṃ buddhamāhātmyameva tat // SBca_6.115 //",
  "SA11bsa003_u:835": "buddhadharmāgamāṃśena tasmātsattvā jinaiḥ samāḥ /",
  "SA11bsa003_u:836": "na tu buddhaiḥ samāḥ kecidanantāṃśairguṇārṇavaiḥ // SBca_6.116 //",
  "SA11bsa003_u:837": "guṇasāraikarāśīnāṃ guṇo 'ṇurapi cetkvacit /",
  "SA11bsa003_u:838": "dṛśyate tasya pūjārthaṃ trailokyamapi na kṣamam // SBca_6.117 //",
  "SA11bsa003_u:839": "buddhadharmodayāṃśastu śreṣṭhaḥ sattveṣu vidyate /",
  "SA11bsa003_u:840": "etadaṃśānurūpyeṇa sattvapūjā kṛtā bhavet // SBca_6.118 //",
  "SA11bsa003_u:841": "kiṃ ca niśchadmabandhūnāmaprameyopakāriṇām /",
  "SA11bsa003_u:842": "sattvārādhanamutsṛjya niṣkṛtiḥ kā parā bhavet // SBca_6.119 //",
  "SA11bsa003_u:843": "bhindanti dehaṃ praviśantyavīciṃ yeṣāṃ kṛte tatra kṛte kṛtaṃ syāt /",
  "SA11bsa003_u:844": "mahāpakāriṣvapi tena sarvaṃ kalyāṇamevācaraṇīyameṣu // SBca_6.120 //",
  "SA11bsa003_u:845": "svayaṃ mama svāmina eva tāvad yadarthamātmanyapi nirvyapekṣāḥ /",
  "SA11bsa003_u:846": "ahaṃ kathaṃ svāmiṣu teṣu teṣu karomi mānaṃ na tu dāsabhāvam // SBca_6.121 //",
  "SA11bsa003_u:847": "yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum /",
  "SA11bsa003_u:848": "tattoṣaṇātsarvamunīndratuṣṭis tatrāpakāre 'pakṛtaṃ munīnām // SBca_6.122 //",
  "SA11bsa003_u:849": "ādīptakāyasya yathā samantān na sarvakāmairapi saumanasyam /",
  "SA11bsa003_u:850": "sattvavyathāyāmapi tadvadeva na prītyupāyo 'sti dayāmayānām // SBca_6.123 //",
  "SA11bsa003_u:851": "tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /",
  "SA11bsa003_u:852": "tadadya pāpaṃ pratideśayāmi yatkheditāstanmunayaḥ kṣamantām // SBca_6.124 //",
  "SA11bsa003_u:853": "ārādhanāyādya tathāgatānāṃ sarvātmanā dāsyamupaimi loke /",
  "SA11bsa003_u:854": "kurvantu me mūrghni padaṃ janaughā vighnantu vā tuṣyatu lokanāthaḥ // SBca_6.125 //",
  "SA11bsa003_u:855": "ātmīkṛtaṃ sarvamidaṃ jagattaiḥ /",
  "SA11bsa003_u:856": "kṛpātmabhirnaiva hi saṃśayo 'sti /",
  "SA11bsa003_u:857": "dṛśyanta ete nanu sattvarūpās ta eva nāthāḥ kimanādaro 'tra // SBca_6.126 //",
  "SA11bsa003_u:858": "tathāgatārādhanametadeva svārthasya saṃsādhanametadeva /",
  "SA11bsa003_u:859": "lokasya duḥkhāpahametadeva tasmānmamāstu vratametadeva // SBca_6.127 //",
  "SA11bsa003_u:860": "yathaiko rājapuruṣaḥ pramanthāti mahājanam /",
  "SA11bsa003_u:861": "vikartuṃ naiva śaknoti dīrghadarśī mahājanaḥ // SBca_6.128 //",
  "SA11bsa003_u:862": "yasmānnaiva sa ekākī tasya rājabalaṃ balam /",
  "SA11bsa003_u:863": "tathā na durbalaṃ kaṃcidaparāddhaṃ vimānayet // SBca_6.129 //",
  "SA11bsa003_u:864": "yasmānnarakapālāśca kṛpāvantaśca tadbalam /",
  "SA11bsa003_u:865": "tasmādārādhayetsattvān bhṛtyaścaṇḍanṛpaṃ yathā // SBca_6.130 //",
  "SA11bsa003_u:866": "kupitaḥ kiṃ nṛpaḥ kuryādyena syānnarakavyathā /",
  "SA11bsa003_u:867": "yatsattvadaurmanasyena kṛtena hyanubhūyate // SBca_6.131 //",
  "SA11bsa003_u:868": "tuṣṭaḥ kiṃ nṛpatirdadyādyadbuddhatvasamaṃ bhavet /",
  "SA11bsa003_u:869": "yatsattvasaumanasyena kṛtena hyanubhūyate // SBca_6.132 //",
  "SA11bsa003_u:870": "āstāṃ bhaviṣyadbuddhatvaṃ sattvārādhanasaṃbhavam /",
  "SA11bsa003_u:871": "ihaiva saubhāgyayaśaḥsausthityaṃ kiṃ na paśyasi // SBca_6.133 //",
  "SA11bsa003_u:872": "prāsādikatvamārogyaṃ prāmodyaṃ cirajīvitam /",
  "SA11bsa003_u:873": "cakravartisukhaṃ sphītaṃ kṣamī prāpnoti saṃsaran // SBca_6.134 //",
  "SA11bsa003_u:874": "iti prajñākaramativiracitāyāṃ bodhicaryāvatārapañjikāyāṃ kṣāntipāramitā nāma ṣaṣṭhaḥ paricchedaḥ //",
  "SA11bsa003_u:875": "_______________________________________________________________________",
  "SA11bsa003_u:876": "7 Vīryapāramitā nāma saptamaḥ paricchedaḥ /",
  "SA11bsa003_u:877": "evaṃ kṣamo bhajedvīryaṃ vīrye bodhiryataḥ sthitā /",
  "SA11bsa003_u:878": "na hi vīryaṃ vinā puṇyaṃ yathā vāyuṃ vināgatiḥ // SBca_7.1 //",
  "SA11bsa003_u:879": "kiṃ vīryaṃ kuśalotsāhastadvipakṣaḥ ka ucyate /",
  "SA11bsa003_u:880": "ālasyaṃ kutsitāsaktirviṣādātmāvamanyanā // SBca_7.2 //",
  "SA11bsa003_u:881": "avyāpārasukhāsvādanidrāpāśrayatṛṣṇayā /",
  "SA11bsa003_u:882": "saṃsāraduḥkhānudvegādālasyamupajāyate // SBca_7.3 //",
  "SA11bsa003_u:883": "kleśavāgurikāghrātaḥ praviṣṭo janmavāgurām /",
  "SA11bsa003_u:884": "kimadyāpi na jānāsi mṛtyorvadanamāgataḥ // SBca_7.4 //",
  "SA11bsa003_u:885": "svayūthyānmāryamāṇāṃstvaṃ krameṇaiva na paśyasi /",
  "SA11bsa003_u:886": "tathāpi nidrāṃ yāsyeva caṇḍālamahiṣo yathā // SBca_7.5 //",
  "SA11bsa003_u:887": "yamenodvīkṣyamāṇasya baddhamārgasya sarvataḥ /",
  "SA11bsa003_u:888": "kathaṃ te rocate bhoktuṃ kathaṃ nidrā kathaṃ ratiḥ // SBca_7.6 //",
  "SA11bsa003_u:889": "yāvatsaṃbhṛtasaṃbhāraṃ maraṇaṃ śīghrameṣyati /",
  "SA11bsa003_u:890": "saṃtyajyāpi tadālasyamakāle kiṃ kariṣyasi // SBca_7.7 //",
  "SA11bsa003_u:891": "idaṃ na prāptamārabdhamidamardhakṛtaṃ sthitam /",
  "SA11bsa003_u:892": "akasmānmṛtyurāyāto hā hato 'smīti cintayan // SBca_7.8 //",
  "SA11bsa003_u:893": "śokavegasamucchūnasāśruraktekṣaṇānanān /",
  "SA11bsa003_u:894": "bandhūnnirāśān saṃpaśyan yamadūtamukhāni ca // SBca_7.9 //",
  "SA11bsa003_u:895": "svapāpasmṛtisaṃtaptaḥ śṛṇvannādāṃśca nārakān /",
  "SA11bsa003_u:896": "trāsoccāraviliptāṅgo vihvalaḥ kiṃ kariṣyasi // SBca_7.10 //",
  "SA11bsa003_u:897": "jīvamatsya ivāsmīti yuktaṃ bhayamihaiva te /",
  "SA11bsa003_u:898": "kiṃ punaḥ kṛtapāpasya tīvrānnarakaduḥkhataḥ // SBca_7.11 //",
  "SA11bsa003_u:899": "spṛṣṭa uṣṇodakenāpi sukumāra pratapyase /",
  "SA11bsa003_u:900": "kṛtvā ca nārakaṃ karma kimevaṃ svasthamāsyate // SBca_7.12 //",
  "SA11bsa003_u:901": "nirudyama phalākāṅkṣin sukumāra bahuvyatha /",
  "SA11bsa003_u:902": "mṛtyugrasto 'marākāra hā duḥkhita vihanyase // SBca_7.13 //",
  "SA11bsa003_u:903": "mānuṣyaṃ nāvamāsādya tara duḥkhamahānadīm /",
  "SA11bsa003_u:904": "mūḍha kālo na nidrāyā iyaṃ naurdurlabhā punaḥ // SBca_7.14 //",
  "SA11bsa003_u:905": "muktvā dharmaratiṃ śreṣṭhāmanantaratisaṃtatim /",
  "SA11bsa003_u:906": "ratirauddhatyahāsyādau duḥkhahetau kathaṃ tava // SBca_7.15 //",
  "SA11bsa003_u:907": "aviṣādabalavyūhatātparyātmavidheyatā /",
  "SA11bsa003_u:908": "parātmasamatā caiva parātmaparivartanam // SBca_7.16 //",
  "SA11bsa003_u:909": "naivāvasādaḥ kartavyaḥ kuto me bodhirityataḥ /",
  "SA11bsa003_u:910": "yasmāttathāgataḥ satyaṃ satyavādīdamuktavān // SBca_7.17 //",
  "SA11bsa003_u:911": "te 'pyāsan daṃśamaśakā makṣikāḥ kṛmayastathā /",
  "SA11bsa003_u:912": "yairutsāhavaśāt prāptā durāpā bodhiruttamā // SBca_7.18 //",
  "SA11bsa003_u:913": "kimutāhaṃ naro jātyā śakto jñātuṃ hitāhitam /",
  "SA11bsa003_u:914": "sarvajñanītyanutsargādbodhiṃ kiṃ nāpnuyāmaham // SBca_7.19 //",
  "SA11bsa003_u:915": "athāpi hastapādādi dātavyamiti me bhayam /",
  "SA11bsa003_u:916": "gurulāghavamūḍhatvaṃ tanme syādavicārataḥ // SBca_7.20 //",
  "SA11bsa003_u:917": "chettavyaścāsmi bhettavyo dāhyaḥ pāṭyo 'pyanekaśaḥ /",
  "SA11bsa003_u:918": "kalpakoṭīrasaṃkhyeyā na ca bodhirbhaviṣyati // SBca_7.21 //",
  "SA11bsa003_u:919": "idaṃ tu me parimitaṃ duḥkhaṃ saṃbodhisādhanam /",
  "SA11bsa003_u:920": "naṣṭaśalyavyathāpohe tadutpādanaduḥkhavat // SBca_7.22 //",
  "SA11bsa003_u:921": "sarve 'pi vaidyāḥ kurvanti kriyāduḥkhairarogatām /",
  "SA11bsa003_u:922": "tasmādbahūni duḥkhāni hantuṃ soḍhavyamalpakam // SBca_7.23 //",
  "SA11bsa003_u:923": "kriyāmimāmapyucitāṃ varavaidyo na dattavān /",
  "SA11bsa003_u:924": "madhureṇopacāreṇa cikitsati mahāturān // SBca_7.24 //",
  "SA11bsa003_u:925": "ādau śākādidāne 'pi niyojayati nāyakaḥ /",
  "SA11bsa003_u:926": "tatkaroti kramātpaścādyatsvamāṃsānyapi tyajet // SBca_7.25 //",
  "SA11bsa003_u:927": "yadā śākeṣviva prajñā svamāṃse 'pyupajāyate /",
  "SA11bsa003_u:928": "māṃsāsthi tyajatastasya tadā kiṃ nāma duṣkaram // SBca_7.26 //",
  "SA11bsa003_u:929": "na duḥkhī tyaktapāpatvātpaṇḍitatvānna durmanāḥ /",
  "SA11bsa003_u:930": "mithyākalpanayā citte pāpātkāye yato vyathā // SBca_7.27 //",
  "SA11bsa003_u:931": "puṇyena kāyaḥ sukhitaḥ pāṇḍityena manaḥ sukhi /",
  "SA11bsa003_u:932": "tiṣṭhan parārthaṃ saṃsāre kṛpāluḥ kena khidyate // SBca_7.28 //",
  "SA11bsa003_u:933": "kṣapayan pūrvapāpāni pratīcchan puṇyasāgarān /",
  "SA11bsa003_u:934": "bodhicittabalādeva śrāvakebhyo 'pi śīghragaḥ // SBca_7.29 //",
  "SA11bsa003_u:935": "evaṃ sukhātsukhaṃ gacchan ko viṣīdetsacetanaḥ /",
  "SA11bsa003_u:936": "bodhicittarathaṃ prāpya sarvakhedaśramāpaham // SBca_7.30 //",
  "SA11bsa003_u:937": "chandasthāmaratimuktibalaṃ sattvārthasiddhaye /",
  "SA11bsa003_u:938": "chandaṃ duḥkhabhayātkuryādanuśaṃsāṃśca bhāvayan // SBca_7.31 //",
  "SA11bsa003_u:939": "evaṃ vipakṣamunmūlya yatetotsāhavṛddhaye /",
  "SA11bsa003_u:940": "chandamānaratityāgatātparyavaśitābalaiḥ // SBca_7.32 //",
  "SA11bsa003_u:941": "aprameyā mayā doṣā hantavyāḥ svaparātmanoḥ /",
  "SA11bsa003_u:942": "ekaikasyāpi doṣasya yatra kalpārṇavaiḥ kṣayaḥ // SBca_7.33 //",
  "SA11bsa003_u:943": "tatra doṣakṣayārambhe leśo 'pi mama nekṣyate /",
  "SA11bsa003_u:944": "aprameyavyathābhājye noraḥ sphuṭati me katham // SBca_7.34 //",
  "SA11bsa003_u:945": "guṇā mayārjanīyāśca bahavaḥ svaparātmanoḥ /",
  "SA11bsa003_u:946": "tatraikaikaguṇābhyāso bhavetkalpārṇavairna vā // SBca_7.35 //",
  "SA11bsa003_u:947": "guṇaleśe 'pi nābhyāso mama jātaḥ kadācana /",
  "SA11bsa003_u:948": "vṛthā nītaṃ mayā janma kathaṃcillabdhamadbhutam // SBca_7.36 //",
  "SA11bsa003_u:949": "na prāptaṃ bhagavatpūjāmahotsavasukhaṃ mayā /",
  "SA11bsa003_u:950": "na kṛtā śāsane kārā daridrāśā na pūritā // SBca_7.37 //",
  "SA11bsa003_u:951": "bhītebhyo nābhayaṃ dattamārtā na sukhinaḥ kṛtāḥ /",
  "SA11bsa003_u:952": "duḥkhāya kevalaṃ māturgato 'smi garbhaśalyatām // SBca_7.38 //",
  "SA11bsa003_u:953": "dharmacchandaviyogena paurvikeṇa mamādhunā /",
  "SA11bsa003_u:954": "vipattirīdṛśī jātā ko dharme chandamutsṛjet // SBca_7.39 //",
  "SA11bsa003_u:955": "kuśalānāṃ ca sarveṣāṃ chandaṃ mūlaṃ munirjagau /",
  "SA11bsa003_u:956": "tasyāpi mūlaṃ satataṃ vipākaphalabhāvanā // SBca_7.40 //",
  "SA11bsa003_u:957": "duḥkhāni daurmanasyāni bhayāni vividhāni ca /",
  "SA11bsa003_u:958": "abhilāṣavighātāśca jāyante pāpakāriṇām // SBca_7.41 //",
  "SA11bsa003_u:959": "manorathaḥ śubhakṛtāṃ yatra yatraiva gacchati /",
  "SA11bsa003_u:960": "tatra tatraiva tatpuṇyaiḥ phalārgheṇābhipūjyate // SBca_7.42 //",
  "SA11bsa003_u:961": "pāpakārisukhecchā tu yatra yatraiva gacchati /",
  "SA11bsa003_u:962": "tatra tatraiva tatpāpairduḥkhaśastrairvihanyate // SBca_7.43 //",
  "SA11bsa003_u:963": "vipulasugandhiśītalasaroruhagarbhagatā",
  "SA11bsa003_u:964": "madhurajinasvarāśanakṛtopacitadyutayaḥ /",
  "SA11bsa003_u:965": "munikarabodhitāmbujavinirgatasadvapuṣaḥ",
  "SA11bsa003_u:966": "sugatasutā bhavanti sugatasya puraḥ kuśalaiḥ // SBca_7.44 //",
  "SA11bsa003_u:967": "yamapuruṣāpanītasakalacchavirārtaravo",
  "SA11bsa003_u:968": "hutavahatāpavidrutakatāmraniṣiktatanuḥ /",
  "SA11bsa003_u:969": "jvaladasiśaktighātaśataśātitamāṃsadalaḥ",
  "SA11bsa003_u:970": "patati sutaptalohadharaṇīṣvaśubhairbahuśaḥ // SBca_7.45 //",
  "SA11bsa003_u:971": "tasmātkāryaḥ śubhacchando bhāvayitvaivamādarāt /",
  "SA11bsa003_u:972": "vajradhvajasthavidhinā mānaṃ tvārabhya bhāvayet // SBca_7.46 //",
  "SA11bsa003_u:973": "pūrvaṃ nirūpya sāmagrīmārabhennārabheta vā /",
  "SA11bsa003_u:974": "anārambho varaṃ nāma na tvārabhya nivartanam // SBca_7.47 //",
  "SA11bsa003_u:975": "janmāntare 'pi so 'bhyāsaḥ pāpādduḥkhaṃ ca vardhate /",
  "SA11bsa003_u:976": "anyacca kāryakālaṃ ca hīnaṃ tacca na sādhitam // SBca_7.48 //",
  "SA11bsa003_u:977": "triṣu māno vidhātavyaḥ karmopakleśaśaktiṣu /",
  "SA11bsa003_u:978": "mayaivaikena kartavyamityeṣā karmamānitā // SBca_7.49 //",
  "SA11bsa003_u:979": "kleśasvatantro loko 'yaṃ na kṣamaḥ svārthasādhane /",
  "SA11bsa003_u:980": "tasmānmayaiṣāṃ kartavyaṃ nāśakto 'haṃ yathā janaḥ // SBca_7.50 //",
  "SA11bsa003_u:981": "nīcaṃ karma karotyanyaḥ kathaṃ mayyapi tiṣṭhati /",
  "SA11bsa003_u:982": "mānāccenna karomyetanmāno naśyatu me varam // SBca_7.51 //",
  "SA11bsa003_u:983": "mṛtaṃ duṇḍubhamāsādya kāko 'pi garuḍāyate /",
  "SA11bsa003_u:984": "āpadābādhate 'lpāpi mano me yadi durbalam // SBca_7.52 //",
  "SA11bsa003_u:985": "viṣādakṛtaniśceṣṭe āpadaḥ sukarā nanu /",
  "SA11bsa003_u:986": "vyutthitaśceṣṭamānastu mahatāmapi durjayaḥ // SBca_7.53 //",
  "SA11bsa003_u:987": "tasmāddṛḍhena cittena karomyāpadamāpadaḥ /",
  "SA11bsa003_u:988": "trailokyavijigīṣutvaṃ hāsyamāpajjitasya me // SBca_7.54 //",
  "SA11bsa003_u:989": "mayā hi sarvaṃ jetavyamahaṃ jeyo na kenacit /",
  "SA11bsa003_u:990": "mayaiṣa māno voḍhavyo jinasiṃhasuto hyaham // SBca_7.55 //",
  "SA11bsa003_u:991": "ye sattvā mānavijitā varakāste na māninaḥ /",
  "SA11bsa003_u:992": "mānī śatruvaśaṃ naiti mānaśatruvaśāśca te // SBca_7.56 //",
  "SA11bsa003_u:993": "mānena durgatiṃ nītā mānuṣye 'pi hatotsavāḥ /",
  "SA11bsa003_u:994": "parapiṇḍāśino dāsā mūrkhā durdarśanāḥ kṛśā // SBca_7.57 //",
  "SA11bsa003_u:995": "sarvataḥ paribhūtāśca mānastabdhāstapasvinaḥ /",
  "SA11bsa003_u:996": "te 'pi cenmānināṃ madhye dīnāstu vada kīdṛśāḥ // SBca_7.58 //",
  "SA11bsa003_u:997": "te mānino vijayinaśca ta eva śūrā ye mānaśatruvijayāya vahanti mānam /",
  "SA11bsa003_u:998": "ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti // SBca_7.59 //",
  "SA11bsa003_u:999": "saṃkleśapakṣamadhyastho bhaveddṛptaḥ sahasraśaḥ /",
  "SA11bsa003_u:1000": "dūryodhanaḥ kleśagaṇaiḥ siṃho mṛgagaṇairiva // SBca_7.60 //",
  "SA11bsa003_u:1001": "mahatsvapi hi kṛcchreṣu na rasaṃ cakṣurīkṣate /",
  "SA11bsa003_u:1002": "evaṃ kṛcchramapi prāpya na kleśavaśago bhavet // SBca_7.61 //",
  "SA11bsa003_u:1003": "yadevāpadyate karma tatkarmavyasanī bhavet /",
  "SA11bsa003_u:1004": "tatkarmaśauṇḍo 'tṛptātmā krīḍāphalasukhepsuvat // SBca_7.62 //",
  "SA11bsa003_u:1005": "sukhārthaṃ kriyate karma tathāpi syānna vā sukham /",
  "SA11bsa003_u:1006": "karmaiva tu sukhaṃ yasya niṣkarmā sa sukhī katham // SBca_7.63 //",
  "SA11bsa003_u:1007": "kāmairna tṛptiḥ saṃsāre kṣuradhārāmadhūpamaiḥ /",
  "SA11bsa003_u:1008": "puṇyāmṛtaiḥ kathaṃ tṛptirvipākamadhuraiḥ śivaiḥ // SBca_7.64 //",
  "SA11bsa003_u:1009": "tasmātkarmāvasāne 'pi nimajjettatra karmaṇi /",
  "SA11bsa003_u:1010": "yathā madhyāhnasaṃtapta ādau prāptasarāḥ karī // SBca_7.65 //",
  "SA11bsa003_u:1011": "balanāśānubandhe tu punaḥ kartuṃ parityajet /",
  "SA11bsa003_u:1012": "susamāptaṃ ca tanmuñceduttarottaratṛṣṇayā // SBca_7.66 //",
  "SA11bsa003_u:1013": "kleśaprahārān saṃrakṣet kleśāṃśca prahareddṛḍham /",
  "SA11bsa003_u:1014": "khaḍgayuddhamivāpannaḥ śikṣitenāriṇā saha // SBca_7.67 //",
  "SA11bsa003_u:1015": "tatra khaḍgaṃ yathā bhraṣṭaṃ gṛhṇīyātsabhayastvaran /",
  "SA11bsa003_u:1016": "smṛtikhaḍgaṃ tathā bhraṣṭaṃ gṛhṇīyānnarakān smaran // SBca_7.68 //",
  "SA11bsa003_u:1017": "viṣaṃ rūdhiramāsādya prasarpati yathā tanau /",
  "SA11bsa003_u:1018": "tathaiva cchidramāsādya doṣaścitte prasarpati // SBca_7.69 //",
  "SA11bsa003_u:1019": "tailapātradharo yadvadasihastairadhiṣṭhitaḥ /",
  "SA11bsa003_u:1020": "skhalite maraṇatrāsāttatparaḥ syāttathā vratī // SBca_7.70 //",
  "SA11bsa003_u:1021": "tasmādutsaṅgage sarpe yathottiṣṭhati satvaram /",
  "SA11bsa003_u:1022": "nidrālasyāgame tadvat pratikurvīta satvaram // SBca_7.71 //",
  "SA11bsa003_u:1023": "ekaikasmiṃśchale suṣṭhu paritapya vicintayet /",
  "SA11bsa003_u:1024": "kathaṃ karomi yenedaṃ punarme na bhavediti // SBca_7.72 //",
  "SA11bsa003_u:1025": "saṃsargaṃ karma vā prāptamicchedetena hetunā /",
  "SA11bsa003_u:1026": "kathaṃ nāmāsvavasthāsu smṛtyubhyāso bhavediti // SBca_7.73 //",
  "SA11bsa003_u:1027": "laghuṃ kuryāttathātmānamapramādakathāṃ smaran /",
  "SA11bsa003_u:1028": "karmāgamādyathā pūrvaṃ sajjaḥ sarvatra vartate // SBca_7.74 //",
  "SA11bsa003_u:1029": "yathaiva tūlakaṃ vāyorgamanāgamane vaśam /",
  "SA11bsa003_u:1030": "tathotsāhavaśaṃ yāyādṛddhiścaivaṃ samṛdhyati // SBca_7.75 //",
  "SA11bsa003_u:1031": "iti prajñākaramativiracitāyāṃ bodhicaryāvatārapañjikāyāṃ vīryapāramitā nāma saptamaḥ paricchedaḥ //",
  "SA11bsa003_u:1032": "_______________________________________________________________________",
  "SA11bsa003_u:1033": "8 Dhyānapāramitā nāma aṣṭamaḥ paricchedaḥ /",
  "SA11bsa003_u:1034": "vardhayitvaivamutsāhaṃ samādhau sthāpayenmanaḥ /",
  "SA11bsa003_u:1035": "vikṣiptacittastu naraḥ kleśadaṃṣṭrāntare sthitaḥ // SBca_8.1 //",
  "SA11bsa003_u:1036": "kāyacittavivekena vikṣepasya na saṃbhavaḥ /",
  "SA11bsa003_u:1037": "tasmāllokaṃ parityajya vitarkān parivarjayet // SBca_8.2 //",
  "SA11bsa003_u:1038": "snehānna tyajyate loko lābhādiṣu ca tṛṣṇayā /",
  "SA11bsa003_u:1039": "tasmādetatparityāge vidvānevaṃ vibhāvayet // SBca_8.3 //",
  "SA11bsa003_u:1040": "śamathena vipaśyanāsuyuktaḥ kurute kleśavināśamityavetya /",
  "SA11bsa003_u:1041": "śamathaḥ prathamaṃ gaveṣaṇīyaḥ sa ca loke nirapekṣayābhiratyā // SBca_8.4 //",
  "SA11bsa003_u:1042": "kasyānityeṣvanityasya sneho bhavitumarhati /",
  "SA11bsa003_u:1043": "yena janmasahasrāṇi draṣṭavyo na punaḥ priyaḥ // SBca_8.5 //",
  "SA11bsa003_u:1044": "apaśyannaratiṃ yāti samādhau na ca tiṣṭhati /",
  "SA11bsa003_u:1045": "na ca tṛpyati dṛṣṭvāpi pūrvavadbādhyate tṛṣā // SBca_8.6 //",
  "SA11bsa003_u:1046": "na paśyati yathābhūtaṃ saṃvegādavahīyate /",
  "SA11bsa003_u:1047": "dahyate tena śokena priyasaṃgamakāṅkṣayā // SBca_8.7 //",
  "SA11bsa003_u:1048": "taccintayā mudhā yāti hrasvamāyurmuhurmuhuḥ /",
  "SA11bsa003_u:1049": "aśāśvatena dharmeṇa dharmo bhraśyati śāśvataḥ // SBca_8.8 //",
  "SA11bsa003_u:1050": "bālaiḥ sabhāgacarito niyataṃ yāti durgatim /",
  "SA11bsa003_u:1051": "neṣyate viṣabhāgaśca kiṃ prāptaṃ bālasaṃgamāt // SBca_8.9 //",
  "SA11bsa003_u:1052": "kṣaṇādbhavanti suhṛdo bhavanti ripavaḥ kṣaṇāt /",
  "SA11bsa003_u:1053": "toṣasthāne prakupyanti durārādhāḥ pṛthagjanāḥ // SBca_8.10 //",
  "SA11bsa003_u:1054": "hitamuktāḥ prakupyanti vārayanti ca māṃ hitāt /",
  "SA11bsa003_u:1055": "atha na śrūyate teṣāṃ kupitā yānti durgatim // SBca_8.11 //",
  "SA11bsa003_u:1056": "īrṣyotkṛṣṭātsamāddvandvo hīnānmānaḥ stutermadaḥ /",
  "SA11bsa003_u:1057": "avarṇātpratighaśceti kadā bālāddhitaṃ bhavet // SBca_8.12 //",
  "SA11bsa003_u:1058": "ātmotkarṣaḥ parāvarṇaḥ saṃsāraratisaṃkathā /",
  "SA11bsa003_u:1059": "ityādyavaśyamaśubhaṃ kiṃcidbālasya bālataḥ // SBca_8.13 //",
  "SA11bsa003_u:1060": "evaṃ tasyāpi tatsaṅgāttenānarthasamāgamaḥ /",
  "SA11bsa003_u:1061": "ekākī vihariṣyāmi sukhamakliṣṭamānasaḥ // SBca_8.14 //",
  "SA11bsa003_u:1062": "bālāddūraṃ palāyeta prāptamārādhayetpriyaiḥ /",
  "SA11bsa003_u:1063": "na saṃstavānubandhena kiṃ tūdāsīnasādhuvat // SBca_8.15 //",
  "SA11bsa003_u:1064": "dharmārthamātramādāya bhṛṅgavat kusumānmadhu /",
  "SA11bsa003_u:1065": "apūrva iva sarvatra vihariṣyāmyasaṃstutaḥ // SBca_8.16 //",
  "SA11bsa003_u:1066": "lābhī ca satkṛtaścāhamicchanti bahavaśca mām /",
  "SA11bsa003_u:1067": "iti martyasya saṃprāptānmaraṇājjāyate bhayam // SBca_8.17 //",
  "SA11bsa003_u:1068": "yatra yatra ratiṃ yāti manaḥ sukhavimohitam /",
  "SA11bsa003_u:1069": "tattatsahasraguṇitaṃ duḥkhaṃ bhūtvopatiṣṭhati // SBca_8.18 //",
  "SA11bsa003_u:1070": "tasmātprājño na tāmicchedicchāto jāyate bhayam /",
  "SA11bsa003_u:1071": "svayameva ca yātyetaddhairyaṃ kṛtvā pratīkṣatām // SBca_8.19 //",
  "SA11bsa003_u:1072": "bahavo lābhino 'bhūvan bahavaśca yaśasvinaḥ /",
  "SA11bsa003_u:1073": "saha lābhayaśobhiste na jñātāḥ kva gatā iti // SBca_8.20 //",
  "SA11bsa003_u:1074": "māmevānye jugupsanti kiṃ prahṛṣyāmyahaṃ stutaḥ /",
  "SA11bsa003_u:1075": "māmevānye praśaṃsanti kiṃ viṣīdāmi ninditaḥ // SBca_8.21 //",
  "SA11bsa003_u:1076": "nānādhimuktikāḥ sattvā jinairapi na toṣitāḥ /",
  "SA11bsa003_u:1077": "kiṃ punarmādṛśairajñaistasmātkiṃ lokacintayā // SBca_8.22 //",
  "SA11bsa003_u:1078": "nindantyalābhinaṃ sattvamavadhyāyanti lābhinam /",
  "SA11bsa003_u:1079": "prakṛtyā duḥkhasaṃvāsaiḥ kathaṃ tairjāyate ratiḥ // SBca_8.23 //",
  "SA11bsa003_u:1080": "na bālaḥ kasyacinmitramiti coktaṃ tathāgataiḥ /",
  "SA11bsa003_u:1081": "na svārthena vinā prītiryasmādbālasya jāyate // SBca_8.24 //",
  "SA11bsa003_u:1082": "svārthadvāreṇa yā prītirātmārthaṃ prītireva sā /",
  "SA11bsa003_u:1083": "dravyanāśe yathodvegaḥ sukhahānikṛto hi saḥ // SBca_8.25 //",
  "SA11bsa003_u:1084": "nāvadhyāyanti taravo na cārādhyāḥ prayatnataḥ",
  "SA11bsa003_u:1085": "kadā taiḥ sukhasaṃvāsaiḥ saha vāso bhavenmama // SBca_8.26 //",
  "SA11bsa003_u:1086": "śūnyadevakule sthitvā vṛkṣamūle guhāsu vā /",
  "SA11bsa003_u:1087": "kadānapekṣo yāsyāmi pṛṣṭhato 'navalokayan // SBca_8.27 //",
  "SA11bsa003_u:1088": "amameṣu pradeśeṣu vistīrṇeṣu svabhāvataḥ /",
  "SA11bsa003_u:1089": "svacchandacāryanilayo vihariṣyāmyahaṃ kadā // SBca_8.28 //",
  "SA11bsa003_u:1090": "mṛtpātramātravibhavaścaurāsaṃbhogacīvaraḥ /",
  "SA11bsa003_u:1091": "nirbhayo vihariṣyāmi kadā kāyamagopayan // SBca_8.29 //",
  "SA11bsa003_u:1092": "kāyabhūmiṃ nijāṃ gatvā kaṅkālairaparaiḥ saha /",
  "SA11bsa003_u:1093": "svakāyaṃ tulayiṣyāmi kadā śatanadharmiṇam // SBca_8.30 //",
  "SA11bsa003_u:1094": "ayameva hi kāyo me evaṃ pūtirbhaviṣyati /",
  "SA11bsa003_u:1095": "śṛgālā api yadgandhānnopasarpeyurantikam // SBca_8.31 //",
  "SA11bsa003_u:1096": "asyaikasyāpi kāyasya sahajā asthikhaṇḍakāḥ /",
  "SA11bsa003_u:1097": "pṛthak pṛthaggamiṣyanti kimutānyaḥ priyo janaḥ // SBca_8.32 //",
  "SA11bsa003_u:1098": "eka utpadyate janturmriyate caika eva hi /",
  "SA11bsa003_u:1099": "nānyasya tadvyathābhāgaḥ kiṃ priyairvighnakārakaiḥ // SBca_8.33 //",
  "SA11bsa003_u:1100": "adhvānaṃ pratipannasya yathāvāsaparigrahaḥ /",
  "SA11bsa003_u:1101": "tathā bhavādhvagasyāpi janmāvāsaparigrahaḥ // SBca_8.34 //",
  "SA11bsa003_u:1102": "caturbhiḥ puruṣairyāvatsa na nirdhāryate tataḥ /",
  "SA11bsa003_u:1103": "āśocyamāno lokena tāvadeva vanaṃ vrajet // SBca_8.35 //",
  "SA11bsa003_u:1104": "asaṃstavāvirodhābhyāmeka eva śarīrakaḥ /",
  "SA11bsa003_u:1105": "purvameva mṛto loke mriyamāṇo na śocati // SBca_8.36 //",
  "SA11bsa003_u:1106": "na cāntikacarāḥ kecicchocantaḥ kurvate vyathām /",
  "SA11bsa003_u:1107": "buddhādyanusmṛtiṃ cāsya vikṣipanti na kecana // SBca_8.37 //",
  "SA11bsa003_u:1108": "tasmādekākitā ramyā nirāyāsā śivodayā /",
  "SA11bsa003_u:1109": "sarvavikṣepaśamanī sevitavyā mayā sadā // SBca_8.38 //",
  "SA11bsa003_u:1110": "sarvānyacintānirmuktaḥ svacittaikāgramānasaḥ /",
  "SA11bsa003_u:1111": "samādhānāya cittasya prayatiṣye damāya ca // SBca_8.39 //",
  "SA11bsa003_u:1112": "kāmā hyanarthajanakā iha loke paratra ca /",
  "SA11bsa003_u:1113": "iha bandhavadhocchedairnarakādau paratra ca // SBca_8.40 //",
  "SA11bsa003_u:1114": "yadarthaṃ dūtadūtīnāṃ kṛtāñjaliranekadhā /",
  "SA11bsa003_u:1115": "na ca pāpamakīrtirvā yadarthaṃ gaṇitā purā // SBca_8.41 //",
  "SA11bsa003_u:1116": "prakṣiptaśca bhaye 'pyātmā draviṇaṃ ca vyayīkṛtam /",
  "SA11bsa003_u:1117": "yānyeva ca pariṣvajya babhūvottamanirvṛtiḥ // SBca_8.42 //",
  "SA11bsa003_u:1118": "tānyevāsthīni nānyāni svādhīnānyamamāni ca /",
  "SA11bsa003_u:1119": "prakāmaṃ saṃpariṣvajya kiṃ na gacchasi nirvṛtim // SBca_8.43 //",
  "SA11bsa003_u:1120": "unnāmyamānaṃ yatnādyannīyamānamadho hriyā /",
  "SA11bsa003_u:1121": "purā dṛṣṭamadṛṣṭaṃ vā mukhaṃ jālikayāvṛtam // SBca_8.44 //",
  "SA11bsa003_u:1122": "tanmukhaṃ tvatparikleśamasahadbhirivādhunā /",
  "SA11bsa003_u:1123": "gṛdhrairvyaktīkṛtaṃ paśya kimidānīṃ palāyase // SBca_8.45 //",
  "SA11bsa003_u:1124": "paracakṣurnipātebhyo 'pyāsīdyatparirakṣitam /",
  "SA11bsa003_u:1125": "tadadya bhakṣitaṃ yāvat kimīrṣyālo na rakṣasi // SBca_8.46 //",
  "SA11bsa003_u:1126": "māṃsocchrayamimaṃ dṛṣṭvā gṛdhrairanyaiśca bhakṣitam /",
  "SA11bsa003_u:1127": "āhāraḥ pūjyate 'nyeṣāṃ srakcandanavibhūṣaṇaiḥ // SBca_8.47 //",
  "SA11bsa003_u:1128": "niścalādapi te trāsaḥ kaṅkālādevamīkṣitāt /",
  "SA11bsa003_u:1129": "vetāleneva kenāpi cālyamānādbhayaṃ na kim // SBca_8.48 //",
  "SA11bsa003_u:1130": "ekasmādaśanādeṣāṃ lālāmedhyaṃ ca jāyate /",
  "SA11bsa003_u:1131": "tatrāmedhyamaniṣṭaṃ te lālāpānaṃ kathaṃ priyam // SBca_8.49 //",
  "SA11bsa003_u:1132": "tūlagarbhairmṛdusparśai ramante nopadhānakaiḥ /",
  "SA11bsa003_u:1133": "durgandhaṃ na sravantīti kāmino 'medhyamohitāḥ // SBca_8.50 //",
  "SA11bsa003_u:1134": "yatra cchanne 'pyayaṃ rāgastadacchannaṃ kimapriyam /",
  "SA11bsa003_u:1135": "na cetprayojanaṃ tena kasmācchannaṃ vimṛdyate // SBca_8.51 //",
  "SA11bsa003_u:1136": "yadi te nāśucau rāgaḥ kasmādāliṅgase 'param /",
  "SA11bsa003_u:1137": "māṃsakardamasaṃliptaṃ snāyubaddhāsthipañjaram // SBca_8.52 //",
  "SA11bsa003_u:1138": "svameva bahvamedhyaṃ te tenaiva dhṛtimācara /",
  "SA11bsa003_u:1139": "amedhyabhastrāmaparāṃ gūthaghasmara vismara // SBca_8.53 //",
  "SA11bsa003_u:1140": "māṃsapriyo 'hamasyeti draṣṭuṃ spraṣṭuṃ ca vāñchasi /",
  "SA11bsa003_u:1141": "acetanaṃ svabhāvena māṃsaṃ tvaṃ kathamicchasi // SBca_8.54 //",
  "SA11bsa003_u:1142": "yadicchasi na taccittaṃ draṣṭuṃ spraṣṭuṃ ca śakyate /",
  "SA11bsa003_u:1143": "yacca śakyaṃ na tadvetti kiṃ tadāliṅgase mudhā // SBca_8.55 //",
  "SA11bsa003_u:1144": "nāmedhyamayamanyasya kāyaṃ vetsītyanadbhutam /",
  "SA11bsa003_u:1145": "svāmedhyamayameva tvaṃ taṃ nāvaiṣīti vismayaḥ // SBca_8.56 //",
  "SA11bsa003_u:1146": "vighanārkāṃśuvikacaṃ muktvā taruṇapaṅkajam /",
  "SA11bsa003_u:1147": "amedhyaśauṇḍacittasya kā ratirgūthapañjare // SBca_8.57 //",
  "SA11bsa003_u:1148": "mṛdādyamedhyaliptatvādyadi na spraṣṭumicchasi /",
  "SA11bsa003_u:1149": "yatastannirgataṃ kāyāttaṃ spraṣṭuṃ kathamicchasi // SBca_8.58 //",
  "SA11bsa003_u:1150": "yadi te nāśucau rāgaḥ kasmādāliṅgase param /",
  "SA11bsa003_u:1151": "amedhyakṣetrasaṃbhūtaṃ tadbījaṃ tena vardhitam // SBca_8.59 //",
  "SA11bsa003_u:1152": "amedhyabhavamalpatvānna vāñchasyaśuciṃ kṛmim /",
  "SA11bsa003_u:1153": "bahvamedhyamayaṃ kāyamamedhyajamapīcchasi // SBca_8.60 //",
  "SA11bsa003_u:1154": "na kevalamamedhyatvamātmīyaṃ na jugupsasi /",
  "SA11bsa003_u:1155": "amedhyabhāṇḍānaparān gūthaghasmara vāñchasi // SBca_8.61 //",
  "SA11bsa003_u:1156": "karpūrādiṣu hṛdyeṣu śālyannavyañjaneṣu vā /",
  "SA11bsa003_u:1157": "mukhakṣiptavisṛṣṭeṣu bhūmirapyaśucirmatā // SBca_8.62 //",
  "SA11bsa003_u:1158": "yadi pratyakṣamapyetadamedhyaṃ nādhimucyase /",
  "SA11bsa003_u:1159": "śmaśāne patitān ghorān kāyān paśyāparānapi // SBca_8.63 //",
  "SA11bsa003_u:1160": "carmaṇyutpāṭite yasmādbhayamutpadyate mahat /",
  "SA11bsa003_u:1161": "kathaṃ jñātvāpi tatraiva punarutpadyate ratiḥ // SBca_8.64 //",
  "SA11bsa003_u:1162": "kāye nyasto 'pyasau gandhaścandanādeva nānyataḥ /",
  "SA11bsa003_u:1163": "anyadīyena gandhena kasmādanyatra rajyase // SBca_8.65 //",
  "SA11bsa003_u:1164": "yadi svabhāvadaurgandhyādrāgo nātra śivaṃ nanu /",
  "SA11bsa003_u:1165": "kimanartharucirlokastaṃ gandhenānulimpati // SBca_8.66 //",
  "SA11bsa003_u:1166": "kāyasyātra kimāyātaṃ sugandhi yadi candanam /",
  "SA11bsa003_u:1167": "anyadīyena gandhena kasmādanyatra rajyate // SBca_8.67 //",
  "SA11bsa003_u:1168": "yadi keśanakhairdīrghairdantaiḥ samalapāṇḍuraiḥ /",
  "SA11bsa003_u:1169": "malapaṅkadharo nagnaḥ kāyaḥ prakṛtibhīṣaṇaḥ // SBca_8.68 //",
  "SA11bsa003_u:1170": "sa kiṃ saṃskriyate yatnādātmaghātāya śastravat /",
  "SA11bsa003_u:1171": "ātmavyāmohanodyuktairunmattairākulā mahī // SBca_8.69 //",
  "SA11bsa003_u:1172": "kaṅkālān katiciddṛṣṭvā śmaśāne kila te ghṛṇā /",
  "SA11bsa003_u:1173": "grāmaśmaśāne ramase calatkaṅkālasaṃkule // SBca_8.70 //",
  "SA11bsa003_u:1174": "evaṃ cāmedhyamapyetadvinā mūlyaṃ na labhyate /",
  "SA11bsa003_u:1175": "tadarthamarjanāyāso narakādiṣu ca vyathā // SBca_8.71 //",
  "SA11bsa003_u:1176": "śiśornārjanasāmarthyaṃ kenāsau yauvane sukhī /",
  "SA11bsa003_u:1177": "yātyarjanena tāruṇyaṃ vṛddhaḥ kāmaiḥ karoti kim // SBca_8.72 //",
  "SA11bsa003_u:1178": "keciddināntavyāpāraiḥ pariśrāntāḥ kukāminaḥ /",
  "SA11bsa003_u:1179": "gṛhamāgatya sāyāhne śerate sma mṛtā iva // SBca_8.73 //",
  "SA11bsa003_u:1180": "daṇḍayātrābhirapare pravāsakleśaduḥkhitāḥ /",
  "SA11bsa003_u:1181": "vatsararaipi nekṣante putradārāṃstadarthinaḥ // SBca_8.74 //",
  "SA11bsa003_u:1182": "yadarthameva vikrīta ātmā kāmavimohitaiḥ /",
  "SA11bsa003_u:1183": "tanna prāptaṃ mudhaivāyurnītaṃ tu parakarmaṇā // SBca_8.75 //",
  "SA11bsa003_u:1184": "vikrītasvātmabhāvānāṃ sadā preṣaṇakāriṇām /",
  "SA11bsa003_u:1185": "prasūyante striyo 'nyeṣāmaṭavīviṭapādiṣu // SBca_8.76 //",
  "SA11bsa003_u:1186": "raṇaṃ jīvitasaṃdehaṃ viśanti kila jīvitum /",
  "SA11bsa003_u:1187": "mānārthaṃ dāsatāṃ yānti mūḍhāḥ kāmaviḍambitāḥ // SBca_8.77 //",
  "SA11bsa003_u:1188": "chidyante kāminaḥ kecidanye śūlasamarpitāḥ /",
  "SA11bsa003_u:1189": "dṛśyante dahyamānāśca hanyamānāśca śaktibhiḥ // SBca_8.78 //",
  "SA11bsa003_u:1190": "arjanarakṣaṇanāśaviṣādair arthamanarthamanantamavehi /",
  "SA11bsa003_u:1191": "vyagratayā dhanasaktamatīnāṃ nāvasaro bhavaduḥkhavimukteḥ // SBca_8.79 //",
  "SA11bsa003_u:1192": "evamādīnavo bhūyānalpāsvādastu kāminām /",
  "SA11bsa003_u:1193": "śakaṭaṃ vahato yadvatpaśorghāsalavagrahaḥ // SBca_8.80 //",
  "SA11bsa003_u:1194": "tasyāsvādalavasyārthe yaḥ paśorapyadurlabhaḥ /",
  "SA11bsa003_u:1195": "hatā daivahateneyaṃ kṣaṇasaṃpatsudurlabhā // SBca_8.81 //",
  "SA11bsa003_u:1196": "avaśyaṃ ganturalpasya narakādiprapātinaḥ /",
  "SA11bsa003_u:1197": "kāyasyārthe kṛto yo 'yaṃ sarvakālaṃ pariśramaḥ // SBca_8.82 //",
  "SA11bsa003_u:1198": "tataḥ koṭiśatenāpi śramabhāgena buddhatā /",
  "SA11bsa003_u:1199": "caryāduḥkhānmahadduḥkhaṃ sā ca bodhirna kāminām // SBca_8.83 //",
  "SA11bsa003_u:1200": "na śastraṃ na viṣaṃ nāgnirna prapāto na vairiṇaḥ /",
  "SA11bsa003_u:1201": "kāmānāmupamāṃ yānti narakādivyathāsmṛteḥ // SBca_8.84 //",
  "SA11bsa003_u:1202": "evamudvijya kāmebhyo viveke janayedratim /",
  "SA11bsa003_u:1203": "kalahāyāsaśūnyāsu śāntāsu vanabhūmiṣu // SBca_8.85 //",
  "SA11bsa003_u:1204": "dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /",
  "SA11bsa003_u:1205": "niḥśabdasaumyavanamārutavījyamānaiḥ caṃkramyate parahitāya vicintyate ca // SBca_8.86 //",
  "SA11bsa003_u:1206": "vihṛtya yatra kvacidiṣṭakālaṃ śūnyālaye vṛkṣatale guhāsu /",
  "SA11bsa003_u:1207": "parigraharakṣaṇakhedamuktaḥ caratyapekṣāvirato yatheṣṭam // SBca_8.87 //",
  "SA11bsa003_u:1208": "svacchandacāryanilayaḥ pratibaddho na kasyacit /",
  "SA11bsa003_u:1209": "yatsaṃtoṣasukhaṃ bhuṅkte tadindrasyāpi durlabham // SBca_8.88 //",
  "SA11bsa003_u:1210": "evamādibhirākārairvivekaguṇabhāvanāt /",
  "SA11bsa003_u:1211": "upaśāntavitarkaḥ san bodhicittaṃ tu bhāvayet // SBca_8.89 //",
  "SA11bsa003_u:1212": "parātmasamatāmādau bhāvayedevamādarāt /",
  "SA11bsa003_u:1213": "samaduḥkhasukhāḥ sarve pālanīyā mayātmavat // SBca_8.90 //",
  "SA11bsa003_u:1214": "hastādibhedena bahuprakāraḥ kāyo yathaikaḥ paripālanīyaḥ /",
  "SA11bsa003_u:1215": "tathā jagadbhinnamabhinnaduḥkhasukhātmakaṃ sarvamidaṃ tathaiva // SBca_8.91 //",
  "SA11bsa003_u:1216": "yadyapyanyeṣu deheṣu madduḥkhaṃ na prabādhate /",
  "SA11bsa003_u:1217": "tathāpi tadduḥkhameva mamātmasnehaduḥsaham // SBca_8.92 //",
  "SA11bsa003_u:1218": "tathā yadyapyasaṃvedyamanyadduḥkhaṃ mayātmanā /",
  "SA11bsa003_u:1219": "tathāpi tasya tadduḥkhamātmasnehena duḥsaham // SBca_8.93 //",
  "SA11bsa003_u:1220": "mayānyaduḥkhaṃ hantavyaṃ duḥkhatvādātmaduḥkhavat /",
  "SA11bsa003_u:1221": "anugrāhyā mayānye 'pi sattvatvādātmasattvavat // SBca_8.94 //",
  "SA11bsa003_u:1222": "yadā mama pareṣāṃ ca tulyameva sukhaṃ priyam /",
  "SA11bsa003_u:1223": "tadātmanaḥ ko viśeṣo yenātraiva sukhodyamaḥ // SBca_8.95 //",
  "SA11bsa003_u:1224": "yadā mama pareṣāṃ ca bhayaṃ duḥkhaṃ ca na priyam /",
  "SA11bsa003_u:1225": "tadātmanaḥ ko viśeṣo yattaṃ rakṣāmi netaram // SBca_8.96 //",
  "SA11bsa003_u:1226": "tadduḥkhena na me bādhetyato yadi na rakṣyate /",
  "SA11bsa003_u:1227": "nāgāmikāyaduḥkhānme bādhā tatkena rakṣyate // SBca_8.97 //",
  "SA11bsa003_u:1228": "ahameva tadāpīti mithyeyaṃ parikalpanā /",
  "SA11bsa003_u:1229": "anya eva mṛto yasmādanya eva prajāyate // SBca_8.98 //",
  "SA11bsa003_u:1230": "yadi tasyaiva yadduḥkhaṃ rakṣyaṃ tasyaiva tanmatam /",
  "SA11bsa003_u:1231": "pādaduḥkhaṃ na hastasya kasmāttattena rakṣyate // SBca_8.99 //",
  "SA11bsa003_u:1232": "ayuktamapi cedetadahaṃkārātpravartate /",
  "SA11bsa003_u:1233": "tadayuktaṃ nivartyaṃ tatsvamanyacca yathābalam // SBca_8.100 //",
  "SA11bsa003_u:1234": "saṃtānaḥ samudāyaśca paṅktisenādivanmṛṣā /",
  "SA11bsa003_u:1235": "yasya duḥkhaṃ sa nāstyasmātkasya tatsvaṃ bhaviṣyati // SBca_8.101 //",
  "SA11bsa003_u:1236": "asvāmikāni duḥkhāni sarvāṇyevāviśeṣataḥ /",
  "SA11bsa003_u:1237": "duḥkhatvādeva vāryāṇi niyamastatra kiṃkṛtaḥ // SBca_8.102 //",
  "SA11bsa003_u:1238": "duḥkhaṃ kasmānnivāryaṃ cetsarveṣāmavivādataḥ /",
  "SA11bsa003_u:1239": "vāryaṃ cetsarvamapyevaṃ na cedātmāpi sattvavat // SBca_8.103 //",
  "SA11bsa003_u:1240": "kṛpayā bahu duḥkhaṃ cetkasmādutpadyate balāt /",
  "SA11bsa003_u:1241": "jagadduḥkhaṃ nirūpyedaṃ kṛpāduḥkhaṃ kathaṃ bahu // SBca_8.104 //",
  "SA11bsa003_u:1242": "bahūnāmekaduḥkhena yadi duḥkhaṃ vigacchati /",
  "SA11bsa003_u:1243": "utpādyameva tadduḥkhaṃ sadayena parātmanoḥ // SBca_8.105 //",
  "SA11bsa003_u:1244": "ataḥ supuṣpacandreṇa jānatāpi nṛpāpadam /",
  "SA11bsa003_u:1245": "ātmaduḥkhaṃ na nihataṃ bahūnāṃ duḥkhināṃ vyayāt // SBca_8.106 //",
  "SA11bsa003_u:1246": "evaṃ bhāvitasaṃtānāḥ paraduḥkhasamapriyāḥ /",
  "SA11bsa003_u:1247": "avīcimavagāhante haṃsāḥ padmavanaṃ yathā // SBca_8.107 //",
  "SA11bsa003_u:1248": "mucyamāneṣu sattveṣu ye te prāmodyasāgarāḥ /",
  "SA11bsa003_u:1249": "taireva nanu paryāptaṃ mokṣeṇārasikena kim // SBca_8.108 //",
  "SA11bsa003_u:1250": "ataḥ parārthaṃ kṛtvāpi na mado na ca vismayaḥ /",
  "SA11bsa003_u:1251": "na vipākaphalākāṅkṣā parārthaikāntatṛṣṇayā // SBca_8.109 //",
  "SA11bsa003_u:1252": "tasmādyathāntaśo 'varṇādātmānaṃ gopayāmyaham /",
  "SA11bsa003_u:1253": "rakṣācittaṃ dayācittaṃ karomyevaṃ pareṣvapi // SBca_8.110 //",
  "SA11bsa003_u:1254": "abhyāsādanyadīyeṣu śukraśoṇitabinduṣu /",
  "SA11bsa003_u:1255": "bhavatyahamiti jñānamasatyapi hi vastuni // SBca_8.111 //",
  "SA11bsa003_u:1256": "tathā kāyo 'nyadīyo 'pi kimātmeti na gṛhyate /",
  "SA11bsa003_u:1257": "paratvaṃ tu svakāyasya sthitameva na duṣkaram // SBca_8.112 //",
  "SA11bsa003_u:1258": "jñātvā sadoṣamātmānaṃ parānapi guṇodadhīn /",
  "SA11bsa003_u:1259": "ātmabhāvaparityāgaṃ parādānaṃ ca bhāvayet // SBca_8.113 //",
  "SA11bsa003_u:1260": "kāyasyāvayavatvena yathābhīṣṭāḥ karādayaḥ /",
  "SA11bsa003_u:1261": "jagato 'vayavatvena tathā kasmānna dehinaḥ // SBca_8.114 //",
  "SA11bsa003_u:1262": "yathātmabuddhirabhyāsātsvakāye 'sminnirātmake /",
  "SA11bsa003_u:1263": "pareṣvapi tathātmatvaṃ kimabhyāsānna jāyate // SBca_8.115 //",
  "SA11bsa003_u:1264": "evaṃ parārthaṃ kṛtvāpi na mado na ca vismayaḥ /",
  "SA11bsa003_u:1265": "ātmānaṃ bhojayitvaiva phalāśā na ca jāyate // SBca_8.116 //",
  "SA11bsa003_u:1266": "tasmādyathārtiśokāderātmānaṃ goptumicchasi /",
  "SA11bsa003_u:1267": "rakṣācittaṃ dayācittaṃ jagatyabhyasyatāṃ tathā // SBca_8.117 //",
  "SA11bsa003_u:1268": "adhyatiṣṭhadato nāthaḥ svanāmāpyavalokitaḥ /",
  "SA11bsa003_u:1269": "parṣacchāradyabhayamapyapanetuṃ janasya hi // SBca_8.118 //",
  "SA11bsa003_u:1270": "duṣkarānna nivarteta yasmādabhyāsaśaktitaḥ /",
  "SA11bsa003_u:1271": "yasyaiva śravaṇātrāsastenaiva na vinā ratiḥ // SBca_8.119 //",
  "SA11bsa003_u:1272": "ātmānaṃ cāparāṃścaiva yaḥ śīghraṃ trātumicchati /",
  "SA11bsa003_u:1273": "sa caretparamaṃ guhyaṃ parātmaparivartanam // SBca_8.120 //",
  "SA11bsa003_u:1274": "yasminnātmanyatisnehādalpādapi bhayādbhayam /",
  "SA11bsa003_u:1275": "na dviṣetkastamātmānaṃ śatruvadho bhayāvahaḥ // SBca_8.121 //",
  "SA11bsa003_u:1276": "yo māndyakṣutpipāsādipratīkāracikīrṣayā /",
  "SA11bsa003_u:1277": "pakṣimatsyamṛgān hanti paripanthaṃ ca tiṣṭhati // SBca_8.122 //",
  "SA11bsa003_u:1278": "yo lābhasatkriyāhetoḥ pitarāvapi mārayet /",
  "SA11bsa003_u:1279": "ratnatrayasvamādadyādyenāvīcīndhano bhavet // SBca_8.123 //",
  "SA11bsa003_u:1280": "kaḥ paṇḍitastamātmānamicchedrakṣetprapūjayet //",
  "SA11bsa003_u:1281": "na paśyecchatruvaccainaṃ kaścainaṃ pratimānayet // SBca_8.124 //",
  "SA11bsa003_u:1282": "yadi dāsyāmi kiṃ bhokṣye ityātmārthe piśācatā /",
  "SA11bsa003_u:1283": "yadi bhokṣye kiṃ dadāmīti parārthe devarājatā // SBca_8.125 //",
  "SA11bsa003_u:1284": "ātmārthaṃ pīḍayitvānyaṃ narakādiṣu pacyate /",
  "SA11bsa003_u:1285": "ātmānaṃ pīḍayitvā tu parārthaṃ sarvasaṃpadaḥ // SBca_8.126 //",
  "SA11bsa003_u:1286": "durgatirnīcatā maurkhyaṃ yayaivātmonnatīcchayā /",
  "SA11bsa003_u:1287": "tāmevānyatra saṃkrāmya sugatiḥ satkṛtirmatiḥ // SBca_8.127 //",
  "SA11bsa003_u:1288": "ātmārthaṃ paramājñapya dāsatvādyanubhūyate /",
  "SA11bsa003_u:1289": "parārthaṃ tvenamājñapya svāmitvādyanubhūyate // SBca_8.128 //",
  "SA11bsa003_u:1290": "ye kecidduḥkhitā loke sarve te svasukhecchayā /",
  "SA11bsa003_u:1291": "ye kecitsukhitā loke sarve te 'nyasukhecchayā // SBca_8.129 //",
  "SA11bsa003_u:1292": "bahunā vā kimuktena dṛśyatāmidamantaram /",
  "SA11bsa003_u:1293": "svārthārthinaśca bālasya muneścānyārthakāriṇaḥ // SBca_8.130 //",
  "SA11bsa003_u:1294": "na nāma sādhyaṃ buddhatvaṃ saṃsāre 'pi kutaḥ sukham /",
  "SA11bsa003_u:1295": "svasukhasyānyaduḥkhena parivartamakurvataḥ // SBca_8.131 //",
  "SA11bsa003_u:1296": "āstāṃ tāvatparo loke dṛṣṭo 'pyartho na sidhyati /",
  "SA11bsa003_u:1297": "bhṛtyasyākurvataḥ karma svāmino 'dadato bhṛtim // SBca_8.132 //",
  "SA11bsa003_u:1298": "tyaktvānyonyasukhotpādaṃ dṛṣṭādṛṣṭasukhotsavam /",
  "SA11bsa003_u:1299": "anyonyaduḥkhanād ghoraṃ duḥkhaṃ gṛhṇanti mohitāḥ // SBca_8.133 //",
  "SA11bsa003_u:1300": "upadravā ye ca bhavanti loke yāvanti duḥkhāni bhayāni caiva /",
  "SA11bsa003_u:1301": "sarvāṇi tānyātmaparigraheṇa tatkiṃ mamānena parigraheṇa // SBca_8.134 //",
  "SA11bsa003_u:1302": "ātmānamaparityajya duḥkhaṃ tyaktuṃ na śakyate /",
  "SA11bsa003_u:1303": "yathāgnimaparityajya dāhaṃ tyaktuṃ na śakyate // SBca_8.135 //",
  "SA11bsa003_u:1304": "tasmātsvaduḥkhaśāntyarthaṃ paraduḥkhaśamāya ca /",
  "SA11bsa003_u:1305": "dadāmyanyebhya ātmānaṃ parān gṛhṇāmi cātmavat // SBca_8.136 //",
  "SA11bsa003_u:1306": "anyasaṃbaddhamasmīti niścayaṃ kuru he manaḥ /",
  "SA11bsa003_u:1307": "sarvasattvārthamutsṛjya nānyaccintyaṃ tvayādhunā // SBca_8.137 //",
  "SA11bsa003_u:1308": "na yuktaṃ svārthadṛṣṭyādi tadīyaiścakṣurādibhiḥ /",
  "SA11bsa003_u:1309": "na yuktaṃ syandituṃ svārthamanyadīyaiḥ karādibhiḥ // SBca_8.138 //",
  "SA11bsa003_u:1310": "tena sattvaparo bhūtvā kāye 'smin yadyadīkṣase /",
  "SA11bsa003_u:1311": "tattadevāpahatyāsmāt parebhyo hitamācara // SBca_8.139 //",
  "SA11bsa003_u:1312": "hīnādiṣvātmatāṃ kṛtvā paratvamapi cātmani /",
  "SA11bsa003_u:1313": "bhāvayerṣyāṃ ca mānaṃ ca nirvikalpena cetasā // SBca_8.140 //",
  "SA11bsa003_u:1314": "eṣa satkriyate nāhaṃ lābhī nāhamayaṃ yathā /",
  "SA11bsa003_u:1315": "stūyate 'hamahaṃ nindyo duḥkhito 'hamayaṃ sukhī // SBca_8.141 //",
  "SA11bsa003_u:1316": "ahaṃ karomi karmāṇi tiṣṭhatyeṣa tu susthitaḥ /",
  "SA11bsa003_u:1317": "ayaṃ kila mahāṃlloke nīco 'haṃ kila nirguṇaḥ // SBca_8.142 //",
  "SA11bsa003_u:1318": "kiṃ nirguṇena kartavyaṃ sarvasyātmā guṇānvitaḥ /",
  "SA11bsa003_u:1319": "santi te yeṣvahaṃ nīcaḥ santi te yeṣvahaṃ varaḥ // SBca_8.143 //",
  "SA11bsa003_u:1320": "śīladṛṣṭivipattyādikleśaśaktyā na madvaśāt /",
  "SA11bsa003_u:1321": "cikitsyo 'haṃ yathāśakti pīḍāpyaṅgīkṛtā mayā // SBca_8.144 //",
  "SA11bsa003_u:1322": "athāhamacikitsyo 'sya kasmānmāmavamanyase /",
  "SA11bsa003_u:1323": "kiṃ mamaitadguṇaiḥ kṛtyamātmā tu guṇavānayam // SBca_8.145 //",
  "SA11bsa003_u:1324": "durgativyālabaktrasthenaivāsya karuṇā jane /",
  "SA11bsa003_u:1325": "aparaṃ guṇamānena paṇḍitān vijigīṣate // SBca_8.146 //",
  "SA11bsa003_u:1326": "samamātmānamālokya yataḥ svādhikyavṛddhaye /",
  "SA11bsa003_u:1327": "kalahenāpi saṃsādhyaṃ lābhasatkāramātmanaḥ // SBca_8.147 //",
  "SA11bsa003_u:1328": "api sarvatra me loke bhaveyuḥ prakaṭā guṇāḥ /",
  "SA11bsa003_u:1329": "api nāma guṇā ye 'sya na śroṣyantyapi kecana // SBca_8.148 //",
  "SA11bsa003_u:1330": "chādyerannapi me doṣāḥ syānme pūjāsya no bhavet /",
  "SA11bsa003_u:1331": "sulabdhā adya me lābhāḥ pūjito 'hamayaṃ na tu // SBca_8.149 //",
  "SA11bsa003_u:1332": "paśyāmo muditāstāvaccirādenaṃ khalīkṛtam /",
  "SA11bsa003_u:1333": "hāsyaṃ janasya sarvasya nindyamānamitastataḥ // SBca_8.150 //",
  "SA11bsa003_u:1334": "asyāpi hi varākasya spardhā kila mayā saha /",
  "SA11bsa003_u:1335": "kimasya śrutametāvat prajñā rūpaṃ kulaṃ dhanam // SBca_8.151 //",
  "SA11bsa003_u:1336": "evamātmaguṇān śrutvā kīrtyamānānitastataḥ /",
  "SA11bsa003_u:1337": "saṃjātapulako hṛṣṭaḥ paribhokṣye sukhotsavam // SBca_8.152 //",
  "SA11bsa003_u:1338": "yadyapyasya bhavellābho grāhyo 'smābhirasau balāt /",
  "SA11bsa003_u:1339": "datvāsmai yāpanāmātramasmatkarma karoti cet // SBca_8.153 //",
  "SA11bsa003_u:1340": "sukhācca cyāvanīyo 'yaṃ yojyo 'smadvyathayā sadā /",
  "SA11bsa003_u:1341": "anena śataśaḥ sarve saṃsāravyathitā vayam // SBca_8.154 //",
  "SA11bsa003_u:1342": "aprameyā gatāḥ kalpāḥ svārthaṃ jijñāsatastava /",
  "SA11bsa003_u:1343": "śrameṇa mahatānena duḥkhameva tvayārjitam // SBca_8.155 //",
  "SA11bsa003_u:1344": "madvijñaptyā tathātrāpi pravartasvāvicārataḥ /",
  "SA11bsa003_u:1345": "drakṣyasyetadguṇān paścādbhūtaṃ hi vacanaṃ muneḥ // SBca_8.156 //",
  "SA11bsa003_u:1346": "abhaviṣyadidaṃ karma kṛtaṃ pūrvaṃ yadi tvayā /",
  "SA11bsa003_u:1347": "bauddhaṃ saṃpatsukhaṃ muktvā nābhaviṣyadiyaṃ daśā // SBca_8.157 //",
  "SA11bsa003_u:1348": "tasmādyathānyadīyeṣu śukraśoṇitabinduṣu /",
  "SA11bsa003_u:1349": "cakartha tvamahaṃkāraṃ tathānyeṣvapi bhāvaya // SBca_8.158 //",
  "SA11bsa003_u:1350": "anyadīyaścaro bhūtvā kāye 'smin yadyadīkṣase /",
  "SA11bsa003_u:1351": "tattadevāpahṛtyarthaṃ parebhyo hitamācara // SBca_8.159 //",
  "SA11bsa003_u:1352": "ayaṃ susthaḥ paro duḥstho nīcairanyo 'yamuccakaiḥ /",
  "SA11bsa003_u:1353": "paraḥ karotyayaṃ neti kuruṣverṣyāṃ tvamātmani // SBca_8.160 //",
  "SA11bsa003_u:1354": "sukhācca cyāvayātmānaṃ paraduḥkhe niyojaya /",
  "SA11bsa003_u:1355": "kadāyaṃ kiṃ karotīti chala(phala)",
  "SA11bsa003_u:1356": "masya nirūpaya // SBca_8.161 //",
  "SA11bsa003_u:1357": "anyenāpi kṛtaṃ doṣaṃ pātayāsyaiva mastake /",
  "SA11bsa003_u:1358": "alpamapyasya doṣaṃ ca prakāśaya mahāmuneḥ // SBca_8.162 //",
  "SA11bsa003_u:1359": "anyādhikayaśovādairyaśo 'sya malinīkuru /",
  "SA11bsa003_u:1360": "nikṛṣṭadāsavaccainaṃ sattvakāryeṣu vāhaya // SBca_8.163 //",
  "SA11bsa003_u:1361": "nāgantukaguṇāṃśena stutyo doṣamayo hyayam /",
  "SA11bsa003_u:1362": "yathā kaścinna jānīyādguṇamasya tathā kuru // SBca_8.164 //",
  "SA11bsa003_u:1363": "saṃkṣepādyadyadātmārthe pareṣvapakṛtaṃ tvayā /",
  "SA11bsa003_u:1364": "tattadātmani sattvārthe vyasanaṃ vinipātaya // SBca_8.165 //",
  "SA11bsa003_u:1365": "naivotsāho 'sya dātavyo yenāyaṃ mukharo bhavet /",
  "SA11bsa003_u:1366": "sthāpyo navavadhūvṛttau hrīto bhīto 'tha saṃvṛtaḥ // SBca_8.166 //",
  "SA11bsa003_u:1367": "evaṃ kuruṣva tiṣṭhaivaṃ na kartavyamidaṃ tvayā /",
  "SA11bsa003_u:1368": "evameva vaśaḥ kāryo nigrāhyastadatikrame // SBca_8.167 //",
  "SA11bsa003_u:1369": "athaivamucyamāne 'pi citta nedaṃ kariṣyasi /",
  "SA11bsa003_u:1370": "tvāmeva nigrahīṣyāmi sarvadoṣāstvadāśritāḥ // SBca_8.168 //",
  "SA11bsa003_u:1371": "kva yāsyasi mayā dṛṣṭaḥ sarvadarpānnihanmi te /",
  "SA11bsa003_u:1372": "anyo 'sau pūrvakaḥ kālastvayā yatrāsmi nāśitaḥ // SBca_8.169 //",
  "SA11bsa003_u:1373": "adyāpyasti mama svārtha ityāśāṃ tyaja sāṃpratam /",
  "SA11bsa003_u:1374": "tvaṃ vikrīto mayānyeṣu bahukhedamacintayan // SBca_8.170 //",
  "SA11bsa003_u:1375": "tvāṃ sattveṣu na dāsyāmi yadi nāma pramodataḥ /",
  "SA11bsa003_u:1376": "tvaṃ māṃ narakapāleṣu pradāsyasi na saṃśayaḥ // SBca_8.171 //",
  "SA11bsa003_u:1377": "evaṃ cānekadhā datvā tvayāhaṃ vyathitaściram /",
  "SA11bsa003_u:1378": "nihanmi svārthaceṭaṃ tvāṃ tāni vairāṇyanusmaran // SBca_8.172 //",
  "SA11bsa003_u:1379": "na kartavyātmani prītiryadyātmaprītirasti te /",
  "SA11bsa003_u:1380": "yadyātmā rakṣitavyo 'yaṃ rakṣitavyo na yujyate // SBca_8.173 //",
  "SA11bsa003_u:1381": "yathā yathāsya kāyasya kriyate paripālanam /",
  "SA11bsa003_u:1382": "sukumārataro bhūtvā patatyeva tathā tathā // SBca_8.174 //",
  "SA11bsa003_u:1383": "asyaivaṃ patitasyāpi sarvāpīyaṃ vasuṃdharā /",
  "SA11bsa003_u:1384": "nālaṃ pūrayituṃ vāñchāṃ tatko 'syecchāṃ kariṣyati // SBca_8.175 //",
  "SA11bsa003_u:1385": "aśakyamicchataḥ kleśa āśābhaṅgaśca jāyate /",
  "SA11bsa003_u:1386": "nirāśo yastu sarvatra tasya saṃpadajīrṇikā // SBca_8.176 //",
  "SA11bsa003_u:1387": "tasmānna prasaro deyaḥ kāyasyecchābhivṛddhaye /",
  "SA11bsa003_u:1388": "bhadrakaṃ nāma tadvastu yadiṣṭatvānna gṛhyate // SBca_8.177 //",
  "SA11bsa003_u:1389": "bhasmaniṣṭhāvasāneyaṃ niśceṣṭānyena cālyate /",
  "SA11bsa003_u:1390": "aśucipratimā ghorā kasmādatra mamāgrahaḥ // SBca_8.178 //",
  "SA11bsa003_u:1391": "kiṃ mamānena yantreṇa jīvinā vā mṛtena vā /",
  "SA11bsa003_u:1392": "loṣṭādeḥ ko viśeṣo 'sya hāhaṃkāraṃ na naśyasi // SBca_8.179 //",
  "SA11bsa003_u:1393": "śarīrapakṣapātena vṛthā duḥkhamupārjyate /",
  "SA11bsa003_u:1394": "kimasya kāṣṭhatulyasya dveṣeṇānunayena vā // SBca_8.180 //",
  "SA11bsa003_u:1395": "mayā vā pālitasyaivaṃ gṛdhrādyairbhakṣitasya vā /",
  "SA11bsa003_u:1396": "na ca sneho na ca dveṣastatra snehaṃ karomi kim // SBca_8.181 //",
  "SA11bsa003_u:1397": "roṣo yasya khalīkārāttoṣo yasya ca pūjayā /",
  "SA11bsa003_u:1398": "sa eva cenna jānāti śramaḥ kasya kṛtena me // SBca_8.182 //",
  "SA11bsa003_u:1399": "imaṃ ye kāyamicchanti te 'pi me suhṛdaḥ kila /",
  "SA11bsa003_u:1400": "sarve svakāyamicchanti te 'pi kasmānna me priyāḥ // SBca_8.183 //",
  "SA11bsa003_u:1401": "tasmānmayānapekṣeṇa kāyastyakto jagaddhite /",
  "SA11bsa003_u:1402": "ato 'yaṃ bahudoṣo 'pi dhāryate karmabhāṇḍavat // SBca_8.184 //",
  "SA11bsa003_u:1403": "tenālaṃ lokacaritaiḥ paṇḍitānanuyāmyaham /",
  "SA11bsa003_u:1404": "apramādakathāṃ smṛtvā styānamiddhaṃ nivārayan // SBca_8.185 //",
  "SA11bsa003_u:1405": "tasmādāvaraṇaṃ hantuṃ samādhānaṃ karomyaham /",
  "SA11bsa003_u:1406": "vimārgāccittamākṛṣya svālambananirantaram // SBca_8.186 //",
  "SA11bsa003_u:1407": "bodhicaryāvatāre dhyānapāramitā nāma aṣṭamaḥ paricchedaḥ //",
  "SA11bsa003_u:1408": "_______________________________________________________________________",
  "SA11bsa003_u:1409": "9 Prajñāpāramitā nāma navamaḥ paricchedaḥ /",
  "SA11bsa003_u:1410": "imaṃ parikaraṃ sarvaṃ prajñārthaṃ hi munirjagau /",
  "SA11bsa003_u:1411": "tasmādutpādayetprajñāṃ duḥkhanivṛttikāṅkṣayā // SBca_9.1 //",
  "SA11bsa003_u:1412": "saṃvṛtiḥ paramārthaśca satyadvayamidaṃ matam /",
  "SA11bsa003_u:1413": "buddheragocarastattvaṃ buddhiḥ saṃvṛtirucyate // SBca_9.2 //",
  "SA11bsa003_u:1414": "tatra loko dvidhā dṛṣṭo yogī prākṛtakastathā /",
  "SA11bsa003_u:1415": "tatra prākṛtako loko yogilokena bādhyate // SBca_9.3 //",
  "SA11bsa003_u:1416": "bādhyante dhīviśeṣeṇa yogino 'pyuttarottaraiḥ /",
  "SA11bsa003_u:1417": "dṛṣṭāntenobhayeṣṭena kāryārthamavicārataḥ // SBca_9.4 //",
  "SA11bsa003_u:1418": "lokena bhāvā dṛśyante kalpyante cāpi tattvataḥ /",
  "SA11bsa003_u:1419": "na tu māyāvadityatra vivādo yogilokayoḥ // SBca_9.5 //",
  "SA11bsa003_u:1420": "pratyakṣamapi rūpādi prasiddhyā na pramāṇataḥ /",
  "SA11bsa003_u:1421": "aśucyādiṣu śucyādiprasiddhiriva sā mṛṣā // SBca_9.6 //",
  "SA11bsa003_u:1422": "lokāvatāraṇārthaṃ ca bhāvā nāthena deśitāḥ /",
  "SA11bsa003_u:1423": "tattvataḥ kṣaṇikā naite saṃvṛtyā cedvirudhyate // SBca_9.7 //",
  "SA11bsa003_u:1424": "na doṣo yogisaṃvṛtyā lokātte tattvadarśinaḥ /",
  "SA11bsa003_u:1425": "anyathā lokabādhā syādaśucistrīnirūpaṇe // SBca_9.8 //",
  "SA11bsa003_u:1426": "māyopamājjinātpuṇyaṃ sadbhāve 'pi kathaṃ yathā /",
  "SA11bsa003_u:1427": "yadi māyopamaḥ sattvaḥ kiṃ punarjāyate mṛtaḥ // SBca_9.9 //",
  "SA11bsa003_u:1428": "yāvatpratyayasāmagrī tāvanmāyāpi vartate /",
  "SA11bsa003_u:1429": "dīrghasaṃtānamātreṇa kathaṃ sattvo 'sti satyataḥ // SBca_9.10 //",
  "SA11bsa003_u:1430": "māyāpuruṣaghātādau cittābhāvānna pāpakam /",
  "SA11bsa003_u:1431": "cittamāyāsamete tu pāpapuṇyasamudbhavaḥ // SBca_9.11 //",
  "SA11bsa003_u:1432": "mantrādīnāmasāmarthyānna māyācittasaṃbhavaḥ /",
  "SA11bsa003_u:1433": "sāpi nānāvidhā māyā nānāpratyayasaṃbhavā /",
  "SA11bsa003_u:1434": "naikasya sarvasāmarthyaṃ pratyayasyāsti kutracit // SBca_9.12 //",
  "SA11bsa003_u:1435": "nirvṛtaḥ paramārthena saṃvṛtyā yadi saṃsaret /",
  "SA11bsa003_u:1436": "buddho 'pi saṃsaredevaṃ tataḥ kiṃ bodhicaryayā // SBca_9.13 //",
  "SA11bsa003_u:1437": "pratyayānāmanucchede māyāpyucchidyate na hi /",
  "SA11bsa003_u:1438": "pratyayānāṃ tu vicchedātsaṃvṛtyāpi na saṃbhavaḥ // SBca_9.14 //",
  "SA11bsa003_u:1439": "pratyayānāṃ tu vicchedāt saṃvṛtyāpi na saṃbhavaḥ /",
  "SA11bsa003_u:1440": "yadā na bhrāntirapyasti māyā kenopalabhyate // SBca_9.15 //",
  "SA11bsa003_u:1441": "yadā māyaiva te nāsti tadā kimupalabhyate /",
  "SA11bsa003_u:1442": "cittasyaiva sa ākāro yadyapyanyo 'sti tattvataḥ // SBca_9.16 //",
  "SA11bsa003_u:1443": "cittameva yadā māyā tadā kiṃ kena dṛśyate /",
  "SA11bsa003_u:1444": "uktaṃ ca lokanāthena cittaṃ cittaṃ na paśyati // SBca_9.17 //",
  "SA11bsa003_u:1445": "na cchinatti yathātmānamasidhārā tathā manaḥ /",
  "SA11bsa003_u:1446": "ātmabhāvaṃ yathā dīpaḥ saṃprakāśayatīti cet // SBca_9.18 //",
  "SA11bsa003_u:1447": "naiva prakāśyate dīpo yasmānna tamasāvṛtaḥ /",
  "SA11bsa003_u:1448": "na hi sphaṭikavannīlaṃ nīlatve 'nyamapekṣate // SBca_9.19 //",
  "SA11bsa003_u:1449": "tathā kiṃcitparāpekṣamanapekṣaṃ ca dṛśyate /",
  "SA11bsa003_u:1450": "anīlatve na tannīlaṃ nīlaheturyathekṣyate // SBca_9.20 //",
  "SA11bsa003_u:1451": "nīlameva hi ko nīlaṃ kuryādātmānamātmanā /",
  "SA11bsa003_u:1452": "anīlatve na tannīlaṃ kuryādātmānamātmanā // SBca_9.21 //",
  "SA11bsa003_u:1453": "dīpaḥ prakāśata iti jñātvā jñānena kathyate /",
  "SA11bsa003_u:1454": "buddhiḥ prakāśata iti jñātvedaṃ kena kathyate // SBca_9.22 //",
  "SA11bsa003_u:1455": "prakāśā vāprakāśā vā yadā dṛṣṭā na kenacit /",
  "SA11bsa003_u:1456": "vandhyāduhitṛlīleva kathyamānāpi sā mudhā // SBca_9.23 //",
  "SA11bsa003_u:1457": "yadi nāsti svasaṃvittirvijñānaṃ smaryate katham /",
  "SA11bsa003_u:1458": "anyānubhūte saṃbandhāt smṛtirākhuviṣaṃ yathā // SBca_9.24 //",
  "SA11bsa003_u:1459": "pratyayāntarayuktasya darśanātsvaṃ prakāśate /",
  "SA11bsa003_u:1460": "siddhāñjanavidherdṛṣṭo ghaṭo naivāñjanaṃ bhavet // SBca_9.25 //",
  "SA11bsa003_u:1461": "yathā dṛṣṭaṃ śrutaṃ jñātaṃ naiveha pratiṣidhyate /",
  "SA11bsa003_u:1462": "satyataḥ kalpanā tvatra duḥkhaheturnivāryate // SBca_9.26 //",
  "SA11bsa003_u:1463": "cittādanyā na māyā cennāpyananyeti kalpyate /",
  "SA11bsa003_u:1464": "vastu cetsā kathaṃ nānyānanyā cennāsti vastutaḥ // SBca_9.27 //",
  "SA11bsa003_u:1465": "asatyapi yathā māyā dṛśyā draṣṭṛ tathā manaḥ /",
  "SA11bsa003_u:1466": "vastvāśrayaścetsaṃsāraḥ so 'nyathākāśavadbhavet // SBca_9.28 //",
  "SA11bsa003_u:1467": "vastvāśrayeṇābhāvasya kriyāvattvaṃ kathaṃ bhavet /",
  "SA11bsa003_u:1468": "asatsahāyamekaṃ hi cittamāpadyate tava // SBca_9.29 //",
  "SA11bsa003_u:1469": "grāhyamuktaṃ yadā cittaṃ tadā sarve tathāgatāḥ /",
  "SA11bsa003_u:1470": "evaṃ ca ko guṇo labdhaścittamātre 'pi kalpite // SBca_9.30 //",
  "SA11bsa003_u:1471": "māyopamatve 'pi jñāte kathaṃ kleśo nivartate /",
  "SA11bsa003_u:1472": "yadā māyāstriyāṃ rāgastatkarturapi jāyate // SBca_9.31 //",
  "SA11bsa003_u:1473": "aprahīṇā hi tatkarturjñeyasaṃkleśavāsanā /",
  "SA11bsa003_u:1474": "taddṛṣṭikāle tasyāto durbalā śūnyavāsanā // SBca_9.32 //",
  "SA11bsa003_u:1475": "śūnyatāvāsanādhānāddhīyate bhāvavāsanā /",
  "SA11bsa003_u:1476": "kiṃcinnāstīti cābhyāsātsāpi paścātprahīyate // SBca_9.33 //",
  "SA11bsa003_u:1477": "yadā na labhyate bhāvo yo nāstīti prakalpyate /",
  "SA11bsa003_u:1478": "tadā nirāśrayo 'bhāvaḥ kathaṃ tiṣṭhenmateḥ puraḥ // SBca_9.34 //",
  "SA11bsa003_u:1479": "yadā na bhāvo nābhāvo mateḥ saṃtiṣṭhate puraḥ /",
  "SA11bsa003_u:1480": "tadānyagatyabhāvena nirālambā praśāmyati // SBca_9.35 //",
  "SA11bsa003_u:1481": "cintāmaṇiḥ kalpataruryathecchāparipūraṇaḥ /",
  "SA11bsa003_u:1482": "vineyapraṇidhānābhyāṃ jinabimbaṃ tathekṣyate // SBca_9.36 //",
  "SA11bsa003_u:1483": "yathā gāruḍikaḥ stambhaṃ sādhayitvā vinaśyati /",
  "SA11bsa003_u:1484": "sa tasmiṃściranaṣṭe 'pi viṣādīnupaśāmayet // SBca_9.37 //",
  "SA11bsa003_u:1485": "bodhicaryānurūpyeṇa jinastambho 'pi sādhitaḥ /",
  "SA11bsa003_u:1486": "karoti sarvakāryāṇi bodhisattve 'pi nirvṛte // SBca_9.38 //",
  "SA11bsa003_u:1487": "acittake kṛtā pūjā kathaṃ phalavatī bhavet /",
  "SA11bsa003_u:1488": "tulyaiva paṭhyate yasmāttiṣṭhato nirvṛtasya ca // SBca_9.39 //",
  "SA11bsa003_u:1489": "āgamācca phalaṃ tatra saṃvṛtyā tattvato 'pi vā /",
  "SA11bsa003_u:1490": "satyabuddhe kṛtā pūjā saphaleti kathaṃ yathā // SBca_9.40 //",
  "SA11bsa003_u:1491": "satyadarśanato muktiḥ śūnyatādarśanena kim /",
  "SA11bsa003_u:1492": "na vinānena mārgeṇa bodhirityāgamo yataḥ // SBca_9.41 //",
  "SA11bsa003_u:1493": "nanvasiddhaṃ mahāyānaṃ kathaṃ siddhastvadāgamaḥ /",
  "SA11bsa003_u:1494": "yasmādubhayasiddho 'sau na siddho 'sau tavāditaḥ // SBca_9.42 //",
  "SA11bsa003_u:1495": "yatpratyayā ca tatrāsthā mahāyāne 'pi tāṃ kuru /",
  "SA11bsa003_u:1496": "anyobhayeṣṭasatyatve vedāderapi satyatā // SBca_9.43 //",
  "SA11bsa003_u:1497": "savivādaṃ mahāyānamiti cedāgamaṃ tyaja /",
  "SA11bsa003_u:1498": "tīrthikaiḥ savivādatvātsvaiḥ paraiścāgamāntaram // SBca_9.44 //",
  "SA11bsa003_u:1499": "śāsanaṃ bhikṣutāmūlaṃ bhikṣutaiva ca duḥsthitā /",
  "SA11bsa003_u:1500": "sāvalambanacittānāṃ nirvāṇamapi duḥsthitam // SBca_9.45 //",
  "SA11bsa003_u:1501": "kleśaprahāṇānmuktiścettadanantaramastu sā /",
  "SA11bsa003_u:1502": "dṛṣṭaṃ ca teṣu sāmarthyaṃ niṣkleśasyāpi karmaṇaḥ // SBca_9.46 //",
  "SA11bsa003_u:1503": "tṛṣṇā tāvadupādānaṃ nāsti cetsaṃpradhāryate /",
  "SA11bsa003_u:1504": "kimakliṣṭāpi tṛṣṇaiṣāṃ nāsti saṃmohavat satī // SBca_9.47 //",
  "SA11bsa003_u:1505": "vedanāpratyayā tṛṣṇā vedanaiṣāṃ ca vidyate /",
  "SA11bsa003_u:1506": "sālambanena cittena sthātavyaṃ yatra tatra vā // SBca_9.48 //",
  "SA11bsa003_u:1507": "vinā śūnyatayā cittaṃ baddhamutpadyate punaḥ /",
  "SA11bsa003_u:1508": "yathāsaṃjñisamāpattau bhāvayettena śūnyatām // SBca_9.49 //",
  "SA11bsa003_u:1509": "yatsūtre'vataredvākyaṃ taccedbuddhoktamiṣyate /",
  "SA11bsa003_u:1510": "mahāyānaṃ bhavatsūtraiḥ prāyastulyaṃ na kiṃ matam // SBca_9.50 //",
  "SA11bsa003_u:1511": "ekenāgamyamānena sakalaṃ yadi doṣavat /",
  "SA11bsa003_u:1512": "ekena sūtratulyena kiṃ na sarvaṃ jinoditam // SBca_9.51 //",
  "SA11bsa003_u:1513": "mahākāśyapamukhyaiśca yadvākyaṃ nāvagāhyate /",
  "SA11bsa003_u:1514": "tattvayānavabuddhatvādagrāhyaṃ kaḥ kariṣyati // SBca_9.52 //",
  "SA11bsa003_u:1515": "saktitrāsāttvanirmuktyā saṃsāre sidhyati sthitiḥ /",
  "SA11bsa003_u:1516": "mohena duḥkhināmarthe śūnyatāyā idaṃ phalam // SBca_9.53 //",
  "SA11bsa003_u:1517": "tadevaṃ śūnyatāpakṣe dūṣaṇaṃ nopapadyate /",
  "SA11bsa003_u:1518": "tasmānnirvicikitsena bhāvanīyaiva śūnyatā // SBca_9.54 //",
  "SA11bsa003_u:1519": "kleśajñeyāvṛtitamaḥpratipakṣo hi śūnyatā /",
  "SA11bsa003_u:1520": "śīghraṃ sarvajñatākāmo na bhāvayati tāṃ katham // SBca_9.55 //",
  "SA11bsa003_u:1521": "yadduḥkhajananaṃ vastu trāsastasmātprajāyatām /",
  "SA11bsa003_u:1522": "śūnyatā duḥkhaśamanī tataḥ kiṃ jāyate bhayam // SBca_9.56 //",
  "SA11bsa003_u:1523": "yatastato vāstu bhayaṃ yadyahaṃ nāma kiṃcana /",
  "SA11bsa003_u:1524": "ahameva ca kiṃciccedbhayaṃ kasya bhaviṣyati // SBca_9.57 //",
  "SA11bsa003_u:1525": "dantakeśanakhā nāhaṃ nāsthi nāpyasmi śoṇitam /",
  "SA11bsa003_u:1526": "na siṃghāṇaṃ na ca śleṣmā na pūyaṃ lasikāpi vā // SBca_9.58 //",
  "SA11bsa003_u:1527": "nāhaṃ vasā na ca svedo na medo 'strāṇi nāpyaham /",
  "SA11bsa003_u:1528": "na cāhamantranirguṇḍī gūthamūtramahaṃ na ca // SBca_9.59 //",
  "SA11bsa003_u:1529": "nāhaṃ māṃsaṃ na ca snāyu noṣmā vāyurahaṃ na ca /",
  "SA11bsa003_u:1530": "na ca cchidrāṇyahaṃ nāpi ṣaḍ vijñānāni sarvathā // SBca_9.60 //",
  "SA11bsa003_u:1531": "śabdajñānaṃ yadi tadā śabdo gṛhyeta sarvadā /",
  "SA11bsa003_u:1532": "jñeyaṃ vinā tu kiṃ vetti yena jñānaṃ nirucyate // SBca_9.61 //",
  "SA11bsa003_u:1533": "ajānānaṃ yadi jñānaṃ kāṣṭhaṃ jñānaṃ prasajyate /",
  "SA11bsa003_u:1534": "tenāsaṃnihitajñeyaṃ jñānaṃ nāstīti niścayaḥ // SBca_9.62 //",
  "SA11bsa003_u:1535": "tadeva rūpaṃ jānāti tadā kiṃ na śṛṇotyapi /",
  "SA11bsa003_u:1536": "śabdasyāsaṃnidhānāccettatastajjñānamapyasat // SBca_9.63 //",
  "SA11bsa003_u:1537": "śabdagrahaṇarūpaṃ yattadrūpagrahaṇaṃ katham /",
  "SA11bsa003_u:1538": "ekaḥ pitā ca putraśca kalpyate na tu tattvataḥ // SBca_9.64 //",
  "SA11bsa003_u:1539": "sattvaṃ rajastamo vāpi na putro na pitā yataḥ /",
  "SA11bsa003_u:1540": "śabdagrahaṇayuktastu svabhāvastasya nekṣyate // SBca_9.65 //",
  "SA11bsa003_u:1541": "tadevānyena rūpeṇa naṭavatso 'pyaśāśvataḥ /",
  "SA11bsa003_u:1542": "sa evānyasvabhāvaścedapūrveyaṃ tadekatā // SBca_9.66 //",
  "SA11bsa003_u:1543": "anyadrūpamasatyaṃ cennijaṃ tadrūpamucyatām /",
  "SA11bsa003_u:1544": "jñānatā cettataḥ sarvapuṃsāmaikyaṃ prasajyate // SBca_9.67 //",
  "SA11bsa003_u:1545": "cetanācetane caikyaṃ tayoryenāstitā samā /",
  "SA11bsa003_u:1546": "viśeṣaśca yadā mithyā kaḥ sādṛśyāśrayastadā // SBca_9.68 //",
  "SA11bsa003_u:1547": "acetanaśca naivāhamācaitanyātpaṭādivat /",
  "SA11bsa003_u:1548": "atha jñaścetanāyogādajño naṣṭaḥ prasajyate // SBca_9.69 //",
  "SA11bsa003_u:1549": "athāvikṛta evātmā caitanyenāsya kiṃ kṛtam /",
  "SA11bsa003_u:1550": "ajñasya niṣkriyasyaivamākāśasyātmatā matā // SBca_9.70 //",
  "SA11bsa003_u:1551": "na karmaphalasaṃbandho yuktaścedātmanā vinā /",
  "SA11bsa003_u:1552": "karma kṛtvā vinaṣṭe hi phalaṃ kasya bhaviṣyati // SBca_9.71 //",
  "SA11bsa003_u:1553": "dvayorapyāvayoḥ siddhe bhinnādhāre kriyāphale /",
  "SA11bsa003_u:1554": "nirvyāpāraśca tatrātmetyatra vādo vṛthā nanu // SBca_9.72 //",
  "SA11bsa003_u:1555": "hetumān phalayogīti dṛśyate naiṣa saṃbhavaḥ /",
  "SA11bsa003_u:1556": "saṃtānasyaikyamāśritya kartā bhokteti deśitam // SBca_9.73 //",
  "SA11bsa003_u:1557": "atītānāgataṃ cittaṃ nāhaṃ taddhi na vidyate /",
  "SA11bsa003_u:1558": "athotpannamahaṃ cittaṃ naṣṭe 'sminnāstyahaṃ punaḥ // SBca_9.74 //",
  "SA11bsa003_u:1559": "yathaiva kadalīstambho na kaścidbhāgaśaḥ kṛtaḥ /",
  "SA11bsa003_u:1560": "tathāhamapyasadbhūto mṛgyamāṇo vicārataḥ // SBca_9.75 //",
  "SA11bsa003_u:1561": "yadi sattvo na vidyeta kasyopari kṛpeti cet /",
  "SA11bsa003_u:1562": "kāryārthamabhyupetena yo mohena prakalpitaḥ // SBca_9.76 //",
  "SA11bsa003_u:1563": "kāryaṃ kasya na cetsattvaḥ satyamīhā tu mohataḥ /",
  "SA11bsa003_u:1564": "duḥkhavyupaśamārthaṃ tu kāryamoho na vāryate // SBca_9.77 //",
  "SA11bsa003_u:1565": "duḥkhaheturahaṃkāra ātmamohāttu vardhate /",
  "SA11bsa003_u:1566": "tato 'pi na nivartyaścet varaṃ nairātmyabhāvanā // SBca_9.78 //",
  "SA11bsa003_u:1567": "kāyo na pādau na jaṅghā norū kāyaḥ kaṭirna ca /",
  "SA11bsa003_u:1568": "nodaraṃ nāpyayaṃ pṛṣṭhaṃ noro bāhū na cāpi saḥ // SBca_9.79 //",
  "SA11bsa003_u:1569": "na hastau nāpyayaṃ pārśvau na kakṣau nāṃsalakṣaṇaḥ /",
  "SA11bsa003_u:1570": "na grīvā na śiraḥ kāyaḥ kāyo 'tra kataraḥ punaḥ // SBca_9.80 //",
  "SA11bsa003_u:1571": "yadi sarveṣu kāyo 'yamekadeśena vartate /",
  "SA11bsa003_u:1572": "aṃśā aṃśeṣu vartante sa ca kutra svayaṃ sthitaḥ // SBca_9.81 //",
  "SA11bsa003_u:1573": "sarvātmanā cetsarvatra sthitaḥ kāyaḥ karādiṣu /",
  "SA11bsa003_u:1574": "kāyāstāvanta eva syuryāvantaste karādayaḥ // SBca_9.82 //",
  "SA11bsa003_u:1575": "naivāntarna bahiḥ kāyaḥ kathaṃ kāyaḥ karādiṣu /",
  "SA11bsa003_u:1576": "karādibhyaḥ pṛthaṅ nāsti kathaṃ nu khalu vidyate // SBca_9.83 //",
  "SA11bsa003_u:1577": "tannāsti kāyo mohāttu kāyabuddhiḥ karādiṣu /",
  "SA11bsa003_u:1578": "saṃniveśaviśeṣeṇa sthāṇau puruṣabuddhivat // SBca_9.84 //",
  "SA11bsa003_u:1579": "yāvatpratyayasāmagrī tāvatkāyaḥ pumāniva /",
  "SA11bsa003_u:1580": "evaṃ karādau sā yāvattāvatkāyo 'tra dṛśyate // SBca_9.85 //",
  "SA11bsa003_u:1581": "evamaṅgulipuñjatvātpādo 'pi kataro bhavet /",
  "SA11bsa003_u:1582": "so 'pi parvasamūhatvāt parvāpi svāṃśabhedataḥ // SBca_9.86 //",
  "SA11bsa003_u:1583": "aṃśā apyaṇubhedena so 'pyaṇurdigvibhāgataḥ /",
  "SA11bsa003_u:1584": "digvibhāgo niraṃśatvādākāśaṃ tena nāstyaṇuḥ // SBca_9.87 //",
  "SA11bsa003_u:1585": "evaṃ svapnopame rūpe ko rajyeta vicārakaḥ /",
  "SA11bsa003_u:1586": "kāyaścaivaṃ yadā nāsti tadā kā strī pumāṃśca kaḥ // SBca_9.88 //",
  "SA11bsa003_u:1587": "yadyasti duḥkhaṃ tattvena prahṛṣṭān kiṃ na bādhate /",
  "SA11bsa003_u:1588": "śokādyārtāya mṛṣṭādi sukhaṃ cetkiṃ na rocate // SBca_9.89 //",
  "SA11bsa003_u:1589": "balīyasābhibhūtatvādyadi tannānubhūyate /",
  "SA11bsa003_u:1590": "vedanātvaṃ kathaṃ tasya yasya nānubhavātmatā // SBca_9.90 //",
  "SA11bsa003_u:1591": "asti sūkṣmatayā duḥkhaṃ sthaulyaṃ tasya hṛtaṃ nanu /",
  "SA11bsa003_u:1592": "tuṣṭimātrāparā cetsyāttasmāt sāpyasya sūkṣmatā // SBca_9.91 //",
  "SA11bsa003_u:1593": "viruddhapratyayotpattau duḥkhasyānudayo yadi /",
  "SA11bsa003_u:1594": "kalpanābhiniveśo hi vedanetyāgataṃ nanu // SBca_9.92 //",
  "SA11bsa003_u:1595": "ata eva vicāro 'yaṃ pratipakṣo 'sya bhāvyate /",
  "SA11bsa003_u:1596": "vikalpakṣetrasaṃbhūtadhyānāhārā hi yoginaḥ // SBca_9.93 //",
  "SA11bsa003_u:1597": "sāntarāvindriyārthau cetsaṃsargaḥ kuta etayoḥ /",
  "SA11bsa003_u:1598": "nirantaratve 'pyekatvaṃ kasya kenāstu saṃgatiḥ // SBca_9.94 //",
  "SA11bsa003_u:1599": "nāṇoraṇau praveśo 'sti nirākāśaḥ samaśca saḥ /",
  "SA11bsa003_u:1600": "apraveśe na miśratvamamiśratve na saṃgatiḥ // SBca_9.95 //",
  "SA11bsa003_u:1601": "niraṃśasya ca saṃsargaḥ kathaṃ nāmopapadyate /",
  "SA11bsa003_u:1602": "saṃsarge ca niraṃśatvaṃ yadi dṛṣṭaṃ nidarśaya // SBca_9.96 //",
  "SA11bsa003_u:1603": "vijñānasya tvamūrtasya saṃsargo naiva yujyate /",
  "SA11bsa003_u:1604": "samūhasyāpyavastutvādyathā pūrvaṃ vicāritam // SBca_9.97 //",
  "SA11bsa003_u:1605": "tadevaṃ sparśanābhāve vedanāsaṃbhavaḥ kutaḥ /",
  "SA11bsa003_u:1606": "kimarthamayamāyāsaḥ bādhā kasya kuto bhavet // SBca_9.98 //",
  "SA11bsa003_u:1607": "yadā na vedakaḥ kaścidvedanā ca na vidyate /",
  "SA11bsa003_u:1608": "tadāvasthāmimāṃ dṛṣṭvā tṛṣṇe kiṃ na vidīryase // SBca_9.99 //",
  "SA11bsa003_u:1609": "dṛśyate spṛśyate cāpi svapnamāyopamātmanā /",
  "SA11bsa003_u:1610": "cittena sahajātatvādvedanā tena nekṣyate // SBca_9.100 //",
  "SA11bsa003_u:1611": "pūrvaṃ paścācca jātena smaryate nānubhūyate /",
  "SA11bsa003_u:1612": "svātmānaṃ nānubhavati na cānyenānubhūyate // SBca_9.101 //",
  "SA11bsa003_u:1613": "na cāsti vedakaḥ kaścidvedanāto na tattvataḥ /",
  "SA11bsa003_u:1614": "nirātmake kalāpe 'smin ka evaṃ bādhyate 'nayā // SBca_9.102 //",
  "SA11bsa003_u:1615": "nendriyeṣu na rūpādau nāntarāle manaḥ sthitam /",
  "SA11bsa003_u:1616": "nāpyantarna bahiścittamanyatrāpi na labhyate // SBca_9.103 //",
  "SA11bsa003_u:1617": "yanna kāye na cānyatra na miśraṃ na pṛthak kvacit /",
  "SA11bsa003_u:1618": "tanna kiṃcidataḥ sattvāḥ prakṛtyā parinirvṛtāḥ // SBca_9.104 //",
  "SA11bsa003_u:1619": "jñeyātpūrvaṃ yadi jñānaṃ kimālambyāsya saṃbhavaḥ /",
  "SA11bsa003_u:1620": "jñeyena saha cejjñānaṃ kimālambyāsya saṃbhavaḥ // SBca_9.105 //",
  "SA11bsa003_u:1621": "atha jñeyādbhavet paścāt tadā jñānaṃ kuto bhavet /",
  "SA11bsa003_u:1622": "evaṃ ca sarvadharmāṇāmutpattirnāvasīyate // SBca_9.106 //",
  "SA11bsa003_u:1623": "yadyevaṃ saṃvṛtirnāsti tataḥ satyadvayaṃ kutaḥ /",
  "SA11bsa003_u:1624": "atha sāpyanyasaṃvṛtyā syātsattvo nirvṛtaḥ kutaḥ // SBca_9.107 //",
  "SA11bsa003_u:1625": "paracittavikalpo 'sau svasaṃvṛtyā tu nāsti saḥ /",
  "SA11bsa003_u:1626": "sa paścānniyataḥ so 'sti na cennāstyeva saṃvṛtiḥ // SBca_9.108 //",
  "SA11bsa003_u:1627": "kalpanā kalpitaṃ ceti dvayamanyonyaniśritam /",
  "SA11bsa003_u:1628": "yathāprasiddhamāśritya vicāraḥ sarva ucyate // SBca_9.109 //",
  "SA11bsa003_u:1629": "vicāritena tu yadā vicāreṇa vicāryate /",
  "SA11bsa003_u:1630": "tadānavasthā tasyāpi vicārasya vicāraṇāt // SBca_9.110 //",
  "SA11bsa003_u:1631": "vicārite vicārye tu vicārasyāsti nāśrayaḥ /",
  "SA11bsa003_u:1632": "nirāśritatvānnodeti tacca nirvāṇamucyate // SBca_9.111 //",
  "SA11bsa003_u:1633": "yasya tvetaddūyaṃ satyaṃ sa evātyantaduḥsthitaḥ /",
  "SA11bsa003_u:1634": "yadi jñeyavaśādartho jñānāstitve tu kā gatiḥ // SBca_9.112 //",
  "SA11bsa003_u:1635": "atha jñeyavaśājjñānaṃ jñeyāstitve tu kā gatiḥ /",
  "SA11bsa003_u:1636": "athānyonyavaśātsattvamabhāvaḥ syāddūyorapi // SBca_9.113 //",
  "SA11bsa003_u:1637": "pitā cenna vinā putrātkutaḥ putrasya saṃbhavaḥ /",
  "SA11bsa003_u:1638": "putrābhāve pitā nāsti tathāsattvaṃ tayordvayoḥ // SBca_9.114 //",
  "SA11bsa003_u:1639": "aṅkuro jāyate bījādbījaṃ tenaiva sūcyate /",
  "SA11bsa003_u:1640": "jñeyājjñānena jātena tatsattā kiṃ na gamyate // SBca_9.115 //",
  "SA11bsa003_u:1641": "aṅkurādanyato jñānādbījamastīti gamyate /",
  "SA11bsa003_u:1642": "jñānāstitvaṃ kuto jñātaṃ jñeyaṃ yattena gamyate // SBca_9.116 //",
  "SA11bsa003_u:1643": "lokaḥ pratyakṣatastāvatsarvaṃ hetumudīkṣate /",
  "SA11bsa003_u:1644": "padmanālādibhedo hi hetubhedena jāyate // SBca_9.117 //",
  "SA11bsa003_u:1645": "kiṃkṛto hetubhedaścet pūrvahetuprabhedataḥ /",
  "SA11bsa003_u:1646": "kasmāccetphalado hetuḥ pūrvahetuprabhāvataḥ // SBca_9.118 //",
  "SA11bsa003_u:1647": "īśvaro jagato hetuḥ vada kastāvadīśvaraḥ /",
  "SA11bsa003_u:1648": "bhūtāni cedbhavatvevaṃ nāmamātre 'pi kiṃ śramaḥ // SBca_9.119 //",
  "SA11bsa003_u:1649": "api tvaneke 'nityāśca niśceṣṭā na ca devatāḥ /",
  "SA11bsa003_u:1650": "laṅghyāścāśucayaścaiva kṣmādayo na sa īśvaraḥ // SBca_9.120 //",
  "SA11bsa003_u:1651": "nākāśamīśo 'ceṣṭatvāt nātmā pūrvaniṣedhataḥ /",
  "SA11bsa003_u:1652": "acintyasya ca kartṛtvamapyacintyaṃ kimucyate // SBca_9.121 //",
  "SA11bsa003_u:1653": "tena kiṃ sraṣṭumiṣṭaṃ ca ātmā cet nanvasau dhruvaḥ /",
  "SA11bsa003_u:1654": "kṣmādisvabhāva īśaśca jñānaṃ jñeyādanādi ca // SBca_9.122 //",
  "SA11bsa003_u:1655": "karmaṇaḥ sukhaduḥkhe ca vada kiṃ tena nirmitam /",
  "SA11bsa003_u:1656": "hetorādirna cedasti phalasyādiḥ kuto bhavet // SBca_9.123 //",
  "SA11bsa003_u:1657": "kasmātsadā na kurute na hi so 'nyamapekṣate /",
  "SA11bsa003_u:1658": "tenākṛto 'nyo nāstyeva tenāsau kimapekṣatām // SBca_9.124 //",
  "SA11bsa003_u:1659": "apekṣate cetsāmagrīṃ heturna punarīśvaraḥ /",
  "SA11bsa003_u:1660": "nākartumīśaḥ sāmagryāṃ[na kartuṃ tadabhāvataḥ] // SBca_9.125 //",
  "SA11bsa003_u:1661": "karotyanicchannīśaścetparāyattaḥ prasajyate /",
  "SA11bsa003_u:1662": "icchannapīcchāyattaḥ syāt kurvataḥ kuta īśatā // SBca_9.126 //",
  "SA11bsa003_u:1663": "ye 'pi nityānaṇūnāhuste 'pi pūrvaṃ nivāritāḥ /",
  "SA11bsa003_u:1664": "sāṃkhyāḥ pradhānamicchanti nityaṃ lokasya kāraṇam // SBca_9.127 //",
  "SA11bsa003_u:1665": "sattvaṃ rajastamaśceti guṇā aviṣamasthitāḥ /",
  "SA11bsa003_u:1666": "pradhānamiti kathyante viṣamairjagaducyate // SBca_9.128 //",
  "SA11bsa003_u:1667": "ekasya trisvabhāvatvamayuktaṃ tena nāsti tat /",
  "SA11bsa003_u:1668": "evaṃ guṇā na vidyante pratyekaṃ te 'pi hi tridhā // SBca_9.129 //",
  "SA11bsa003_u:1669": "guṇābhāve ca śabdāderastitvamatidūrataḥ /",
  "SA11bsa003_u:1670": "acetane ca vastrādau sukhāderapyasaṃbhavaḥ // SBca_9.130 //",
  "SA11bsa003_u:1671": "taddheturūpā bhāvāścennanu bhāvā vicāritāḥ /",
  "SA11bsa003_u:1672": "sukhādyeva ca te hetuḥ na ca tasmātpaṭādayaḥ // SBca_9.131 //",
  "SA11bsa003_u:1673": "paṭādestu sukhādi syāttadabhāvātsukhādyasat /",
  "SA11bsa003_u:1674": "sukhādīnāṃ ca nityatvaṃ kadācinnopalabhyate // SBca_9.132 //",
  "SA11bsa003_u:1675": "satyāmeva sukhavyaktau saṃvittiḥ kiṃ na gṛhyate /",
  "SA11bsa003_u:1676": "tadeva sūkṣmatāṃ yāti sthūlaṃ sūkṣmaṃ ca tatkatham // SBca_9.133 //",
  "SA11bsa003_u:1677": "sthaulyaṃ tyaktvā bhavetsūkṣmamanitye sthaulyasūkṣmate /",
  "SA11bsa003_u:1678": "sarvasya vastunastadvatkiṃ nānityatvamiṣyate // SBca_9.134 //",
  "SA11bsa003_u:1679": "na sthaulyaṃ cetsukhādanyat sukhasyānityatā sphuṭam /",
  "SA11bsa003_u:1680": "nāsadutpadyate kiṃcidasattvāditi cenmatam // SBca_9.135 //",
  "SA11bsa003_u:1681": "vyaktasyāsata utpattirakāmasyāpi te sthitā /",
  "SA11bsa003_u:1682": "annādo 'medhyabhakṣaḥ syāt phalaṃ hetau yadi sthitam // SBca_9.136 //",
  "SA11bsa003_u:1683": "paṭārgheṇaiva karpāsabījaṃ krītvā nivasyatām /",
  "SA11bsa003_u:1684": "mohāccennekṣate lokaḥ tattvajñasyāpi sā sthitiḥ // SBca_9.137 //",
  "SA11bsa003_u:1685": "lokasyāpi ca tajjñānamasti kasmānna paśyati /",
  "SA11bsa003_u:1686": "lokāpramāṇatāyāṃ cet vyaktadarśanamapyasat // SBca_9.138 //",
  "SA11bsa003_u:1687": "pramāṇamapramāṇaṃ cennanu tatpramitaṃ mṛṣā /",
  "SA11bsa003_u:1688": "tattvataḥ śūnyatā tasmādbhāvānāṃ nopapadyate // SBca_9.139 //",
  "SA11bsa003_u:1689": "kalpitaṃ bhāvamaspṛṣṭvā tadabhāvo na gṛhyate /",
  "SA11bsa003_u:1690": "tasmādbhāvo mṛṣā yo hi tasyābhāvaḥ sphuṭaṃ mṛṣā // SBca_9.140 //",
  "SA11bsa003_u:1691": "tasmātsvapne sute naṣṭe sa nāstīti vikalpanā /",
  "SA11bsa003_u:1692": "tadbhāvakalpanotpādaṃ vibadhnāti mṛṣā ca sā // SBca_9.141 //",
  "SA11bsa003_u:1693": "tasmādevaṃ vicāreṇa nāsti kiṃcidahetutaḥ /",
  "SA11bsa003_u:1694": "na ca vyastasamasteṣu pratyayeṣu vyavasthitam // SBca_9.142 //",
  "SA11bsa003_u:1695": "anyato nāpi cāyātaṃ na tiṣṭhati na gacchati /",
  "SA11bsa003_u:1696": "māyātaḥ ko viśeṣo 'sya yanmūḍhaiḥ satyataḥ kṛtam // SBca_9.143 //",
  "SA11bsa003_u:1697": "māyayā nirmitaṃ yacca hetubhiryacca nirmitam /",
  "SA11bsa003_u:1698": "āyāti tatkutaḥ kutra yāti ceti nirūpyatām // SBca_9.144 //",
  "SA11bsa003_u:1699": "yadanyasaṃnidhānena dṛṣṭaṃ na tadabhāvataḥ /",
  "SA11bsa003_u:1700": "pratibimbasame tasmin kṛtrime satyatā katham // SBca_9.145 //",
  "SA11bsa003_u:1701": "vidyamānasya bhāvasya hetunā kiṃ prayojanam /",
  "SA11bsa003_u:1702": "athāpyavidyamāno 'sau hetunā kiṃ prayojanam // SBca_9.146 //",
  "SA11bsa003_u:1703": "nābhāvasya vikāro 'sti hetukoṭiśatairapi /",
  "SA11bsa003_u:1704": "tadavastha kathaṃ bhāvaḥ ko vānyo bhāvatāṃ gataḥ // SBca_9.147 //",
  "SA11bsa003_u:1705": "nābhāvakāle bhāvaścetkadā bhāvo bhaviṣyati /",
  "SA11bsa003_u:1706": "nājātena hi bhāvena so 'bhāvo 'pagamiṣyati // SBca_9.148 //",
  "SA11bsa003_u:1707": "na cānapagate 'bhāve bhāvāvasarasaṃbhavaḥ /",
  "SA11bsa003_u:1708": "bhāvaścābhāvatāṃ naiti dvisvabhāvaprasaṅgataḥ // SBca_9.149 //",
  "SA11bsa003_u:1709": "evaṃ na ca nirodho 'sti na ca bhāvo 'sti sarvadā /",
  "SA11bsa003_u:1710": "ajātamaniruddhaṃ ca tasmātsarvamidaṃ jagat // SBca_9.150 //",
  "SA11bsa003_u:1711": "svapnopamāstu gatayo vicāre kadalīsamāḥ /",
  "SA11bsa003_u:1712": "nirvṛtānirvṛtānāṃ ca viśeṣo nāsti vastutaḥ // SBca_9.151 //",
  "SA11bsa003_u:1713": "evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /",
  "SA11bsa003_u:1714": "satkṛtaḥ paribhūto vā kena kaḥ saṃbhaviṣyati // SBca_9.152 //",
  "SA11bsa003_u:1715": "kutaḥ sukhaṃ vā duḥkhaṃ vā kiṃ priyaṃ vā kimapriyam /",
  "SA11bsa003_u:1716": "kā tṛṣṇā kutra sā tṛṣṇā mṛgyamāṇā svabhāvataḥ // SBca_9.153 //",
  "SA11bsa003_u:1717": "vicāre jīvalokaḥ kaḥ ko nāmātra mariṣyati /",
  "SA11bsa003_u:1718": "ko bhaviṣyati ko bhūtaḥ ko bandhuḥ kasya kaḥ suhṛt // SBca_9.154 //",
  "SA11bsa003_u:1719": "sarvamākāśasaṃkāśaṃ parigṛhṇantu madvidhāḥ /",
  "SA11bsa003_u:1720": "prakupyanti prahṛṣyanti kalahotsavahetubhiḥ // SBca_9.155 //",
  "SA11bsa003_u:1721": "śokāyāsairviṣādaiśca mithaśchedanabhedanaiḥ /",
  "SA11bsa003_u:1722": "yāpayanti sukṛcchreṇa pāpairātmasukhecchavaḥ // SBca_9.156 //",
  "SA11bsa003_u:1723": "mṛtāḥ patantyapāyeṣu dīrghatīvravyatheṣu ca /",
  "SA11bsa003_u:1724": "āgatyāgatya sugatiṃ bhūtvā bhūtvā sukhocitāḥ // SBca_9.157 //",
  "SA11bsa003_u:1725": "bhave bahuprapātaśca tatra cātattvamīdṛśam /",
  "SA11bsa003_u:1726": "tatrānyonyavirodhaśca na bhavettattvamīdṛśam // SBca_9.158 //",
  "SA11bsa003_u:1727": "tatra cānupamāstīvrā anantā duḥkhasāgarāḥ /",
  "SA11bsa003_u:1728": "tatraivamalpabalatā tatrāpyalpatvamāyuṣaḥ // SBca_9.159 //",
  "SA11bsa003_u:1729": "tatrāpi jīvitārogyavyāpāreiḥ kṣutklamaśramaiḥ /",
  "SA11bsa003_u:1730": "nidrayopadravairbālasaṃsargairniṣphalaistathā // SBca_9.160 //",
  "SA11bsa003_u:1731": "vṛthaivāyurvahatyāśu vivekastatra durlabhaḥ /",
  "SA11bsa003_u:1732": "tatrāpyabhyastavikṣepanivāraṇagatiḥ kutaḥ // SBca_9.161 //",
  "SA11bsa003_u:1733": "tatrāpi māro yatate mahāpāyaprapātane /",
  "SA11bsa003_u:1734": "tatrāsanmārgabāhulyādvicikitsā ca durjayā // SBca_9.162 //",
  "SA11bsa003_u:1735": "punaśca kṣaṇadaurlabhyaṃ buddhotpādo 'tidurlabhaḥ /",
  "SA11bsa003_u:1736": "kleśaugho durnivāraścetyaho duḥkhaparaṃparā // SBca_9.163 //",
  "SA11bsa003_u:1737": "aho batātiśocyatvameṣāṃ duḥkhaughavartinām /",
  "SA11bsa003_u:1738": "ye nekṣante svadauḥsthityamevamapyatiduḥsthitāḥ // SBca_9.164 //",
  "SA11bsa003_u:1739": "snātvā snātvā yathā kaścidviśedvahniṃ muhurmuhuḥ /",
  "SA11bsa003_u:1740": "svasausthityaṃ ca manyante evamapyatiduḥsthitāḥ // SBca_9.165 //",
  "SA11bsa003_u:1741": "ajarāmaralīlānāmevaṃ viharatāṃ satām /",
  "SA11bsa003_u:1742": "āyāsyantyāpado ghorāḥ kṛtvā maraṇamagrataḥ // SBca_9.166 //",
  "SA11bsa003_u:1743": "evaṃ duḥkhāgnitaptānāṃ śāntiṃ kuryāmahaṃ kadā /",
  "SA11bsa003_u:1744": "puṇyameghasamudbhūtaiḥ sukhopakaraṇaiḥ svakaiḥ // SBca_9.167 //",
  "SA11bsa003_u:1745": "kadopalambhadṛṣṭibhyo deśayiṣyāmi śūnyatām /",
  "SA11bsa003_u:1746": "saṃvṛtyānupalambhena puṇyasaṃbhāramādarāt // SBca_9.168 //",
  "SA11bsa003_u:1747": "iti prajñākaramativiracitāyāṃ bodhicaryāvatārapañjikāyāṃ prajñāpāramitāparicchedo navamaḥ //",
  "SA11bsa003_u:1748": "_______________________________________________________________________",
  "SA11bsa003_u:1749": "10 Pariṇāmanāparicchedo daśamaḥ /",
  "SA11bsa003_u:1750": "bodhicaryāvatāraṃ me yadvicintayataḥ śubham /",
  "SA11bsa003_u:1751": "tena sarve janāḥ santu bodhicaryāvibhūṣaṇāḥ // SBca_10.1 //",
  "SA11bsa003_u:1752": "sarvāsu dikṣu yāvantaḥ kāyacittavyathāturāḥ /",
  "SA11bsa003_u:1753": "te prāpnuvantu matpuṇyaiḥ sukhaprāmodyasāgarān // SBca_10.2 //",
  "SA11bsa003_u:1754": "āsaṃsāraṃ sukhajyānirmā bhūtteṣāṃ kadācana /",
  "SA11bsa003_u:1755": "bodhisattvasukhaṃ prāptaṃ bhavatvavirataṃ jagat // SBca_10.3 //",
  "SA11bsa003_u:1756": "yāvanto narakāḥ kecidvidyante lokadhātuṣu /",
  "SA11bsa003_u:1757": "sukhāvatīsukhāmodyairmodantāṃ teṣu dehinaḥ // SBca_10.4 //",
  "SA11bsa003_u:1758": "śītārtāḥ prāpnuvantūṣṇamuṣṇārtāḥ santu śītalāḥ /",
  "SA11bsa003_u:1759": "bodhisattvamahāmeghasaṃbhavairjalasāgaraiḥ // SBca_10.5 //",
  "SA11bsa003_u:1760": "asipatravanaṃ teṣāṃ syānnandanavanadyuti /",
  "SA11bsa003_u:1761": "kūṭaśālmalivṛkṣāśca jāyantāṃ kalpapādapāḥ // SBca_10.6 //",
  "SA11bsa003_u:1762": "kādambakāraṇḍavacakravākahaṃsādikolāhalaramyaśobhaiḥ /",
  "SA11bsa003_u:1763": "sarobhiruddāmasarojagandhair bhavantu hṛdyā narakapradeśāḥ // SBca_10.7 //",
  "SA11bsa003_u:1764": "so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /",
  "SA11bsa003_u:1765": "bhavantu saṃghātamahīdharāśca pūjāvimānāḥ sugataprapūrṇāḥ // SBca_10.8 //",
  "SA11bsa003_u:1766": "aṅgārataptopalaśastravṛṣṭir adyaprabhṛtyastu ca puṣpavṛṣṭiḥ /",
  "SA11bsa003_u:1767": "tacchastrayuddhaṃ ca paraspareṇa krīḍārthamadyāstu ca puṣpayuddham // SBca_10.9 //",
  "SA11bsa003_u:1768": "patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ /",
  "SA11bsa003_u:1769": "mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ // SBca_10.10 //",
  "SA11bsa003_u:1770": "trastāḥ paśyantvakasmādiha yamapuruṣāḥ kākagṛdhrāśca ghorā dhvāntaṃ",
  "SA11bsa003_u:1771": "dhvastaṃ samantātsukharatijananī kasya saumyā prabheyam /",
  "SA11bsa003_u:1772": "ityūrdhvaṃ prekṣamāṇā gaganatalagataṃ vajrapāṇiṃ jvalantaṃ",
  "SA11bsa003_u:1773": "dṛṣṭvā prāmodyavegādvyapagataduritā yāntu tenaiva sārdham // SBca_10.11 //",
  "SA11bsa003_u:1774": "patati kamalavṛṣṭirgandhapānīyamiśrācchamiti (?)",
  "SA11bsa003_u:1775": "narakavahniṃ dṛśyate nāśayantī /",
  "SA11bsa003_u:1776": "kimidamiti sukhenāhlāditānāmakasmād bhavatu kamalapāṇerdarśanaṃ nārakāṇām // SBca_10.12 //",
  "SA11bsa003_u:1777": "āyātāyāta śīghraṃ bhayamapanayata bhrātaro jīvitāḥ smaḥ",
  "SA11bsa003_u:1778": "saṃprāpto 'smākameṣa jvaladabhayakaraḥ ko 'pi cīrīkumāraḥ /",
  "SA11bsa003_u:1779": "sarvaṃ yasyānubhāvādvyasanamapagataṃ prītivegāḥ pravṛttāḥ",
  "SA11bsa003_u:1780": "jātaṃ saṃbodhicittaṃ sakalajanaparitrāṇamātā dayā ca // SBca_10.13 //",
  "SA11bsa003_u:1781": "paśyantvenaṃ bhavantaḥ suraśatamukuṭairarcyamānāṅghripadmaṃ",
  "SA11bsa003_u:1782": "kārūṇyādārdradṛṣṭiṃ śirasi nipatitānekapuṣpaughavṛṣṭim /",
  "SA11bsa003_u:1783": "kūṭāgārairmanojñaiḥ stutimukharasurastrīsahasropagītai -",
  "SA11bsa003_u:1784": "rdṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // SBca_10.14 //",
  "SA11bsa003_u:1785": "iti matkuśalaiḥ samantabhadrapramukhānāvṛtabodhisattvameghān /",
  "SA11bsa003_u:1786": "sukhaśītasugandhavātavṛṣṭīn abhinandantu vilokya nārakāste // SBca_10.15 //",
  "SA11bsa003_u:1787": "śāmyantu vedanāstīvrā nārakāṇāṃ bhayāni ca /",
  "SA11bsa003_u:1788": "durgatibhyo vimucyantāṃ sarvadurgativāsinaḥ // SBca_10.16 //",
  "SA11bsa003_u:1789": "anyonyabhakṣaṇabhayaṃ tiraścāmapagacchatu /",
  "SA11bsa003_u:1790": "bhavantu sukhinaḥ pretā yathottarakurau narāḥ // SBca_10.17 //",
  "SA11bsa003_u:1791": "saṃtarpyantāṃ pretāḥ snāpyantāṃ śītalā bhavantu sadā /",
  "SA11bsa003_u:1792": "āryāvalokiteśvarakaragalitakṣīradhārābhiḥ // SBca_10.18 //",
  "SA11bsa003_u:1793": "andhāḥ paśyantu rūpāṇi śṛṇvantu badhirāḥ sadā /",
  "SA11bsa003_u:1794": "garbhiṇyaśca prasūyantāṃ māyādevīva nirvyathāḥ // SBca_10.19 //",
  "SA11bsa003_u:1795": "vastrabhojanapānīyaṃ srakcandanavibhūṣaṇam /",
  "SA11bsa003_u:1796": "manobhilaṣitaṃ sarvaṃ labhantāṃ hitasaṃhitam // SBca_10.20 //",
  "SA11bsa003_u:1797": "bhītāśca nirbhayāḥ santu śokārtāḥ prītilābhinaḥ /",
  "SA11bsa003_u:1798": "udvignāśca nirudvegā dhṛtimanto bhavantu ca // SBca_10.21 //",
  "SA11bsa003_u:1799": "ārogyaṃ rogiṇāmastu mucyantāṃ sarvabandhanāt /",
  "SA11bsa003_u:1800": "durbalā balinaḥ santu snigdhacittāḥ parasparam // SBca_10.22 //",
  "SA11bsa003_u:1801": "sarvā diśaḥ śivāḥ santu sarveṣāṃ pathivartinām /",
  "SA11bsa003_u:1802": "yena kāryeṇa gacchanti tadupāyena sidhyatu // SBca_10.23 //",
  "SA11bsa003_u:1803": "nauyānayātrārūḍhāśca santu siddhamanorathāḥ /",
  "SA11bsa003_u:1804": "kṣemeṇa kūlamāsādya ramantāṃ saha bandhubhiḥ // SBca_10.24 //",
  "SA11bsa003_u:1805": "kāntāronmārgapatitā labhantāṃ sārthasaṃgatim /",
  "SA11bsa003_u:1806": "aśrameṇa ca gacchantu cauravyāghrādinirbhayāḥ // SBca_10.25 //",
  "SA11bsa003_u:1807": "suptamattapramattānāṃ vyādhyāraṇyādisaṃkaṭe /",
  "SA11bsa003_u:1808": "anāthābālavṛddhānāṃ rakṣāṃ kurvantu devatāḥ // SBca_10.26 //",
  "SA11bsa003_u:1809": "sarvākṣaṇavinirmuktāḥ śraddhāprajñākṛpānvitāḥ /",
  "SA11bsa003_u:1810": "ākārācārasaṃpannāḥ santu jātismarāḥ sadā // SBca_10.27 //",
  "SA11bsa003_u:1811": "bhavantvakṣayakośāśca yāvadgaganagañjavat /",
  "SA11bsa003_u:1812": "nirdvandvā nirupāyāsāḥ santu svādhīnavṛttayaḥ // SBca_10.28 //",
  "SA11bsa003_u:1813": "alpaujasaśca ye sattvāste bhavantu mahaujasaḥ /",
  "SA11bsa003_u:1814": "bhavantu rūpasaṃpannā ye virūpāstapasvinaḥ // SBca_10.29 //",
  "SA11bsa003_u:1815": "yāḥ kāścana striyo loke puruṣatvaṃ vrajantu tāḥ /",
  "SA11bsa003_u:1816": "prāpnuvantūccatāṃ nīcā hatamānā bhavantu ca // SBca_10.30 //",
  "SA11bsa003_u:1817": "anena mama puṇyena sarvasattvā aśeṣataḥ /",
  "SA11bsa003_u:1818": "viramya sarvapāpebhyaḥ kurvantu kuśalaṃ sadā // SBca_10.31 //",
  "SA11bsa003_u:1819": "bodhicittāvirahitā bodhicaryāparāyaṇāḥ /",
  "SA11bsa003_u:1820": "buddhaiḥ parigṛhītāśca mārakarmavivarjitāḥ // SBca_10.32 //",
  "SA11bsa003_u:1821": "aprameyāyuṣaścaiva sarvasattvā bhavantu te /",
  "SA11bsa003_u:1822": "nityaṃ jīvantu sukhitā mṛtyuśabdo 'pi naśyatu // SBca_10.33 //",
  "SA11bsa003_u:1823": "ramyāḥ kalpadrumodyānairdiśaḥ sarvā bhavantu ca /",
  "SA11bsa003_u:1824": "buddhabuddhātmajākīrṇā dharmadhvanimanoharaiḥ // SBca_10.34 //",
  "SA11bsa003_u:1825": "śarkarādivyapetā ca samā pāṇitalopamā /",
  "SA11bsa003_u:1826": "mṛdvī ca vaiḍūryamayī bhūmiḥ sarvatra tiṣṭhatu // SBca_10.35 //",
  "SA11bsa003_u:1827": "bodhisattvamahāparṣanmaṇḍalāni samantataḥ /",
  "SA11bsa003_u:1828": "niṣīdantu svaśobhābhirmaṇḍayantu mahītalam // SBca_10.36 //",
  "SA11bsa003_u:1829": "pakṣibhyaḥ sarvavṛkṣebhyo raśmibhyo gaganādapi /",
  "SA11bsa003_u:1830": "dharmadhvaniraviśrāmaṃ śrūyatāṃ sarvadehibhiḥ // SBca_10.37 //",
  "SA11bsa003_u:1831": "buddhabuddhasutairnityaṃ labhantāṃ te samāgamam /",
  "SA11bsa003_u:1832": "pūjāmeghairanantaiśca pūjayantu jagadgurum // SBca_10.38 //",
  "SA11bsa003_u:1833": "devo varṣatu kālena sasyasaṃpattirastu ca /",
  "SA11bsa003_u:1834": "sphīto bhavatu lokaśca rājā bhavatu dhārmikaḥ // SBca_10.39 //",
  "SA11bsa003_u:1835": "śaktā bhavantu cauṣadhyo mantrāḥ sidhyantu jāpinām /",
  "SA11bsa003_u:1836": "bhavantu karuṇāviṣṭā ḍākinīrākṣasādayaḥ // SBca_10.40 //",
  "SA11bsa003_u:1837": "mā kaścidduḥkhitaḥ sattvo mā pāpī mā ca rogitaḥ /",
  "SA11bsa003_u:1838": "mā hīnaḥ paribhūto vā mā bhūtkaścicca durmanāḥ // SBca_10.41 //",
  "SA11bsa003_u:1839": "pāṭhasvādhyāyakalilā vihārāḥ santu susthitāḥ /",
  "SA11bsa003_u:1840": "nityaṃ syātsaṃghasāmagrī saṃghakāryaṃ ca sidhyatu // SBca_10.42 //",
  "SA11bsa003_u:1841": "vivekalābhinaḥ santuḥ śikṣākāmāśca bhikṣavaḥ /",
  "SA11bsa003_u:1842": "karmaṇyacittā dhyāyantu sarvavikṣepavarjitāḥ // SBca_10.43 //",
  "SA11bsa003_u:1843": "lābhinyaḥ santu bhikṣuṇyaḥ kalahāyāsavarjitāḥ /",
  "SA11bsa003_u:1844": "bhavantvakhaṇḍaśīlāśca sarve pravrajitāstathā // SBca_10.44 //",
  "SA11bsa003_u:1845": "duḥśīlāḥ santu saṃvignāḥ pāpakṣayaratāḥ sadā /",
  "SA11bsa003_u:1846": "sugaterlābhinaḥ santu tatra cākhaṇḍitavratāḥ // SBca_10.45 //",
  "SA11bsa003_u:1847": "paṇḍitāḥ saṃskṛtāḥ santu lābhinaḥ paiṇḍapātikāḥ /",
  "SA11bsa003_u:1848": "bhavantu śuddhasaṃtānāḥ sarvadikkhyātakīrtayaḥ // SBca_10.46 //",
  "SA11bsa003_u:1849": "abhuktvāpāyikaṃ duḥkhaṃ vinā duṣkaracaryayā /",
  "SA11bsa003_u:1850": "divyenaikena kāyena jagadbuddhatvamāpnuyāt // SBca_10.47 //",
  "SA11bsa003_u:1851": "pūjyantāṃ sarvasaṃbuddhāḥ sarvasattvairanekadhā /",
  "SA11bsa003_u:1852": "acintyabauddhasaukhyena sukhinaḥ santu bhūyasā // SBca_10.48 //",
  "SA11bsa003_u:1853": "sidhyantu bodhisattvānāṃ jagadarthaṃ manorathāḥ /",
  "SA11bsa003_u:1854": "yaccintayanti te nāthāstatsattvānāṃ samṛdhyatu // SBca_10.49 //",
  "SA11bsa003_u:1855": "pratyekabuddhāḥ sukhino bhavantu śrāvakāstathā /",
  "SA11bsa003_u:1856": "devāsuranarairnityaṃ pūjyamānāḥ sagauravaiḥ // SBca_10.50 //",
  "SA11bsa003_u:1857": "jātismaratvaṃ pravrajyāmahaṃ ca prāpnuyāṃ sadā /",
  "SA11bsa003_u:1858": "yāvatpramuditābhūmiṃ mañjughoṣaparigrahāt // SBca_10.51 //",
  "SA11bsa003_u:1859": "yena tenāsanenāhaṃ yāpayeyaṃ balānvitaḥ /",
  "SA11bsa003_u:1860": "vivekavāsasāmagrīṃ prāpnuyāṃ sarvajātiṣu // SBca_10.52 //",
  "SA11bsa003_u:1861": "yadā ca draṣṭukāmaḥ syāṃ praṣṭukāmaśca kiṃcana /",
  "SA11bsa003_u:1862": "tameva nāthaṃ paśyeyaṃ mañjunāthamavighnataḥ // SBca_10.53 //",
  "SA11bsa003_u:1863": "daśadigvyomaparyantasarvasattvārthasādhane /",
  "SA11bsa003_u:1864": "yathā carati mañjuśrīḥ saiva caryā bhavenmama // SBca_10.54 //",
  "SA11bsa003_u:1865": "ākāśasya sthitiryāvadyāvacca jagataḥ sthitiḥ /",
  "SA11bsa003_u:1866": "tāvanmama sthitirbhūyājjagadduḥkhāni nighnataḥ // SBca_10.55 //",
  "SA11bsa003_u:1867": "yatkiṃcijjagato duḥkhaṃ tatsarvaṃ mayi pacyatām /",
  "SA11bsa003_u:1868": "bodhisattvaśubhaiḥ sarvairjagatsukhitamastu ca // SBca_10.56 //",
  "SA11bsa003_u:1869": "jagadduḥkhaikabhaiṣajyaṃ sarvasaṃpatsukhākaram /",
  "SA11bsa003_u:1870": "lābhasatkārasahitaṃ ciraṃ tiṣṭhatu śāsanam // SBca_10.57 //",
  "SA11bsa003_u:1871": "mañjughoṣaṃ namasyāmi yatprasādānmatiḥ śubhe /",
  "SA11bsa003_u:1872": "kalyāṇamitraṃ vande 'haṃ yatprasādācca vardhate // SBca_10.58 //",
  "SA11bsa003_u:1873": "// bodhicaryāvatāre pariṇāmanāparicchedo daśamaḥ //",
  "SA11bsa003_u:1874": "// samāpto 'yaṃ bodhicaryāvatāraḥ /",
  "SA11bsa003_u:1875": "kṛtirācāryaśāntidevasya //"
}