{
  "XXvamvuppu:0": "// oṃ namaḥ sarvajñāya //",
  "XXvamvuppu:1": "adhigataparamārthaḥ śrīghanavyūha eva prati tuṣitajanārthaṃ yo 'bhavac chvetaketuḥ /",
  "XXvamvuppu:2": "tata iha jagadarthaṃ cābhavac chākyaketuḥ sa jayatu jitamṛtyur darśitānantamāyaḥ // VMv_1.1 //",
  "XXvamvuppu:3": "ajarāmaratāṃ prāptam ajarāmarakārakam /",
  "XXvamvuppu:4": "ajarāmaratāprāptyai natvā saṃbuddham ādarāt // VMv_1.2 //",
  "XXvamvuppu:5": "durbodhaṃ mandabuddhīnāṃ duṣkaraṃ calacetasām /",
  "XXvamvuppu:6": "sāriṣṭaṃ vañcanaṃ mṛtyor ucyate śāstrasaṃgatam // VMv_1.3 //",
  "XXvamvuppu:7": "sarvathā vañcanaṃ mṛtyor muktānām eva yujyate /",
  "XXvamvuppu:8": "amuktānāṃ ca sarveṣāṃ kiyatkālavilambanam // VMv_1.4 //",
  "XXvamvuppu:9": "āyurindriyacittānāṃ nirodho mṛtyulakṣaṇam /",
  "XXvamvuppu:10": "upāyair jīvitaṃ dīrghaṃ mṛtyuvañcanam ucyate // VMv_1.5 //",
  "XXvamvuppu:11": "yāvaj jīvati saṃsāre dharmācārī jitendriyaḥ /",
  "XXvamvuppu:12": "tāvat puṇyādisaṃbhāraṃ prasūte bodhisādhakam // VMv_1.6 //",
  "XXvamvuppu:13": "na vinā jīvitāt sāraṃ saṃsāre kiṃ cid īkṣyate /",
  "XXvamvuppu:14": "nānopāyair atas tūrṇaṃ mṛtyuvañcanam ārabhet // VMv_1.7 //",
  "XXvamvuppu:15": "na duṣkaraṃ yataḥ kiṃ cid upāyair yuktiyojitaiḥ /",
  "XXvamvuppu:16": "maṇimantrauṣadhīnāṃ ca prabhāvaḥ sarvasaṃmataḥ // VMv_1.8 //",
  "XXvamvuppu:17": "lakṣaṇād dūrato mṛtyuṃ jñātvā yuktā pratikriyā /",
  "XXvamvuppu:18": "maste patati vajrāgnau suprajño 'pi karoti kim // VMv_1.9 //",
  "XXvamvuppu:19": "bāhyādhyātmikabhedena dvidhā maraṇalakṣaṇam /",
  "XXvamvuppu:20": "kathyate jñāyate yena maraṇaṃ bhāvi tatparaiḥ // VMv_1.10 //",
  "XXvamvuppu:21": "mṛtyor lakṣaṇam ājñātuṃ vāñchā cet kasya cid bhavet /",
  "XXvamvuppu:22": "tena svasthaśarīreṇa jñātavyaṃ saṃśayo 'nyathā // VMv_1.11 //",
  "XXvamvuppu:23": "dhātuvaiṣamyato rogāt timirādiprabhāvataḥ /",
  "XXvamvuppu:24": "bhayaśokādisāmarthyāt pratibhāti yato 'nyathā // VMv_1.12 //",
  "XXvamvuppu:25": "daivabhūtobhayakṣobhān mṛtyuṃ trividhalakṣaṇam /",
  "XXvamvuppu:26": "prāpyāriṣṭasamudbhūtir ato bhedena lakṣayet // VMv_1.13 //",
  "XXvamvuppu:27": "bāhyābhyantarabhedena daivakṣobho dvidheṣyate /",
  "XXvamvuppu:28": "bhūtakṣobho 'pi dvividhas tathaiveti nirūpayet // VMv_1.14 //",
  "XXvamvuppu:29": "daivasaṃkṣobhato mṛtyur ādhidaivika ucyate /",
  "XXvamvuppu:30": "daivakṣobho 'naśanādivajrapātādilakṣaṇaḥ // VMv_1.15 //",
  "XXvamvuppu:31": "bhūtasaṃkṣobhato mṛtyur ādhibhautika ucyate /",
  "XXvamvuppu:32": "bhūtakṣobhas tu pittādivahnitoyādyupadravaḥ // VMv_1.16 //",
  "XXvamvuppu:33": "ubhayakṣobhato mṛtyur ubhayājjo nigadyate /",
  "XXvamvuppu:34": "ubhayakṣobho vajrādipittaśleṣmādyupadravaḥ // VMv_1.17 //",
  "XXvamvuppu:35": "ariṣṭānām anantatvān notpattir yugapan matā /",
  "XXvamvuppu:36": "kramaśo 'pi na sarveṣām api tv ekādisaṃkhyayā // VMv_1.18 //",
  "XXvamvuppu:37": "adṛṣṭvā lakṣaṇaṃ yatra mṛtyur dṛṣṭaḥ kva cid bhavet /",
  "XXvamvuppu:38": "niścetur dūṣaṇaṃ tatra na tu lakṣaṇanāstitā // VMv_1.19 //",
  "XXvamvuppu:39": "dṛṣṭvāpi lakṣaṇaṃ yatra na mṛtyur dṛśyate kva cit /",
  "XXvamvuppu:40": "abhrāntau tatra dharmādibādhakāntarakalpanam // VMv_1.20 //",
  "XXvamvuppu:41": "niścite dūrato mṛtyau prasiddhir mahatī bhavet /",
  "XXvamvuppu:42": "yathāśakti parityāge pratīkāre ca vartanam // VMv_1.21 //",
  "XXvamvuppu:43": "sadā samāhito bhūtvā tadgataikāgramānasaḥ /",
  "XXvamvuppu:44": "bāhyāni prathamaṃ tāval lakṣaṇāny upalakṣayet // VMv_1.22 //",
  "XXvamvuppu:45": "lakṣaṇānāṃ paricchedakālo dvividha iṣyate /",
  "XXvamvuppu:46": "niyato 'niyataś ceti vijñeyaḥ sa tu yatnataḥ // VMv_1.23 //",
  "XXvamvuppu:47": "saṃkrāntipūrṇamāsyādau prabhātādikṣaṇātmakaḥ /",
  "XXvamvuppu:48": "kālo niyata ity ukto 'niyatas tu viparyayāt // VMv_1.24 //",
  "XXvamvuppu:49": "sphuratsaṃdhi kapolaṃ syād atyarthaṃ mṛtyudarśanāt /",
  "XXvamvuppu:50": "vātaśītādisaṅgāc ca lakṣaṇīyam ataḥ pṛthak // VMv_1.25 //",
  "XXvamvuppu:51": "karkaṭo rāśir āṣāḍhaḥ puṣyas tu makaro mataḥ /",
  "XXvamvuppu:52": "karkaṭe makare cāpi jāyate mṛtyulakṣaṇam // VMv_1.26 //",
  "XXvamvuppu:53": "āṣāḍhasaṃkrāntidine madhyāhne padamātrikā /",
  "XXvamvuppu:54": "uttarābhimukhasthasya cchāyā svābhāvikī bhavet // VMv_1.27 //",
  "XXvamvuppu:55": "puṣyasaṃkrāntidivase saiva saptapadībhavet /",
  "XXvamvuppu:56": "vyabhre nabhasi madhyāhne cchāyāyāś ca nirīkṣaṇam // VMv_1.28 //",
  "XXvamvuppu:57": "pratimāsaṃ padavṛddhiḥ pratimāsaṃ padakṣayaḥ /",
  "XXvamvuppu:58": "amuṣmād anyathābhāve mṛtyuśaṅkā prajāyate // VMv_1.29 //",
  "XXvamvuppu:59": "ekaikapadavṛddhiḥ syād āṣāḍhān makarāvadheḥ /",
  "XXvamvuppu:60": "ekaikapādyahrāsaḥ syān makarāt karkaṭāvadheḥ // VMv_1.30 //",
  "XXvamvuppu:61": "āṣāḍhāt kramaśo vṛddhiḥ puṣyād dhrāsaḥ kramāt tathā /",
  "XXvamvuppu:62": "chāyāvikāram ālocya māsān maraṇam ādiśet // VMv_1.31 //",
  "XXvamvuppu:63": "kṣayakāle bhaved vṛddhir vṛddhikāle kṣayo yadi /",
  "XXvamvuppu:64": "tam eva kālam ārabhya mṛtyur māsād viniścitaḥ // VMv_1.32 //",
  "XXvamvuppu:65": "vṛddhikāle 'py ativṛddhau nānārogād upadravaḥ /",
  "XXvamvuppu:66": "kṣayakāle 'py atikṣaye mṛtyur eva na saṃśayaḥ // VMv_1.33 //",
  "XXvamvuppu:67": "āṣāḍhapuṣyayor ante pūrvaṃ karkaṭamatsyayoḥ /",
  "XXvamvuppu:68": "yāni ṣaṭ ṣaḍ dināny atra kālākālanirūpaṇam // VMv_1.34 //",
  "XXvamvuppu:69": "āṣāḍhāntadinair ebhiḥ śrāvaṇādau śubhāśubham /",
  "XXvamvuppu:70": "puṣyaśeṣadinaiś cāpi māghādiṣu śubhāśubham // VMv_1.35 //",
  "XXvamvuppu:71": "pādayos tālukāṃ viddhvā nābhau vedho yadā bhavet /",
  "XXvamvuppu:72": "ahorātratrayād ūrdhvaṃ pañcatvaṃ jāyate tadā // VMv_1.36 //",
  "XXvamvuppu:73": "pādayos tālukāṃ viddhvā yadi cakṣuś ca vidhyati /",
  "XXvamvuppu:74": "tadā māsatrayād ūrdhvaṃ gamanaṃ yamasadmani // VMv_1.37 //",
  "XXvamvuppu:75": "pādayos tālukāṃ viddhvā nāsikāṃ yadi vidhyati /",
  "XXvamvuppu:76": "tribhir dinais tadā nūnam ekākī yāti pañcatām // VMv_1.38 //",
  "XXvamvuppu:77": "kuṭiprasrāvayoḥ kāle tulyaṃ syād yadi hañchikā /",
  "XXvamvuppu:78": "tasyām eva hi velāyāṃ mṛtyur varṣeṇa tasya hi // VMv_1.39 //",
  "XXvamvuppu:79": "nāsikāgaddrikāvedhe maraṇaṃ pañcavatsaraiḥ /",
  "XXvamvuppu:80": "jihvāgrādarśane mṛtyur vāsaraiḥ syāt tribhir nṛṇām // VMv_1.40 //",
  "XXvamvuppu:81": "māsaiś caturbhir mṛtyuḥ syāt karṇāgre tīkṣṇavedhanāt /",
  "XXvamvuppu:82": "sadyo mṛtyur bhaven nūnam ūrṇāsthāne pravedhanāt // VMv_1.41 //",
  "XXvamvuppu:83": "tulyakālaṃ yadā vedhaś candrasūryagato bhavet /",
  "XXvamvuppu:84": "tadā māsād bhaven mṛtyuḥ puṇyam evārjayet tataḥ // VMv_1.42 //",
  "XXvamvuppu:85": "bhagaliṅgasamāyoge madhye śeṣe ca hañchikā /",
  "XXvamvuppu:86": "syāc cet tulyaṃ tadā māsaiḥ pañcatvaṃ yāti pañcabhiḥ // VMv_1.43 //",
  "XXvamvuppu:87": "hastayoḥ pādayoś caiva kaniṣṭhānāṃ ca saṃdhayaḥ /",
  "XXvamvuppu:88": "catvāro yasya vidhyanti tulyaṃ māsāt sa mṛtyubhāk // VMv_1.44 //",
  "XXvamvuppu:89": "hṛtkaṇṭhamadhyayor vedhas tulyakālaṃ yadā bhavet /",
  "XXvamvuppu:90": "pakṣatrayeṇa mṛtyuḥ syād yadi dharmaṃ na sevate // VMv_1.45 //",
  "XXvamvuppu:91": "tulyakālaṃ yadā vidhyet tālukānāṃ trayaṃ muhuḥ /",
  "XXvamvuppu:92": "tribhir dinais tadā mṛtyur yadi śakrasamo bhavet // VMv_1.46 //",
  "XXvamvuppu:93": "vāmākṣiputtalīcchāyāṃ yo na paśyati darpaṇe /",
  "XXvamvuppu:94": "saptāhān mriyate nūnaṃ yadi na syāt pratikriyā // VMv_1.47 //",
  "XXvamvuppu:95": "maithune sati ghaṇṭāyā nādaś cet karṇayor bhavet /",
  "XXvamvuppu:96": "tribhir māsais tadā mṛtyur yadi brahmasamo bhavet // VMv_1.48 //",
  "XXvamvuppu:97": "kṛṣṇaṃ yadi bhavec chukraṃ śuklāyāṃ pratipattithau /",
  "XXvamvuppu:98": "ṣaḍbhir māsais tadā mṛtyur lohitaṃ vyādhisūcakam // VMv_1.49 //",
  "XXvamvuppu:99": "karṇamūle bhruvor madhye mastakāgre pṛthakpṛthak /",
  "XXvamvuppu:100": "yadi vedho 'pratīkāro mṛtyuḥ sadyas tadā bhavet // VMv_1.50 //",
  "XXvamvuppu:101": "pādāṅguṣṭhaṃ samārabhya nābhiparyantago bhavet /",
  "XXvamvuppu:102": "vedhaḥ sadāho yasyāsau ṣaḍmāsān mriyate dhruvam // VMv_1.51 //",
  "XXvamvuppu:103": "pādāṅguṣṭhād dhṛdayāntaṃ yāvat kaṇṭhaṃ śiro 'thavā /",
  "XXvamvuppu:104": "māsatrayāt pakṣatrayān mṛtyur ekadināt kramāt // VMv_1.52 //",
  "XXvamvuppu:105": "nāsāgramāṃsaśaithilyān mṛtyuḥ syāt saptarātrataḥ /",
  "XXvamvuppu:106": "kapolamāṃsavicchedān mṛtyuḥ syāt pañcamāsataḥ // VMv_1.53 //",
  "XXvamvuppu:107": "cakṣurnāsikayor madhye spandanaṃ cen na dṛśyate /",
  "XXvamvuppu:108": "jñātvā pañcadinān mṛtyum ādadyād dharmasaṃvalam // VMv_1.54 //",
  "XXvamvuppu:109": "netrayos tārake mliṣṭe sahasā bhavato yadi /",
  "XXvamvuppu:110": "ṣaḍmāsābhyantare mṛtyuḥ pratikārakriyā na cet // VMv_1.55 //",
  "XXvamvuppu:111": "akasmān nāsikā vakrā karṇau bhraṣṭau svadeśataḥ /",
  "XXvamvuppu:112": "netre ca vartulībhūte saptāhān mṛtyudarśanāt // VMv_1.56 //",
  "XXvamvuppu:113": "akasmād dhṛdayaṃ nimnaṃ syāc cet pakṣāt tadā mṛtiḥ /",
  "XXvamvuppu:114": "grīvāpārśvasthayor nāḍyor vicchedād api pakṣataḥ // VMv_1.57 //",
  "XXvamvuppu:115": "akasmāt kṛṣṇarekhā syāj jihvāyā yadi madhyataḥ /",
  "XXvamvuppu:116": "dṛḍho vā dantasaṃdaṃśas tadā mṛtyur dvirātrataḥ // VMv_1.58 //",
  "XXvamvuppu:117": "karṇaśaṣkulikāpṛṣṭhanāḍīvicchedadarśanāt /",
  "XXvamvuppu:118": "tasminn eva dine mṛtyur athavā pañcavāsaraiḥ // VMv_1.59 //",
  "XXvamvuppu:119": "nakheṣu raktavarṇeṣu sahasā yady araktatā /",
  "XXvamvuppu:120": "ṣaḍbhir māsais tadā mṛtyur yadi mantrādi nācaret // VMv_1.60 //",
  "XXvamvuppu:121": "akasmāj jāyate sthūlaḥ kṛśaḥ kruddho bhayākulaḥ /",
  "XXvamvuppu:122": "yas tasya mṛtyur varṣeṇa yadi dharmaṃ na sevate // VMv_1.61 //",
  "XXvamvuppu:123": "indriyāṇi na gṛhṇanti yathāsvaṃ yasya gocarān /",
  "XXvamvuppu:124": "muhuḥ skhalati vāṇī ca muhuś ca mativibhramaḥ // VMv_1.62 //",
  "XXvamvuppu:125": "cakṣuṣī sravato nityaṃ dṛṣṭarūpe 'pi vibhramaḥ /",
  "XXvamvuppu:126": "darpaṇe salile vāpi svacchāyāṃ yo na paśyati // VMv_1.63 //",
  "XXvamvuppu:127": "rātrāv indradhanuḥ paśyed divā nakṣatramaṇḍalam /",
  "XXvamvuppu:128": "ameghe vidyutaṃ paśyet sphurantīṃ dakṣiṇāśritām // VMv_1.64 //",
  "XXvamvuppu:129": "divā chāyāpathaṃ paśyed ulkāyāḥ patanaṃ tathā /",
  "XXvamvuppu:130": "haṃsakākamayūrāṇāṃ paśyed ekatra melakam // VMv_1.65 //",
  "XXvamvuppu:131": "candradvayaṃ dvisūryaṃ vā svaśirojvalanaṃ tathā /",
  "XXvamvuppu:132": "gandharvanagaraṃ paśyed vṛkṣāgre śikhare gireḥ // VMv_1.66 //",
  "XXvamvuppu:133": "paśyet pretapiśācān adṛśyān anyāṃś ca bhīṣaṇān /",
  "XXvamvuppu:134": "prakampate bhṛśaṃ caiva mūrchito vā bhaven muhuḥ // VMv_1.67 //",
  "XXvamvuppu:135": "chardiṃ mūtraṃ purīṣaṃ ca suvarṇarajataprabham /",
  "XXvamvuppu:136": "paśyed ekaikaśas tasya mṛtyur māsāvadher bhavet // VMv_1.68 //",
  "XXvamvuppu:137": "kaṇṭḥoṣṭhatālujihvānāṃ chedaṃ chidraṃ tanau tathā /",
  "XXvamvuppu:138": "yaḥ paśyet tasya mṛtyuḥ syāt ṣaḍmāsābhyantare dhruvam // VMv_1.69 //",
  "XXvamvuppu:139": "kaṇṭhoṣṭhatālurasanādantā yasya pṛthakpṛthak /",
  "XXvamvuppu:140": "śuṣyanty abhīkṣṇaṃ ṣaḍmāsān maraṇaṃ tasya nirdiśet // VMv_1.70 //",
  "XXvamvuppu:141": "nakṣatracakrasaptarṣidiśāṃ rātrāv adarśanam /",
  "XXvamvuppu:142": "saptāhamṛtyor jāyeta jvālā vākasmikī tanau // VMv_1.71 //",
  "XXvamvuppu:143": "arundhatīṃ rohiṇīṃ ca dhruvaṃ chāyāpathaṃ tathā /",
  "XXvamvuppu:144": "rātrāv apaśyato 'kasmāt ṣaḍmāsān mṛtyum ādiśet // VMv_1.72 //",
  "XXvamvuppu:145": "kalaṅkarahitaṃ candraṃ sūryaṃ raśmivivarjitam /",
  "XXvamvuppu:146": "saraśmikaṃ citrabhānuṃ candraṃ cāpi saraśmikam // VMv_1.73 //",
  "XXvamvuppu:147": "rātrau sūryaṃ divā candraṃ svanetre jvalanaṃ tathā /",
  "XXvamvuppu:148": "tārāṃ merupramāṇāṃ ca samudraṃ ca nadīm iva // VMv_1.74 //",
  "XXvamvuppu:149": "nābhau hikkāṃ gude hañchāṃ varṇaṃ padmopamaṃ mukhe /",
  "XXvamvuppu:150": "galake piṭakān raktān gātre varṇavicitratām // VMv_1.75 //",
  "XXvamvuppu:151": "hṛdaye krandanaṃ sāśru prakampam atha tāluni /",
  "XXvamvuppu:152": "candrāṃśuṃ vahnisaṃsparśaṃ sūryāṃśuṃ himaśītalam // VMv_1.76 //",
  "XXvamvuppu:153": "candracchidraṃ ravicchidraṃ chidraṃ bhūmau tathāmbare /",
  "XXvamvuppu:154": "ātmanaiva hi yaḥ paśyet paśyen mṛtyuṃ sa pakṣataḥ // VMv_1.77 //",
  "XXvamvuppu:155": "mūtraśukrapurīṣāṇi tulyakālaṃ patanti cet /",
  "XXvamvuppu:156": "varṣān mṛtyur bhavet tatra bhaiṣajyādi pratikriyā // VMv_1.78 //",
  "XXvamvuppu:157": "ardhaṃ śītaṃ tathā coṣṇam ardhaṃ yasya kalevaram /",
  "XXvamvuppu:158": "saptarātrād bhaven mṛtyuḥ paralokaṃ vicintayet // VMv_1.79 //",
  "XXvamvuppu:159": "hakāraḥ śītasaṃsparśaḥ phukāro vahnisaṃnibhaḥ /",
  "XXvamvuppu:160": "yasyānubhūyate tasya daśāhād yamadarśanam // VMv_1.80 //",
  "XXvamvuppu:161": "anāmikānāṃ mūleṣu dṛṣṭayā kṛṣṇarekhayā /",
  "XXvamvuppu:162": "aṣṭādaśadinād ūrdhvaṃ mṛtyuḥ prākkarmadoṣataḥ // VMv_1.81 //",
  "XXvamvuppu:163": "yasya mastakam āruhya trivarṇo yāti vegataḥ /",
  "XXvamvuppu:164": "kṛkalāso mṛtis tasya pañcamāsād viniścitā // VMv_1.82 //",
  "XXvamvuppu:165": "śabdo na śrūyate dehād dhastābhyām apamārjitāt /",
  "XXvamvuppu:166": "sarvāṅgaśītalatvena daśāhān maraṇaṃ dhruvam // VMv_1.83 //",
  "XXvamvuppu:167": "yugapan nirgamo bāhujaṅghayor yasya gacchataḥ /",
  "XXvamvuppu:168": "vināśo brahmasūtrasya mṛtyus tasyaikavarṣataḥ // VMv_1.84 //",
  "XXvamvuppu:169": "kardame pāṃśudeśe vā purataḥ pṛṣṭhato 'pi vā /",
  "XXvamvuppu:170": "khaṇḍaṃ pādodaye nyūnaṃ mṛtyur māsacatuṣṭayāt // VMv_1.85 //",
  "XXvamvuppu:171": "akasmāt puruṣaṃ paśyet kṛṣṇapiṅgalavarṇakam /",
  "XXvamvuppu:172": "varṣatrayātyayān mṛtyur yadi bhrāntyā na kalpitaḥ // VMv_1.86 //",
  "XXvamvuppu:173": "dvimāsamṛtyur hṛtpādau snātamātrasya śuṣyataḥ /",
  "XXvamvuppu:174": "trirātramṛtyur durgandho jāyate vikṛtākṛtiḥ // VMv_1.87 //",
  "XXvamvuppu:175": "kharārkadivase toyair āpūrya mukhakoṭaram /",
  "XXvamvuppu:176": "pratyahaṃ phūtkṛtaṃ kurvan kramāt tanmadhyasaṃsthitam // VMv_1.88 //",
  "XXvamvuppu:177": "paśyed indradhanuś citraṃ dīrghāyuḥ puruṣaḥ sadā /",
  "XXvamvuppu:178": "ṣaḍmāsāyur na tat paśyed iti karmavicitratā // VMv_1.89 //",
  "XXvamvuppu:179": "kharārkadivase paśyet puro gaganamadhyataḥ /",
  "XXvamvuppu:180": "muktāhārān ivālūnān muktāphalavibhūṣaṇān // VMv_1.90 //",
  "XXvamvuppu:181": "indranīlamaṇicchāyān keśoṇḍukasamākṛtīn /",
  "XXvamvuppu:182": "dṛśyadeśaṃ parityajya deśāntaravisarpiṇaḥ // VMv_1.91 //",
  "XXvamvuppu:183": "nāgān anekaśaḥ paśyet saṃyatān iva saṃtatam /",
  "XXvamvuppu:184": "teṣām adṛṣṭau ṣaḍmāsān maraṇaṃ parikīrtitam // VMv_1.92 //",
  "XXvamvuppu:185": "prabhāte vātha sāyāhne jyotsnāyāṃ vā ciraṃ puraḥ /",
  "XXvamvuppu:186": "vitatya bāhū svacchāyāṃ dṛṣṭvā paśyec chanair nabhaḥ // VMv_1.93 //",
  "XXvamvuppu:187": "tatrāpi dṛśyate chāyā dhavalā nararūpiṇī /",
  "XXvamvuppu:188": "śiraso 'darśanāt tasya mṛtyuḥ syād varṣamadhyataḥ // VMv_1.94 //",
  "XXvamvuppu:189": "putrabhāryāvināśaḥ syād vāmapāṇer adarśanāt /",
  "XXvamvuppu:190": "dakṣiṇādarśanāt pitṛbhrātrādīnāṃ mahīyasām // VMv_1.95 //",
  "XXvamvuppu:191": "jānūpari sthitau bāhū kṛtvā mūrdhni tathāñjalim /",
  "XXvamvuppu:192": "rambhāphalanibhāṃ chāyāṃ lakṣayen madhyatas tayoḥ // VMv_1.96 //",
  "XXvamvuppu:193": "yadā tv ekaṃ dalaṃ tatra vikāsi parilakṣyate /",
  "XXvamvuppu:194": "tasyām eva tithau nūnaṃ ṣaḍmāsān maraṇaṃ bhavet // VMv_1.97 //",
  "XXvamvuppu:195": "sūryamārgagate vāyau lakṣaṇīyam idaṃ trayam /",
  "XXvamvuppu:196": "śrotre śirasi netre ca śabdo dhūmo dyutis tathā // VMv_1.98 //",
  "XXvamvuppu:197": "karṇau pidhāya sudṛḍhaṃ gambhīro gulgulo dhvaniḥ /",
  "XXvamvuppu:198": "na śrūyate pañcadinaṃ daśa pañcadaśāthavā // VMv_1.99 //",
  "XXvamvuppu:199": "viṃśatiṃ divasān yāvat pañcaviṃśatim eva vā /",
  "XXvamvuppu:200": "bāṇābdhiguṇanetrenduvarṣair mṛtyur yathākramam // VMv_1.100 //",
  "XXvamvuppu:201": "eṣām apy antarāleṣu śodhyāḥ ṣoḍaśa vāsarāḥ /",
  "XXvamvuppu:202": "varṣasyaiva caturthāṃśaiḥ kramaśaś cābhivardhitaiḥ // VMv_1.101 //",
  "XXvamvuppu:203": "mastakopari niryāntīṃ saptāhaṃ dhūmamālikām /",
  "XXvamvuppu:204": "yo na paśyati tasya syān mṛtyur varṣatrayāvadheḥ // VMv_1.102 //",
  "XXvamvuppu:205": "svanetrayoś caturdikṣu dṛśyante 'ṅgulipīḍanāt /",
  "XXvamvuppu:206": "mārjāranetratulyāni jyotīṃṣi jhaṭitikramāt // VMv_1.103 //",
  "XXvamvuppu:207": "apīḍane 'pi taddṛṣṭau mṛtyuḥ syāc chatavāsaraiḥ /",
  "XXvamvuppu:208": "etat sāmānyato jñeyaṃ viśeṣas tv ayam ucyate // VMv_1.104 //",
  "XXvamvuppu:209": "candrasyādhas tathordhvaṃ ca karṇanāsopakaṇṭhayoḥ /",
  "XXvamvuppu:210": "naṣṭe jyotiṣi mṛtyuḥ syāt ṣaṭtrinetrendumāsataḥ // VMv_1.105 //",
  "XXvamvuppu:211": "sūrye 'pi yadi candrasya kramaḥ syāt pūrvavat tadā /",
  "XXvamvuppu:212": "digbāṇaguṇanetreṣu dineṣu maraṇaṃ bhavet // VMv_1.106 //",
  "XXvamvuppu:213": "svarūpasya viparyāsāt ṣaḍmāsān maraṇaṃ bhavet /",
  "XXvamvuppu:214": "pañcamāsād bhaven mṛtyur nāsāgrasya vināśataḥ // VMv_1.107 //",
  "XXvamvuppu:215": "bādhirye śrotrayor mṛtyuś caturmāsātyayād bhavet /",
  "XXvamvuppu:216": "svasthendriyasya patane mṛtyur māsatrayād bhavet // VMv_1.108 //",
  "XXvamvuppu:217": "bhrūmadhye jyotiṣo 'dṛṣṭau dvimāsād yamadarśanam /",
  "XXvamvuppu:218": "ekamāsātyayān mṛtyur vṛṣaṇe golakakṣayāt // VMv_1.109 //",
  "XXvamvuppu:219": "parākṣṇoḥ pratibimbasyādṛṣṭau pakṣād vināśanam /",
  "XXvamvuppu:220": "jihvāyā aparāvṛttau daśāhān mṛtyusaṃgamaḥ // VMv_1.110 //",
  "XXvamvuppu:221": "nābher viparyayān mṛtyuḥ pañcāhād upaśliṣyati /",
  "XXvamvuppu:222": "pārśvadvayasyākṛṣṭau tu mṛtyuḥ syād vāsaratrayāt // VMv_1.111 //",
  "XXvamvuppu:223": "samastagātrastabdhatve mṛtyur ekāhiko bhavet /",
  "XXvamvuppu:224": "lalāṭasthatrirekhāṇāṃ nāśān mṛtyur ahastrayāt // VMv_1.112 //",
  "XXvamvuppu:225": "svasthasya lālājihvā cen niḥsparśā dravavarjitā /",
  "XXvamvuppu:226": "yāvat pañcadinaṃ mṛtyuḥ pañcāśaddivasais tathā // VMv_1.113 //",
  "XXvamvuppu:227": "amlāditvaṃ ca rasato nīlāditvaṃ ca varṇataḥ /",
  "XXvamvuppu:228": "vikāraḥ śukramūtrāṇāṃ ṣaḍmāsān mṛtyudarśanāt // VMv_1.114 //",
  "XXvamvuppu:229": "yugapatpañcadhāraṃ vā vāmāvartaṃ vigandhi ca /",
  "XXvamvuppu:230": "mūtraṃ yasya bhaven mṛtyus tasya ṣaḍmāsamadhyataḥ // VMv_1.115 //",
  "XXvamvuppu:231": "kṛṣṇe vā yadi vā śukle pakṣe reto 'tikṛṣṇakam /",
  "XXvamvuppu:232": "mṛtyuḥ ṣaḍmāsato no cet tenaiva syāt pratikriyā // VMv_1.116 //",
  "XXvamvuppu:233": "kṛṣṇabhāgaṃ parityajya gṛhītvā śuklabhāgakam /",
  "XXvamvuppu:234": "candre prabhañjane vāti praveśāt syāt pratikriyā // VMv_1.117 //",
  "XXvamvuppu:235": "sthiratve 'pi svadehasya tacchāyā cañcalā yadi /",
  "XXvamvuppu:236": "caturmāsād bhaven mṛtyur ity āgamavicakṣaṇāḥ // VMv_1.118 //",
  "XXvamvuppu:237": "dakṣiṇāśāgatāṃ chāyām ātmano yadi paśyati /",
  "XXvamvuppu:238": "adyaiva mṛtyur asmākam iti paśyed anityatām // VMv_1.119 //",
  "XXvamvuppu:239": "nirarthako visaṃvādī mithyetyādi prakāśanāt /",
  "XXvamvuppu:240": "svapno 'py asatyaḥ sarveṣāṃ nātaḥ śraddhā na yujyate // VMv_1.120 //",
  "XXvamvuppu:241": "devatādarśitaḥ svapnaḥ satyasvapno 'tha yo naraḥ /",
  "XXvamvuppu:242": "sa svapne pratyayaṃ kṛtvā mṛtyuliṅgāni paśyatu // VMv_1.121 //",
  "XXvamvuppu:243": "kiṃśukaṃ kovidāraṃ ca puṣpitaṃ karavīrakam /",
  "XXvamvuppu:244": "yo 'bhirohati svapnānte sa syāt ṣaḍmāsamṛtyukaḥ // VMv_1.122 //",
  "XXvamvuppu:245": "vihārayaṣṭiṃ svapnānte yo 'bhirohati mānavaḥ /",
  "XXvamvuppu:246": "vālukābhasmarāśiṃ vā maraṇaṃ tasya pūrvavat // VMv_1.123 //",
  "XXvamvuppu:247": "gardabhaṃ yaḥ samārūḍhaḥ prayāyād dakṣiṇāṃ diśam /",
  "XXvamvuppu:248": "bhūyaś ca na nivarteta tadvat tasyāpi jīvitam // VMv_1.124 //",
  "XXvamvuppu:249": "yaś cāpi vānarārūḍhaḥ prayāyād dakṣiṇāṃ diśam /",
  "XXvamvuppu:250": "tatrasthaś ca vibudhyeta mṛtyuḥ syāt tasya pūrvavat // VMv_1.125 //",
  "XXvamvuppu:251": "daṇḍaṃ vā caityayūpaṃ vā naro yas tv abhirohati /",
  "XXvamvuppu:252": "vālmīkaṃ pāṃśurāśiṃ vā ṣaḍmāsān na sa jīvati // VMv_1.126 //",
  "XXvamvuppu:253": "kālī kumārī saṃkruddhā yā tu badhnāti bandhanaiḥ /",
  "XXvamvuppu:254": "kālarātrī tu sā jñeyā saptāhān mṛtyukārikā // VMv_1.127 //",
  "XXvamvuppu:255": "kṛṣṇavastrā tu yā nārī kālī kāmayate naraṃ /",
  "XXvamvuppu:256": "karavīramālā svapne yāty asau yamamaṇḍalam // VMv_1.128 //",
  "XXvamvuppu:257": "tamo vā praviśet svapne śvabhraṃ vā cārakaṃ tathā /",
  "XXvamvuppu:258": "vṛkṣād vā prapatet svapne sa mṛtyor antike sthitaḥ // VMv_1.129 //",
  "XXvamvuppu:259": "vṛkṣaṃ tṛṇaṃ vā kāṣṭhaṃ vā viphalaṃ yas tu paśyati /",
  "XXvamvuppu:260": "suptaḥ śīrṣe śarīre vā ṣaḍmāsān na sa jīvati // VMv_1.130 //",
  "XXvamvuppu:261": "yo vānararathārūḍho gacchet pūrvāṃ diśaṃ naraḥ /",
  "XXvamvuppu:262": "pratibuddho vijānīyād rātrir eṣā mamāntimā // VMv_1.131 //",
  "XXvamvuppu:263": "śvakākagṛdhragomāyurakṣaḥpretapiśācakaiḥ /",
  "XXvamvuppu:264": "bhakṣyate prohyate cāpi kharapotryuṣṭrasaurabhaiḥ // VMv_1.132 //",
  "XXvamvuppu:265": "ekābdavigame nūnaṃ maraṇaṃ tasya nirdiśet /",
  "XXvamvuppu:266": "svapnadṛṣṭanimittānāṃ śāntir māyopamā matiḥ // VMv_1.133 //",
  "XXvamvuppu:267": "lohadaṇḍadharaṃ kṛṣṇaṃ naraṃ kṛṣṇaparicchadam /",
  "XXvamvuppu:268": "prasuptenāgrato dṛṣṭvā trimāsān mṛtyur āpyate // VMv_1.134 //",
  "XXvamvuppu:269": "raktagandhapraliptāṅgaṃ raktamālyavibhūṣitam /",
  "XXvamvuppu:270": "tailābhyaktam atibhītaṃ muṇḍitaṃ raktavāsasam // VMv_1.135 //",
  "XXvamvuppu:271": "kharam āruhya vegena vrajantaṃ dakṣiṇāṃ diśam /",
  "XXvamvuppu:272": "ātmānam īdṛśaṃ svapne paśyet ṣaḍmāsamṛtyukaḥ // VMv_1.136 //",
  "XXvamvuppu:273": "raktamālyāni gandhāṃś ca raktāmbaram athāpi vā /",
  "XXvamvuppu:274": "yaḥ svapne labhate tasya mṛtyuḥ syād aṣṭamāsataḥ // VMv_1.137 //",
  "XXvamvuppu:275": "saṃkhyātītāni bāhyāni mṛtyuliṅgāni tāni kaḥ /",
  "XXvamvuppu:276": "ekavaktreṇa śaknoti vaktuṃ varṣaśatair api // VMv_1.138 //",
  "XXvamvuppu:277": "etāni mṛtyoḥ pratipādakāni liṅgāni bāhyāni yathoditāni /",
  "XXvamvuppu:278": "vijñāya tāni tvaritaṃ vidheyo mantrādibhir vañcana eva yatnaḥ // VMv_1.139 //",
  "XXvamvuppu:279": "// iti śrīpaṇḍitavāgīśvarakīrtiviracite mṛtyuvañcanopadeśe prathamaḥ paricchedaḥ //",
  "XXvamvuppu:280": "idānīm āntaraṃ mṛtyor lakṣaṇaṃ kathyate sphuṭam /",
  "XXvamvuppu:281": "tac ca vāyūdayāj jñeyaṃ vāyur ghrāṇāsyagocaraḥ // VMv_2.1 //",
  "XXvamvuppu:282": "bāhyalakṣaṇamātrān na mṛtyoḥ samyag viniścayaḥ /",
  "XXvamvuppu:283": "yāvad ādhyātmikaṃ samyag lakṣaṇaṃ naiva niścitam // VMv_2.2 //",
  "XXvamvuppu:284": "ubhayor niścayān mṛtyur niścitaḥ syāt parisphuṭam /",
  "XXvamvuppu:285": "bāhye buddhiviparyāso rogāder api saṃskṛteḥ // VMv_2.3 //",
  "XXvamvuppu:286": "puṣyādimāsasaṃkrāntau pūrṇamāsyādiparvasu /",
  "XXvamvuppu:287": "sāmānyalakṣaṇaṃ mṛtyor lakṣayet prātarāditaḥ // VMv_2.4 //",
  "XXvamvuppu:288": "nirūpakanaro yatra dine kālaṃ nirūpayet /",
  "XXvamvuppu:289": "tad ārabhya dinaṃ mṛtyur mitakālātyayād bhavet // VMv_2.5 //",
  "XXvamvuppu:290": "samaprakṛtiyuktānāṃ sarvaprāṇabhṛtāṃ sadā /",
  "XXvamvuppu:291": "nāsikādakṣiṇetare puṭe pratyekam āśritaḥ // VMv_2.6 //",
  "XXvamvuppu:292": "vāyur vahati yāmārdhaṃ sūryaśītāṃśusaṃjñake /",
  "XXvamvuppu:293": "ato viparyayāt kalpyaṃ maraṇādi manīṣibhiḥ // VMv_2.7 //",
  "XXvamvuppu:294": "pratipadaṃ samārabhya śuklāṃ vahati candragaḥ /",
  "XXvamvuppu:295": "dināni trīṇi pavanaḥ tataḥ sūrye dinatrayam // VMv_2.8 //",
  "XXvamvuppu:296": "dinatrayaṃ punaś candre tataḥ sūrye dinatrayam /",
  "XXvamvuppu:297": "krameṇānena niyamād yāvat pañcadaśī sitā // VMv_2.9 //",
  "XXvamvuppu:298": "evaṃ kṛṣṇaṃ samārabhya sūrye vahati mārutaḥ /",
  "XXvamvuppu:299": "dināni trīṇi pūrvavad yāvat pañcadaśītarā // VMv_2.10 //",
  "XXvamvuppu:300": "kramasyāsya viparyāsāt tribhiḥ pakṣaiḥ suniścitāt /",
  "XXvamvuppu:301": "ṣaḍbhir māsair bhaven mṛtyur dharmam eva smaret tataḥ // VMv_2.11 //",
  "XXvamvuppu:302": "pakṣadvayaviparyāsāt suhṛdbandhuvipad bhavet /",
  "XXvamvuppu:303": "ekapakṣaviparyāsād dāruṇavyādhisaṃbhavaḥ // VMv_2.12 //",
  "XXvamvuppu:304": "ekadvitricatuḥpañcaṣaḍdināni viparyayāt /",
  "XXvamvuppu:305": "vahed vāyur yadi tadā kalyudvegādi jāyate // VMv_2.13 //",
  "XXvamvuppu:306": "trimārgago bhaved vāyuḥ prakṛteḥ parivarjanāt /",
  "XXvamvuppu:307": "madhyāhnāt parato mṛtyuḥ pratīkāravivarjitaḥ // VMv_2.14 //",
  "XXvamvuppu:308": "saṃkrāntirahito vāyur ubhayor api mārgayoḥ /",
  "XXvamvuppu:309": "vahed yasya daśāhāni saṃkrāntau mriyate hi saḥ // VMv_2.15 //",
  "XXvamvuppu:310": "viṣuvatkṣaṇasaṃprāptau spandete yasya locane /",
  "XXvamvuppu:311": "tasya nāśaṃ vijānīyād ahorātrān na saṃśayaḥ // VMv_2.16 //",
  "XXvamvuppu:312": "itaś cetaś ca bahudhā yasyārdhapraharaṃ vahet /",
  "XXvamvuppu:313": "vāyus tasya vijānīyāt pūjanaṃ lābham eva ca // VMv_2.17 //",
  "XXvamvuppu:314": "saṃkrāntipañcakaṃ yasya samatītya mukhe vahet /",
  "XXvamvuppu:315": "vāyus tasyārthanāśaḥ syād udvego vā bhayādi vā // VMv_2.18 //",
  "XXvamvuppu:316": "vāmanāsāpuṭe vāyuḥ saṃkrāntīś ca trayodaśa /",
  "XXvamvuppu:317": "samatītya vahed yasya tasya rogādi jāyate // VMv_2.19 //",
  "XXvamvuppu:318": "puṭadvayaṃ parityajya yadā vaktreṇa gacchati /",
  "XXvamvuppu:319": "tad ahar jīvitaṃ tasya yadi vajrasamo 'py asau // VMv_2.20 //",
  "XXvamvuppu:320": "mārgaśīrṣasya saṃkrāntikālam ārabhya mārutaḥ /",
  "XXvamvuppu:321": "pañcāhaṃ ced vahet sūrye mṛtyur aṣṭādaśābdataḥ // VMv_2.21 //",
  "XXvamvuppu:322": "aśvayuṅmāsasaṃkrāntikālam ārabhya mārutaḥ /",
  "XXvamvuppu:323": "pañcāhaṃ ced vahen mṛtyur bhavet pañcadaśābdataḥ // VMv_2.22 //",
  "XXvamvuppu:324": "śrāvaṇasyāpi ced evaṃ mṛtyur dvādaśavarṣataḥ /",
  "XXvamvuppu:325": "jyeṣṭhe 'pi ced bhaved evaṃ mṛtyuḥ syān navavarṣataḥ // VMv_2.23 //",
  "XXvamvuppu:326": "caitramāsasya saṃkrāntikālam ārabhya ced vahet /",
  "XXvamvuppu:327": "pañcāhaṃ māruto mṛtyuḥ ṣaḍbhir varṣais tadā bhavet // VMv_2.24 //",
  "XXvamvuppu:328": "māghamāsasya saṃkrānteḥ pañcāhaṃ ced vahen marut /",
  "XXvamvuppu:329": "varṣatrayātyayān mṛtyur iti kālavicakṣaṇāḥ // VMv_2.25 //",
  "XXvamvuppu:330": "sarvatra dvitricaturo vāyuś ced divasān vahet /",
  "XXvamvuppu:331": "abdabhāgais tu te śodhyā yathāvad anupūrvaśaḥ // VMv_2.26 //",
  "XXvamvuppu:332": "evam eva vahec candre vāyuś cen mṛtyuvarjitāḥ /",
  "XXvamvuppu:333": "vyādhidurbhikṣakāntāraśokarājādyupadravāḥ // VMv_2.27 //",
  "XXvamvuppu:334": "sāmānyakālasaṃbodhaḥ sphuṭo 'yam upadarśitaḥ /",
  "XXvamvuppu:335": "viśeṣakālabodhāya gatir anyā pradarśyate // VMv_2.28 //",
  "XXvamvuppu:336": "samasaptagate sūrye janmarkṣe candramā yadi /",
  "XXvamvuppu:337": "kālo 'sau pauṣṇanāmeti mṛtyunirṇayakārakaḥ // VMv_2.29 //",
  "XXvamvuppu:338": "yatra rāśau naro jātas tasmād yaḥ saptamo 'paraḥ /",
  "XXvamvuppu:339": "samasapta iti khyātas tatrārkaḥ samasaptagaḥ // VMv_2.30 //",
  "XXvamvuppu:340": "rāśau tatraiva candraś cej janmanakṣatrago bhavet /",
  "XXvamvuppu:341": "pauṣṇaḥ kālaḥ sa vijñeyas tatra mṛtyor nirūpaṇam // VMv_2.31 //",
  "XXvamvuppu:342": "sarvatra sūryamārgāntargate satatagāmini /",
  "XXvamvuppu:343": "kālaṃ nirūpayed vidvān itaratra vikālakam // VMv_2.32 //",
  "XXvamvuppu:344": "yatra velākṣaṇe vāyor gatir anyā pravartate /",
  "XXvamvuppu:345": "tatra velākṣaṇe pūrṇe mṛtyur nāsty atra saṃśayaḥ // VMv_2.33 //",
  "XXvamvuppu:346": "pauṣṇe kāle vahed vāyur dinārdhaṃ yadi sūryagaḥ /",
  "XXvamvuppu:347": "vatsarair manusaṃkhyātair lakṣayen maraṇaṃ tadā // VMv_2.34 //",
  "XXvamvuppu:348": "dinam ekam ahorātraṃ dinadvitricatuṣṭayam /",
  "XXvamvuppu:349": "vahec ced arkadikśailaṣaḍvedābdaiḥ kramān mṛtiḥ // VMv_2.35 //",
  "XXvamvuppu:350": "pañcāhaṃ ca daśāhaṃ ca tathā pañcadaśāhakam /",
  "XXvamvuppu:351": "vahec cet tridvyekavarṣair bhaven mṛtyur yathākramam // VMv_2.36 //",
  "XXvamvuppu:352": "tathaiva ced vahed vāyur viṃśatiṃ pañcaviṃśatim /",
  "XXvamvuppu:353": "ṣaḍbhir māsais tribhiś caiva yathāsaṃkhyaṃ bhaven mṛtiḥ // VMv_2.37 //",
  "XXvamvuppu:354": "ṣaṭsaptāṣṭāviṃśatiṃ ced ūnatriṃśaddinaṃ vahet /",
  "XXvamvuppu:355": "syād dvyekamāsaiḥ pakṣeṇa digdinaiś ca kramān mṛtiḥ // VMv_2.38 //",
  "XXvamvuppu:356": "triṃśat tu caikatriṃśac ca dvātriṃśad divasān yadi /",
  "XXvamvuppu:357": "pañcatridvidinair mṛtyur yathāsaṃkhyaṃ bhavet tadā // VMv_2.39 //",
  "XXvamvuppu:358": "trayastriṃśaddinaṃ yāvat sūrye ced vāti mārutaḥ /",
  "XXvamvuppu:359": "tasminn eva dine mṛtyur viṣṇor api na saṃśayaḥ // VMv_2.40 //",
  "XXvamvuppu:360": "pañcāhapañcaviṃśatyor antarāleṣu vāsarāḥ /",
  "XXvamvuppu:361": "noktāḥ ṣoḍaśasaṃkhyā ye teṣāṃ śodhanam ucyate // VMv_2.41 //",
  "XXvamvuppu:362": "ṣaḍdinaṃ cet tribhir varṣaiś caturviṃśativarjitaiḥ /",
  "XXvamvuppu:363": "saptāhaṃ cet tribhir varṣaiḥ pūrvoktadviguṇonitaiḥ // VMv_2.42 //",
  "XXvamvuppu:364": "aṣṭāhaṃ cet tribhir varṣair dvāsaptatidinonitaiḥ /",
  "XXvamvuppu:365": "navāhaṃ cet tribhir varṣaiḥ ṣaṇṇavatidinonitaiḥ // VMv_2.43 //",
  "XXvamvuppu:366": "vahed ekādaśāhaṃ cen mārutaḥ sūryagocaraḥ /",
  "XXvamvuppu:367": "caturviṃśatirātronān mṛtyur varṣadvayād bhavet // VMv_2.44 //",
  "XXvamvuppu:368": "dvādaśāhaṃ varṣadvayāt pūrvoktadviguṇonitāt /",
  "XXvamvuppu:369": "trayodaśāhaṃ dvivarṣād dvāsaptatidinonitāt // VMv_2.45 //",
  "XXvamvuppu:370": "caturdaśāhaṃ dvivarṣāt ṣaṇṇavatidinonitāt /",
  "XXvamvuppu:371": "ṣoḍaśadinavāhena dvādaśonaikavarṣataḥ // VMv_2.46 //",
  "XXvamvuppu:372": "vahet saptadaśāhaṃ ced vāyuḥ sūryaikagocaraḥ /",
  "XXvamvuppu:373": "caturviṃśatyahanyūnād varṣān mṛtyur udīritaḥ // VMv_2.47 //",
  "XXvamvuppu:374": "aṣṭādaśāhaṃ ṣaṭtriṃśaddinanyūnaikavarṣataḥ /",
  "XXvamvuppu:375": "ūnaviṃśati ced aṣṭacatvāriṃśaddinonitāt // VMv_2.48 //",
  "XXvamvuppu:376": "ekaviṃśati ṣaḍmāsāt ṣaḍvāsaraviyojitāt /",
  "XXvamvuppu:377": "dvāviṃśatiṃ cet ṣaḍmāsair dvādaśāhavivarjitaiḥ // VMv_2.49 //",
  "XXvamvuppu:378": "trayoviṃśatyaharvāhe 'ṣṭādaśāhavivarjitāt /",
  "XXvamvuppu:379": "caturviṃśatyaharvāhe catuḥṣaṭkadinonitāt // VMv_2.50 //",
  "XXvamvuppu:380": "trayastriṃśaddineṣv evaṃ mṛtyulakṣaṇasaṃbhavaḥ /",
  "XXvamvuppu:381": "vāyūdayavaśāj jñeyo nāta ūrdhvam asaṃbhavāt // VMv_2.51 //",
  "XXvamvuppu:382": "āha cātra /",
  "XXvamvuppu:383": "ādau kṛtvā dinārdhaṃ sakaladinam athā-harniśaṃ yāvad eva tasmād ahnor dvayaṃ ca tridinam atha catur-vāsarān vyāpya yāvat /",
  "XXvamvuppu:384": "prāṇo nāḍyāśrito yo vahati dinapater udgame savyahīne tasmin vijñeyam etad bhuvanaravidiśo maṅgalaṃ ṣaṭ catuṣkam // VMv_2.52 //",
  "XXvamvuppu:385": "pañcabhyaḥ pañcaviṃśaddivasagatir ihā-rohate pañcavṛddhyā tasmād ekottareṇa triguṇitadaśakaṃ tryuttaraṃ yāvad eva /",
  "XXvamvuppu:386": "kāle pauṣṇe samās tās trinayanaśaśinaḥ ṣaṭtriyugmendavo ye māsās te 'hāni śeṣās tithidigiṣuguṇa-dvīndavo jīvitasya // VMv_2.53 //",
  "XXvamvuppu:387": "tripuṭaṃ cakram ālikhya saptatriṃśadgṛhānvitam /",
  "XXvamvuppu:388": "āyuṣaḥ prāṇavāyoś ca dināny aṅkakramāl likhet // VMv_2.54 //",
  "XXvamvuppu:389": "ity āntarāṇy api mayā kathitāni mṛtyor liṅgāny ariṣṭam iti cāparanāmakāni /",
  "XXvamvuppu:390": "vijñāya tāni sapadi tvaritair vidheyo dhyānādibhir maraṇa-vañcana eva yatnaḥ // VMv_2.55 //",
  "XXvamvuppu:391": "// iti śrīpaṇḍitavāgīśvarakīrtiviracite mṛtyuvañcano“padeśe dvitīyaḥ paricchedaḥ //",
  "XXvamvuppu:392": "bāhyam ādhyātmikaṃ caiva jñātvāriṣṭakadambakam /",
  "XXvamvuppu:393": "bāhyaś cādhyātmikaś cāpi jñeyo vañcanasaṃcayaḥ // VMv_3.1 //",
  "XXvamvuppu:394": "kāyavākkarmabhir bāhyam āntaraṃ dhyānakarmabhiḥ /",
  "XXvamvuppu:395": "maṇimantrauṣadhair bāhyam āntaraṃ yogaśaktibhiḥ // VMv_3.2 //",
  "XXvamvuppu:396": "śraddhayā śakyate kartuṃ mṛtyuvañcanam udyataiḥ /",
  "XXvamvuppu:397": "śraddhām ato dṛḍhīkuryād anyathā syāc chramaḥ paraḥ // VMv_3.3 //",
  "XXvamvuppu:398": "kāyakleśair bahuvidhair na cāpy arthasya rāśibhiḥ /",
  "XXvamvuppu:399": "dharmaḥ saṃprāpyate sūkṣmaḥ śraddhāhīnaiḥ surair api // VMv_3.4 //",
  "XXvamvuppu:400": "śraddhā dharmaḥ paraṃ sūkṣmaḥ śraddhā jñānaṃ tapo hutam /",
  "XXvamvuppu:401": "śraddhā svargaś ca mokṣaś ca śraddhā sarvam idaṃ jagat // VMv_3.5 //",
  "XXvamvuppu:402": "sarvasvaṃ jīvitaṃ cāpi dadyād aśraddhayā yadi /",
  "XXvamvuppu:403": "naivāpnuyāt phalaṃ kiṃ cic chraddadhānas tato bhavet // VMv_3.6 //",
  "XXvamvuppu:404": "ādau dharmaparo bhūyān mṛtyuvañcanavāñchayā /",
  "XXvamvuppu:405": "dharmo hi trāyate mṛtyor mṛtyur dharmeṇa vañcyate // VMv_3.7 //",
  "XXvamvuppu:406": "na dharmarahitas tiṣṭhet pramādāt kṣaṇamātrakam /",
  "XXvamvuppu:407": "brahmāpi hi vinā dharmaṃ na prabhur mṛtyuvañcane // VMv_3.8 //",
  "XXvamvuppu:408": "viduṣāṃ saṃmato dharmaḥ satyaṃ dānaṃ tapaḥ kṣamā /",
  "XXvamvuppu:409": "viśeṣeṇa kṛpā yeṣāṃ kiṃ teṣāṃ dharmavistaraiḥ // VMv_3.9 //",
  "XXvamvuppu:410": "kāruṇyasyandi hṛdayaṃ yeṣāṃ sattveṣu saṃtatam /",
  "XXvamvuppu:411": "teṣāṃ jñānaṃ ca mokṣaś ca kim anyair dharmavistaraiḥ // VMv_3.10 //",
  "XXvamvuppu:412": "ahiṃsā paramo dharmaḥ sarvasiddhāntasaṃmataḥ /",
  "XXvamvuppu:413": "tām evābhyasyato nityaṃ mṛtyur dūrāyate kramāt // VMv_3.11 //",
  "XXvamvuppu:414": "alpāyur api dīrghāyuḥ sadyaḥ syāj jīvayann imān /",
  "XXvamvuppu:415": "pakṣimatsyamṛgavyāḍacaurādīn vadhyadeśagān // VMv_3.12 //",
  "XXvamvuppu:416": "dīrghāyur api mandāyuḥ sadyaḥ syān mārayann imān /",
  "XXvamvuppu:417": "cauramatsyamṛgavyāḍapakṣiṇo jīvakāṅkṣiṇaḥ // VMv_3.13 //",
  "XXvamvuppu:418": "daśākuśalasaṃtyāgāt triratnaśaraṇāt tathā /",
  "XXvamvuppu:419": "pañcāṣṭaśikṣākaraṇān mṛtyur dūragato bhavet // VMv_3.14 //",
  "XXvamvuppu:420": "bandhanasthān uruvyādhipīḍitān bhayakātarān /",
  "XXvamvuppu:421": "trāyamāṇo bhaven nūnaṃ dīrghāyur mṛtyuvañcakaḥ // VMv_3.15 //",
  "XXvamvuppu:422": "dīnānāthasalajjebhyaḥ śīlavadbhyo 'pi cādarāt /",
  "XXvamvuppu:423": "īpsitārthapradānena dhruvam āyur vivardhate // VMv_3.16 //",
  "XXvamvuppu:424": "mātāpitṛgurujyeṣṭhajñānavṛddhādigauravāt /",
  "XXvamvuppu:425": "mānasatkāradānāc ca mṛtyur naivopasarpati // VMv_3.17 //",
  "XXvamvuppu:426": "sveṣṭadaivatatadbhaktaliṅgināṃ prātar ādarāt /",
  "XXvamvuppu:427": "darśanād vandanān nityam āyuṣo vṛddhir āpyate // VMv_3.18 //",
  "XXvamvuppu:428": "bhagnasphuṭitacaityādāv iṣṭakādipradānataḥ /",
  "XXvamvuppu:429": "syād alpāyuḥ sudīrghāyuḥ paiṇḍapātikabhikṣuvat // VMv_3.19 //",
  "XXvamvuppu:430": "vihārastūpabimbādeḥ kriyayārāmaropaṇāt /",
  "XXvamvuppu:431": "mahāṣṭasthānapūjābhir āyur nityaṃ vivardhate // VMv_3.20 //",
  "XXvamvuppu:432": "chandakabhikṣayopāttair dravyaiḥ saṃghasya bhojanāt /",
  "XXvamvuppu:433": "saptāhāyuś cirāyuḥ syād dharmāśokanarendravat // VMv_3.21 //",
  "XXvamvuppu:434": "vālukācaityakaraṇāt tathā sañcakatāḍanāt /",
  "XXvamvuppu:435": "caityādivandanāc caiva dhruvam āyur vivardhate // VMv_3.22 //",
  "XXvamvuppu:436": "mahāsamājakaṃ sūtram āṭānāṭīyakaṃ tathā /",
  "XXvamvuppu:437": "sakṣudrakaṃ mahāmeghaṃ gāthāḥ susvastisaṃjñitāḥ // VMv_3.23 //",
  "XXvamvuppu:438": "satkṛtya vācayed bhikṣūn svayaṃ vā saṃpravartayet /",
  "XXvamvuppu:439": "dīrgham āyus tathā prāpya mṛtyor bhavati vañcakaḥ // VMv_3.24 //",
  "XXvamvuppu:440": "gaṇḍavyūhādisūtrāntān mahāyānaprakāśakān /",
  "XXvamvuppu:441": "ekāgro vācayen nityaṃ mṛtyuvañcanam aśnute // VMv_3.25 //",
  "XXvamvuppu:442": "buddhabhāṣitaniḥśeṣayogatantrādivācanāt /",
  "XXvamvuppu:443": "pañcarakṣāvidhānād vā mṛtyuvañcanam āpyate // VMv_3.26 //",
  "XXvamvuppu:444": "uṣṇīṣagarbhacaityādipradakṣiṇavidhānataḥ /",
  "XXvamvuppu:445": "dhāraṇījapataś cāpi vañcyate mṛtyur udyataiḥ // VMv_3.27 //",
  "XXvamvuppu:446": "grahādimātṛkāpāṭhāt tadvidhānapuraḥsarāt /",
  "XXvamvuppu:447": "sahasrāvartadhāraṇyā ratnolkāyāś ca jāpataḥ // VMv_3.28 //",
  "XXvamvuppu:448": "dhāraṇīsaṃcayādyuktadhāraṇījāpatatparāḥ /",
  "XXvamvuppu:449": "āsannam api dūrasthaṃ mṛtyuṃ kurvanti paṇḍitāḥ // VMv_3.29 //",
  "XXvamvuppu:450": "maṇḍalālekhanād dhomān mudrāṇāṃ bandhanād api /",
  "XXvamvuppu:451": "balīnāṃ gaṇacakrāṇāṃ pradānān mṛtyuvañcanam // VMv_3.30 //",
  "XXvamvuppu:452": "cāturdiśāryasaṃghāya bhojyaśayyādidānataḥ /",
  "XXvamvuppu:453": "kāṣāyamātrakaṇṭhebhyo 'pi vā syān mṛtyuvañcanam // VMv_3.31 //",
  "XXvamvuppu:454": "evamādikriyārambhād dharmaḥ syāt puṇyalakṣaṇaḥ /",
  "XXvamvuppu:455": "puṇyāt syād āyuṣo vṛddhis tadvṛddher mṛtyuvañcanam // VMv_3.32 //",
  "XXvamvuppu:456": "ityādi leśato dharmaḥ sūcitas tasya vistaraḥ /",
  "XXvamvuppu:457": "svayam unnīya kartavyas taj jñātvā mṛtyuvañcakaiḥ // VMv_3.33 //",
  "XXvamvuppu:458": "evaṃ dharmaparo bhūtvā siddhamantrauṣadhādibhiḥ /",
  "XXvamvuppu:459": "mṛtyor viṣkambhaṇaṃ kuryāt sadyaḥpratyayakāribhiḥ // VMv_3.34 //",
  "XXvamvuppu:460": "maṇimantrauṣadhīsiddharasāyanabalāt svayam /",
  "XXvamvuppu:461": "mṛtyoḥ parājayo dṛṣṭaḥ siddhavidyādharair yathā // VMv_3.35 //",
  "XXvamvuppu:462": "ratnalakṣaṇaśāstroktaparīkṣottīrṇavajradhṛk /",
  "XXvamvuppu:463": "āyurmaṇidharo vāpi viśvarūpadharas tathā // VMv_3.36 //",
  "XXvamvuppu:464": "anarghasyendranīlāder anyasyāpi mahāmaṇeḥ /",
  "XXvamvuppu:465": "dhārakaḥ sarvamṛtyūnāṃ vañcakaḥ syān na saṃśayaḥ // VMv_3.37 //",
  "XXvamvuppu:466": "na cātra maṇisāmarthye saṃśayo yuktibhāg yataḥ /",
  "XXvamvuppu:467": "acintyaśaktiyuktatvaṃ maṇīnāṃ sarvasaṃmatam // VMv_3.38 //",
  "XXvamvuppu:468": "paṭāder agrataḥ pūjāṃ kṛtvā vijanadeśagaḥ /",
  "XXvamvuppu:469": "jāpamātreṇa mantrāṇāṃ jāyate mṛtyuvañcanam // VMv_3.39 //",
  "XXvamvuppu:470": "ākāram uccaret pūrvaṃ tato ro lig iti sphuṭam /",
  "XXvamvuppu:471": "trailokyavijayākhyo 'yaṃ vidyādharapiṭoditaḥ // VMv_3.40 //",
  "XXvamvuppu:472": "mantraṃ lokeśvarasyāsya japed akṣaralakṣakam /",
  "XXvamvuppu:473": "śrāddhas tadagrato 'vaśyaṃ mṛtyuvañcanam aśnute // VMv_3.41 //",
  "XXvamvuppu:474": "uktvā vairocanaṃ pūrvaṃ paścāt tāre dvir uccaret /",
  "XXvamvuppu:475": "tuttāre dvis ture dviś ca svāhāntaṃ mṛtyuvañcanam // VMv_3.42 //",
  "XXvamvuppu:476": "tārābhyudayatantroktaṃ mantram akṣaralakṣakam /",
  "XXvamvuppu:477": "japtvāryatārāpurato dadhimadhvaktipūrvakam // VMv_3.43 //",
  "XXvamvuppu:478": "pūrvottaraśikhādūrvāpravālāyutahomataḥ /",
  "XXvamvuppu:479": "pūrvakarmaprabhāvottham api mṛtyuṃ nivārayet // VMv_3.44 //",
  "XXvamvuppu:480": "oṃ ādau ruru tato 'taḥ sphurupadam ataḥ param /",
  "XXvamvuppu:481": "jvala tiṣṭha tathā siddhalocaneti padatrayam // VMv_3.45 //",
  "XXvamvuppu:482": "sarvārthasādhani svāhā mantro 'śokadale 'male /",
  "XXvamvuppu:483": "pradattadakṣiṇācāryair likhitaś candanadravaiḥ // VMv_3.46 //",
  "XXvamvuppu:484": "lakṣaśaḥ koṭiśo vāpi śuddhaḥ śraddhāvidhānataḥ /",
  "XXvamvuppu:485": "dhautaś ca nirjalaiḥ kṣīrair huto dūrvādināthavā // VMv_3.47 //",
  "XXvamvuppu:486": "bhavaty avaśyaṃ niḥśeṣamṛtyuvañcanakārakaḥ /",
  "XXvamvuppu:487": "niḥśeṣarogasaṃdohaśāntikṛc cāpi jāyate // VMv_3.48 //",
  "XXvamvuppu:488": "mahāmaṇḍalakalpoktāryaśatākṣarasaṃjñinaḥ /",
  "XXvamvuppu:489": "acintyaśakter mantrasya dṛṣṭaśakter anekaśaḥ // VMv_3.49 //",
  "XXvamvuppu:490": "bhadracaryāsamādānavidhinā lakṣajāpataḥ /",
  "XXvamvuppu:491": "mokṣo 'pi jāyate nūnaṃ kiṃ punar mṛtyuvañcanam // VMv_3.50 //",
  "XXvamvuppu:492": "namas traiyadhvikānāṃ prāk tathāgatānāṃ syāt tataḥ /",
  "XXvamvuppu:493": "sarvatrāpratihatāvāptidharmateti padaṃ tataḥ // VMv_3.51 //",
  "XXvamvuppu:494": "balinām iti padād oṃ tato 'samasamapadam /",
  "XXvamvuppu:495": "samantato 'nantatāvāptiśāsanīti padaṃ tataḥ // VMv_3.52 //",
  "XXvamvuppu:496": "hara hara smara smaraṇa vigatarāgapadāt /",
  "XXvamvuppu:497": "buddhadharmate tataḥ syāt sara sara samabalā // VMv_3.53 //",
  "XXvamvuppu:498": "hasadvayaṃ trayadvayaṃ syād gaganamahāvara /",
  "XXvamvuppu:499": "lakṣaṇe jvala jvalanasāgare syāt padaṃ tataḥ // VMv_3.54 //",
  "XXvamvuppu:500": "dattvā svāhāpadaṃ cānte bhaven mantraḥ śatākṣaraḥ /",
  "XXvamvuppu:501": "tathāgatānāṃ sarveṣāṃ hṛdayaṃ parikīrtitaḥ // VMv_3.55 //",
  "XXvamvuppu:502": "āryamahāpratisarāmantraikalakṣajāpataḥ /",
  "XXvamvuppu:503": "dūrvādaśāṃśahomena dhruvaṃ syān mṛtyuvañcanam // VMv_3.56 //",
  "XXvamvuppu:504": "oṃ uktvā padaṃ vimale jaya vare 'nu cāmṛte /",
  "XXvamvuppu:505": "hūṃ hūṃ phaṭ phaṭ tataḥ svāhāpadaṃ brūyād anantaram // VMv_3.57 //",
  "XXvamvuppu:506": "vairocanād bharadvayaṃ saṃbharadvayam uccaret /",
  "XXvamvuppu:507": "uktvendriyabalaśabdaṃ viśodhanipadaṃ vadet // VMv_3.58 //",
  "XXvamvuppu:508": "hūṃ hūṃ ruru cale svāhā mantro 'yaṃ mṛtyuvañcakaḥ /",
  "XXvamvuppu:509": "āryamahāpratisarāhṛdayaṃ sarvasiddhidam // VMv_3.59 //",
  "XXvamvuppu:510": "japtvā daśākṣaraṃ mantraṃ taṃ mṛtyuñjayasaṃjñinam /",
  "XXvamvuppu:511": "daśalakṣaṃ tato homaṃ kurvīta kusumaiḥ sitaiḥ // VMv_3.60 //",
  "XXvamvuppu:512": "ghṛtāktair lakṣasaṃkhyātair lokeśvaraguroḥ puraḥ /",
  "XXvamvuppu:513": "mantraśaktes tato 'vaśyaṃ jāyate mṛtyuvañcanam // VMv_3.61 //",
  "XXvamvuppu:514": "oṃ ādau tata āṅkāraḥ syād īṅkāras tataḥ param /",
  "XXvamvuppu:515": "ūṃ oṃ mṛtyuñjaya oṃ syād ayaṃ mantro daśākṣaraḥ // VMv_3.62 //",
  "XXvamvuppu:516": "kalpādijīvanārthaṃ ye proktā mantrās tathāgataiḥ /",
  "XXvamvuppu:517": "tair āyuḥ sādhitaṃ dīrghaṃ tad dīrghaṃ mṛtyuvañcanam // VMv_3.63 //",
  "XXvamvuppu:518": "mantrair yaiḥ śāntikarma taiḥ syād vṛddhir āyuṣaḥ /",
  "XXvamvuppu:519": "yaiḥ syād āyuṣo vṛddhis taiḥ syān mṛtyuvañcanam // VMv_3.64 //",
  "XXvamvuppu:520": "mantrāṇām api sāmarthye saṃśayo naiva yuktibhāk /",
  "XXvamvuppu:521": "acintyaṃ mantrasāmarthyaṃ yataḥ sarveṣu saṃmatam // VMv_3.65 //",
  "XXvamvuppu:522": "āha ca /",
  "XXvamvuppu:523": "na tad vastvantaraṃ loke yan na mantraiḥ prasidhyati /",
  "XXvamvuppu:524": "cintāmaṇisamā mantrāḥ samyakśraddhābhiyogataḥ // VMv_3.66 //",
  "XXvamvuppu:525": "kalpoktavidhibhir yad vā yathākāmaprayogataḥ /",
  "XXvamvuppu:526": "bubhukṣābahule deśe 'mṛtām atyantam ācaret // VMv_3.67 //",
  "XXvamvuppu:527": "ekākinīm athānyair vā bheṣajaiḥ sahitāṃ sadā /",
  "XXvamvuppu:528": "tataḥ sthiravapur bhūtvā mṛtyudvāraṃ na paśyati // VMv_3.68 //",
  "XXvamvuppu:529": "anyeṣām api divyānāṃ bheṣajānāṃ niṣevaṇāt /",
  "XXvamvuppu:530": "āyurvṛddhir jarārogakṣayān mṛtyuṃ na paśyati // VMv_3.69 //",
  "XXvamvuppu:531": "vyomahemādibhir baddhān mṛtakād vidhibhakṣitāt /",
  "XXvamvuppu:532": "syān mṛtyuvañcanaṃ siddharasāyanasvabhāvakāt // VMv_3.70 //",
  "XXvamvuppu:533": "pratipaccandrayogādiprāptenāntaradhātunā /",
  "XXvamvuppu:534": "nasyapradānād vidhinā jāyate mṛtyuvañcanam // VMv_3.71 //",
  "XXvamvuppu:535": "saṃpuṭādikatantroktapañcāmṛtaprayuktibhiḥ /",
  "XXvamvuppu:536": "yathopadeśayuktābhir jāyate mṛtyuvañcanam // VMv_3.72 //",
  "XXvamvuppu:537": "ūrdhvādhobhyāṃ saṃpuṭayogaṃ yaḥ satataṃ kurute hitayogam /",
  "XXvamvuppu:538": "tasya suruṣṭo 'py avihatatejāḥ kiñcitkārī no yamarājā // VMv_3.73 //",
  "XXvamvuppu:539": "mṛtasaṃjīvanam api kva cid dṛṣṭam upāyataḥ /",
  "XXvamvuppu:540": "ṛtumatkanyānarayoḥ śṛṅkhalāyāḥ samutthitaiḥ // VMv_3.74 //",
  "XXvamvuppu:541": "śoṇitonmiśraśukrākhyadhātubhir nātiśītalaiḥ /",
  "XXvamvuppu:542": "sadyo yad vā mṛtasyaiva patitair dhātubindubhiḥ // VMv_3.75 //",
  "XXvamvuppu:543": "ghṛtāktanalikārandhranirgamena praveśitaiḥ /",
  "XXvamvuppu:544": "vahed ātmīyanāsāgrapuṭonnītapuṭe kramāt // VMv_3.76 //",
  "XXvamvuppu:545": "punarujjīvanaṃ dṛṣṭaṃ nirodhaś cātra śasyate /",
  "XXvamvuppu:546": "pratyakṣadṛṣṭasāmarthyo yogo 'yaṃ bahusaṃmataḥ // VMv_3.77 //",
  "XXvamvuppu:547": "samastam athavā vyastaṃ triphalāmārkavānvitam /",
  "XXvamvuppu:548": "ācaret satataṃ yogī pañcāmṛtarasāyanam // VMv_3.78 //",
  "XXvamvuppu:549": "valīpalitanirmukto vajrakāyaḥ svarūpavān /",
  "XXvamvuppu:550": "dhruvaṃ nivārayen mṛtyum api kalpādisaṃkhyayā // VMv_3.79 //",
  "XXvamvuppu:551": "āgamoktam idaṃ siddhaṃ bahūnāṃ vārigandhayoḥ /",
  "XXvamvuppu:552": "bhakṣaṇālepanāt sadyo bhaven mṛtyunivāraṇam // VMv_3.80 //",
  "XXvamvuppu:553": "anayoś ca sadābhyāsān madhusarpiḥsamanvitāt /",
  "XXvamvuppu:554": "kālākālasamudbhūtam api mṛtyuṃ nivārayet // VMv_3.81 //",
  "XXvamvuppu:555": "bheṣajasyāpi sāmarthye saṃśayo naiva yujyate /",
  "XXvamvuppu:556": "acintyauṣadhisāmarthyaṃ yataḥ sarvatra dṛśyate // VMv_3.82 //",
  "XXvamvuppu:557": "iti vidhāya bahiṣkriyam ādarān maraṇavañcanam atra yathābalam /",
  "XXvamvuppu:558": "prabalamṛtyumahābhayaśaṅkayā kuruta saṃprati tat punar āntaram // VMv_3.83 //",
  "XXvamvuppu:559": "// iti śrīpaṇḍitācāryavāgīśvarakīrtiviracite mṛtyuvañcanopadeśe tṛtīyaḥ paricchedaḥ //",
  "XXvamvuppu:560": "ādhyātmikam idānīṃ tu mṛtyuvañcanakauśalam /",
  "XXvamvuppu:561": "kathyate yena niyataṃ vañcyate mṛtyur udyataiḥ // VMv_4.1 //",
  "XXvamvuppu:562": "rājacauramahāmāravyāghrādibhayavarjite /",
  "XXvamvuppu:563": "saṃsargarahite ramye parvatādau kva cit sthitaḥ // VMv_4.2 //",
  "XXvamvuppu:564": "mātrābhojī mitālāpī nāticaṅkramaṇe priyaḥ /",
  "XXvamvuppu:565": "alpanidro bahudhyāno mantrajāpaparāyaṇaḥ // VMv_4.3 //",
  "XXvamvuppu:566": "sveṣṭadaivatapūjādisaddharmapaṭhanakriyaḥ /",
  "XXvamvuppu:567": "trisaṃdhyabalidānādimaitryacittāditatparaḥ // VMv_4.4 //",
  "XXvamvuppu:568": "puṇyād eveṣṭasaṃsiddhir iti puṇyakriyāparaḥ /",
  "XXvamvuppu:569": "śraddhayā sarvasaṃsiddhir iti śraddhāvivardhakaḥ // VMv_4.5 //",
  "XXvamvuppu:570": "vīryāt prārabdhaniṣpattir iti vīryapuraḥsaraḥ /",
  "XXvamvuppu:571": "dhyānād iṣṭaphalasthairyam iti dhyānaikacetanaḥ // VMv_4.6 //",
  "XXvamvuppu:572": "saṅgatyāgād anuṣṭhānam iti saṅgavivarjitaḥ /",
  "XXvamvuppu:573": "samyagjñānavataḥ sarvam iti jñānasamanvitaḥ // VMv_4.7 //",
  "XXvamvuppu:574": "maraṇe duḥkhasaṃdarśī dharmadarśī ca jīvite /",
  "XXvamvuppu:575": "vigatāśeṣasaṃdeho mṛtyuvañcanam ārabhet // VMv_4.8 //",
  "XXvamvuppu:576": "tatrādau dhyānasahitaṃ vighnārer mantralakṣakam /",
  "XXvamvuppu:577": "saṃjapyāyutahomena sarvavighnān nivārayet // VMv_4.9 //",
  "XXvamvuppu:578": "namaḥ samantakāyeti prāg vākcittapadaṃ tataḥ /",
  "XXvamvuppu:579": "vajrāṇāṃ ca namo vajrakrodhāyeti padaṃ vadet // VMv_4.10 //",
  "XXvamvuppu:580": "mahādaṃṣṭrotkaṭapadād bhairavāyapadaṃ vadet /",
  "XXvamvuppu:581": "asimusalaparaśupāśagṛhītahastāya // VMv_4.11 //",
  "XXvamvuppu:582": "oṃ tato 'mṛtakuṇḍali khakhakhāhikhāhipadāt /",
  "XXvamvuppu:583": "tiṣṭhatiṣṭhapadaṃ tasmād bandhadvayaṃ hanadvayam // VMv_4.12 //",
  "XXvamvuppu:584": "tataḥ /",
  "XXvamvuppu:585": "dahadvayaṃ garjadvayaṃ visphoṭayadvayaṃ tataḥ /",
  "XXvamvuppu:586": "sarvavajrapadād vighnavināyakānpadaṃ vadet // VMv_4.13 //",
  "XXvamvuppu:587": "mahāgaṇapatipadāj jīvitāntakarāya ca /",
  "XXvamvuppu:588": "hūṃ hūṃ phaṭ phaṭ svāhā mantro vighnanivāraṇaḥ // VMv_4.14 //",
  "XXvamvuppu:589": "hṛdayenāthavāsyaiva sarvavighnān nivārayet /",
  "XXvamvuppu:590": "pūrvavaj japahomābhyāṃ śaktir asyāpi tādṛśī // VMv_4.15 //",
  "XXvamvuppu:591": "oṃ prāg uktvā huluhulutiṣṭhatiṣṭhapadaṃ tataḥ /",
  "XXvamvuppu:592": "hanadvayaṃ dahadvayaṃ garjagarja tathā punaḥ // VMv_4.16 //",
  "XXvamvuppu:593": "visphoṭayadvayād brūyāt sarvavighnavināyakān /",
  "XXvamvuppu:594": "oṃ amṛta hūṃ hūṃ phaṭ phaṭ mama rakṣāṃ kuru svāhā // VMv_4.17 //",
  "XXvamvuppu:595": "evaṃ vināśitāśeṣamāravighno nirākulaḥ /",
  "XXvamvuppu:596": "yathābhivāñchitaṃ yogaṃ dhyāyād ekam aharniśam // VMv_4.18 //",
  "XXvamvuppu:597": "buddhakṛtyakaraṃ śāntaṃ ghanavyūhanivāsinam /",
  "XXvamvuppu:598": "ābaddhavajraparyaṅkaṃ padmacandrāsanopari // VMv_4.19 //",
  "XXvamvuppu:599": "bodhyagrīmudrayā yuktaṃ sphuracchvetāṃśumaṇḍalam /",
  "XXvamvuppu:600": "dhyātvā vairocanaṃ śuklam āsaṃsāraṃ na mṛtyubhāk // VMv_4.20 //",
  "XXvamvuppu:601": "svavarṇamudrāveṣāḍhyān akṣobhyāditathāgatān /",
  "XXvamvuppu:602": "dṛḍhāhaṅkārato dhyātvā vajrakāyo bhaved dhruvam // VMv_4.21 //",
  "XXvamvuppu:603": "hṛccandrasaṃpuṭāntasthaṃ lokeśvaram anaśvaram /",
  "XXvamvuppu:604": "śāntaṃ śaśāṅkasaṃkāśaṃ sarvālaṅkārabhūṣitam // VMv_4.22 //",
  "XXvamvuppu:605": "raktavarṇāmitābhākhyasaṃbuddhāṅkajaṭādharam /",
  "XXvamvuppu:606": "vajraparyaṅkasaṃśliṣṭaṃ pādāmbūjadvayopari // VMv_4.23 //",
  "XXvamvuppu:607": "samādhimudrāsaṃsaktakaradvayam anākulam /",
  "XXvamvuppu:608": "sarvasattvārthasaṃpādikāruṇyasyandivigraham // VMv_4.24 //",
  "XXvamvuppu:609": "dhyātvā tasyāpi hṛdaye lokeśam aparaṃ tathā /",
  "XXvamvuppu:610": "punas tasyāpi hṛdaye tathaivaikāgramānasaḥ // VMv_4.25 //",
  "XXvamvuppu:611": "koṭisaṃkhyā bhaved yāvat tāvad dhyānam idaṃ smaret /",
  "XXvamvuppu:612": "tataḥ sūkṣmātisūkṣmāntyalokeśagatacetasaṃ // VMv_4.26 //",
  "XXvamvuppu:613": "dṛṣṭvā yogeśvaraṃ mṛtyur mriyate svayam eva hi /",
  "XXvamvuppu:614": "anye 'pi skandhajā doṣāḥ svayam āyanti nāśitām // VMv_4.27 //",
  "XXvamvuppu:615": "sitāravindamadhyasthacandrabimbāsanopari /",
  "XXvamvuppu:616": "ābaddhavajraparyaṅkāṃ varadotpaladhāriṇīm // VMv_4.28 //",
  "XXvamvuppu:617": "śaraccandrakarākārāṃ pṛṣṭhacandrasamāśritām /",
  "XXvamvuppu:618": "sarvālaṅkārasaṃpūrṇāṃ ṣoḍaśābdavapuṣmatīm // VMv_4.29 //",
  "XXvamvuppu:619": "sarvasaṃbuddhatatputramātaraṃ kāmarūpadhām /",
  "XXvamvuppu:620": "dhyātvāryatārāṃ hṛdaye tasyāś cakraṃ sitadyuti // VMv_4.30 //",
  "XXvamvuppu:621": "aṣṭakoṣṭhakam aṣṭābhir akṣaraiḥ paripūritam /",
  "XXvamvuppu:622": "oṃhāvyañjanamadhyasthasādhyanāmādyanābhikam // VMv_4.31 //",
  "XXvamvuppu:623": "dhyāyād ekāgracittaḥ san ṣaḍ māsān dṛḍhaniścayaḥ /",
  "XXvamvuppu:624": "japec cākhinnacittaḥ san mantram enaṃ daśākṣaram // VMv_4.32 //",
  "XXvamvuppu:625": "oṅkāram ādito dattvā paścāt tāre prayojayet /",
  "XXvamvuppu:626": "tuttāre syāt ture paścāt svāhāntaḥ sārvakarmikaḥ // VMv_4.33 //",
  "XXvamvuppu:627": "brahmendraviṣṇucandrārkarudradikpālamanmathaiḥ /",
  "XXvamvuppu:628": "apy akhaṇḍitaromāgraṃ mṛtyuṃ jayati mṛtyuvat // VMv_4.34 //",
  "XXvamvuppu:629": "valīpalitadaurbhāgyavyādhidāridryasaṃkṣayaḥ /",
  "XXvamvuppu:630": "siṃhādyaṣṭamahābhītiduḥkhasaṃdohanāśanam // VMv_4.35 //",
  "XXvamvuppu:631": "ayācitānnapānādiharmyavastrādisaṃgamaḥ /",
  "XXvamvuppu:632": "khaḍgāñjanapādalepabhadrakumbhādisiddhayaḥ // VMv_4.36 //",
  "XXvamvuppu:633": "kavitā vaktṛtā medhā prajñā caikāntanirmalā /",
  "XXvamvuppu:634": "anyā ca vāñchitā siddhiś cakrād asmāt prajāyate // VMv_4.37 //",
  "XXvamvuppu:635": "locanāṃ māmakīṃ cundāṃ mahāśvetādidevatām /",
  "XXvamvuppu:636": "svavarṇaveṣamudrābhir dhyātvā mṛtyuṃ na paśyati // VMv_4.38 //",
  "XXvamvuppu:637": "sveṣṭadaivatayogād vai dṛḍhāhaṅkārasaṃgatāt /",
  "XXvamvuppu:638": "cintāmaṇer ivāśeṣavāñchitārthaprasādhakāt // VMv_4.39 //",
  "XXvamvuppu:639": "śaṅkhakundendusaṃkāśāt saṃhārakramasaṃsthitāt /",
  "XXvamvuppu:640": "anāratakriyābhyāsān mṛtyur āyāti vañcanām // VMv_4.40 //",
  "XXvamvuppu:641": "cakrasaṃvaratantroktaherukākārabhāvanām /",
  "XXvamvuppu:642": "kṛtvā tatpariṇāmena kapālākārabhāvakam // VMv_4.41 //",
  "XXvamvuppu:643": "kaṅkālarūpanidhyānaṃ yad vā khaṭvāṅgabhāvakam /",
  "XXvamvuppu:644": "mārayitum ayogyatvān mṛtyur naivopasarpati // VMv_4.42 //",
  "XXvamvuppu:645": "mūrdhni candramaso bimbāt kṣaratpīyūṣaśīkarān /",
  "XXvamvuppu:646": "hlādayataḥ samastāṅgaṃ romakūpaiḥ samantataḥ // VMv_4.43 //",
  "XXvamvuppu:647": "ṣaḍ māsān bhāvayed yogī sarvasaṅgavivarjitaḥ /",
  "XXvamvuppu:648": "sarvarogān vinirjitya mṛtyuṃ jayati mṛtyuvat // VMv_4.44 //",
  "XXvamvuppu:649": "śirasy adhomukhaṃ śuklaṃ sahasradalapaṅkajam /",
  "XXvamvuppu:650": "dhyātvā candrakramān mṛtyuṃ kalpādīṃś ca vināśayet // VMv_4.45 //",
  "XXvamvuppu:651": "asyaiva kṛṣṇarūpasya kṛṣṇarūpair gabhastibhiḥ /",
  "XXvamvuppu:652": "saṃplāvayato nidhyānāt palitādivināśanam // VMv_4.46 //",
  "XXvamvuppu:653": "jihvāṃ tālugatāṃ kṛtvā dantair dantān asaṃspṛśan /",
  "XXvamvuppu:654": "acintyahetusāmarthyāc chraddheyam idam ārabhet // VMv_4.47 //",
  "XXvamvuppu:655": "kaṇṭharandhrordhvasaṃlagnāṃ lālājihvām adhomukhīm /",
  "XXvamvuppu:656": "jihvāgreṇālihed yāvat pīyūṣarasavedanam // VMv_4.48 //",
  "XXvamvuppu:657": "tato mṛtyuṃ jayet sadyaḥ palitādīṃś ca nāśayet /",
  "XXvamvuppu:658": "sarvāpadbhayarakṣā ca tatkāryakaraṇād bhavet // VMv_4.49 //",
  "XXvamvuppu:659": "ānāpānasmṛter vātha prakārāntaram ārabhet /",
  "XXvamvuppu:660": "saṃkhyāvṛddhyā tato 'vaśyam ajarāmaratāṃ vrajet // VMv_4.50 //",
  "XXvamvuppu:661": "adhikāni śataiḥ ṣaḍbhiḥ sahasrāṇy ekaviṃśatiḥ /",
  "XXvamvuppu:662": "ahorātreṇa sattvānāṃ prāṇasaṃkhyā prakīrtitā // VMv_4.51 //",
  "XXvamvuppu:663": "praveśaḥ śasyate vāyor yataḥ so 'mṛtasaṃcayaḥ /",
  "XXvamvuppu:664": "amṛtaṃ jīvanopāyas tena mṛtyur na bādhate // VMv_4.52 //",
  "XXvamvuppu:665": "praveśaṃ gaṇayed vāyoḥ śanair lakṣādisaṃkhyayā /",
  "XXvamvuppu:666": "ekāgracitto vidhivad aśabdo japa ucyate // VMv_4.53 //",
  "XXvamvuppu:667": "aśabdajapalakṣeṇa vidhinā pūritena tu /",
  "XXvamvuppu:668": "bhraṣṭāyuḥ san naro 'vaśyaṃ pañca varṣāṇi jīvati // VMv_4.54 //",
  "XXvamvuppu:669": "dvilakṣādijapād evam unneyā vṛddhir āyuṣaḥ /",
  "XXvamvuppu:670": "upāyakuśalo bhūtvā vāyujāpaparo bhavet // VMv_4.55 //",
  "XXvamvuppu:671": "sahasram ekaṃ satataṃ gaṇayet prātar utthitaḥ /",
  "XXvamvuppu:672": "sarvarogavinirmukto jīvec candrārkajīvitam // VMv_4.56 //",
  "XXvamvuppu:673": "nābhyāsarahitas tiṣṭhen muhūrtam api na svapet /",
  "XXvamvuppu:674": "jitvā nidrāṃ prayatnena bhakṣapānāsanādikam // VMv_4.57 //",
  "XXvamvuppu:675": "vāhayed anulomena vāyusaṃcāratatparaḥ /",
  "XXvamvuppu:676": "anulomaparo yogī mṛtyuṃ jayati niścitam // VMv_4.58 //",
  "XXvamvuppu:677": "mriyante tu vilomena mūḍhā bhogaikatatparāḥ /",
  "XXvamvuppu:678": "svabhāvas tv anulomaḥ syād vilomas tadviparyayāt // VMv_4.59 //",
  "XXvamvuppu:679": "siṃhavikrīḍitāmudrābandhanād vāyurodhataḥ /",
  "XXvamvuppu:680": "jitakumbhakayogād vā nirodho mṛtyuvañcakaḥ // VMv_4.60 //",
  "XXvamvuppu:681": "āpādatalaparyantaṃ śanair āpūrya vāyunā /",
  "XXvamvuppu:682": "nirodhanāt kumbhakaḥ syāt taj japakrama ucyate // VMv_4.61 //",
  "XXvamvuppu:683": "trividhodghātayogena jito bhavati kumbhakaḥ /",
  "XXvamvuppu:684": "hīnamadhyādibhedena udghātas trividho mataḥ // VMv_4.62 //",
  "XXvamvuppu:685": "udghāta iti saṃjñaiṣā vakṣyamāṇārthadarśikā /",
  "XXvamvuppu:686": "ṣaṭtriṃśanmātriko hīno madhyaḥ syād dviguṇas tathā // VMv_4.63 //",
  "XXvamvuppu:687": "jyeṣṭhas tu triguṇo jñeyaḥ kumbhakas tena jīyate /",
  "XXvamvuppu:688": "prathamaṃ kumbhakaṃ kṛtvā paścāt svaṃ jānumaṇḍalam // VMv_4.64 //",
  "XXvamvuppu:689": "pāṇinā triḥ parāmṛśya ṣaḍ dadyāc choṭikās tataḥ /",
  "XXvamvuppu:690": "eṣā mātrocyate kālaparicchedāya paṇḍitaiḥ // VMv_4.65 //",
  "XXvamvuppu:691": "ṣaṭtriṃśan mātrā yāvat syus tāvad yā kumbhakakriyā /",
  "XXvamvuppu:692": "udghāto 'sau mato hīno madhyamo dviguṇas tataḥ // VMv_4.66 //",
  "XXvamvuppu:693": "triguṇo jyeṣṭha udghāto 'ṣṭottaraśatamātrikaḥ /",
  "XXvamvuppu:694": "sa eva jeyo yatnena mṛtyuvañcanavāñchayā // VMv_4.67 //",
  "XXvamvuppu:695": "jyeṣṭhodghātāvadhiṃ yāvat kumbhakaś cet pravartate /",
  "XXvamvuppu:696": "nirantaranirodho 'pi tadā bhavati susthiraḥ // VMv_4.68 //",
  "XXvamvuppu:697": "martavyadivasaṃ jñātvā yo nirodhena tiṣṭhati /",
  "XXvamvuppu:698": "tasya kalpasahasrāṇi mṛtyur nāyāti saṃnidhim // VMv_4.69 //",
  "XXvamvuppu:699": "ākāśadhenor ādohāt pīyūṣadravasaṃcayam /",
  "XXvamvuppu:700": "ghaṭāṅkavāruṇākhyena maṇḍalena sphurattviṣā // VMv_4.70 //",
  "XXvamvuppu:701": "nāsāgranirgato vāyur ādāyāsecayen muhuḥ /",
  "XXvamvuppu:702": "śuṣyaddhṛtpadmasaṃlīnaṃ cittabhramaraśāvakam // VMv_4.71 //",
  "XXvamvuppu:703": "ākāśadohanadhyānam idaṃ nityaṃ samācaret /",
  "XXvamvuppu:704": "ākāśam iva taṃ mṛtyuḥ paśyann api na paśyati // VMv_4.72 //",
  "XXvamvuppu:705": "saṃtyajya vāyum athavā tattvam eva sadācaret /",
  "XXvamvuppu:706": "tattvena jīyate mṛtyus tathānye māraśatravaḥ // VMv_4.73 //",
  "XXvamvuppu:707": "niḥśeṣadoṣapraśamo niḥśeṣaguṇasaṃbhavaḥ /",
  "XXvamvuppu:708": "tattvena jīyate puṃsāṃ siddhayaś cābhivāñchitāḥ // VMv_4.74 //",
  "XXvamvuppu:709": "tattvaṃ ca śūnyatā proktā sarvākāravarātmikā /",
  "XXvamvuppu:710": "tām evābhyasyato nityaṃ mṛtyur āyāti vañcanām // VMv_4.75 //",
  "XXvamvuppu:711": "dharmasaṃbhogakāyādidānaśīlādyabhedinī /",
  "XXvamvuppu:712": "sarvālambanasaṃyogāt sarvālambanavarjitā /",
  "XXvamvuppu:713": "sarvākāravaropetā śūnyatā kathitā jinaiḥ // VMv_4.76 //",
  "XXvamvuppu:714": "na cintāṃ cintayec cintyām acintyāṃ naiva cintayet /",
  "XXvamvuppu:715": "cintyācintyāṃ na cintayet tataḥ prāpsyati śūnyatām // VMv_4.77 //",
  "XXvamvuppu:716": "na bhāvaṃ bhāvayed vidvān nāpy abhāvaṃ vibhāvayet /",
  "XXvamvuppu:717": "bhāvābhāvavinirmuktaṃ bhāvayet tadvivarjitaḥ // VMv_4.78 //",
  "XXvamvuppu:718": "sarvākāravaropetāṃ śūnyatāgrahavarjitām /",
  "XXvamvuppu:719": "śūnyatāṃ bhāvayen nityaṃ mṛtyunā naiva dṛśyate // VMv_4.79 //",
  "XXvamvuppu:720": "vikalpamātrasaṃbhūtaṃ mṛtyuṃ so 'pi na paśyati /",
  "XXvamvuppu:721": "anyāṃś ca bahulān mārān saṃsāraṃ ca na paśyati // VMv_4.80 //",
  "XXvamvuppu:722": "tad āha /",
  "XXvamvuppu:723": "mṛtyur nāma vikalpo 'yam abhāve sarvavastunaḥ /",
  "XXvamvuppu:724": "hanyate svavikalpena pṛthagjanavijṛmbhitair iti // VMv_4.81 //",
  "XXvamvuppu:725": "vikalpaḥ sarvaduḥkhāni vikalpo mṛtyur ucyate /",
  "XXvamvuppu:726": "vikalpaṃ hānayet tasmān nirvikalpamanā bhavet // VMv_4.82 //",
  "XXvamvuppu:727": "yad yad vibhāvyate 'bhīkṣṇam ādarādiviśeṣitam /",
  "XXvamvuppu:728": "tat tat tu sphuṭatāṃ yāti kāmaśokādibuddhivat // VMv_4.83 //",
  "XXvamvuppu:729": "sulabhāni hi śāstrāṇi prayogās te sudurlabhāḥ /",
  "XXvamvuppu:730": "prayogajñeṣu lokeṣu prayogā naiva durlabhāḥ // VMv_4.84 //",
  "XXvamvuppu:731": "prayogakuśalaḥ śrāddhaḥ kṣamāvīryapratiṣṭhitaḥ /",
  "XXvamvuppu:732": "anuṣṭhānaparaḥ prājño mṛtyuvañcanabhājanam // VMv_4.85 //",
  "XXvamvuppu:733": "śramāt pācanapānāder jaṭharānaladīpanam /",
  "XXvamvuppu:734": "pradīptavahner āhāraḥ pariṇāmo 'pi śaktitaḥ // VMv_4.86 //",
  "XXvamvuppu:735": "pariṇāmāt tanoḥ puṣṭiḥ puṣṭer balavivardhanam /",
  "XXvamvuppu:736": "balāt syād āyuṣo vṛddhis tadvṛddheś cirajīvitam // VMv_4.87 //",
  "XXvamvuppu:737": "pratyakṣasiddhaṃ sarveṣāṃ yathā nāsty atra saṃśayaḥ /",
  "XXvamvuppu:738": "tathopadeśāt kalpādijīvane 'pi na saṃśayaḥ // VMv_4.88 //",
  "XXvamvuppu:739": "nāśonmukho 'pi dīpādis tailavartikṣayādibhiḥ /",
  "XXvamvuppu:740": "punas tailādisaṃprāpteḥ kalpāntam api tiṣṭhati // VMv_4.89 //",
  "XXvamvuppu:741": "yathā tathāyaṃ deho 'pi mriyamāṇo jarādibhiḥ /",
  "XXvamvuppu:742": "siddhopadeśasaṃprāpteḥ kalpāntaṃ kiṃ na tiṣṭhati // VMv_4.90 //",
  "XXvamvuppu:743": "yathā jīrṇasya gehasya saṃskāreṇa cirasthitiḥ /",
  "XXvamvuppu:744": "tathā jīrṇasya dehasya saṃskāreṇa na kiṃ bhavet // VMv_4.91 //",
  "XXvamvuppu:745": "na duṣkaraṃ kiṃ cana vikrameṇa tasmād anikṣiptadhurā yatadhvam /",
  "XXvamvuppu:746": "nityapravṛttā vibhinatti kāle śilātalaṃ mṛdv api vāridhārā // VMv_4.92 //",
  "XXvamvuppu:747": "kāṣṭhād agnir jāyate mathyamānād bhūmis toyaṃ khanyamānā dadāti /",
  "XXvamvuppu:748": "sotsāhānāṃ nāsty asādhyaṃ narāṇāṃ nyāyārabdhāḥ sarvayatnāḥ phalanti // VMv_4.93 //",
  "XXvamvuppu:749": "subahūny api vijñāya vañcanāni mṛter iha /",
  "XXvamvuppu:750": "ananuṣṭhānād viṣṭhābhir liptvā śayyāṃ mṛtā vayam // VMv_4.94 //",
  "XXvamvuppu:751": "prayogakuśalā ye ca paṇḍitāḥ śāstrapāragāḥ /",
  "XXvamvuppu:752": "ananuṣṭhānadoṣeṇa dantān niṣkāśya te mṛtāḥ // VMv_4.95 //",
  "XXvamvuppu:753": "jñātvāpi yogaśāstrāṇi prayogāṃś cāpy anekaśaḥ /",
  "XXvamvuppu:754": "adya śvo vā kariṣyāma iti cintāparā mṛtāḥ // VMv_4.96 //",
  "XXvamvuppu:755": "idaṃ kartāsmi śvaḥ punar idam idaṃ cāsya parato vṛthā prāptāśvāso vimṛśati na lolāṃ bhavagatim /",
  "XXvamvuppu:756": "agatvā kāryāntaṃ viṣaya-salilāvartapatitā prajā mṛtyor vaktraṃ makara-mukhavan nauḥ praviśati // VMv_4.97 //",
  "XXvamvuppu:757": "iti nigaditam etad vañcanaṃ mṛtyuśatroḥ svaparasamayasiddhadhyānakarmaprasādhyam /",
  "XXvamvuppu:758": "aghṛṇamaraṇabhīter yatnataḥ saṃvidheyaṃ yata iha kamanīyaṃ jīvitān nānyad asti // VMv_4.98 //",
  "XXvamvuppu:759": "vajraḍākaṃ catuṣpīṭhaṃ buddhapañjarakādi ca /",
  "XXvamvuppu:760": "kālottaraṃ kālāvalīṃ kālapañcāśikām api // VMv_4.99 //",
  "XXvamvuppu:761": "jīvapañcāśikādīni śāstrāṇy ālokya yatnataḥ /",
  "XXvamvuppu:762": "sattvānukampayā proktam idaṃ maraṇavañcanam // VMv_4.100 //",
  "XXvamvuppu:763": "śāradacandranabhaḥ pariśuddhaṃ śuddhaviyacchaśināpy asamāptam /",
  "XXvamvuppu:764": "āptam ataḥ kuśalaṃ yad amṛtyus tena jano 'stu sa mṛtyuvimuktaḥ // VMv_4.101 //",
  "XXvamvuppu:765": "gaṇanāśramahānāya lekhakānāṃ tapasvinām /",
  "XXvamvuppu:766": "granthapramāṇam ākhyātaṃ sāśītikaśatatrayam // VMv_4.102 //",
  "XXvamvuppu:767": "// iti śrīpaṇḍitācāryavāgīśvarakīrtiviracite mṛtyuvañcanopadeśe caturthaḥ paricchedaḥ samāptaḥ //"
}