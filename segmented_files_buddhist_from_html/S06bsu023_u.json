{
  "S06bsu023_u:0": "(Vaidya 108)",
  "S06bsu023_u:1": "Madhyamaka - śālistambasūtram /",
  "S06bsu023_u:2": "namo buddhāya //",
  "S06bsu023_u:3": "anirodhamanutpādamanucchedamaśāśvatam /",
  "S06bsu023_u:4": "anekārthamanānārthamanāgamamanirgamam //",
  "S06bsu023_u:5": "yaḥ pratītyasamutpādaṃ prapañcopaśamaṃ śivam /",
  "S06bsu023_u:6": "deśayāmāsa saṃbuddhastaṃ vande vadatāṃ varam //",
  "S06bsu023_u:7": "pratītyasamutpāda iti kasmāducyate?",
  "S06bsu023_u:8": "sahetukaḥ sapratyayo nāhetuko nāpratyaya ityucyate /",
  "S06bsu023_u:9": "atha ca punarayaṃ pratītyasamutpādo dvābhyāṃ kāraṇābhyāmutpadyate /",
  "S06bsu023_u:10": "katamābhyāṃ dvābhyāṃ kāraṇābhyāmutpadyate?",
  "S06bsu023_u:11": "hetūpanibandhataḥ pratyayopanibandhataśceti /",
  "S06bsu023_u:12": "so 'pi dvividho draṣṭavyaḥ - bāhyaśca ādhyātmikaśca //",
  "S06bsu023_u:13": "tatra bāhyasya pratītyasamutpādasya hetūpanibandhaḥ katamaḥ?",
  "S06bsu023_u:14": "yadidaṃ bījādaṅkuraḥ,",
  "S06bsu023_u:15": "aṅkurātpatram,",
  "S06bsu023_u:16": "patrātkāṇḍam,",
  "S06bsu023_u:17": "kāṇḍānnāḍam,",
  "S06bsu023_u:18": "nāḍāddaṇḍaḥ,",
  "S06bsu023_u:19": "daṇḍādgarbhaḥ,",
  "S06bsu023_u:20": "garbhācchūkaḥ,",
  "S06bsu023_u:21": "śūkātpuṣpam,",
  "S06bsu023_u:22": "puṣpātphalamiti /",
  "S06bsu023_u:23": "asati bīje aṅkuro na bhavati,",
  "S06bsu023_u:24": "evaṃ yāvat asati puṣpe phalaṃ na bhavati /",
  "S06bsu023_u:25": "sati tu bīje aṅkurasya abhinirvṛttirbhavati,",
  "S06bsu023_u:26": "evaṃ yāvat sati ca puṣpe phalasyābhinirvṛttirbhavati /",
  "S06bsu023_u:27": "tatra ca punarbījasya naivaṃ bhavati - ahamaṅkuraṃ nirvartayāmīti /",
  "S06bsu023_u:28": "etena nirīhatvam /",
  "S06bsu023_u:29": "aṅkurasyāpi naivaṃ bhavati - ahaṃ bījenābhinirvartita iti /",
  "S06bsu023_u:30": "evaṃ yāvatpuṣpasya naivaṃ bhavati - ahaṃ phalamabhinirvartayāmīti /",
  "S06bsu023_u:31": "phalasyāpi naivaṃ bhavati - ahaṃ puṣpeṇābhinirvartita iti /",
  "S06bsu023_u:32": "atha bīje sati ca kāraṇabhūte aṅkurasyābhinirvṛttiḥ prādurbhāvo bhavati,",
  "S06bsu023_u:33": "evaṃ yāvatpuṣpe sati phalasyābhinirvṛttiḥ prādurbhāvo bhavati /",
  "S06bsu023_u:34": "evaṃ ca bāhyasya pratītyasamutpādasya hetūpanibandho draṣṭavyaḥ //",
  "S06bsu023_u:35": "(MŚālSū, Vaidya 109) punaḥ kathaṃ bāhyasya pratītyasamutpādasya pratyayopanibandho draṣṭavyaḥ?",
  "S06bsu023_u:36": "ṣaṇṇāṃ dhātūnāṃ samavāyāt /",
  "S06bsu023_u:37": "svabhāvadhāraṇāddhātuḥ /",
  "S06bsu023_u:38": "katameṣāṃ ṣaṇṇāṃ dhātūnāṃ samavāyāt?",
  "S06bsu023_u:39": "yadidaṃ pṛthivyaptejovāyvākāśadhātusamanvayādbāhyasya pratītyasamutpādasya pratyayopanibandho draṣṭavyaḥ /",
  "S06bsu023_u:40": "tatra pṛthividhāturbījasya saṃdhāraṇakṛtyaṃ karoti,",
  "S06bsu023_u:41": "abdhāturbījaṃ snehayati,",
  "S06bsu023_u:42": "tejodhāturbījaṃ paripācayati,",
  "S06bsu023_u:43": "vāyudhāturbījamabhinirharati,",
  "S06bsu023_u:44": "ākāśadhāturbījasyānāvaraṇakṛtyaṃ karoti,",
  "S06bsu023_u:45": "ṛturapi bījasya pariṇāmakṛtyaṃ karoti /",
  "S06bsu023_u:46": "asatsu pratyayeṣu bījādaṅkurasyābhinirvṛttirna bhavati /",
  "S06bsu023_u:47": "yadā bāhyaśca pṛthivīdhāturavikalo bhavati,",
  "S06bsu023_u:48": "evamaptejovāyvākāśaṛtudhātavaścāvikalā bhavanti,",
  "S06bsu023_u:49": "tatasteṣāṃ sarveṣāṃ samavāyādbīje nirudhyamāne aṅkurasyābhinirvṛttirbhavati /",
  "S06bsu023_u:50": "tatra pṛthivīdhātornaivaṃ bhavati - ahaṃ bījasya dhāraṇākṛtyaṃ karomi iti /",
  "S06bsu023_u:51": "evaṃ yāvadṛtorapi naivaṃ bhavati - ahaṃ bījasya pariṇāmanākṛtyaṃ karomi iti /",
  "S06bsu023_u:52": "aṅkurasyāpi naivaṃ bhavati - ahamebhiḥ pratyayairjanita iti /",
  "S06bsu023_u:53": "atha punaḥ satsu pratyayeṣu teṣu bīje nirudhyamāne aṅkurasyābhinirvṛttirbhavati /",
  "S06bsu023_u:54": "sa cāyamaṅkuro na svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno nāpyahetusamutpannaśca /",
  "S06bsu023_u:55": "pṛthivyaptejovāyvākāśadhātusamavāyādbije nirudhyamāne aṅkurasyābhinirvṛttirbhavati /",
  "S06bsu023_u:56": "evaṃ bāhyasya pratītyasamutpādasya pratyayopanibandho draṣṭavyaḥ //",
  "S06bsu023_u:57": "tatra bāhyaḥ pratītyasamutpādaḥ pañcabhiḥ kāraṇairdraṣṭavyaḥ /",
  "S06bsu023_u:58": "katamaiḥ pañcabhiḥ?",
  "S06bsu023_u:59": "na śāśvatato nocchedato na saṃkrāntitaḥ parīttahetuto vipulaphalābhinirvṛttitaḥ tatsadṛśānuprabandhataśceti /",
  "S06bsu023_u:60": "kathaṃ na śāśvatata iti?",
  "S06bsu023_u:61": "yasmādanyo 'ṅkuro 'nyadbījam,",
  "S06bsu023_u:62": "na ca yadeva bījaṃ sa evāṅkuraḥ /",
  "S06bsu023_u:63": "atha ca punarbījaṃ nirudhyate,",
  "S06bsu023_u:64": "aṅkuraścotpadyate /",
  "S06bsu023_u:65": "ato na śāśvatataḥ //",
  "S06bsu023_u:66": "kathaṃ punarnocchedataḥ?",
  "S06bsu023_u:67": "na ca pūrvaniruddhādbījādaṅkuro niṣpadyate,",
  "S06bsu023_u:68": "nāpyaniruddhādbījāt /",
  "S06bsu023_u:69": "api ca bījaṃ ca nirudhyate,",
  "S06bsu023_u:70": "tasminneva samaye 'ṅkura utpadyate,",
  "S06bsu023_u:71": "tulādaṇḍonnāmāvanāmavat /",
  "S06bsu023_u:72": "ato nocchedataḥ //",
  "S06bsu023_u:73": "kathaṃ na saṃkrāntitaḥ?",
  "S06bsu023_u:74": "visadṛśo bījādaṅkura ityato na saṃkrāntitaḥ //",
  "S06bsu023_u:75": "kathaṃ parīttahetuto vipulaphalābhinirvṛttitaḥ?",
  "S06bsu023_u:76": "parīttaṃ bījamupyate(vyāptitvāt - avyā)",
  "S06bsu023_u:77": "vipulaṃ phalamabhinirvartayati,",
  "S06bsu023_u:78": "ityataḥ parīttahetuto vipulaphalābhinirvṛttitaḥ //",
  "S06bsu023_u:79": "kathaṃ tatsadṛśānubandhataḥ?",
  "S06bsu023_u:80": "yādṛśaṃ bījamupyate tādṛśaṃ phalamabhinirvartayati,",
  "S06bsu023_u:81": "ityataḥ tatsadṛśānubandhataśceti /",
  "S06bsu023_u:82": "evaṃ bāhyaḥ pratītyasamutpādaḥ pañcabhiḥ kāraṇairdraṣṭavyaḥ //",
  "S06bsu023_u:83": "(MŚālSū, Vaidya 110) tatra punaścādhyātmikasya pratītyasamutpādasya hetūpanibandhaḥ katamaḥ?",
  "S06bsu023_u:84": "yadidamavidyāpratyayāḥ saṃskārāḥ,",
  "S06bsu023_u:85": "yāvajjātipratyayaṃ jarāmaraṇamiti /",
  "S06bsu023_u:86": "avidyā cennābhaviṣyat,",
  "S06bsu023_u:87": "naivaṃ saṃskārāḥ prajñāsyante /",
  "S06bsu023_u:88": "evaṃ yāvadyadi jātirnābhaviṣyat(skandhānāṃ pañcānāṃ prādurbhāvo jātiriti)",
  "S06bsu023_u:89": ", tatra jarāmaraṇaṃ na prajñāsyate /",
  "S06bsu023_u:90": "atha ca satyāmavidyāyāṃ saṃskārāṇāmabhinirvṛttirbhavatīti /",
  "S06bsu023_u:91": "tatrāvidyāyā naivaṃ bhavati - ahaṃ saṃskārānabhinirvartayāmīti /",
  "S06bsu023_u:92": "punaḥ sarvasaṃskārāṇāmapyevaṃ na bhavati - vayamavidyayā abhinirvartitā iti /",
  "S06bsu023_u:93": "evaṃ yāvajjāteḥ(skandhaprādurbhāvasya)",
  "S06bsu023_u:94": "naivaṃ bhavati - ahaṃ jarāmaraṇamabhinirvartayāmīti /",
  "S06bsu023_u:95": "jarāmaraṇasyāpi naivaṃ bhavati - ahaṃ jātyābhinirvartita iti /",
  "S06bsu023_u:96": "atha ca satyāmavidyāyāṃ saṃskārāṇāmabhinirvṛttiebhavati prādurbhāva eva,",
  "S06bsu023_u:97": "evaṃ yāvat jātyāṃ satyāṃ jarāmaraṇasyābhinirvṛttiḥ prādurbhāvo bhavati /",
  "S06bsu023_u:98": "evamādhyātmikasya pratītyasamutpādasya hetūpanibandho draṣṭavyaḥ //",
  "S06bsu023_u:99": "punaḥ kathamādhyātmikasya pratītyasamutpādasya pratyayopanibandho draṣṭavyaḥ?",
  "S06bsu023_u:100": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ /",
  "S06bsu023_u:101": "tatrādhyātmikasya pratītyasamutpādasya pṛthivīdhātuḥ katama iti?",
  "S06bsu023_u:102": "yo 'yaṃ kāyasya saṃśleṣataḥ(saṃparkāt)",
  "S06bsu023_u:103": "kaṭhinabhāvamabhinirvartayati,",
  "S06bsu023_u:104": "ayamucyate pṛthivīdhātuḥ //",
  "S06bsu023_u:105": "yaḥ punaḥ kāyasya parigrahakṛtvaṃ(svīkārasaṃcayakṛtyaṃ)",
  "S06bsu023_u:106": "karoti, ayamucyate abdhātuḥ //",
  "S06bsu023_u:107": "yaśca punaḥ kāyasya aśitaṃ pītaṃ bhakṣitaṃ paripācayati ayamucyate tejodhātuḥ //",
  "S06bsu023_u:108": "yaḥ kāyasya āśvāsapraśvāsakṛtyaṃ(vāyorākarṣaṇamāśvāsaḥ etatkṛtyaṃ)",
  "S06bsu023_u:109": "karoti, ayamucyate vāyudhātuḥ //",
  "S06bsu023_u:110": "yaḥ kāyasyāntaḥśauṣiryabhāvamabhinirvartayati,",
  "S06bsu023_u:111": "ayamucyate ākāśadhātuḥ //",
  "S06bsu023_u:112": "yo nāmarūpamabhinirvartayati naḍakalāpayogena cakṣurādipañcavidhavijñānakāya(vijñānasamūha)",
  "S06bsu023_u:113": "- saṃyuktaṃ sāsravaṃ(sāvaraṇaṃ)",
  "S06bsu023_u:114": "manovijñānam,",
  "S06bsu023_u:115": "ayamucyate vijñānadhātuḥ //",
  "S06bsu023_u:116": "asatsu pratyayeṣu kāyasyotpattirna bhavati /",
  "S06bsu023_u:117": "yadā cādhyātmikaḥ pṛthivīdhāturavikalo bhavati,",
  "S06bsu023_u:118": "evamaptejovāyvākāśavijñānadhātavaścāvikalā bhavanti,",
  "S06bsu023_u:119": "tatsteṣāṃ sarveṣāṃ samavāyātkāyasyotpattirbhavati /",
  "S06bsu023_u:120": "tatra pṛthivīdhātornaivaṃ bhavati - ahaṃ kāyasya kaṭhinatvamabhinirvartayāmīti /",
  "S06bsu023_u:121": "(MŚālSū, Vaidya 111) abdhātornaivaṃ bhavati - ahaṃ kāyasyānuparigrahaṃ karomīti /",
  "S06bsu023_u:122": "tejodhātornaivaṃ bhavati - ahaṃ kāyasya aśitapītakhāditaṃ paripācayāmīti /",
  "S06bsu023_u:123": "vāyudhātornaivaṃ bhavati - ahaṃ kāyasyāśvāsapraśvāsakṛtyaṃ karomīti /",
  "S06bsu023_u:124": "ākāśadhātornaivaṃ bhavati - ahaṃ kāyasyāntaḥśauṣiryabhāvamabhinirvartayāmīti /",
  "S06bsu023_u:125": "vijñānadhātornaivaṃ bhavati - ahaṃ kāyamabhinirvartayāmīti /",
  "S06bsu023_u:126": "kāyasyāpi naivaṃ bhavati - ahamebhiḥ pratyayaviśeṣairjanita iti //",
  "S06bsu023_u:127": "atha ca satsu pratyayeṣu kāyasyotpattirbhavati //",
  "S06bsu023_u:128": "tatra pṛthivīdhāturnātmā (na mukto na baddho)",
  "S06bsu023_u:129": "na jīvo na janturna manujo na mānavo na strī na puruṣo na napuṃsakaṃ na cāhaṃ na ca mama,",
  "S06bsu023_u:130": "nāpyanyasya kasyacit /",
  "S06bsu023_u:131": "(evaṃ abdhātustejodhāturvāyudhāturākāśadhāturvijñānadhāturnātmā.............. nāpyanyasya kasyacit) //",
  "S06bsu023_u:132": "tatrāvidyā katamā?",
  "S06bsu023_u:133": "yā eṣveva ṣaḍdhātuṣu ekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā sattvajīvajantupoṣapuruṣapudgalamanujamānavasaṃjñā ahaṃkāramamakārasaṃjñā,",
  "S06bsu023_u:134": "evamādi vividhamajñānam,",
  "S06bsu023_u:135": "iyamucyate avidyeti /",
  "S06bsu023_u:136": "evamavidyāyāṃ satyāṃ viṣayeṣu rāgadveṣamohāḥ pravartante /",
  "S06bsu023_u:137": "tatra ye rāgadveṣamohā viṣayeṣu,",
  "S06bsu023_u:138": "amī ucyante saṃskārā iti //",
  "S06bsu023_u:139": "vastuprajñaptiḥ(indriyavijñānacetanā) vijñānam //",
  "S06bsu023_u:140": "vijñānasahajāścatvāra upādānaskandhāḥ,",
  "S06bsu023_u:141": "tannāmarūpam /",
  "S06bsu023_u:142": "nāmarūpasaṃśritānīndriyāṇi ṣaḍāyatanam /",
  "S06bsu023_u:143": "trayāṇāṃ dharmāṇāṃ saṃnipātaḥ sparśaḥ,",
  "S06bsu023_u:144": "(viṣayendriyavijñānasaṃnipāta ityarthaḥ) /",
  "S06bsu023_u:145": "sparśānubhāvo vedanā /",
  "S06bsu023_u:146": "vedanādhyavasānaṃ tṛṣṇā(adhyavasānaṃ kāṅkṣā sukhādyanubhavaḥ) /",
  "S06bsu023_u:147": "tṛṣṇāvaipulyamupādānam /",
  "S06bsu023_u:148": "upādānanirjātaṃ punarbhavajanakaṃ karma bhavaḥ /",
  "S06bsu023_u:149": "bhavahetukaḥ skandhaprādurbhāvo jātiḥ /",
  "S06bsu023_u:150": "skandhaparipāko jarā (skandhajīrṇatetyarthaḥ) /",
  "S06bsu023_u:151": "skandhavināśo maraṇam /",
  "S06bsu023_u:152": "mriyamāṇasya mūḍhasya sābhiṣvaṅgasyāntardāhaḥ śokaḥ /",
  "S06bsu023_u:153": "śokenālapanaṃ paridevanam /",
  "S06bsu023_u:154": "cakṣurādipañcavijñānakāyasaṃyuktaṃ asātānuśayanaṃ duḥkhapaścāttāpaṃ duḥkha(m) /",
  "S06bsu023_u:155": "manasikāra saṃprayuktaṃ mānasaṃ duḥkha(m)",
  "S06bsu023_u:156": "daurmanasyam /",
  "S06bsu023_u:157": "ye cāpyanye evamādayaḥ kleśāḥ,",
  "S06bsu023_u:158": "upakleśā upāyāsāḥ (manovikalpajātamāyāśāṭhyadainyakāmarāgādayaste sarve / peyālam) //",
  "S06bsu023_u:159": "punaraparam - tattve 'pratipattiḥ mithyāpratipattirajñānam (saṃvṛtiparamārthayorvibhāgājñānaṃ ajñānam) /",
  "S06bsu023_u:160": "avidyāyāṃ satyāṃ trividhāḥ saṃskārā abhinirvartante - puṇyopagā apuṇyopagā aniñjyopagāśceti saṃbhāvyante avidyāpratyayāḥ saṃskārā iti /",
  "S06bsu023_u:161": "puṇyopagānāṃ saṃskārāṇāṃ puṇyopagameva vijñānaṃ bhavati,",
  "S06bsu023_u:162": "apuṇyopagānāṃ saṃskārāṇāṃ apuṇyopagameva vijñānaṃ (MŚālSū, Vaidya 112)",
  "S06bsu023_u:163": "bhavati, aniñjyopagānāṃ saṃskārāṇāmaniñjyo pagameva vijñānaṃ bhavati /",
  "S06bsu023_u:164": "idamucyate saṃskārapratyayaṃ vijñānamiti //",
  "S06bsu023_u:165": "tadevaṃ vijñānapratyayaṃ nāmarūpam //",
  "S06bsu023_u:166": "nāmarūpavivṛddhyā ṣaḍbhirāyatagadvāraiḥ kṛtyakriyā(ḥ)",
  "S06bsu023_u:167": "pravartante,",
  "S06bsu023_u:168": "tannāmarūpapratyayaṃ ṣaḍāyatanamucyate //",
  "S06bsu023_u:169": "ṣaḍbhya āyatanebhyaḥ ṣaṭ sparśakāyasamūhāḥ pravartante,",
  "S06bsu023_u:170": "ayaṃ ṣaḍāyatanapratyayaḥ sparśa ucyate //",
  "S06bsu023_u:171": "yajjātīyaḥ sparśo bhavati,",
  "S06bsu023_u:172": "tajjātīyā vedanā pravartate,",
  "S06bsu023_u:173": "iyaṃ sparśapratyayā vedanā ucyate //",
  "S06bsu023_u:174": "yastāṃ vedanā (vedayāti)",
  "S06bsu023_u:175": "viśeṣeṇāsvādayati abhinandati adhyavasa(sya?)",
  "S06bsu023_u:176": "ti (kāṅkṣati)",
  "S06bsu023_u:177": "adhitiṣṭhati,",
  "S06bsu023_u:178": "sā vedanāpratyayā tṛṣṇetyucyate //",
  "S06bsu023_u:179": "āsvādanābhinandanaṃ ādhyavasāyasthānam,",
  "S06bsu023_u:180": "na me priyarūpasātarūpaiḥ pañcabhiḥ kāmaguṇairviyogo bhavatu aparityāgaḥ,",
  "S06bsu023_u:181": "bhūyobhūyaśca prārthanā,",
  "S06bsu023_u:182": "idaṃ tṛṣṇāpratyayamupādānamityucyate //",
  "S06bsu023_u:183": "evaṃ prārthayamānaḥ punarbhavajanakaṃ karma samutthāpayati kāyena manasā vācā,",
  "S06bsu023_u:184": "sa upādānapratyayo bhava ityucyate //",
  "S06bsu023_u:185": "yat karmanirjātānāṃ skandhānāmabhinirvṛttiḥ,",
  "S06bsu023_u:186": "sā bhavapratyayā jātirityucyate //",
  "S06bsu023_u:187": "yo jātyabhinirvṛttānāṃ skandhānāmupacayaparipākādvināśo bhavati,",
  "S06bsu023_u:188": "tadidaṃ jātipratyayaṃ jarāmaraṇamityucyate /",
  "S06bsu023_u:189": "(peyālam, tatra avidyādiṣu śokaparidevaduḥkhadaurmanasyopāyāsāḥ peyālārthena nidarśitāḥ) //",
  "S06bsu023_u:190": "tatra vijñānaṃ bījasvabhāvatvena hetuḥ /",
  "S06bsu023_u:191": "karma kṣetrasvabhāvatvena hetuḥ /",
  "S06bsu023_u:192": "avidyā tṛṣṇā ca kleśasvabhāvatvena hetuḥ /",
  "S06bsu023_u:193": "karmakleśā vijñānabījaṃ janayanti /",
  "S06bsu023_u:194": "tatra karma vijñānabījasya kṣetrakāryaṃ karoti,",
  "S06bsu023_u:195": "tṛṣṇā vijñānabījaṃ snehayati,",
  "S06bsu023_u:196": "avidyā vijñānabījamavakirati /",
  "S06bsu023_u:197": "satāmeṣāṃ pratyayānāṃ vijñānabījasya abhinirvṛttirbhavati /",
  "S06bsu023_u:198": "tatra karmaṇo naivaṃ bhavati - ahaṃ vijñānabījasya kṣetrakāryaṃ karomīti /",
  "S06bsu023_u:199": "tṛṣṇāyā api naivaṃ bhavati - ahaṃ vijñānabījaṃ snehayāmīti /",
  "S06bsu023_u:200": "avidyāyā api naivaṃ bhavati - ahaṃ vijñānabījamavakirāmīti /",
  "S06bsu023_u:201": "vijñānabījasyāpi naivaṃ bhavati - ahamebhiḥ pratyayai (pratītyotpādai)",
  "S06bsu023_u:202": "rjanita iti //",
  "S06bsu023_u:203": "api tu vijñānabījaṃ karmakṣetrapratiṣṭhitaṃ tṛṣṇāsnehābhisyanditamavidyāvakīrṇaṃ virohati /",
  "S06bsu023_u:204": "nāmarūpāṅkurasyābhinirvṛttirbhavati //",
  "S06bsu023_u:205": "sa cāsau nāmarūpāṅkuro na svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno nāpyahetusamutpannaḥ /",
  "S06bsu023_u:206": "atha ca mātāpitṛsaṃyogāt ṛtusamavāyādanyeṣāṃ ca pratyayānāṃ samavāyādāsvādātprabuddhaṃ (MŚālSū, Vaidya 113)",
  "S06bsu023_u:207": "vijñānabījaṃ tatratropapattyā mātuḥ kukṣau nāmarūpāṅkuramabhinirvartayati,",
  "S06bsu023_u:208": "asvāmikeṣu (dharmanairātmyena)",
  "S06bsu023_u:209": "adharmeṣu (pudgalanairātmyena)",
  "S06bsu023_u:210": "amameṣu aparigraheṣu apratyarthikeṣu ākāśasameṣu māyālambanasvabhāveṣu,",
  "S06bsu023_u:211": "hetupratyayānāmavaikalyāt /",
  "S06bsu023_u:212": "(peyālam, peyālaśabdena sāvaśeṣaṃ nirdiśati) //",
  "S06bsu023_u:213": "tadyathā - pañcabhiḥ kāraṇaiścakṣurvijñānamutpadyate /",
  "S06bsu023_u:214": "katamaiḥ pañcabhiḥ?",
  "S06bsu023_u:215": "cakṣuśca pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam /",
  "S06bsu023_u:216": "tatra cakṣurvijñānasya cakṣurāśrayakṛtyaṃ karoti,",
  "S06bsu023_u:217": "rūpamālambanakṛtyaṃ karoti,",
  "S06bsu023_u:218": "āloko 'vabhāsakṛtyaṃ karoti,",
  "S06bsu023_u:219": "ākāśamanāvaraṇakṛtyaṃ karoti,",
  "S06bsu023_u:220": "tajjamanasikāraḥ samanvāharaṇakṛtyaṃ karoti /",
  "S06bsu023_u:221": "asatsu pratyayeṣu cakṣurvijñānaṃ notpadyate /",
  "S06bsu023_u:222": "yadā cakṣurādhyātmikamāyatanamavikalaṃ bhavati,",
  "S06bsu023_u:223": "evaṃ rūpālokākāśatajjamanasikārāścāvikalā bhavanti,",
  "S06bsu023_u:224": "tataḥ sarveṣāṃ samavāyāccakṣurvijñānasyotpattirbhavati /",
  "S06bsu023_u:225": "tatrāpi cakṣuṣo naivaṃ bhavati - ahaṃ cakṣurvijñānasya āśrayakṛtyaṃ karomīti /",
  "S06bsu023_u:226": "rūpasyāpi naivaṃ bhavati - ahaṃ cakṣurvijñānasya avalambanakṛtyaṃ karomīti /",
  "S06bsu023_u:227": "ālokasyāpi naivaṃ bhavati - ahaṃ cakṣurvijñānasya avabhāsakṛtyaṃ karomīti /",
  "S06bsu023_u:228": "ākāśasyāpi naivaṃ bhavati - ahaṃ cakṣurvijñānasya anāvaraṇakṛtyaṃ karomīti /",
  "S06bsu023_u:229": "tajjamanasikārasyāpi naivaṃ bhavati - ahaṃ cakṣurvijñānasya samanvāharaṇakṛtyaṃ karomīti /",
  "S06bsu023_u:230": "cakṣurvijñānasyāpi naivaṃ bhavati - ahamebhiḥ pratyayasamavāyairjanita iti /",
  "S06bsu023_u:231": "atha ca satsu pratyayeṣu cakṣurvijñānasyotpattiḥ prādurbhāvo bhavati /",
  "S06bsu023_u:232": "evaṃ śeṣāṇāmindriyāṇāṃ yathāyogaṃ kartavyam //",
  "S06bsu023_u:233": "tatra pratītyasamutpāde na kaściddharmo asmāllokātparalokaṃ saṃkrāmati,",
  "S06bsu023_u:234": "(iti śāśvatāntaniṣedhaḥ)",
  "S06bsu023_u:235": ", asti ca karmaphalaprativijñaptihetupratyayānāmavaikalyāt /",
  "S06bsu023_u:236": "(peyālam) /",
  "S06bsu023_u:237": "yathā agnirupādānavaikalyānna jvalati,",
  "S06bsu023_u:238": "upādānāvaikalyācca jvalati,",
  "S06bsu023_u:239": "evameva karmakleśajanitaṃ vijñānabījaṃ tatratatropapattyā āyatanapratisaṃdhau mātuḥ kukṣau nāmarūpāṅkuramabhinirvartayati,",
  "S06bsu023_u:240": "asvāmikeṣu adharmeṣu aparigraheṣu apratyarthikeṣu ākāśasameṣu māyālakṣaṇasvabhāveṣu,",
  "S06bsu023_u:241": "hetupratyayānāmavaikalyāt /",
  "S06bsu023_u:242": "evaṃ ādhyātmikasya pratītyasamutpādasya pratyayopanibandho draṣṭavyaḥ //",
  "S06bsu023_u:243": "(MŚālSū, Vaidya 114) tatra ādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ /",
  "S06bsu023_u:244": "katamaiḥ pañcabhiḥ?",
  "S06bsu023_u:245": "yaduta na śāśvatataḥ,",
  "S06bsu023_u:246": "nocchedataḥ,",
  "S06bsu023_u:247": "na saṃkrāntitaḥ,",
  "S06bsu023_u:248": "parittahetutaḥ vipulaphalābhinirvṛttitaḥ,",
  "S06bsu023_u:249": "tatsadṛśānubandhataśceti /",
  "S06bsu023_u:250": "kathaṃ na śāśvatataḥ?",
  "S06bsu023_u:251": "yasmādanye maraṇāntikāḥ skandhāḥ,",
  "S06bsu023_u:252": "anye aupapattyaṃśikāḥ skandhāḥ prādurbhavanti /",
  "S06bsu023_u:253": "na tu ya eva maraṇāntikāḥ skandhāḥ,",
  "S06bsu023_u:254": "ta eva aupapattyaṃśikāḥ skandhāḥ prādurbhavantīti na /",
  "S06bsu023_u:255": "ato hetorna śāśvatataḥ //",
  "S06bsu023_u:256": "kathaṃ punarnocchedataḥ?",
  "S06bsu023_u:257": "na ca pūrvaniruddheṣu maraṇāntikeṣu skandheṣu aupapattyaṃśikāḥ skandhāḥ prādurbhavanti,",
  "S06bsu023_u:258": "nāpyaniruddheṣu /",
  "S06bsu023_u:259": "api tu maraṇāntikāḥ skandhā nirudhyante,",
  "S06bsu023_u:260": "tasminneva samaye aupapattikāśca skandhāḥ punarbhavanti,",
  "S06bsu023_u:261": "prādurbhavanti,",
  "S06bsu023_u:262": "tulādaṇḍonnāmāvanāmavat /",
  "S06bsu023_u:263": "ato nocchedataḥ //",
  "S06bsu023_u:264": "kathaṃ na saṃkrāntita iti?",
  "S06bsu023_u:265": "visadṛśāt sattvanikāyāt visabhāgāḥ skandhā jātyantareṣvabhinirvartante,",
  "S06bsu023_u:266": "ato na saṃkrāntitaḥ //",
  "S06bsu023_u:267": "kathaṃ parīttahetuto vipulaphalābhinirvṛttitaḥ?",
  "S06bsu023_u:268": "parīttaṃ karma kriyate,",
  "S06bsu023_u:269": "vipulaphalavipāko 'nubhūyate,",
  "S06bsu023_u:270": "ataḥ parittahetuto vipulaphalābhinirvṛttitaḥ //",
  "S06bsu023_u:271": "kathaṃ tatsadṛśānuprabandhataḥ?",
  "S06bsu023_u:272": "yathāvedanīyaṃ karma kriyate,",
  "S06bsu023_u:273": "tathāvedanīyo vipāko 'nubhūyate,",
  "S06bsu023_u:274": "atastatsadṛśānuprabandhataśceti //",
  "S06bsu023_u:275": "yaḥ kaścidbhadanta śāradvatīputra imaṃ pratītyasamutpādaṃ bhagavatā tathāgatena samyakpraṇītaṃ yathābhūtaṃ samyakprajñayā satatasamitaṃ ajīvaṃ nirjīvaṃ yathāvad (vi)",
  "S06bsu023_u:276": "parītaṃ ajātaṃ abhūtaṃ akṛtaṃ asaṃskṛtaṃ apramitaṃ anāvaraḥaṃ śivaṃ abhayaṃ ahāryaṃ avyayaṃ avyupaśamasvabhāvaṃ paśyati,",
  "S06bsu023_u:277": "asatyato 'saktataḥ asārato rogato gaḥḍataḥ śalyato 'nityataḥ duḥkhataḥ śūnyato 'nātmataḥ samanupaśyati,",
  "S06bsu023_u:278": "sa na pūrvāntaṃ pratisarati - kimahamabhūvamatīte 'dhvani āhosvinnābhūvamatīte 'dhvani,",
  "S06bsu023_u:279": "ko nvahamabhūvamatīte 'dhvani /",
  "S06bsu023_u:280": "aparāntaṃ vā punarna pratisarati - kiṃ nu bhaviṣyāmyahamanāgate 'dhvani,",
  "S06bsu023_u:281": "āhosvinna bhaviṣyāmyahamanāgate 'dhvani,",
  "S06bsu023_u:282": "ko nvahaṃ bhaviṣyāmīti /",
  "S06bsu023_u:283": "pratyutpannaṃ vā punarna pratisarati - kiṃ nvidam,",
  "S06bsu023_u:284": "kathaṃsvididam,",
  "S06bsu023_u:285": "ki santaḥ ke bhaviṣyāma iti //",
  "S06bsu023_u:286": "āryadaśabhūmake 'pyuktam - “tatrāvidyātṛṣṇokādānaṃ kleśavartmano vyavacchedaḥ,",
  "S06bsu023_u:287": "saṃskārā bhavaśca karmavartmano vyavacchedaḥ,",
  "S06bsu023_u:288": "pariśeṣaṃ duḥkhavartmano vyavacchedaḥ /",
  "S06bsu023_u:289": "(avidyāpratyayāḥ)",
  "S06bsu023_u:290": "saṃskārā ityeṣā pūrvāntikī apekṣā,",
  "S06bsu023_u:291": "vijñānaṃ yāvadvedaneti eṣā pratyutpannāpekṣā,",
  "S06bsu023_u:292": "tṛṣṇā yāvadbhava iti eṣā aparāntikī apekṣā,",
  "S06bsu023_u:293": "ata ūrdhvamasya pravṛttiriti /",
  "S06bsu023_u:294": "peyālam //",
  "S06bsu023_u:295": "” “tasyaivaṃ (MŚālSū, Vaidya 115)",
  "S06bsu023_u:296": "bhavati - saṃyogāt saṃskṛtaṃ pravartate,",
  "S06bsu023_u:297": "visaṃyogānna pravartate /",
  "S06bsu023_u:298": "sāmagryā saṃskṛtaṃ pravartate,",
  "S06bsu023_u:299": "visāmagryā na pravartate /",
  "S06bsu023_u:300": "hanta, vayamevaṃ bahudoṣaduṣṭaṃ saṃskṛtaṃ viditvā asya saṃyogasya asyāśca sāmagryā vyavacchedaṃ kariṣyāmaḥ,",
  "S06bsu023_u:301": "na cātyantopaśamaṃ sarva - saṃskārāṇāmadhigamiṣyāmaḥ sattvaparipācanatāyai” iti //",
  "S06bsu023_u:302": "idaṃ saṃkṣepānmohaśodhanam //",
  "S06bsu023_u:303": "tattvaṃ adharasaṃvṛttyakṣaraṃ saṃvṛtisvabhāvasarvadharmānutpādajñānam /",
  "S06bsu023_u:304": "tadāha - rūpaṃ tu dvividham,",
  "S06bsu023_u:305": "- varṇataḥ saṃsthānataḥ /",
  "S06bsu023_u:306": "te ca viṃśatidhā,",
  "S06bsu023_u:307": "tatra nīlādi nava,",
  "S06bsu023_u:308": "dīrghādyekādaśa /",
  "S06bsu023_u:309": "etatsarvaṃ rūpaṃ pāramārthikaṃ nāstīti pratijñā,",
  "S06bsu023_u:310": "svarūpeṇa hetuḥ /",
  "S06bsu023_u:311": "svahetunā tathaiva janito yathāvat paramārthikaṃ tu /",
  "S06bsu023_u:312": "yathā jalacandraḥ iti dṛṣṭāntaḥ /",
  "S06bsu023_u:313": "svarūpeṇa nāsti rupamityasyāyamabhiprāyaḥ /",
  "S06bsu023_u:314": "“pararūpeṇa rūpaṃ nāsti,",
  "S06bsu023_u:315": "svarūpeṇa vā ubhayarūpeṇa vā anubhayarūpeṇa veti” śāstram //",
  "S06bsu023_u:316": "utpādakahetupakṣo vikalpaḥ //",
  "S06bsu023_u:317": "“na sat nāsat na sadasat na cāpyanubhayātmakam” /",
  "S06bsu023_u:318": "iti śāstram // //",
  "S06bsu023_u:319": "kartṛpakṣo vikalpaḥ,",
  "S06bsu023_u:320": "tatra vilomnā nidarśanam /",
  "S06bsu023_u:321": "“na sannāsanna sadasanna cāpyanubhayātmakam /",
  "S06bsu023_u:322": "catuḥkoṭivinirmuktaṃ tattvaṃ mādhyamikā viduḥ” //",
  "S06bsu023_u:323": "“na svati nāpi parato na dvābhyāṃ nāpyahetutaḥ /",
  "S06bsu023_u:324": "utpannā jātu dṛśyante bhāvāḥ kvacana kecana” //",
  "S06bsu023_u:325": "tatra sato vidyamānasyotpādāyogāt vidyamānasyotpāde niravadhijanmaprasaṅgenānavasthā syāt /",
  "S06bsu023_u:326": "asadutpāde śaśaviṣāṇādīnāmutpādaprasaṅgāddhetoḥ prāk asaditi cet,",
  "S06bsu023_u:327": "tadeva cintyate - hetoḥ kimutpadyate sadasadvā?",
  "S06bsu023_u:328": "ubhayātmakasyotpāde viruddhadharmayorekasvabhāvatābhyupagamaḥ kathaṃ syāt?",
  "S06bsu023_u:329": "bhavatu viruddhadharmabandhanasvarūpaṃ ca pararūpanimittakam /",
  "S06bsu023_u:330": "tacca pararūpaṃ viruddhadharmābhyāsaḥ,",
  "S06bsu023_u:331": "sa ca bhedakaḥ /",
  "S06bsu023_u:332": "yatra parapratipattistatra kiṃ svarūpapratipattireva nāsti?",
  "S06bsu023_u:333": "pratītirasti,",
  "S06bsu023_u:334": "na svarūpapratipattiḥ /",
  "S06bsu023_u:335": "iyameva pratītiriti cet,",
  "S06bsu023_u:336": "tarhi apratītireva pratītiḥ /",
  "S06bsu023_u:337": "kiṃ brūmaḥ? atha ghaṭe paṭābhāvo 'sti /",
  "S06bsu023_u:338": "ghaṭaḥ paṭo na bhavatīti cet,",
  "S06bsu023_u:339": "miśrapratītirapi nāsti /",
  "S06bsu023_u:340": "tasmāt ghaṭo bhāvābhāvātmakaḥ,",
  "S06bsu023_u:341": "ataḥ siddhāḥ dvirūpatā /",
  "S06bsu023_u:342": "(MŚālSū, Vaidya 116) satyam,",
  "S06bsu023_u:343": "yadi vyavahartavyaikaśarīratāṃ tyaktvā prasahya rūpasyābhāvasya kiṃcidrūpaṃ syāt,",
  "S06bsu023_u:344": "tatra hyananyagatikobhayābhāvasvarūpopalambhāt abhāvo vyavahriyate ghaṭasyeti /",
  "S06bsu023_u:345": "tasmānna dvisvabhāvasya janma /",
  "S06bsu023_u:346": "ahetukotpannaṃ sarvaṃ sarvasmādutpadyate /",
  "S06bsu023_u:347": "atha hetuśabdo na nityaikaheturapekṣitaḥ,",
  "S06bsu023_u:348": "tasyotpāde sarvadaiva udayavyayau syātām,",
  "S06bsu023_u:349": "nityaikahetūtpannāpekṣāyā ayogāt /",
  "S06bsu023_u:350": "parāpekṣāyāṃ so 'pi anityaḥ,",
  "S06bsu023_u:351": "anityaṃ prati vikalpe sarvaṃ pūrvadāpadyate //",
  "S06bsu023_u:352": "ataḥ svasmāt svayamutpadyate,",
  "S06bsu023_u:353": "anyasmādvā?",
  "S06bsu023_u:354": "nādyaḥ, prāganutpannaḥ svayamutpadyate /",
  "S06bsu023_u:355": "kimanutpannena rūpeṇa utpannena vā?",
  "S06bsu023_u:356": "anutpannena rūpeṇa anutpanna evotpannaḥ,",
  "S06bsu023_u:357": "anutpādena rūpeṇotpādāyogāt /",
  "S06bsu023_u:358": "atha prāgabhāvaḥ anutpannaśabdavācyaḥ,",
  "S06bsu023_u:359": "tat kiṃ prāgabhāvaḥ svena rūpeṇotpadyate?",
  "S06bsu023_u:360": "yadyevam, tadā abhāvanaṃ bhāvaḥ,",
  "S06bsu023_u:361": "paścādbhāva iti cet,",
  "S06bsu023_u:362": "tatra kimabhāva eva bhāvo bhavati?",
  "S06bsu023_u:363": "evaṃ sati abhāvasya punaḥpunarutpāde na prayojanamutpaśyāmaḥ,",
  "S06bsu023_u:364": "anavadhirutpādaśceti pararūpeṇotpāde ca apūrvakotpāda evāṅgīkṛtaḥ syāt /",
  "S06bsu023_u:365": "na caivaṃ siddhāntaḥ,",
  "S06bsu023_u:366": "utpannena utpāde vā saṃsāreṣu utpādaviramābhāvaprasaṅgaḥ prayojanābhāvaśca /",
  "S06bsu023_u:367": "dvitīyo 'pi na,",
  "S06bsu023_u:368": "anyasmādanyotpādāt /",
  "S06bsu023_u:369": "atha vā - svayameva anyarūpeṇa utpadyate,",
  "S06bsu023_u:370": "svātmani kāritravirodhaḥ,",
  "S06bsu023_u:371": "svātmani kriyāvirodhāt /",
  "S06bsu023_u:372": "na parata utpādaḥ,",
  "S06bsu023_u:373": "kutastatra siddhasya vā asiddhasya vā?",
  "S06bsu023_u:374": "uktamatrottaram - siddhasya utpādena kim,",
  "S06bsu023_u:375": "asiddhasya utpāda eva nāsti /",
  "S06bsu023_u:376": "ityādinā 'pi ubhayapakṣataḥ pratyekaṃ ye prasahu(jya?)",
  "S06bsu023_u:377": "nte, dvayorbhāve kathaṃ na bhavati iti nyāyāt //",
  "S06bsu023_u:378": "nāpyahetutaḥ,",
  "S06bsu023_u:379": "sarvatra sarvadotpādaprasaṅgāt,",
  "S06bsu023_u:380": "tathā anutpādaprasaṅgācca /",
  "S06bsu023_u:381": "kuta etat? asmātpramāṇāt /",
  "S06bsu023_u:382": "tadyathā - yat svatantraṃ na tat kādācitkam,",
  "S06bsu023_u:383": "yathā anyā sāmagrī /",
  "S06bsu023_u:384": "svātantryaṃ ca vivādapadam /",
  "S06bsu023_u:385": "tasmāt kādācitkatayā paratantratā vyāptā /",
  "S06bsu023_u:386": "yat kādācitkaṃ tatparatantram,",
  "S06bsu023_u:387": "yathā kuśūlatalanimīlitaṃ bījamaṅkurajananaṃ prati /",
  "S06bsu023_u:388": "kādācitkāśca bhāvāḥ /",
  "S06bsu023_u:389": "iti vivādapadam /",
  "S06bsu023_u:390": "yat paratantraṃ tatpratītyasamutpannam,",
  "S06bsu023_u:391": "yathā tadeva vījam /",
  "S06bsu023_u:392": "paratantrāśca bhāvā vivādapadam /",
  "S06bsu023_u:393": "yatpratītyotpannaṃ tannotpannaṃ svabhāvataḥ /",
  "S06bsu023_u:394": "yathā jalacandraḥ pratītyotpannaśca /",
  "S06bsu023_u:395": "paratantrāśca bhāvā vivādapadam //",
  "S06bsu023_u:396": "āryacandrapradīpasūtre -",
  "S06bsu023_u:397": "yaḥ pratyayairjāyati sa hyajāto",
  "S06bsu023_u:398": "na tasya utpāda sabhāvato 'sti /",
  "S06bsu023_u:399": "yaḥ pratyayādhīnu sa śūnya uktaḥ",
  "S06bsu023_u:400": "yaḥ śūnyatāṃ jānati so 'pramattaḥ //",
  "S06bsu023_u:401": "iti vacanaṃ dhāryaṃ manasikāryaṃ sarvathā sarvadā sarvadarśibhiḥ //",
  "S06bsu023_u:402": "(madhyamaka - śālistambasūtraṃ samāptam //)"
}