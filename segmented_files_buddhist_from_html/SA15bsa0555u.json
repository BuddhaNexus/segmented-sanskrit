{
  "SA15bsa0555u:0": "Paṇḍitāśokaviracitā",
  "SA15bsa0555u:1": "Sāmānyadūṣaṇadikprasāritā /",
  "SA15bsa0555u:2": "vyāpakannityamekañca sāmānyaṃ yaiḥ prakalpitaṃ /",
  "SA15bsa0555u:3": "mohagranthicchide teṣāṃ tadabhāvaḥ prasādhyate //",
  "SA15bsa0555u:4": "kathamidamavagamyate /",
  "SA15bsa0555u:5": "parasparavilakṣaṇakṣaṇeṣu pratyakṣasamīkṣyamāṇeṣvabhinnadhīdhvaniprasavanibandhanamanuyāyirūpaṃ sāmānyaṃ na mānyaṃ mānīṣiṇāmiti /",
  "SA15bsa0555u:6": "sādhakapramāṇavirahāt bādhakapramāṇasambhavācceti brūmaḥ /",
  "SA15bsa0555u:7": "tathāhi yadidaṃ sāmānyasādhanamanumānamabhidhīyate paraiḥ /",
  "SA15bsa0555u:8": "yadanugatākāraṃ jñānaṃ tadanugatavastunibandhanaṃ yathā bahuṣu puṣpeṣu srak sragiti jñānaṃ /",
  "SA15bsa0555u:9": "asti ca parasparasamparkavikalakalāsu kāryyādivyaktiṣvanugatākāraṃ vijñānaṃ tadanaikāntikatādoṣākrāntaśarīratvānna tadbhāvasādhanāyālaṃ /",
  "SA15bsa0555u:10": "yato bhavati bahuṣu pācakeṣu pācakaḥ pācaka iti ekākāraparāmarśapratyayaḥ /",
  "SA15bsa0555u:11": "na ca teṣvanugatamekaṃ vastu samasti /",
  "SA15bsa0555u:12": "tadbhāve hi prāgeva tathāvidhapratyayotpādaprasaṅgo durvvārapracāraḥ /",
  "SA15bsa0555u:13": "kriyopakārāpekṣāṇāṃ svalakṣaṇānāṃ sāmānyavyañjakatvādayamadoṣa iti cet /",
  "SA15bsa0555u:14": "naitadasti /",
  "SA15bsa0555u:15": "nityānāmanādheyātiśayatayānupakāriṇi sahakāriṇyapekṣāyogāt /",
  "SA15bsa0555u:16": "sātiśayatve vā pratikṣaṇaṃ viśarārūśarīratvāt kriyā kuta iti doṣoduṣpariharaḥ /",
  "SA15bsa0555u:17": "kriyānibandhanatvāt pācakeṣvanugatākārapratyayasya nānaikāntikatādoṣa ityapi vārttaṃ /",
  "SA15bsa0555u:18": "pratibhedaṃ bhidyamānānāṃ karmmaṇāṃ tannibandhanatvāyogāt /",
  "SA15bsa0555u:19": "bhinnānāmapyabhinnākārajñānanibandhanatve vyaktīnāmapi tathā bhāvo na rāja daṇḍanivāritaḥ /",
  "SA15bsa0555u:20": "tataśca sāmānyameva nopeyaṃ syāt /",
  "SA15bsa0555u:21": "iti mūlaharaṃ pakṣamāśrayatā devānāṃ priyeṇa suṣṭha anukūlamācaritaṃ /",
  "SA15bsa0555u:22": "anenaiva nyāyena kriyākārakasambandhamabhinnajñānanibandhanamupakalpayan pratikṣiptaḥ /",
  "SA15bsa0555u:23": "pākakriyātvanibandhanaḥ pācakeṣvanugatākāraḥ pratyayastato nānaikāntikatādoṣa ityapi na mantavyaṃ /",
  "SA15bsa0555u:24": "nahyarthāntarasambandhinī jātirarthāntarapratyayotpattihetuḥ,",
  "SA15bsa0555u:25": "atiprasaṅgāt /",
  "SA15bsa0555u:26": "syādetat samavetasamavāyasambandhabalāt pākakriyāsāmānyaṃ pācakeṣvabhinnākāraṃ parāmarśapratyayamupajanayati tato na yathoktadoṣaḥ /",
  "SA15bsa0555u:27": "tadidamapyasāraṃ /",
  "SA15bsa0555u:28": "yat udayānantarāpavarjjitayā karmmaṇāmevāsambhavāt,",
  "SA15bsa0555u:29": "vinaṣṭe karmmaṇi tat sāmānyaṃ na karmmaṇi tadabhāvādeva nāpi karttarīti sambadvasambandhopyasya nāstīti nābhinnapratyayahetuḥ /",
  "SA15bsa0555u:30": "tasmāt sthitametattadanaikāntikatādoṣaduṣṭatvānnedamanumānaṃ sāmānyasattvāsādhanāya paryyāptamiti /",
  "SA15bsa0555u:31": "itaścāpi na sāmānyasattvāsādhanamidamanumānaṃ /",
  "SA15bsa0555u:32": "yathaiva hi parasparāsaṅkīrṇasvabhāvā api śābaleyādayobhāvāḥ kayācideva tadekakāryyapratiniyamalakṣaṇayā svahetubalāyātayā prakṛtyā tadekamabhimatamanugatarūpamupakurbbate,",
  "SA15bsa0555u:33": "tadaparasāmānyāntaramantareṇānyathānavasthāprasaṅgāt /",
  "SA15bsa0555u:34": "tathā tamekaṃ parāmarśapratyayamupajanayantu kimantarālagaḍunā vyatirekavatā sāmānyenopagatena /",
  "SA15bsa0555u:35": "athocyate pratiniyataśaktayaḥ sarvvabhāvāḥ /",
  "SA15bsa0555u:36": "etacca sāmānyāpalāpibhirapi niyatamabhyupagamanīyaṃ anyathā kutaḥ śālivījaṃ śālyaṅkurameva janayati na kodravāṅkuramiti /",
  "SA15bsa0555u:37": "paraparyyanuyoge bhāvaprakṛtiṃ muktvā kimaparamiha vacanīyamasti /",
  "SA15bsa0555u:38": "etaccottaramasmākamapi na vanaukaḥkulakavalitaṃ,",
  "SA15bsa0555u:39": "tathāhi vayamapyevaṃ śaktā eva vaktuṃ sāmānyamevopakarttuṃ śaktivyaktīnāṃ bhedāviśeṣe 'pi na tadekaṃ vijñānamupajanayitumiti /",
  "SA15bsa0555u:40": "anuttaraṃ vata doṣasaṅkaṭamatrabhavān dṛṣṭidoṣeṇa praviśyamāno 'pi nātmānamātmanā sambedayate /",
  "SA15bsa0555u:41": "tathāhi śālivījatadaṅkurayoradhyakṣānupalambhanibandhane kāryyakāraṇabhāve 'vagate śālivījaṃ śālyaṅkuraṃ janayituṃ śaktaṃ na kodravāṅkuramiti śakyamabhidhātuṃ /",
  "SA15bsa0555u:42": "naivaṃ sāmānyatadvatorupakāryyopakārakabhāvaḥ kutaścana pramāṇānniścitaḥ /",
  "SA15bsa0555u:43": "tatkathamidamuttaramabhidhīyamānamādadhīta sādhimānamityalamalīkanirbandhanena /",
  "SA15bsa0555u:44": "na sādhakapramāṇavirahamātreṇa prekṣāvatāmasadvyavahāraḥ /",
  "SA15bsa0555u:45": "tatastadabhāvasādhakamanumānamabhidhīyamānamasmābhirākalyatāṃ /",
  "SA15bsa0555u:46": "yadyadupalabdhilakṣaṇaprāptaṃ sannopalabhyate tattadasaditi prekṣāvadbhirvyavaharttavyaṃ,",
  "SA15bsa0555u:47": "yathāmbarāmburuhaṃ,",
  "SA15bsa0555u:48": "nopalabhyate copalabdhilakṣaṇaprāptaṃ sāmānyaṃ kvacidapīti svabhāvānupalabdhiḥ /",
  "SA15bsa0555u:49": "na cātrāsidvidoṣodbhāvanayā pratyavasthātavyam /",
  "SA15bsa0555u:50": "tathā hyatrāsidvirbhavantī svarūpato viśeṣaṇato vā bhavet /",
  "SA15bsa0555u:51": "tatra na tāvadādyaṃ sambhavati /",
  "SA15bsa0555u:52": "anyopalambharupasyānupalambhasyābhyupagamāt /",
  "SA15bsa0555u:53": "tasya ca svasambedanapratyakṣasākṣātkṛtasvarūpatvāt kutaḥ svarūpāsidvadoṣāvakāśaḥ /",
  "SA15bsa0555u:54": "athocyate svasambedanameva na sambhavati /",
  "SA15bsa0555u:55": "svātmani kriyāvirodhāt /",
  "SA15bsa0555u:56": "na hi tayaivāsidhārayā saivāsidhārā cchidyate /",
  "SA15bsa0555u:57": "tadebāṅgalyagraṃ tenaivāṅgulyagreṇa spṛśyate iti /",
  "SA15bsa0555u:58": "ato 'sidva evāyaṃ hetuḥ /",
  "SA15bsa0555u:59": "tadidaṃ svasambedanaśabdārthā parijñānavijṛmbhatameva prakaṭayati vāvaḥ /",
  "SA15bsa0555u:60": "tathāhi kalasakaladhautakuvalayādibhyo vyāvṛttaṃ vijñānamupajāyate /",
  "SA15bsa0555u:61": "tena bodharūpatayotpattirevāsya svasambittirucyate,",
  "SA15bsa0555u:62": "prakāśavat /",
  "SA15bsa0555u:63": "na karmmakarttṛkriyābhāvāt /",
  "SA15bsa0555u:64": "ekasyānaṃśarūpasya trairūpyānupapattitaḥ /",
  "SA15bsa0555u:65": "yathaiva hi prakāśakāntaranirapekṣaḥ prakāśaḥ prakāśamāna ātmanaḥ prakāśaka ucyate /",
  "SA15bsa0555u:66": "tathā jñānamapi jñānāntaranirapekṣaṃ prakāśamānamātmanaḥ prakāśamucyate /",
  "SA15bsa0555u:67": "tato 'yaṃ paramārthaḥ /",
  "SA15bsa0555u:68": "na jñānaṃ jñānāntarasaṃvedyamupapadyate nāpyasambiditamucyate /",
  "SA15bsa0555u:69": "yathāprakāre ca svasambedanaśabdārtha vivakṣite na kiñcid vacanīyakamasti kuto yathoktadoṣāvasaraḥ /",
  "SA15bsa0555u:70": "nāpi viśeṣaṇāsidvyāsidvirūdbhāvanīyā /",
  "SA15bsa0555u:71": "upalabdhilakṣaṇaprāptatayā sāmānyasya svayameva parairupagamāt /",
  "SA15bsa0555u:72": "tathānabhyupagame vā na sāmānyabalena vā kuleyādiṣvanugatākārau dhīdhvanī syātāṃ /",
  "SA15bsa0555u:73": "na hi yato yatra jñānābhidhānapravṛttistadanupalakṣaṇe tasya pratītirbhavati, daṇḍivat /",
  "SA15bsa0555u:74": "yat punaridamudyotitamudyotakareṇa /",
  "SA15bsa0555u:75": "kiṃ sāmānyaṃ pratipadyase, na vā /",
  "SA15bsa0555u:76": "yadi pratipadyase kathamapanhuṣe /",
  "SA15bsa0555u:77": "atha na pratipadyase tadā tasyāsidvatvādāśrayāsidvo hetuḥ /",
  "SA15bsa0555u:78": "tadidaṃ tasya dharmmisvarūpitānabhijñatāvijṛmbhitamābhāti /",
  "SA15bsa0555u:79": "yato na vayaṃ vahīrūpatayā sāmānyaṃ dharmmitayāṅgīkurmmahe /",
  "SA15bsa0555u:80": "antarmmātrābhiniveśino bhāvābhāvobhayānubhavāhitavāsanāparipākaprabhavasyādhyastavahirvastuno jñānākārasya dharmbhitayopayogāt /",
  "SA15bsa0555u:81": "sa ca svasambedanapratyakṣasidvatayā na śakyaḥ pratikṣeptuṃ /",
  "SA15bsa0555u:82": "tadatra dharmmiṇi vyavasthitāḥ sadasatve cintayanti /",
  "SA15bsa0555u:83": "kimayaṃ sāmānyaśabdavikalpapratibhāsārtho dharmmī paraparikalpitavahiḥsāmānyanibandhano veti /",
  "SA15bsa0555u:84": "tasya vāhyānupādānatve sādhyatayānupalambho hetuḥ /",
  "SA15bsa0555u:85": "na punastasyaivābhāvaḥ sādhyate /",
  "SA15bsa0555u:86": "tadviṣayaśabdaprayogaprasaṅgāt /",
  "SA15bsa0555u:87": "evambidhe ca dharmmiṇi vivakṣite kuta āśrayāsidvidoṣaḥ /",
  "SA15bsa0555u:88": "yattūcyate /",
  "SA15bsa0555u:89": "pratyakṣapramāṇasidvasvabhāvatayā sāmānyasyāsidva evāyaṃ heturiti /",
  "SA15bsa0555u:90": "tadayuktaṃ,",
  "SA15bsa0555u:91": "tasya svarūpeṇāpratibhāsanāt /",
  "SA15bsa0555u:92": "idameva hi pratyakṣasya pratyakṣatvaṃ yat svarūpasya svabudvau samarpaṇaṃ /",
  "SA15bsa0555u:93": "idaṃ punarmūlyādānakrayi sāmānyaṃ svarūpañca nādarśayati pratyakṣatāñca svīkarttumicchati /",
  "SA15bsa0555u:94": "tathāhi na vayaṃ parasparāsaṃkīrṇaśāvaleyādivyaktibhedapratibhāsanavelāyāṃ tadvilakṣaṇamaparamanugatamadhyakṣeṇekṣāmahe /",
  "SA15bsa0555u:95": "kaṇṭheśanamiva bhūteṣu /",
  "SA15bsa0555u:96": "śāvaleyasāmānyabudverasidveḥ /",
  "SA15bsa0555u:97": "tat kathamadṛṣṭakalpanayātmānamātmanā vipralabhemahi /",
  "SA15bsa0555u:98": "iti nāsidvo hetuḥ /",
  "SA15bsa0555u:99": "nāpyanaikāntikatā śaṅkāviṣayamatipatati,",
  "SA15bsa0555u:100": "vipakṣavṛttyadarśanāt /",
  "SA15bsa0555u:101": "asapakṣe sambhavānupalambhāt /",
  "SA15bsa0555u:102": "sādhāraṇānaikāntikatā mābhūta /",
  "SA15bsa0555u:103": "sandigdhavipakṣavyāvṛttikatā tu pratibandhādarśanādanivārita prasaraiva /",
  "SA15bsa0555u:104": "tadetanna samālocitatarkakarkaśadhiyāmabhidhānaṃ /",
  "SA15bsa0555u:105": "viparyyaye bādhakapramāṇasāmarthyādapasāritasadbhāvatvāttadāśaṅkāyāḥ /",
  "SA15bsa0555u:106": "tathāhyasattve sādhye sattvaṃ vipakṣaḥ /",
  "SA15bsa0555u:107": "tatra pratyakṣavṛttyā bhavitavyaṃ /",
  "SA15bsa0555u:108": "yato yadyadāvikalāpratihatasāmarthyaṃ tattadā bhavatyeva /",
  "SA15bsa0555u:109": "tadyathāvikalabalasakalakāraṇakalāpo 'ṅkuraḥ /",
  "SA15bsa0555u:110": "sati ca cakṣurādisākalye dṛśye vastunyavikalāpratibadvaśaktikāraṇaṃ pratyakṣaṃ jñānamiti svabhāvahetuḥ /",
  "SA15bsa0555u:111": "tato virudvopalambhādvipakṣādvyāvarttamāno hetuḥ /",
  "SA15bsa0555u:112": "asadvyavahārayogyatvena vyāpyata iti vyāptisidvernānaikāntikaḥ /",
  "SA15bsa0555u:113": "abhimatasādhya pratibandhasidvestu virudvatā dūratarasamutsāritarabhasaprasaraiva /",
  "SA15bsa0555u:114": "ato 'sidvatādidūṣaṇaśaṅkākalaṅkālaṅki(kṛ)",
  "SA15bsa0555u:115": "tādvetoḥ prastutavastusidvau sidvamasattvaṃ sāmānyasyetyalamatibadvavistaravisāriṇyā kathayeti viramyate /",
  "SA15bsa0555u:116": "na ca vastusaṃsthānavat sāmānyaṃ vyakterlakṣaṇaṃ /",
  "SA15bsa0555u:117": "na cānuvṛttavyāvṛttavarṇādyātmake jātivyaktī varṇādiniyatapratibhāsapratītiprasaṅgāt /",
  "SA15bsa0555u:118": "vyakterevāsau pratibhāsa iti cet ko 'parastarhi sāmānyasyānugatākāra iti cet /",
  "SA15bsa0555u:119": "nanu varṇasaṃsthāne virahayya kimaparamanugāmi vidyate /",
  "SA15bsa0555u:120": "jātibyaktayoḥ samavāyabalādavibhāvitavibhāgayoḥ kṣīrodakayoriva parasparamiśraṇena pratipatteriti cet /",
  "SA15bsa0555u:121": "na tarhi sāmānyaviśeṣayorekatarasyāpi rūpaṃ gṛhītaṃ /",
  "SA15bsa0555u:122": "svarūpāgrahaṇe 'nayorapyagrahaṇamiti nirālambanaiva sā tādṛśī pratipattiriti paramārtha āveditastāvat nirālambanayā ca pratītyā vyavasthāpyamānaṃ sāmānyaṃ suvyavasthāpitaṃ /",
  "SA15bsa0555u:123": "tasmādviśeṣyāsidvyāpi nāyamasidvo hetuḥ /",
  "SA15bsa0555u:124": "sapakṣe varttamāno virudva ityapi na mantavyaḥ /",
  "SA15bsa0555u:125": "anaikāntikatāpyasya na sambhāvanām arhati /",
  "SA15bsa0555u:126": "asadvyavahārā napekṣatvena hi dṛśyānupalambho vyāptaḥ /",
  "SA15bsa0555u:127": "yadi hi sannapi tatra na pravarttayet /",
  "SA15bsa0555u:128": "iha sāpekṣaḥ syāt /",
  "SA15bsa0555u:129": "tato vipakṣādvyāpakavirudvāvarudvāt /",
  "SA15bsa0555u:130": "vyāvarttamāno 'sadvyavahāre viśrāmyatīti atastenāsadvyavahāreṇānupalambho vyāpyata iti kuto 'nekāntaḥ /",
  "SA15bsa0555u:131": "tataśca sa evārthaḥ samāyātaḥ /",
  "SA15bsa0555u:132": "etāsu pañcasvavabhāsanīṣu pratyakṣavodhe sphuṭamaṅgurīṣu /",
  "SA15bsa0555u:133": "sādhāraṇaṃ ṣaṣṭhamihekṣate yaḥ śṛṅgaṃ śirasyātmana īkṣate saḥ //",
  "SA15bsa0555u:134": "iti //",
  "SA15bsa0555u:135": "sarvvasya ca pūrvvoktasyāyaṃ paramārthaḥ /",
  "SA15bsa0555u:136": "pratyakṣapratibhāsi vartmana pañcasvaṅgulīṣu sthitaṃ sāmānyaṃ pratibhāsate na ca vikalpākārabudvau tathā /",
  "SA15bsa0555u:137": "tā evāsphuṭamūrttayotra hi vibhāsante na jātistataḥ",
  "SA15bsa0555u:138": "sādṛśyabhramakāraṇau punarimāvekopalabdhidhvanī iti //",
  "SA15bsa0555u:139": "sāmānyasidvidūṣaṇadikprasāritā // 3 //",
  "SA15bsa0555u:140": "kṛtiriyaṃ paṇḍitāśokasya // 0 //"
}