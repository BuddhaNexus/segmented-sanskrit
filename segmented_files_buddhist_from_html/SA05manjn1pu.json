{
  "SA05manjn1pu:0": "CONVENTIONS:",
  "SA05manjn1pu:1": "“tv” for “ttv” (as in “satva” etc.)",
  "SA05manjn1pu:2": "“nv” for “nnv” (as in “yanv ahaṃ” etc.)",
  "SA05manjn1pu:3": "Mañjuśrījñānasatvasya Paramārthā Nāmasaṃgītiḥ",
  "SA05manjn1pu:4": "namo mañjuśrīkumārabhūtāya",
  "SA05manjn1pu:5": "atha vajradharaḥ śrīmān durdāntadamakaḥ paraḥ /",
  "SA05manjn1pu:6": "trilokavijayī vīro guhyarāṭ kuliśeśvaraḥ // Mns_1 //",
  "SA05manjn1pu:7": "vibuddhapuṇḍarīkākṣaḥ protphullakamalānanaḥ /",
  "SA05manjn1pu:8": "prollālayan vajravaraṃ svakareṇa muhur muhuḥ // Mns_2 //",
  "SA05manjn1pu:9": "bhṛkuṭītaraṅgapramukhair anantair vajrapāṇibhiḥ /",
  "SA05manjn1pu:10": "durdāntadamakair vīrair vīrabībhatsarūpibhiḥ // Mns_3 //",
  "SA05manjn1pu:11": "ullālayadbhiḥ svakaraiḥ prasphuradvajrakoṭibhiḥ /",
  "SA05manjn1pu:12": "prajñopāyamahākaruṇā- jagadarthakaraiḥ paraiḥ // Mns_4 //",
  "SA05manjn1pu:13": "hṛṣṭatuṣṭāśayair muditaiḥ krodhavigraharūpibhiḥ /",
  "SA05manjn1pu:14": "buddhakṛtyakarair nāthaiḥ sārdhaṃ praṇatavigrahaiḥ // Mns_5 //",
  "SA05manjn1pu:15": "praṇamya nāthaṃ saṃbuddhaṃ bhagavantaṃ tathāgatam /",
  "SA05manjn1pu:16": "kṛtāñjalipuṭo bhūtvā idam āha sthito 'grataḥ // Mns_6 //",
  "SA05manjn1pu:17": "maddhitāya mamārthāya anukampāya me vibho /",
  "SA05manjn1pu:18": "māyājālābhisaṃbodher yathā lābhī bhavāmy ahaṃ // Mns_7 //",
  "SA05manjn1pu:19": "ajñānapaṅkamagnānāṃ kleśavyākulacetasāṃ /",
  "SA05manjn1pu:20": "hitāya sarvasatvānām anuttaraphalāptaye // Mns_8 //",
  "SA05manjn1pu:21": "prakāśayatu saṃbuddho bhagavāṃ śāstā jagadguruḥ /",
  "SA05manjn1pu:22": "mahāsamayatatvajña indriyāśayavit paraḥ // Mns_9 //",
  "SA05manjn1pu:23": "bhagavajjñānakāyasya mahoṣṇīṣasya gīṣpateḥ /",
  "SA05manjn1pu:24": "mañjuśrījñānasatvasya jñānamūrteḥ svayaṃbhuvaḥ // Mns_10 //",
  "SA05manjn1pu:25": "gambhīrārthām udārārthāṃ mahārthām asamāṃ śivāṃ /",
  "SA05manjn1pu:26": "ādimadhyāntakalyāṇīṃ nāmasaṃgītim uttamāṃ // Mns_11 //",
  "SA05manjn1pu:27": "yātītair bhāṣitā buddhair bhāṣiṣyante hy anāgatāḥ /",
  "SA05manjn1pu:28": "pratyutpannāś ca saṃbuddhā yāṃ bhāṣante punaḥ punaḥ // Mns_12 //",
  "SA05manjn1pu:29": "māyājālamahātantre yā cāsmiṃ saṃpragīyate /",
  "SA05manjn1pu:30": "mahāvajradharair hṛṣṭair ameyair mantradhāribhiḥ // Mns_13 //",
  "SA05manjn1pu:31": "ahaṃ caināṃ dhārayiṣyāmy ā niryāṇād dṛḍhāśayaḥ /",
  "SA05manjn1pu:32": "yathā bhavāmy ahaṃ nātha sarvasaṃbuddhaguhyadhṛk // Mns_14 //",
  "SA05manjn1pu:33": "prakāśayiṣye satvānāṃ yathāśayaviśeṣataḥ /",
  "SA05manjn1pu:34": "aśeṣakleśanāśāya aśeṣājñānahānaye // Mns_15 //",
  "SA05manjn1pu:35": "evam adhyeṣya guhyendro vajrapāṇis tathāgataṃ /",
  "SA05manjn1pu:36": "kṛtāñjalipuṭo bhūtvā prahvakāyasthito 'grataḥ // Mns_16 //",
  "SA05manjn1pu:37": "adhyeṣaṇāgāthāḥ ṣoḍaśa",
  "SA05manjn1pu:38": "atha śākyamunir bhagavāṃ saṃbuddho dvipadottamaḥ /",
  "SA05manjn1pu:39": "nirṇamayyāyatāṃ sphītāṃ svajihvāṃ svamukhāc chubhāṃ // Mns_17 //",
  "SA05manjn1pu:40": "smitaṃ saṃdarśya lokānām apāyatrayaśodhanaṃ /",
  "SA05manjn1pu:41": "trailokyābhāsakaraṇaṃ caturmārāriśāsanaṃ // Mns_18 //",
  "SA05manjn1pu:42": "trilokam āpūrayantyā brāhmyā madhurayā girā /",
  "SA05manjn1pu:43": "pratyabhāṣata guhyendraṃ vajrapāṇiṃ mahābalaṃ // Mns_19 //",
  "SA05manjn1pu:44": "sādhu vajradharaḥ śrīmāṃ sādhu te vajrapāṇaye /",
  "SA05manjn1pu:45": "yas tvaṃ jagaddhitārthāya mahākaruṇayānvitaḥ // Mns_20 //",
  "SA05manjn1pu:46": "mahārthāṃ nāmasaṃgītiṃ pavitrām aghanāśanīṃ /",
  "SA05manjn1pu:47": "mañjuśrījñānakāyasya mattaḥ śrotuṃ samudyataḥ // Mns_21 //",
  "SA05manjn1pu:48": "tat sādhu deśayāmy eṣa ahaṃ te guhyakādhipaḥ /",
  "SA05manjn1pu:49": "śṛṇu tvam ekāgramanās tat sādhu bhagavann iti // Mns_22 //",
  "SA05manjn1pu:50": "prativacanagāthāḥ ṣaṭ",
  "SA05manjn1pu:51": "atha śākyamunir bhagavāṃ savakalaṃ mantrakulaṃ mahat /",
  "SA05manjn1pu:52": "mantravidyādharakulaṃ vyavalokya kulatrayaṃ // Mns_23 //",
  "SA05manjn1pu:53": "lokalokottarakulaṃ lokālokakulaṃ mahat /",
  "SA05manjn1pu:54": "mahāmudrākulaṃ cāgryaṃ mahoṣṇīṣakulaṃ mahat // Mns_24 //",
  "SA05manjn1pu:55": "ṣaṭkulāvalokanagāthe dve",
  "SA05manjn1pu:56": "imāṃ ṣaḍmantrarājānaṃ saṃyuktām advayodayāṃ /",
  "SA05manjn1pu:57": "anutpādadharmiṇīṃ gāthāṃ bhāṣate sma girāṃ pateḥ // Mns_25 //",
  "SA05manjn1pu:58": "a ā i ī u ū e ai o au aṃ aḥ sthito hṛdi /",
  "SA05manjn1pu:59": "jñānamūrtir ahaṃ buddho buddhānāṃ tryadhvavartināṃ // Mns_26 //",
  "SA05manjn1pu:60": "oṃ vajratīkṣṇaduḥkhacchedaprajñājñānamūrtaye /",
  "SA05manjn1pu:61": "jñānakāyavāgīśvaraarapacanāye te namaḥ // Mns_27 //",
  "SA05manjn1pu:62": "māyājālābhisaṃbodhikramagāthās tisraḥ //",
  "SA05manjn1pu:63": "tadyathā bhagavāṃ buddhaḥ saṃbuddho 'kārasaṃbhavaḥ /",
  "SA05manjn1pu:64": "akāraḥ sarvavarṇāgryo mahārthaḥ paramākṣaraḥ // Mns_28 //",
  "SA05manjn1pu:65": "mahāprāṇo hy anutpādo vāgudāhāravarjitaḥ /",
  "SA05manjn1pu:66": "sarvābhilāpahetvagryaḥ sarvavāksuprabhāsvaraḥ // Mns_29 //",
  "SA05manjn1pu:67": "mahāmahamahārāgaḥ sarvasatvaratiṃkaraḥ /",
  "SA05manjn1pu:68": "mahāmahamahādveṣaḥ sarvakleśamahāripuḥ // Mns_30 //",
  "SA05manjn1pu:69": "mahāmahamahāmoho mūḍhadhīmohasūdanaḥ /",
  "SA05manjn1pu:70": "mahāmahamahākrodho mahākrodharipur mahān // Mns_31 //",
  "SA05manjn1pu:71": "mahāmahamahālobhaḥ sarvalobhanisūdanaḥ /",
  "SA05manjn1pu:72": "mahākāmo mahāsaukhyo mahāmodo mahāratiḥ // Mns_32 //",
  "SA05manjn1pu:73": "mahārūpo mahākāyo mahāvarṇo mahāvapuḥ /",
  "SA05manjn1pu:74": "mahānāma mahodāro mahāvipulamaṇḍalaḥ // Mns_33 //",
  "SA05manjn1pu:75": "mahāprajñāyudhadharo mahākleśāṅkuśo 'graṇīḥ /",
  "SA05manjn1pu:76": "mahāyaśā mahākīrtir mahājyotir mahādyutiḥ // Mns_34 //",
  "SA05manjn1pu:77": "mahāmāyādharo vidvān mahāmāyārthasādhakaḥ /",
  "SA05manjn1pu:78": "mahāmāyāratirato mahāmāyendrajālikaḥ // Mns_35 //",
  "SA05manjn1pu:79": "mahādānapatiḥ śreṣṭho mahāśīladharo 'graṇīḥ /",
  "SA05manjn1pu:80": "mahākṣāntidharo dhīro mahāvīryaparākramaḥ // Mns_36 //",
  "SA05manjn1pu:81": "mahādhyānasamādhistho mahāprajñāśarīradhṛk /",
  "SA05manjn1pu:82": "mahābalo mahopāyaḥ praṇidhijñānasāgaraḥ // Mns_37 //",
  "SA05manjn1pu:83": "mahāmaitrīmayo 'meyo mahākāruṇiko 'gradhīḥ /",
  "SA05manjn1pu:84": "mahāprajño mahādhīmāṃ mahopāyo mahākṛtiḥ // Mns_38 //",
  "SA05manjn1pu:85": "mahāṛddhibalopeto mahāvego mahājavaḥ /",
  "SA05manjn1pu:86": "maharddhiko maheśākhyo mahābalaparākramaḥ // Mns_39 //",
  "SA05manjn1pu:87": "mahābhavādrisaṃbhettā mahāvajradharo ghanaḥ /",
  "SA05manjn1pu:88": "mahākrūro mahāraudro mahābhayabhayaṃkaraḥ // Mns_40 //",
  "SA05manjn1pu:89": "mahāvidyottamo nātho mahāmantrottamo guruḥ /",
  "SA05manjn1pu:90": "mahāyānanayārūḍho mahāyānanayottamaḥ // Mns_41 //",
  "SA05manjn1pu:91": "vajradhātumahāmaṇḍalagāthāś caturdaśa //",
  "SA05manjn1pu:92": "mahāvairocano buddho mahāmaunī mahāmuniḥ /",
  "SA05manjn1pu:93": "mahāmantranayodbhūto mahāmantranayātmakaḥ // Mns_42 //",
  "SA05manjn1pu:94": "daśapāramitāprāpto daśapāramitāśrayaḥ /",
  "SA05manjn1pu:95": "daśapāramitāśuddhir daśapāramitānayaḥ // Mns_43 //",
  "SA05manjn1pu:96": "daśabhūmīśvaro nātho daśabhūmipratiṣṭhitaḥ /",
  "SA05manjn1pu:97": "daśajñānaviśuddhātmā daśajñānaviśuddhadhṛk // Mns_44 //",
  "SA05manjn1pu:98": "daśākāro daśārthārtho munīndro daśabalo vibhuḥ /",
  "SA05manjn1pu:99": "aśeṣaviśvārthakaro daśākāravaśī mahān // Mns_45 //",
  "SA05manjn1pu:100": "anādhir niṣprapañcātmā śuddhātmā tathatātmakaḥ /",
  "SA05manjn1pu:101": "bhūtavādī yathāvādī tathākārī ananyavāk // Mns_46 //",
  "SA05manjn1pu:102": "advayo 'dvayavādī ca bhūtakoṭivyavasthitaḥ /",
  "SA05manjn1pu:103": "nairātmyasiṃhanirnāda kutīrthyamṛgabhīkaraḥ // Mns_47 //",
  "SA05manjn1pu:104": "sarvatrago 'moghagatis tathāgatamanojavaḥ /",
  "SA05manjn1pu:105": "jino jitārir vijayī cakravartī mahābalaḥ // Mns_48 //",
  "SA05manjn1pu:106": "gaṇamukhyo gaṇācāryo gaṇeśo gaṇapatir vaśī /",
  "SA05manjn1pu:107": "mahānubhāvo dhaureyo 'nanyaneyo mahānayaḥ // Mns_49 //",
  "SA05manjn1pu:108": "vāgīśo vākpatir vāgmī vācaspatir anantagīḥ /",
  "SA05manjn1pu:109": "satyavāk satyavādī ca catuḥsatyopadeśakaḥ // Mns_50 //",
  "SA05manjn1pu:110": "avaivartiko hy anāgāmī khaḍgaḥ pratyekanāyakaḥ /",
  "SA05manjn1pu:111": "nānāniryāṇaniryāto mahābhūtaikakāraṇaḥ // Mns_51 //",
  "SA05manjn1pu:112": "arhan kṣīṇāsravo bhikṣur vītarāgo jitendriyaḥ /",
  "SA05manjn1pu:113": "kṣemaprāpto 'bhayaprāptaḥ śītībhūto hy anāvilaḥ // Mns_52 //",
  "SA05manjn1pu:114": "vidyācaraṇasaṃpannaḥ sugato lokavit paraḥ /",
  "SA05manjn1pu:115": "nirmamo nirahaṃkāraḥ satyadvayanaye sthitaḥ // Mns_53 //",
  "SA05manjn1pu:116": "saṃsārapārakoṭisthaḥ kṛtakṛtyaḥ sthale sthitaḥ /",
  "SA05manjn1pu:117": "kaivalyajñānaniṣṭhyūtaḥ prajñāśastro vidāraṇaḥ // Mns_54 //",
  "SA05manjn1pu:118": "saddharmo dharmarāḍ bhāsvāṃ lokālokakaraḥ paraḥ /",
  "SA05manjn1pu:119": "dharmeśvaro dharmarājā śreyomārgopadeśakaḥ // Mns_55 //",
  "SA05manjn1pu:120": "siddhārthaḥ siddhasaṃkalpaḥ sarvasaṃkalpavarjitaḥ /",
  "SA05manjn1pu:121": "nirvikalpo 'kṣayo dhātur dharmadhātuḥ paro 'vyayaḥ // Mns_56 //",
  "SA05manjn1pu:122": "puṇyavān puṇyasaṃbhāro jñānaṃ jñānākaraṃ mahat /",
  "SA05manjn1pu:123": "jñānavān sadasajjñānī saṃbhāradvayasaṃbhṛtaḥ // Mns_57 //",
  "SA05manjn1pu:124": "śāśvato viśvarāḍ yogī dhyānaṃ dhyeyo dhiyāṃ patiḥ /",
  "SA05manjn1pu:125": "pratyātmavedyo hy acalaḥ paramādyas trikāyadhṛk // Mns_58 //",
  "SA05manjn1pu:126": "pañcakāyātmako buddhaḥ pañcajñānātmako vibhuḥ /",
  "SA05manjn1pu:127": "pañcabuddhātmamakuṭaḥ pañcacakṣur asaṅgadhṛk // Mns_59 //",
  "SA05manjn1pu:128": "janakaḥ sarvabuddhānāṃ buddhaputraḥ paro varaḥ /",
  "SA05manjn1pu:129": "prajñābhavodbhavo 'yonir dharmayonir bhavāntakṛt // Mns_60 //",
  "SA05manjn1pu:130": "ghanaikasāro vajrātmā sadyojāto jagatpatiḥ /",
  "SA05manjn1pu:131": "gaganodbhavaḥ svayaṃbhūḥ prajñājñānānalo mahān // Mns_61 //",
  "SA05manjn1pu:132": "vairocano mahādīptir jñānajyotir virocanaḥ /",
  "SA05manjn1pu:133": "jagatpradīpo jñānolko mahātejāḥ prabhāsvaraḥ // Mns_62 //",
  "SA05manjn1pu:134": "vidyārājo 'gramantreśo mantrarājā mahārthakṛt /",
  "SA05manjn1pu:135": "mahoṣṇīṣo 'dbhutoṣṇīṣo viśvadarśī viyatpatiḥ // Mns_63 //",
  "SA05manjn1pu:136": "sarvabuddhātmabhāvāgryo jagadānandalocanaḥ /",
  "SA05manjn1pu:137": "viśvarūpī vidhātā ca pūjyo mānyo mahāṛṣiḥ // Mns_64 //",
  "SA05manjn1pu:138": "kulatrayadharo mantrī mahāsamayamantradhṛk /",
  "SA05manjn1pu:139": "ratnatrayadharaḥ śreṣṭhas triyānottamadeśakaḥ // Mns_65 //",
  "SA05manjn1pu:140": "amoghapāśo vijayī vajrapāśo mahāgrahaḥ /",
  "SA05manjn1pu:141": "vajrāṅkuśo mahāpāśo vajrabhairavabhīkaraḥ // Mns_66 //",
  "SA05manjn1pu:142": "suviśuddhadharmadhātujñānagāthāḥ pādonapañcaviṃśatiḥ //",
  "SA05manjn1pu:143": "krodharāṭ ṣaṇmukho bhīmaḥ ṣaḍnetraḥ ṣaḍbhujo balī /",
  "SA05manjn1pu:144": "daṃṣṭrākarālakaṅkālo halāhalaśatānanaḥ // Mns_67 //",
  "SA05manjn1pu:145": "yamāntako vighnarāḍ vajravego bhayaṃkaraḥ /",
  "SA05manjn1pu:146": "vighuṣṭavajro hṛdvajro māyāvajro mahodaraḥ // Mns_68 //",
  "SA05manjn1pu:147": "kuliśeśo vajrayonir vajramaṇḍo nabhopamaḥ /",
  "SA05manjn1pu:148": "acalaikajaṭāṭopo gajacarmapaṭārdradhṛk // Mns_69 //",
  "SA05manjn1pu:149": "hāhākāro mahāghoro hīhīkāro bhayānakaḥ /",
  "SA05manjn1pu:150": "aṭṭahāso mahāhāso vajrahāso mahāravaḥ // Mns_70 //",
  "SA05manjn1pu:151": "vajrasatvo mahāsatvo vajrarājo mahāsukhaḥ /",
  "SA05manjn1pu:152": "vajracaṇḍo mahāmodo vajrahūṃkārahūṃkṛtiḥ // Mns_71 //",
  "SA05manjn1pu:153": "vajrabāṇāyudhadharo vajrakhaḍgo nikṛntanaḥ /",
  "SA05manjn1pu:154": "viśvavajradharo vajrī ekavajrī raṇaṃjahaḥ // Mns_72 //",
  "SA05manjn1pu:155": "vajrajvālākarālākṣo vajrajvālāśiroruhaḥ /",
  "SA05manjn1pu:156": "vajrāveśo mahāveśaḥ śatākṣo vajralocanaḥ // Mns_73 //",
  "SA05manjn1pu:157": "vajraromāṅkuratanur vajraromaikavigrahaḥ /",
  "SA05manjn1pu:158": "vajrakoṭinakhārambho vajrasāraghanacchaviḥ // Mns_74 //",
  "SA05manjn1pu:159": "vajramālādharaḥ śrīmāṃ vajrābharaṇabhūṣitaḥ /",
  "SA05manjn1pu:160": "hāhāṭṭahāsa nirghoṣo vajraghoṣaḥ ṣaḍakṣaraḥ // Mns_75 //",
  "SA05manjn1pu:161": "mañjughoṣo mahānādas trailokyaikavaro mahān /",
  "SA05manjn1pu:162": "ākāśadhātuparyanto ghoṣo ghoṣavatāṃ varaḥ // Mns_76 //",
  "SA05manjn1pu:163": "ādarśajñānagāthāḥ pādonasārdhadaśa //",
  "SA05manjn1pu:164": "tathātābhūtanairātmyaṃ bhūtakoṭir anakṣaraḥ /",
  "SA05manjn1pu:165": "śūnyatāvādivṛṣabho gambhīrodāragarjanaḥ // Mns_77 //",
  "SA05manjn1pu:166": "dharmaśaṅkho mahāśabdo dharmagaṇḍī mahāraṇaḥ /",
  "SA05manjn1pu:167": "apratiṣṭhitanirvāṇo daśadigdharmadundubhiḥ // Mns_78 //",
  "SA05manjn1pu:168": "arūpo rūpavān agryo nānārūpo manomayaḥ /",
  "SA05manjn1pu:169": "sarvarūpāvabhāsaśrīr aśeṣapratibimbadhṛk // Mns_79 //",
  "SA05manjn1pu:170": "apradhṛṣyo maheśākhyas traidhātukamaheśvaraḥ /",
  "SA05manjn1pu:171": "samucchritāryamārgastho dharmaketur mahodayaḥ // Mns_80 //",
  "SA05manjn1pu:172": "trailokyaikakumārāṅgaḥ sthaviro vṛddhaḥ prajāpatiḥ /",
  "SA05manjn1pu:173": "dvātriṃśallakṣaṇadharaḥ kāntas trailokyasundaraḥ // Mns_81 //",
  "SA05manjn1pu:174": "lokajñānaguṇācāryo lokācāryo viśāradaḥ /",
  "SA05manjn1pu:175": "nāthas trātā trilokāptaḥ śaraṇaṃ tāyī niruttaraḥ // Mns_82 //",
  "SA05manjn1pu:176": "gaganābhogasaṃbhogaḥ sarvajñajñānasāgaraḥ /",
  "SA05manjn1pu:177": "avidyāṇḍakośasaṃbhettā bhavapañjaradāraṇaḥ // Mns_83 //",
  "SA05manjn1pu:178": "śamitāśeṣasaṃkleśaḥ saṃsārārṇavapāragaḥ /",
  "SA05manjn1pu:179": "jñānābhiṣekamakuṭaḥ samyaksaṃbuddhabhūṣaṇaḥ // Mns_84 //",
  "SA05manjn1pu:180": "triduḥkhaduḥkhaśamanas tryanto 'nantas trimuktigaḥ /",
  "SA05manjn1pu:181": "sarvāvaraṇanirmukta ākāśasamatāṃgataḥ // Mns_85 //",
  "SA05manjn1pu:182": "sarvakleśamalātītas tryadhvānadhvagatiṃgataḥ /",
  "SA05manjn1pu:183": "sarvasatvamahānāgo guṇaśekharaśekharaḥ // Mns_86 //",
  "SA05manjn1pu:184": "sarvopadhivinirmukto vyomavartmani susthitaḥ /",
  "SA05manjn1pu:185": "mahācintāmaṇidharaḥ sarvaratnottamo vibhuḥ // Mns_87 //",
  "SA05manjn1pu:186": "mahākalpataruḥ sphīto mahābhadraghaṭottamaḥ /",
  "SA05manjn1pu:187": "sarvasatvārthakṛt kartā hitaiṣī satvavatsalaḥ // Mns_88 //",
  "SA05manjn1pu:188": "śubhāśubhajñaḥ kālajñaḥ samayajñaḥ samayī vibhuḥ /",
  "SA05manjn1pu:189": "satvendriyajño velajño vimuktitrayakovidaḥ // Mns_89 //",
  "SA05manjn1pu:190": "guṇī guṇajño dharmajñaḥ praśasto maṅgalodayaḥ /",
  "SA05manjn1pu:191": "sarvamaṅgalamāṅgalyaḥ kīrtir lakṣmīr yaśaḥ śubhaḥ // Mns_90 //",
  "SA05manjn1pu:192": "mahotsavo mahāśvāso mahānando mahāratiḥ /",
  "SA05manjn1pu:193": "satkāraḥ satkṛtir bhūtiḥ pramodaḥ śrīr yaśaspatiḥ // Mns_91 //",
  "SA05manjn1pu:194": "vareṇyo varadaḥ śreṣṭhaḥ śaraṇyaḥ śaraṇottamaḥ /",
  "SA05manjn1pu:195": "mahābhayāriḥ pravaro niḥśeṣabhayanāśanaḥ // Mns_92 //",
  "SA05manjn1pu:196": "śikhī śikhaṇḍī jaṭilo jaṭī mauṇḍī kirīṭimān /",
  "SA05manjn1pu:197": "pañcānanaḥ pañcaśikhaḥ pañcacīrakaśekharaḥ // Mns_93 //",
  "SA05manjn1pu:198": "mahāvratadharo mauñjī brahmacārī vratottamaḥ /",
  "SA05manjn1pu:199": "mahātapās taponiṣṭhaḥ snātako gautamo 'graṇīḥ // Mns_94 //",
  "SA05manjn1pu:200": "brahmavid brāhmaṇo brahmā brahmanirvāṇam āptavān /",
  "SA05manjn1pu:201": "muktir mokṣo vimokṣāṅgo vimuktiḥ śāntatā śivaḥ // Mns_95 //",
  "SA05manjn1pu:202": "nirvāṇaṃ nirvṛtiḥ śāntiḥ śreyo niryāṇam antakaḥ /",
  "SA05manjn1pu:203": "sukhaduḥkhāntakṛn niṣṭhā vairāgyam upadhikṣayaḥ // Mns_96 //",
  "SA05manjn1pu:204": "ajayo 'nupamo 'vyakto nirābhāso nirañjanaḥ /",
  "SA05manjn1pu:205": "niṣkalaḥ sarvago vyāpī sūkṣmo bījam anāsravaḥ // Mns_97 //",
  "SA05manjn1pu:206": "arajo virajo vimalo vāntadoṣo nirāmayaḥ /",
  "SA05manjn1pu:207": "suprabuddho vibuddhātmā sarvajñaḥ sarvavit paraḥ // Mns_98 //",
  "SA05manjn1pu:208": "vijñānadharmatātīto jñānam advayarūpadhṛk /",
  "SA05manjn1pu:209": "nirvikalpo nirābhogas tryadhvasaṃbuddhakāryakṛt // Mns_99 //",
  "SA05manjn1pu:210": "anādinidhano buddha ādibuddho niranyvayaḥ /",
  "SA05manjn1pu:211": "jñānaikacakṣur amalo jñānamūrtis tathāgataḥ // Mns_100 //",
  "SA05manjn1pu:212": "vāgīśvaro mahāvādī vādirāḍ vādipuṃgavaḥ /",
  "SA05manjn1pu:213": "vadatāṃ varo variṣṭho vādisiṃho 'parājitaḥ // Mns_101 //",
  "SA05manjn1pu:214": "samantadarśī prāmodyas tejomālī sudarśanaḥ /",
  "SA05manjn1pu:215": "śrīvatsaḥ suprabho dīptir bhā bhāsurakaradyutiḥ // Mns_102 //",
  "SA05manjn1pu:216": "mahābhiṣagvaraḥ śreṣṭhaḥ śalyahartā niruttaraḥ /",
  "SA05manjn1pu:217": "aśeṣabhaiṣajyataruḥ kleśavyādhimahāripuḥ // Mns_103 //",
  "SA05manjn1pu:218": "trailokyatilakaḥ kāntaḥ śrīmāṃ nakṣatramaṇḍalaḥ /",
  "SA05manjn1pu:219": "daśadigvyomaparyanto dharmadhvajamahocchrayaḥ // Mns_104 //",
  "SA05manjn1pu:220": "jagacchatraikavipulo maitrīkaruṇāmaṇḍalaḥ /",
  "SA05manjn1pu:221": "padmanarteśvaraḥ śrīmāṃ ratnacchatro mahāvibhuḥ // Mns_105 //",
  "SA05manjn1pu:222": "sarvabuddhamahārājā sarvabuddhātmabhāvadhṛk /",
  "SA05manjn1pu:223": "sarvabuddhamahāyogaḥ sarvabuddhaikaśāsanaḥ // Mns_106 //",
  "SA05manjn1pu:224": "vajraratnābhiṣekaśrīḥ sarvaratnādhipeśvaraḥ /",
  "SA05manjn1pu:225": "sarvalokeśvarapatiḥ sarvavajradharādhipaḥ // Mns_107 //",
  "SA05manjn1pu:226": "sarvabuddhamahācittaḥ sarvabuddhamanogatiḥ /",
  "SA05manjn1pu:227": "sarvabuddhamahākāyaḥ sarvabuddhasarasvatiḥ // Mns_108 //",
  "SA05manjn1pu:228": "vajrasūryo mahāloko vajrendruvimalaprabhaḥ /",
  "SA05manjn1pu:229": "virāgādimahārāgo viśvavarṇojjvalaprabhaḥ // Mns_109 //",
  "SA05manjn1pu:230": "saṃbuddhavajraparyaṅko buddhasaṃgītidharmadhṛk /",
  "SA05manjn1pu:231": "buddhapadmodbhavaḥ śrīmāṃ sarvajñajñānakośadhṛk // Mns_110 //",
  "SA05manjn1pu:232": "viśvamāyādharo rājā buddhavidyādharo mahān /",
  "SA05manjn1pu:233": "vajratīkṣṇo mahākhaḍgo viśuddhaḥ paramākṣaraḥ // Mns_111 //",
  "SA05manjn1pu:234": "duḥkhacchedamahāyāno vajradharmamahāyudhaḥ /",
  "SA05manjn1pu:235": "jinajig vajragāmbhīryo vajrabuddhir yathārthavit // Mns_112 //",
  "SA05manjn1pu:236": "sarvapāramitāpūrī sarvabhūmivibhūṣaṇaḥ /",
  "SA05manjn1pu:237": "viśuddhadharmanairātmyaṃ samyagjñānenduhṛtprabhaḥ // Mns_113 //",
  "SA05manjn1pu:238": "māyājālamahodyogaḥ sarvatantrādhipaḥ paraḥ /",
  "SA05manjn1pu:239": "aśeṣavajraparyaṅko niḥśeṣajñānakāyadhṛk // Mns_114 //",
  "SA05manjn1pu:240": "samantabhadraḥ sumatiḥ kṣitigarbho jagaddhṛtiḥ /",
  "SA05manjn1pu:241": "sarvabuddhamahāgarbho viśvanirmāṇacakradhṛk // Mns_115 //",
  "SA05manjn1pu:242": "sarvabhāvasvabhāvāgryaḥ sarvabhāvasvabhāvadhṛk /",
  "SA05manjn1pu:243": "anutpādadharmā viśvārthaḥ sarvadharmasvabhāvadhṛk // Mns_116 //",
  "SA05manjn1pu:244": "ekakṣaṇamahāprājñaḥ sarvadharmāvabodhadhṛk /",
  "SA05manjn1pu:245": "sarvadharmābhisamayo bhūtāntamunir agradhīḥ // Mns_117 //",
  "SA05manjn1pu:246": "stimitaḥ suprasannātmā samyaksaṃbuddhabodhidhṛk /",
  "SA05manjn1pu:247": "pratyakṣaḥ sarvabuddhānāṃ jñānārciḥ suprabhāsvaraḥ // Mns_118 //",
  "SA05manjn1pu:248": "pratyavekṣaṇājñānagāthā dvācatvāriṃśat",
  "SA05manjn1pu:249": "iṣṭārthasādhakaḥ paraḥ sarvāpāyaviśodhakaḥ /",
  "SA05manjn1pu:250": "sarvasatvottamo nāthaḥ sarvasatvapramocakaḥ // Mns_119 //",
  "SA05manjn1pu:251": "kleśasaṃgrāmaśūraikaḥ ajñānaripudarpahā /",
  "SA05manjn1pu:252": "dhīḥ śṛṅgāradharaḥ śrīmān vīrabībhatsarūpadhṛk // Mns_120 //",
  "SA05manjn1pu:253": "bāhudaṇḍaśatākṣepaḥ padanikṣepanartanaḥ /",
  "SA05manjn1pu:254": "śrīmacchatabhujābhogo gaganābhoganartanaḥ // Mns_121 //",
  "SA05manjn1pu:255": "ekapādatalākrānta- mahīmaṇḍatale sthitaḥ /",
  "SA05manjn1pu:256": "brahmāṇḍaśikharākrānta- pādāṅguṣṭhanakhe sthitaḥ // Mns_122 //",
  "SA05manjn1pu:257": "ekārtho 'dvayadharmārthaḥ paramārtho 'vinaśvaraḥ /",
  "SA05manjn1pu:258": "nānāvijñaptirūpārthaś cittavijñānasantati // Mns_123 //",
  "SA05manjn1pu:259": "aśeṣabhāvārtharatiḥ śūnyatāratir agradhīḥ /",
  "SA05manjn1pu:260": "bhavarāgādyatītaś ca bhavatrayamahāratiḥ // Mns_124 //",
  "SA05manjn1pu:261": "śuddhaśubhrābhradhavalaḥ śaraccandrāṃśusuprabhaḥ /",
  "SA05manjn1pu:262": "bālārkamaṇḍalacchāyo mahārāganakhaprabhaḥ // Mns_125 //",
  "SA05manjn1pu:263": "indranīlāgrasaccīro mahānīlakacāgradhṛk /",
  "SA05manjn1pu:264": "mahāmaṇimayūkhaśrīr buddhanirmāṇabhūṣaṇaḥ // Mns_126 //",
  "SA05manjn1pu:265": "lokadhātuśatākampī ṛddhipādamahākramaḥ /",
  "SA05manjn1pu:266": "mahāsmṛtidharas tattvaś catuḥsmṛtisamādhirāṭ // Mns_127 //",
  "SA05manjn1pu:267": "bodhyaṃgakusumāmodas tathāgataguṇodadhiḥ /",
  "SA05manjn1pu:268": "aṣṭāṅgamārganayavit samyaksaṃbuddhamārgavit // Mns_128 //",
  "SA05manjn1pu:269": "sarvasatvamahāsaṅgo niḥsaṅgo gaganopamaḥ /",
  "SA05manjn1pu:270": "sarvasatvamanojātaḥ sarvasatvamanojavaḥ // Mns_129 //",
  "SA05manjn1pu:271": "sarvasatvendriyārthajñaḥ sarvasatvamanoharaḥ /",
  "SA05manjn1pu:272": "pañcaskandhārthatatvajñaḥ pañcaskandhaviśuddhadhṛk // Mns_130 //",
  "SA05manjn1pu:273": "sarvaniryāṇakoṭisthaḥ sarvaniryāṇakovidaḥ /",
  "SA05manjn1pu:274": "sarvaniryāṇamārgasthaḥ sarvaniryāṇadeśakaḥ // Mns_131 //",
  "SA05manjn1pu:275": "dvādaśāṅgabhavotkhāto dvādaśākāraśuddhadhṛk /",
  "SA05manjn1pu:276": "catuḥsatyanayākāro aṣṭajñānāvabodhadhṛk // Mns_132 //",
  "SA05manjn1pu:277": "dvādaśākārasatyārthaḥ ṣoḍaśākāratattvavit /",
  "SA05manjn1pu:278": "viṃśatyākārasaṃbodhir vibuddhaḥ sarvavit paraḥ // Mns_133 //",
  "SA05manjn1pu:279": "ameyabuddhanirmāṇa- kāyakoṭivibhāvakaḥ /",
  "SA05manjn1pu:280": "sarvakṣaṇābhisamayaḥ sarvacittakṣaṇārthavit // Mns_134 //",
  "SA05manjn1pu:281": "nānāyānanayopāya- jagadarthavibhāvakaḥ /",
  "SA05manjn1pu:282": "yānatritayaniryāta ekayānaphale sthitaḥ // Mns_135 //",
  "SA05manjn1pu:283": "kleśadhātuviśuddhātmā karmadhātukṣayaṃkaraḥ /",
  "SA05manjn1pu:284": "oghodadhisamuttīrṇo yogakāntāraniḥsṛtaḥ // Mns_136 //",
  "SA05manjn1pu:285": "kleśopakleśasaṃkleśa- suprahīṇasavāsanaḥ /",
  "SA05manjn1pu:286": "prajñopāyamahākaruṇā amoghajagadarthakṛt // Mns_137 //",
  "SA05manjn1pu:287": "sarvasaṃjñāprahīṇārtho vijñānārtho nirodhadhṛk /",
  "SA05manjn1pu:288": "sarvasatvamanoviṣayaḥ sarvasatvamanogatiḥ // Mns_138 //",
  "SA05manjn1pu:289": "sarvasatvamano 'ntasthas taccittasamatāṃgataḥ /",
  "SA05manjn1pu:290": "sarvasatvamanohlādī sarvasatvamanoratiḥ // Mns_139 //",
  "SA05manjn1pu:291": "siddhānto vibhramāpetaḥ sarvabhrāntivivarjitaḥ /",
  "SA05manjn1pu:292": "niḥsandigdhamatis tryarthaḥ sarvārthas triguṇātmakaḥ // Mns_140 //",
  "SA05manjn1pu:293": "pañcaskandhārthas triṣkālaḥ sarvakṣaṇavibhāvakaḥ /",
  "SA05manjn1pu:294": "ekakṣaṇābhisaṃbuddhaḥ sarvabuddhasvabhāvadhṛk // Mns_141 //",
  "SA05manjn1pu:295": "anaṅgakāyaḥ kāyāgryaḥ kāyakoṭivibhāvakaḥ /",
  "SA05manjn1pu:296": "aśeṣarūpasaṃdarśī ratnaketur mahāmaṇiḥ // Mns_142 //",
  "SA05manjn1pu:297": "samatājñānagāthāś caturviṃśatiḥ",
  "SA05manjn1pu:298": "sarvasaṃbuddhaboddhavyo buddhabodhir anuttaraḥ /",
  "SA05manjn1pu:299": "anakṣaro mantrayonir mahāmantrakulatrayaḥ // Mns_143 //",
  "SA05manjn1pu:300": "sarvamantrārthajanako mahābindur anakṣaraḥ /",
  "SA05manjn1pu:301": "pañcākṣaro mahāśūnyo binduśūnyaḥ śatākṣaraḥ // Mns_144 //",
  "SA05manjn1pu:302": "sarvākāro nirākāraḥ ṣoḍaśārdhārdhabindudhṛk /",
  "SA05manjn1pu:303": "akalaḥ kalanātītaś caturthadhyānakoṭidhṛk // Mns_145 //",
  "SA05manjn1pu:304": "sarvadhyānakalābhijñaḥ samādhikulagotravit /",
  "SA05manjn1pu:305": "samādhikāyo kāyāgryaḥ sarvasaṃbhogakāyarāṭ // Mns_146 //",
  "SA05manjn1pu:306": "nirmāṇakāyo kāyāgryo buddhanirmāṇavaṃśadhṛk /",
  "SA05manjn1pu:307": "daśadigviśvanirmāṇo yathāvajjagadarthakṛt // Mns_147 //",
  "SA05manjn1pu:308": "devātidevo devendraḥ surendro dānavādhipaḥ /",
  "SA05manjn1pu:309": "amarendraḥ suraguruḥ pramathaḥ pramatheśvaraḥ // Mns_148 //",
  "SA05manjn1pu:310": "uttīrṇabhavakāntāra ekaḥ śāstā jagadguruḥ /",
  "SA05manjn1pu:311": "prakhyāto daśadigloka- dharmadānapatir mahān // Mns_149 //",
  "SA05manjn1pu:312": "maitrīsaṃnāhasaṃnaddhaḥ karuṇāvarmavarmitaḥ /",
  "SA05manjn1pu:313": "prajñākhaḍgadhanurbāṇaḥ kleśājñānaraṇaṃjahaḥ // Mns_150 //",
  "SA05manjn1pu:314": "mārārir mārajid vīraś caturmārabhayāntakṛt /",
  "SA05manjn1pu:315": "sarvamāracamūjetā saṃbuddho lokanāyakaḥ // Mns_151 //",
  "SA05manjn1pu:316": "vandyaḥ pūjyo 'bhivādyaś ca mānanīyaś ca nityaśaḥ /",
  "SA05manjn1pu:317": "arcanīyatamo mānyo namasyaḥ paramo guruḥ // Mns_152 //",
  "SA05manjn1pu:318": "trailokyaikakramagatir vyomaparyantavikramaḥ /",
  "SA05manjn1pu:319": "traividyaḥ śrotriyaḥ pūtaḥ ṣaḍabhijñaḥ ṣaḍanusmrtiḥ // Mns_153 //",
  "SA05manjn1pu:320": "bodhisatvo mahāsatvo lokātīto maharddhikaḥ /",
  "SA05manjn1pu:321": "prajñāpāramitāniṣṭhaḥ prajñātattvatvam āgataḥ // Mns_154 //",
  "SA05manjn1pu:322": "ātmavit paravit sarvaḥ sarvīyo hy agrapudgalaḥ /",
  "SA05manjn1pu:323": "sarvopamām atikrānto jñeyo jñānādhipaḥ paraḥ // Mns_155 //",
  "SA05manjn1pu:324": "dharmadānapatiḥ śreṣṭhaś caturmudrārthadeśakaḥ /",
  "SA05manjn1pu:325": "paryupāsyatamo jagatāṃ niryāṇatrayayāyinām // Mns_156 //",
  "SA05manjn1pu:326": "paramārthaviśuddhaśrīś trailokyasubhago mahān /",
  "SA05manjn1pu:327": "sarvasaṃpatkaraḥ śrīmān mañjuśrīḥ śrīmatāṃ varaḥ // Mns_157 //",
  "SA05manjn1pu:328": "kṛtyānuṣṭhānajñānagāthāḥ pañcadaśa",
  "SA05manjn1pu:329": "namas te varada vajrāgrya bhūtakoṭi namo 'stu te /",
  "SA05manjn1pu:330": "namas te śūnyatāgarbha buddhabodhi namo 'stu te // Mns_158 //",
  "SA05manjn1pu:331": "buddharāga namas te 'stu buddhakāma namo namaḥ /",
  "SA05manjn1pu:332": "buddhaprīti namas tubhyaṃ buddhamoda namo namaḥ // Mns_159 //",
  "SA05manjn1pu:333": "buddhasmita namas tubhyaṃ buddhahāsa namo namaḥ /",
  "SA05manjn1pu:334": "buddhavāca namas te 'stu buddhabhāva namo namaḥ // Mns_160 //",
  "SA05manjn1pu:335": "abhavodbhava namas te ḥstu namas te buddhasaṃbhava /",
  "SA05manjn1pu:336": "gaganodbhava namas tubhyaṃ namas te jñānasaṃbhava // Mns_161 //",
  "SA05manjn1pu:337": "māyājāla namas tubhyaṃ namas te buddhanāṭaka /",
  "SA05manjn1pu:338": "namas te sarva sarvebhyo jñānakāya namo 'stu te // Mns_162 //",
  "SA05manjn1pu:339": "iti pañcatathāgatajñānastutigāthāḥ pañca /",
  "SA05manjn1pu:340": "iyam asau vajrapāṇe vajradhara bhagavato jñānamūrteḥ sarvatathāgatajñānakāyasya mañjuśrījñānasatvasyāveṇikapariśuddhā nāmasaṃgītiḥ /",
  "SA05manjn1pu:341": "tavānuttaraprītiprasādamahaudbilyasaṃjananārthaṃ kāyavāṅmanoguhyapariśuddhyai /",
  "SA05manjn1pu:342": "aparipūrṇāpariśuddhabhūmipāramitāpuṇyajñānasaṃbhāraparipūripariśuddhyai /",
  "SA05manjn1pu:343": "anadhigatānuttarārthasyādhigamāya /",
  "SA05manjn1pu:344": "aprāptasya prāptyai /",
  "SA05manjn1pu:345_0": "yāvat sarvatathāgatasaddharmanetrīsaṃdhāraṇārthaṃ ca mayā deśitā saṃprakāśitā ca",
  "SA05manjn1pu:345_1": "vivṛttā vibhajitottānīkṛtā adhiṣṭhitā ceyaṃ mayā vajrapāṇe vajradhara tava saṃtāne",
  "SA05manjn1pu:345_2": "sarvamantradharmatādhiṣṭhāneneti //",
  "SA05manjn1pu:346": "punar aparaṃ vajrapāṇe vajradhara iyaṃ nāmasaṃgītiḥ suviśuddhaparyavadātasarvajñajñānakāyavāṅmanoguhyabhūtā /",
  "SA05manjn1pu:347": "sarvatathāgatānāṃ buddhabodhiḥ /",
  "SA05manjn1pu:348": "samyaksaṃbuddhānām abhismayaḥ /",
  "SA05manjn1pu:349": "sarvatathāgatānām anuttaraḥ /",
  "SA05manjn1pu:350": "dharmadhātugatiḥ sarvasugatānāṃ /",
  "SA05manjn1pu:351": "sarvamārabalaparājayo jinānāṃ /",
  "SA05manjn1pu:352": "daśabalabalitā sarvadaśabalānāṃ /",
  "SA05manjn1pu:353": "sarvajñatā sarvajñasya jñānānāṃ /",
  "SA05manjn1pu:354": "āgamaḥ sarvabuddhadharmāṇāṃ /",
  "SA05manjn1pu:355": "samudāgamaḥ sarvabuddhānāṃ /",
  "SA05manjn1pu:356": "vimalasupariśuddhapuṇyajñānasaṃbhāraparipūriḥ sarvamahābodhisatvānāṃ /",
  "SA05manjn1pu:357": "prasūtiḥ sarvaśrāvakapratyekabuddhānāṃ /",
  "SA05manjn1pu:358": "kṣetraṃ sarvadevamanuṣyasaṃpatteḥ /",
  "SA05manjn1pu:359": "pratiṣṭhā mahāyānasya /",
  "SA05manjn1pu:360": "saṃbhavo bodhisatvacaryāyāḥ /",
  "SA05manjn1pu:361": "niṣṭhā samyagāryamārgasya /",
  "SA05manjn1pu:362": "nikaṣo vimuktīnāṃ /",
  "SA05manjn1pu:363": "utpattir niryāṇamārgasya /",
  "SA05manjn1pu:364": "anucchedas tathāgatavaṃśasya /",
  "SA05manjn1pu:365": "pravṛddhir mahābodhisatvakulagotrasya /",
  "SA05manjn1pu:366": "nigrahaḥ sarvaparapravādināṃ /",
  "SA05manjn1pu:367": "vidhvaṃsanaṃ sarvatīrthikānāṃ /",
  "SA05manjn1pu:368": "parājayaś caturmārabalacamūsenānāṃ /",
  "SA05manjn1pu:369": "saṃgrahaḥ sarvasatvānāṃ /",
  "SA05manjn1pu:370": "āryamārgaparipākaḥ sarvaniryāṇayāyināṃ /",
  "SA05manjn1pu:371": "samādhiś caturbrahmavihāravihāriṇāṃ /",
  "SA05manjn1pu:372": "dhyānam ekāgracittānāṃ /",
  "SA05manjn1pu:373": "yogaḥ kāyavāṅmano 'bhiyuktānāṃ /",
  "SA05manjn1pu:374": "visaṃyogaḥ sarvasaṃyojanānāṃ /",
  "SA05manjn1pu:375": "prahāṇaṃ sarvakleśopakleśānāṃ /",
  "SA05manjn1pu:376": "upaśamaḥ sarvāvaraṇānāṃ /",
  "SA05manjn1pu:377": "vimuktiḥ sarvabandhanānāṃ /",
  "SA05manjn1pu:378": "mokṣaḥ sarvopadhīnāṃ /",
  "SA05manjn1pu:379": "śāntiḥ sarvacittopaplavānāṃ /",
  "SA05manjn1pu:380": "ākaraḥ sarvasaṃpattīnāṃ /",
  "SA05manjn1pu:381": "parihāṇiḥ sarvavipattīnāṃ /",
  "SA05manjn1pu:382": "pithanaṃ sarvāpāyadvārāṇāṃ /",
  "SA05manjn1pu:383": "satpatho vimuktipurasya /",
  "SA05manjn1pu:384": "apravṛttiḥ saṃsāracakrasya /",
  "SA05manjn1pu:385": "pravartanaṃ dharmacakrasya /",
  "SA05manjn1pu:386": "ucchritacchatradhvajapatākās tathāgataśāsanasya /",
  "SA05manjn1pu:387": "adhiṣṭhānaṃ sarvadharmadeśanāyāḥ /",
  "SA05manjn1pu:388": "kṣiprasiddhir mantramukhacaryācāriṇāṃ bodhisatvānām /",
  "SA05manjn1pu:389": "bhāvanādhigamaḥ prajñāpāramitābhiyuktānāṃ /",
  "SA05manjn1pu:390": "śūnyatāprativedhaḥ advayaprativedhabhāvanābhiyuktānāṃ /",
  "SA05manjn1pu:391": "niṣpattiḥ sarvapāramitāsaṃbhārasya /",
  "SA05manjn1pu:392": "pariśuddhiḥ",
  "SA05manjn1pu:393": "sarvabhūmipāramitāparipūryai /",
  "SA05manjn1pu:394": "prativedhaḥ samyakcaturāryasatyānāṃ /",
  "SA05manjn1pu:395": "sarvadharmaikacittaprativedhaś catuḥsmṛtyupasthānānāṃ /",
  "SA05manjn1pu:396": "yāvat parisamāptiḥ sarvabuddhaguṇānām iyaṃ nāmasaṃgītiḥ //",
  "SA05manjn1pu:397": "dvitīyacakrasyeyam anuśaṃsā tatpadāni dvāpañcāśat //",
  "SA05manjn1pu:398": "punar aparaṃ vajrapāṇe vajradhara iyaṃ nāmasaṃgītiḥ sarvasatvānāṃ aśeṣakāyavāṅmanaḥsamudācārapāpapraśamanī /",
  "SA05manjn1pu:399": "sarvasatvānāṃ sarvāpāyānāṃ viśodhanī /",
  "SA05manjn1pu:400": "sarvadurgatinivāraṇī /",
  "SA05manjn1pu:401": "sarvakarmāvaraṇānāṃ samucchedanī /",
  "SA05manjn1pu:402": "sarvāṣṭākṣaṇasamutpādasyānutpādakarī /",
  "SA05manjn1pu:403": "aṣṭamahābhayavyupaśamanakarī /",
  "SA05manjn1pu:404": "sarvaduḥsvapnanirnāśanī /",
  "SA05manjn1pu:405": "sarvadurnimittavyapohanakarī /",
  "SA05manjn1pu:406": "sarvaduḥśakunavighnavyupaśamanakarī /",
  "SA05manjn1pu:407": "sarvamārārikarmadūrīkaraṇī /",
  "SA05manjn1pu:408": "sarvakuśalamūlapuṇyasyopacayakarī /",
  "SA05manjn1pu:409": "sarvāyoniśomanaskārasyānutpādanakarī /",
  "SA05manjn1pu:410": "sarvamadamānadarpāhaṃkāranirghātanakarī /",
  "SA05manjn1pu:411": "sarvaduḥkhadaurmanasyānutpādanakarī /",
  "SA05manjn1pu:412": "sarvatathāgatānāṃ hṛdayabhūtā /",
  "SA05manjn1pu:413": "sarvabodhisatvānāṃ guhyabhūtā /",
  "SA05manjn1pu:414": "sarvaśrāvakapratyekabuddhānāṃ rahasyabhūtā /",
  "SA05manjn1pu:415": "sarvamudrāmantrabhūtā /",
  "SA05manjn1pu:416": "sarvadharmānabhilāpyavādināṃ smṛtisaṃprajanyasaṃjananī /",
  "SA05manjn1pu:417": "anuttaraprajñāmedhākarī /",
  "SA05manjn1pu:418": "ārogyabalaiśvaryasaṃpatkarī /",
  "SA05manjn1pu:419": "śrīśubhaśāntikalyāṇapravardhanakarī /",
  "SA05manjn1pu:420": "yaśaḥślokakīrtistutisaṃprakāśanakarī /",
  "SA05manjn1pu:421": "sarvavyādhimahābhayapraśamanakarī /",
  "SA05manjn1pu:422": "pūtatarā pūtatarāṇāṃ /",
  "SA05manjn1pu:423": "pavitratarā pavitratarāṇāṃ /",
  "SA05manjn1pu:424": "dhanyatamā dhanyatamānāṃ /",
  "SA05manjn1pu:425": "māṅgalyatamā sarvamāṅgalyatamānāṃ /",
  "SA05manjn1pu:426": "śaraṇaṃ śaraṇārthināṃ /",
  "SA05manjn1pu:427": "layanaṃ layanārthināṃ /",
  "SA05manjn1pu:428": "trāṇaṃ trāṇārthināṃ /",
  "SA05manjn1pu:429": "parāyaṇam aparāyaṇānāṃ /",
  "SA05manjn1pu:430": "dvīpabhūtā dvīpārthināṃ /",
  "SA05manjn1pu:431": "agatikānām anuttaragatikabhūtā /",
  "SA05manjn1pu:432": "yānapātrabhūtā bhavasamudrapāragāmināṃ /",
  "SA05manjn1pu:433": "mahābhaiṣajyarājabhūtā sarvavyādhinirghātanāya /",
  "SA05manjn1pu:434": "prajñābhūtā heyopādeyabhāvavibhāvanāyai /",
  "SA05manjn1pu:435": "jñānālokabhūtā sarvatamondhakārakudṛṣṭyapanayanāya /",
  "SA05manjn1pu:436": "cintāmaṇibhūtā sarvasatvayathāśayābhiprāyaparipūraṇāya /",
  "SA05manjn1pu:437": "sarvajñajñānabhūtā mañjuśrījñānakāyapratilambhāya /",
  "SA05manjn1pu:438": "pariśuddhajñānadarśanabhūtā pañcacakṣuḥpratilambhāya /",
  "SA05manjn1pu:439": "ṣaṭpāramitāparipūribhūtā āmiṣābhayadharmadānotsarjanatayā /",
  "SA05manjn1pu:440": "daśabhūmipratilambhabhūtā",
  "SA05manjn1pu:441": "puṇyajñānasaṃbhārasamādhiparipūraṇatayā /",
  "SA05manjn1pu:442": "advayadharmatā dvayadharmavigatatvāt /",
  "SA05manjn1pu:443": "tathatārūpatānanyadharmatādhyāropavigatatvāt /",
  "SA05manjn1pu:444": "bhūtakoṭirūpatā pariśuddhatathāgatajñānakāyasvabhāvatayā /",
  "SA05manjn1pu:445": "sarvākāramahāśūnyatārūpatā aśeṣakudṛṣṭigahanagatinirghātanatayā /",
  "SA05manjn1pu:446": "sarvadharmānabhilāpyarūpeyaṃ nāmasaṃgītir yadutādvayadharmatārthaṃ nāmasaṃdhāraṇaprakāśanatayeti //",
  "SA05manjn1pu:447": "tṛtīyacakrasyeyam anuśaṃsā tatpadāni dvāpañcāśat //",
  "SA05manjn1pu:448_0": "punar aparaṃ vajrapāṇe vajradhara yaḥ kaścit kulaputro vā kuladuhitā vā mantramukhacaryācārī",
  "SA05manjn1pu:448_1": "imāṃ bhagavato mañjuśrījñānasatvasya sarvatathāgatajñānakāyasya jñānamūrter advayaparamārthāṃ",
  "SA05manjn1pu:448_2": "nāmasaṃgītiṃ nāmacūḍāmaṇiṃ sakalaparisamāptam anyūnām akhaṇḍām ebhir eva gāthāpadavyañjanaiḥ",
  "SA05manjn1pu:448_3": "pratyaham akhaṇḍaṃ triṣkālaṃ dhārayiṣyati vācayiṣyati paryavāpsyati yoniśaś ca manasikariṣyati /",
  "SA05manjn1pu:449": "parebhyaś ca vistareṇa yathāsamayaṃ yathāyogyato yāvat saṃprakāśayiṣyati pratyekaṃ cānyatamānyatamanāmārthaṃ /",
  "SA05manjn1pu:450": "mañjuśrījñānakāyam ālambanīkṛtya ekāgramānaso bhāvayiṣyati /",
  "SA05manjn1pu:451_0": "adhimuktitatvamanaskārābhyāṃ samantamukhavihāravihārī sarvadharmaprativedhikayā paramayā",
  "SA05manjn1pu:451_1": "anāvilayā prajñānuviddhayā śraddhayā samanvāgataḥ saṃstasya tryadhvānadhvasamaṅginaḥ",
  "SA05manjn1pu:451_2": "sarvabuddhabodhisatvāḥ samāgamya saṃgamya sarvadharmamukhāny upadarśayiṣyanti /",
  "SA05manjn1pu:452": "ātmabhāvaṃ copadarśayiṣyati /",
  "SA05manjn1pu:453": "durdāntadamakāś ca mahākrodharājāno mahāvajradharādayo jagatparitrāṇabhūtā nānānirmāṇarūpakāyair ojobalaṃ tejo 'pradhṛṣyatāṃ sarvamudrāmantrābhisamayamaṇḍalāny upadarśayiṣyanti /",
  "SA05manjn1pu:454": "aśeṣāś ca mantravidyārājñyaḥ sarvavighnavināyakamārārimahāpratyaṅgirāmahāparājitāḥ sarātriṃdivaṃ pratikṣaṇaṃ sarveryāpatheṣu rakṣāvaraṇaguptiṃ kariṣyanti /",
  "SA05manjn1pu:455": "sarvabuddhabodhisatvādhiṣṭhānaṃ kariṣyanti /",
  "SA05manjn1pu:456": "sarvakāyavāṅmanobhis tasya saṃtāne samyag adhiṣṭhāsyanti /",
  "SA05manjn1pu:457": "sarvabuddhabodhisatvānugraheṇa cānugrahīṣyanti /",
  "SA05manjn1pu:458": "sarvadharmavaiśāradyapratibhānaṃ copasaṃhariṣyanti /",
  "SA05manjn1pu:459": "sarvārhacchrāvakapratyekabuddhāryadharmapremāśayatayā ātmabhāvaṃ copadarśayiṣyanti /",
  "SA05manjn1pu:460_0": "ye ca brahmendropendrarudranārāyaṇasanatkumāramaheśvarakārtikeyamahākālanandikeśvarayamavaruṇakuverahārītīdaśadiglokapālāś",
  "SA05manjn1pu:460_1": "ca satatasamitaṃ sarātriṃdivaṃ gacchatas tiṣṭhataḥ śayānasya niṣaṇṇasya svapato",
  "SA05manjn1pu:461_0": "jāgrataḥ samāhitasyāsamāhitasya ca ekākino bahujanamadhyagatasya ca yāvad",
  "SA05manjn1pu:461_1": "grāmanagaranigamajanapadarāṣṭrarājadhānīmadhyagatasyendrakīlarathyāpratolīnagaradvāravīthīcatvaraśṛṅgāṭakanagarāntarāpaṇapaṇyaśālāmadhyagatasya",
  "SA05manjn1pu:461_2": "yāvac chūnyāgaragirikandaranadīvanagahanopagatasya ucchiṣṭasyānucchiṣṭasya mattasy",
  "SA05manjn1pu:461_3": "pramattasya sarvadā sarvathā sarvaprakāraṃ ca parāṃ rakṣāvaraṇaguptiṃ kariṣyanti /",
  "SA05manjn1pu:462": "ratriṃdivaṃ paraṃ svastyayanaṃ kariṣyanti /",
  "SA05manjn1pu:463_0": "ye cānye devanāgayakṣagandharvāsuragaruḍakinnaramahoragā manuṣyāmanuṣyāś ca ye cānye",
  "SA05manjn1pu:463_1": "grahanakṣatramātṛgaṇapatayo yāś ca sapta mātaro yāś ca yakṣiṇīrākṣasīpiścācyas tāḥ",
  "SA05manjn1pu:463_2": "sarvāḥ sahitāḥ samagrāḥ sasainyaḥ saparivārāḥ sarve te rakṣāvaraṇaguptiṃ kariṣyanti /",
  "SA05manjn1pu:464": "paraṃ ca tasya kāye ojobalaṃ prakṣepsyanti /",
  "SA05manjn1pu:465": "ārogyabalam āyurvṛddhiṃś copasaṃhariṣyanti //",
  "SA05manjn1pu:466": "caturthacakrasyeyam anuśaṃsā tatpadāny ekonaviṃśati //",
  "SA05manjn1pu:467": "punar aparaṃ vajrapāṇe vajradhara ya imāṃ nāmasaṃgītiṃ nāmacūḍāmaṇiṃ pratyaham akhaṇḍasamādānatas triḥkṛtvā kaṇṭhagatām āvartayiṣyati /",
  "SA05manjn1pu:468": "pustakagatāṃ vā paṭhamānaḥ pravartayiṣyati /",
  "SA05manjn1pu:469": "bhagavato mañjuśrījñānasatvasya rūpam ālambayann anuvicintayaṃs tadrūpam anudhyāyan /",
  "SA05manjn1pu:470": "tam eva rūpakāyenācirād eva dharmavinayam upādāya drakṣyati /",
  "SA05manjn1pu:471": "gaganatalagatāṃś ca sarvabuddhabodhisatvān nānānirmāṇarūpakāyaiḥ sahagatān drakṣyati /",
  "SA05manjn1pu:472": "na tasya mahāsatvasya jātu kadācit kathamapi durgatyapāyapatanaṃ ca bhaviṣyati /",
  "SA05manjn1pu:473": "nīcakulopapattir na bhaviṣyati /",
  "SA05manjn1pu:474": "pratyantajanapadopapattir na bhaviṣyati /",
  "SA05manjn1pu:475": "na hīnendriyo bhaviṣyati /",
  "SA05manjn1pu:476": "na vikalendriyo bhaviṣyati /",
  "SA05manjn1pu:477": "na mithyādṛṣṭikulopapattir bhaviṣyati /",
  "SA05manjn1pu:478": "nābuddheṣu buddhakṣetreṣūpapatsyate /",
  "SA05manjn1pu:479": "na buddhotpādataddeśitadharmavimukhaparokṣatā bhaviṣyati /",
  "SA05manjn1pu:480": "na ca dīrghāyuṣkeṣu deveṣūpapatsyate /",
  "SA05manjn1pu:481": "na ca durbhikṣarogaśastrāntarakalpeṣūpapatsyate /",
  "SA05manjn1pu:482": "na ca pañcakaṣāyakāleṣūpapatsyate /",
  "SA05manjn1pu:483": "na ca rājaśatrucaurabhayaṃ bhaviṣyati /",
  "SA05manjn1pu:484": "na ca sarvavaikalyadāridrabhayaṃ /",
  "SA05manjn1pu:485": "na cāślokābhyākhyānanindāyaśo'kīrtibhayaṃ bhaviṣyati /",
  "SA05manjn1pu:486": "sujātikulagotrasaṃpannaś ca bhaviṣyati /",
  "SA05manjn1pu:487": "samantaprāsādikarūpavarṇasamanvāgato bhaviṣyati /",
  "SA05manjn1pu:488": "priyo manaāpasukhasaṃvāsapriyadarśanaś ca lokānāṃ bhaviṣyati /",
  "SA05manjn1pu:489": "śubhasaubhāgyādeyavākyaś ca satvānāṃ bhaviṣyati /",
  "SA05manjn1pu:490": "sa yatra yatropapatsyate tatra tatra jātau jātau jātismaro bhaviṣyati /",
  "SA05manjn1pu:491": "mahābhogo mahāparivāro 'kṣayabhogo 'kṣayaparivāro bhaviṣyati /",
  "SA05manjn1pu:492": "agraṇīḥ sarvasatvānām agraguṇasamanvāgato bhaviṣyati /",
  "SA05manjn1pu:493": "prakṛtyā ca ṣaṭpāramitāguṇaiḥ samanvāgato bhaviṣyati /",
  "SA05manjn1pu:494": "caturbrahmavihāravihārī ca bhaviṣyati /",
  "SA05manjn1pu:495": "smṛtisaṃprajanyopāyabalapraṇidhijñānaiḥ samanvāgataś ca bhaviṣyati /",
  "SA05manjn1pu:496": "sarvaśāstraviśārado vāgmī ca bhaviṣyati /",
  "SA05manjn1pu:497": "spaṣṭavāgajaḍapaṭumatir bhaviṣyati /",
  "SA05manjn1pu:498": "dakṣo 'nalasaḥ saṃtuṣṭo mahārtho vitṛṣṇaś ca bhaviṣyati /",
  "SA05manjn1pu:499": "paramaviśvāsī ca sarvasatvānāṃ",
  "SA05manjn1pu:500": "bhaviṣyati /",
  "SA05manjn1pu:501": "ācāryopādhyāyagurūṇāṃ ca saṃmato bhaviṣyati /",
  "SA05manjn1pu:502": "aśrutapūrvāṇi ca tasya śilpakalābhijñājñānaśāstrāṇi cārthato granthataś ca pratibhāsam āgamiṣyati /",
  "SA05manjn1pu:503": "supariśuddhaśīlājīvasamudācāracārī ca bhaviṣyati /",
  "SA05manjn1pu:504": "supravrajitaḥ sūpasaṃpannaś ca bhaviṣyati /",
  "SA05manjn1pu:505": "apramuṣitasarvajñatāmahābodhicittaś ca bhaviṣyati /",
  "SA05manjn1pu:506": "na jātu śrāvakārhatpratyekabuddhaniyāmāvakrāntigataś ca bhaviṣyati //",
  "SA05manjn1pu:507": "pañcamacakrasyeyam anuśaṃsā tatpadāny ekapañcāśat //",
  "SA05manjn1pu:508": "evaṃ vajrapāṇe vajradhara aprameyaguṇasamanvāgato 'sau mantramukhacaryācārī bhaviṣyati /",
  "SA05manjn1pu:509": "anyaiś cāprameyair evaṃprakārair evaṃjātīyair guṇagaṇaiḥ samanvāgato bhaviṣyati /",
  "SA05manjn1pu:510_0": "acirād eva vajrapāṇe vajradhara paramārthanāmasaṃgītisaṃdhārakapuruṣapuṃgavaḥ susaṃbhṛtapuṇyajñānasaṃbhāraḥ",
  "SA05manjn1pu:510_1": "ksiprataraṃ buddhaguṇān samudānīyānuttarāṃ samyaksaṃbodhim abhisaṃbhotsyate /",
  "SA05manjn1pu:511": "analpakalyāṇaparinirvāṇadharmaḥ sarvasatvānām anuttaradharmadeśako 'dhiṣṭhito daśadiksaddharmadundubhir dharmarāja iti /",
  "SA05manjn1pu:512": "ṣaṣṭhacakrasyānuśaṃsā tatpadāny aprameyāṇi //",
  "SA05manjn1pu:513": "oṃ sarvadharmābhāvasvabhāvaviśuddhavajra a ā aṃ aḥ /",
  "SA05manjn1pu:514": "prakṛtipariśuddhāḥ sarvadharmā yaduta sarvatathāgatajñānakāyamañjuśrīpariśuddhitām upādāyeti a āḥ sarvatathāgatahṛdayaṃ hara hara /",
  "SA05manjn1pu:515": "oṃ hūṃ hrīḥ bhagavan jñānamūrtivāgīśvara mahāvāca sarvadharmagaganāmalasupariśuddhadharmadhātujñānagarbha āḥ /",
  "SA05manjn1pu:516": "mantravinyāsaḥ //",
  "SA05manjn1pu:517": "atha vajradharaḥ śrīmāṃ hṛṣṭatuṣṭaḥ kṛtāñjaliḥ /",
  "SA05manjn1pu:518": "praṇamya nāthaṃ saṃbuddhaṃ bhagavantaṃ tathāgataṃ // Mns_163 //",
  "SA05manjn1pu:519": "anyaiś ca bahuvidhair nāthair guhyendrair vajrapāṇibhiḥ /",
  "SA05manjn1pu:520": "sa sārdhaṃ krodharājānaiḥ provācoccair idaṃ vacaḥ // Mns_164 //",
  "SA05manjn1pu:521": "anumodāmahe nātha sādhu sādhu subhāṣitaṃ /",
  "SA05manjn1pu:522": "kṛto 'smākaṃ mahān arthaḥ samyaksaṃbodhiprāpakaḥ // Mns_165 //",
  "SA05manjn1pu:523": "jagataś cāpy anāthasya vimuktiphalakāṃkṣiṇaḥ /",
  "SA05manjn1pu:524": "śreyomārgo viśuddho 'yaṃ māyājālanayoditaḥ // Mns_166 //",
  "SA05manjn1pu:525": "gambhīrodāravaipulyo mahārtho jagadarthakṛt /",
  "SA05manjn1pu:526": "buddhānāṃ viṣayo hy eṣa samyaksaṃbuddhadeśitaḥ // Mns_167 //",
  "SA05manjn1pu:527": "ity upasaṃhāragāthāḥ pañca //",
  "SA05manjn1pu:528": "āryamāyājālāt ṣoḍaśasāhasrikān mahāyogatantrāntaḥpātisamādhijālapaṭalād bhagavattathāgataśākyamunibhāṣitā bhagavato mañjuśrījñānasatvasya paramārthā nāmasaṃgītiḥ parisamāptā //"
}