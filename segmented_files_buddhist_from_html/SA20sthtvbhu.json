{
  "SA20sthtvbhu:0": "Vasubandhu: Triṃśikāvijñaptikārikā",
  "SA20sthtvbhu:1": "[Tvbh_38]",
  "SA20sthtvbhu:2": "namo buddhāya //",
  "SA20sthtvbhu:3": "pudgaladharmanairātmyayor apratipannavipratipannānām aviparītapudgaladharmanairātmyapratipādanārthaṃ triṃśikāvijñaptiprakaraṇārambhaḥ /",
  "SA20sthtvbhu:4": "pudgaladharmanairātmyapratipādanaṃ punaḥ kleśajñeyāvaraṇaprahāṇārtham /",
  "SA20sthtvbhu:5": "tathā hy ātmadṛṣṭiprabhavā rāgādayaḥ kleśāḥ pudgalanairātmyāvabodhaś ca satkāyadṛṣṭeḥ pratipakṣatvāt tatprahāṇāya pravartamānaḥ sarvakleśān prajahāti /",
  "SA20sthtvbhu:6": "dharmanairātmyajñānād api jñeyāvaraṇapratipakṣatvāt jñeyāvaraṇaṃ prahīyate /",
  "SA20sthtvbhu:7": "kleśajñeyāvaraṇaprahāṇam api mokṣasarvajñatvādhigamārtham /",
  "SA20sthtvbhu:8": "kleśā hi mokṣaprāpter āvaraṇam iti atas teṣu prahīṇeṣu mokṣo 'dhigamyate /",
  "SA20sthtvbhu:9": "jñeyāvaraṇam api sarvasmin jñeye jñānapravṛttipratibandhabhūtam akliṣṭam ajñānam /",
  "SA20sthtvbhu:10": "tasmin prahīṇe sarvākāre jñeye 'saktam apratihatañ ca jñānaṃ pravartata ity ataḥ sarvajñatvam adhigamyate /",
  "SA20sthtvbhu:11": "atha vā dharmapudgalābhiniviṣṭāś cittamātraṃ yathābhūtaṃ na jānantīty ato dharmapudgalanairātmyapradarśanena saphale vijñaptimātre 'nupūrveṇa praveśārthaṃ prakaraṇārambhaḥ /",
  "SA20sthtvbhu:12": "atha vā vijñānavad vijñeyam api dravyata eveti kecin manyante /",
  "SA20sthtvbhu:13": "vijñeyavad vijñānam api saṃvṛtita eva na paramārthata ity asya dviprakārasyāpy ekāntavādasya pratiṣedhārthaḥ prakaraṇārambhaḥ //",
  "SA20sthtvbhu:14": "[Tvbh_40]",
  "SA20sthtvbhu:15": "ātmadharmopacāro hi vividho yaḥ pravartate / 1ab",
  "SA20sthtvbhu:16": "lokaśāstrayor iti vākyaśeṣaḥ /",
  "SA20sthtvbhu:17": "vijñānapariṇāme 'sau / 1c",
  "SA20sthtvbhu:18": "ātmadharmopacāra iti saṃbadhyate /",
  "SA20sthtvbhu:19": "ātmā dharmāś copacaryanta ity ātmadharmopacāraḥ /",
  "SA20sthtvbhu:20": "sa punar ātmaprajñaptir dharmaprajñaptiś ca /",
  "SA20sthtvbhu:21": "vividha ity anekaprakāraḥ /",
  "SA20sthtvbhu:22": "ātmā jīvo jantur manujo māṇava ity evamādika ātmopacāraḥ skandhā dhātava āyatanāni rūpaṃ vedanā saṃjñā saṃskārā vijñānam ity evamādiko dharmopacāraḥ /",
  "SA20sthtvbhu:23": "ayaṃ dviprakāro 'py upacāro vijñānapariṇāma eva na mukhye ātmani dharmeṣu ceti /",
  "SA20sthtvbhu:24": "kuta etat /",
  "SA20sthtvbhu:25": "dharmāṇām ātmanaś ca vijñānapariṇāmād bahir abhāvāt /",
  "SA20sthtvbhu:26": "ko 'yaṃ pariṇāmo nāma /",
  "SA20sthtvbhu:27": "anyathātvam /",
  "SA20sthtvbhu:28": "kāraṇakṣaṇanirodhasamakālaḥ kāraṇakṣaṇavilakṣaṇaḥ kāryasyātmalābhaḥ pariṇāmaḥ /",
  "SA20sthtvbhu:29": "tatrātmādivikalpavāsanāparipoṣād rūpādivikalpavāsanāparipoṣāc cālayavijñānād ātmādinirbhāso vikalpo rūpādinirbhāsaś cotpadyate /",
  "SA20sthtvbhu:30": "[Tvbh_42] tam ātmādinirbhāsaṃ rūpādinirbhāsañ ca tasmād vikalpād bahirbhūtam ivopādāyātmādyupacāro rūpādidharmopacāraś cānādikālikaḥ pravartate vināpi bāhyenātmanā dharmaiś ca /",
  "SA20sthtvbhu:31": "tad yathā taimirikasya keśoṇḍukādyupacāra iti /",
  "SA20sthtvbhu:32": "yac ca yatra nāsti tat tatropacaryate /",
  "SA20sthtvbhu:33": "tad yathā bāhīke gauḥ /",
  "SA20sthtvbhu:34": "evaṃ vijñānasvarūpe bahiś cātmadharmābhāvāt parikalpita evātmā dharmāś ca na tu paramārthataḥ santīti vijñānavad vijñeyam api dravyata evety ayam ekāntavādo nābhyupeyaḥ /",
  "SA20sthtvbhu:35": "upacārasya ca nirādhārasyāsaṃbhavād avaśyaṃ vijñānapariṇāmo vastuto 'stīty upagantavyo yatrātmadharmopacāraḥ pravartate /",
  "SA20sthtvbhu:36": "ataś cāyam abhyupagamo na yuktikṣamo vijñānam api vijñeyavat saṃvṛtita eva na paramārthata iti /",
  "SA20sthtvbhu:37": "saṃvṛtito 'py abhāvaprasaṅgān na hi saṃvṛtir nirupādānā yujyate /",
  "SA20sthtvbhu:38": "tasmād ayam ekāntavādo dviprakāro 'pi niryuktikatvāt tyājya ity ācāryavacanam /",
  "SA20sthtvbhu:39": "evañ ca sarvaṃ vijñeyaṃ parikalpitasvabhāvatvād vastuto na vidyate vijñānaṃ punaḥ pratītyasamutpannatvād dravyato 'stīty abhyupeyam /",
  "SA20sthtvbhu:40": "pratītyasamutpannatvaṃ punar vijñānasya pariṇāmaśabdena jñāpitam /",
  "SA20sthtvbhu:41": "katham etad gamyate vinā bāhyenārthena vijñānam evārthākāram utpadyata iti /",
  "SA20sthtvbhu:42": "bāhyo hy arthaḥ svābhāsavijñānajanakatvena vijñānasyālambanapratyaya iṣyate na kāraṇatvamātreṇa samanantarādipratyayād viśeṣāprasaṅgāt /",
  "SA20sthtvbhu:43": "[Tvbh_44]",
  "SA20sthtvbhu:44": "sañcitālambanāś ca pañcavijñānakāyās tadākāratvāt /",
  "SA20sthtvbhu:45": "na ca sañcitam avayavasaṃhatimātrād anyad vidyate /",
  "SA20sthtvbhu:46": "tadavayavān apohya sañcitākāravijñānābhāvāt /",
  "SA20sthtvbhu:47": "tasmād vinaiva bāhyenārthena vijñānaṃ sañcitākāram utpadyate /",
  "SA20sthtvbhu:48": "na ca paramāṇava eva saṃcitās tasyālambanaṃ paramāṇūnām atadākāratvāt /",
  "SA20sthtvbhu:49": "na hy asañcitāvasthātaḥ sañcitāvasthāyāṃ paramāṇūnāṃ kaścid ātmātiśayaḥ /",
  "SA20sthtvbhu:50": "tasmād asañcitavat sañcitā api paramāṇavo naivālambanam /",
  "SA20sthtvbhu:51": "anyas tu manyate /",
  "SA20sthtvbhu:52": "ekaika paramāṇur anyanirapekṣyo 'tīndriyo bahavas tu parasparāpekṣā indriyagrāhyāḥ /",
  "SA20sthtvbhu:53": "teṣām api sāpekṣanirapekṣāvasthayor ātmātiśayābhāvād ekāntenendriyagrāhyatvam atīndriyatvaṃ vā /",
  "SA20sthtvbhu:54": "yadi ca paramāṇava eva parasparāpekṣā vijñānasya viṣayībhavanti /",
  "SA20sthtvbhu:55": "evaṃ sati yo 'yaṃ ghaṭakuḍyādyākārabhedo vijñāne sa na syāt praramāṇūnām atadākāratvāt /",
  "SA20sthtvbhu:56": "na cānyanirbhāsasya vijñānasyānyākāro viṣayo yujyate 'tiprasaṅgāt /",
  "SA20sthtvbhu:57": "na ca paramāṇavaḥ stambhādivat paramārthataḥ santy/",
  "SA20sthtvbhu:58": "arvāṅmadhyaparabhāgasadbhāvāt /",
  "SA20sthtvbhu:59": "tadanabhyupagame vā pūrvadakṣiṇāparottarādidigbhedo yaḥ sa paramāṇor na syāt /",
  "SA20sthtvbhu:60": "tataś ca vijñānavat paramāṇor apy amūrtatvam adeśasthatvañ ca prasajyate /",
  "SA20sthtvbhu:61": "evaṃ bāhyārthābhāvād vijñānam evārthākāram utpadyate svapnavijñānavad ity abhyupeyam /",
  "SA20sthtvbhu:62": "vedanādayo 'pi nātītānāgatās tadākāravijñānajanakā niruddhājātatvāt /",
  "SA20sthtvbhu:63": "na ca vartamānā vartamānajanakā utpadyamānāvasthāyām asattvāt /",
  "SA20sthtvbhu:64": "[Tvbh_46] utpannāvasthāyāṃ vijñānasyāpi tadākāreṇotpannatvān na kiñcit kartavyam astīti manovijñānam apy anālambanam evotpadyate /",
  "SA20sthtvbhu:65": "anyas tv āha /",
  "SA20sthtvbhu:66": "asaty ātmani mukhye dharmeṣu copacāro na yujyate /",
  "SA20sthtvbhu:67": "upacāro hi triṣu satsu bhavati nānyatamābhāve mukhyapadārthe tatsadṛśe 'nyasmin viṣaye tayoś ca sādṛśye /",
  "SA20sthtvbhu:68": "tad yathā mukhye 'gnau tatsadṛśe ca māṇavake tayoś ca sādhāraṇe dharme kapilatve tīkṣṇatve vā saty agnir māṇavaka ity upacāraḥ kriyate /",
  "SA20sthtvbhu:69": "atra hy agnir māṇavaka iti jātir dravyaṃ vopacaryate /",
  "SA20sthtvbhu:70": "ubhayathāpy upacārābhāvaḥ /",
  "SA20sthtvbhu:71": "tatra tāvan na jāteḥ sādhāraṇaṃ kapilatvaṃ tīkṣṇatvaṃ vā /",
  "SA20sthtvbhu:72": "na ca sādhāraṇadharmābhāve māṇavake jāter upacāro yujyate 'tiprasaṅgāt /",
  "SA20sthtvbhu:73": "ataddharmatve 'pi jātes tīkṣṇatvakapilatvayor",
  "SA20sthtvbhu:74": "jātyavinābhāvitvān māṇavake jātyupacāro bhaviṣyati /",
  "SA20sthtvbhu:75": "jātyabhāve 'pi tīkṣṇatvakapilatvayor māṇavake darśanād avinābhāvitvam ayuktam /",
  "SA20sthtvbhu:76": "avinābhāvitve copacārābhāvo 'gnāv iva māṇavake 'pi jātisadbhāvāt /",
  "SA20sthtvbhu:77": "tasmān na māṇavake jātyupacāraḥ saṃbhavati /",
  "SA20sthtvbhu:78": "nāpi dravyopacāraḥ sāmānyadharmābhāvāt /",
  "SA20sthtvbhu:79": "na hi yo 'gnes tīkṣṇo guṇaḥ kapilo vā sa eva māṇavake /",
  "SA20sthtvbhu:80": "kiṃ tarhi tato 'nyaḥ /",
  "SA20sthtvbhu:81": "viśeṣasya svāśrayapratibaddhatvān na vināgniguṇenāgner māṇavake upacāro yuktaḥ /",
  "SA20sthtvbhu:82": "agniguṇasādṛśyād yukta iti cet /",
  "SA20sthtvbhu:83": "evam apy agniguṇasyaiva tīkṣṇasya kapilasya vā māṇavakaguṇe tīkṣṇe kapile vā sādṛśyād upacāro yukto na tu māṇavake 'gner guṇasādṛśyenāsaṃbandhāt /",
  "SA20sthtvbhu:84": "tasmād dravyopacāro 'pi naiva yujyate /",
  "SA20sthtvbhu:85": "[Tvbh_48]",
  "SA20sthtvbhu:86": "mukhyo 'pi padārtho naivāsti tatsvarūpasya sarvajñānābhidhānaviṣayātikrāntatvāt /",
  "SA20sthtvbhu:87": "pradhāne hi guṇarūpeṇaiva jñānābhidhāne pravartete tatsvarūpāsaṃsparśāt /",
  "SA20sthtvbhu:88": "anyathā ca guṇavaiyarthyaprasaṅgaḥ /",
  "SA20sthtvbhu:89": "na hi jñānābhidhānavyatirikto 'nyaḥ padārthasvarūpaparicchittyupāyo 'stīty ataḥ pradhānasvarūpaviṣayajñānābhidhānābhāvān naiva mukhyaḥ padārtho 'stīty avagantavyam /",
  "SA20sthtvbhu:90": "evaṃ yāvac chabde saṃbandhābhāvāj jñānābhidhānābhāva evañ cābhidhānābhidheyābhāvān naiva mukhyaḥ padārtho 'sti /",
  "SA20sthtvbhu:91": "api ca sarva evāyaṃ gauṇa eva na mukhyo 'sti /",
  "SA20sthtvbhu:92": "gauṇo hi nāma yo yatrāvidyamānena rūpeṇa pravartate /",
  "SA20sthtvbhu:93": "sarvaś ca śabdaḥ pradhāne 'vidyamānenaiva guṇarūpeṇa pravartate ato mukhyo nāsty eva /",
  "SA20sthtvbhu:94": "tatra yad uktaṃ asaty ātmani mukhye dharmeṣu copacāro na yukta iti tad ayuktam /",
  "SA20sthtvbhu:95": "vijñānapariṇāmaḥ kati prabheda iti na jñāyate /",
  "SA20sthtvbhu:96": "atas tatprabhedopadarśanārtham āha /",
  "SA20sthtvbhu:97": "pariṇāmaḥ sa ca tridhā // 1d",
  "SA20sthtvbhu:98": "yatrātmādyupacāro dharmopacāraś ca sa punar hetubhāvena phalabhāvena ca bhidyate /",
  "SA20sthtvbhu:99": "tatra hetupariṇāmo yālayavijñāne vipākaniṣyandavāsanāparipuṣṭiḥ /",
  "SA20sthtvbhu:100": "phalapariṇāmaḥ punar vipākavāsanāvṛttilābhād ālayavijñānasya pūrvakarmākṣepaparisamāptau yā nikāyasabhāgāntareṣv abhinirvṛttiḥ /",
  "SA20sthtvbhu:101": "niṣyandavāsanāvṛttilābhāc ca yā pravṛttivijñānānāṃ kliṣṭasya ca manasa ālayavijñānād abhinirvṛttiḥ /",
  "SA20sthtvbhu:102": "tatra pravṛttivijñānaṃ kuśalākuśalam ālayavijñāne vipākavāsanāṃ niṣyandavāsanāñ cādhatte /",
  "SA20sthtvbhu:103": "avyākṛtaṃ kliṣṭañ ca mano niṣyandavāsanām eva /",
  "SA20sthtvbhu:104": "[Tvbh_50]",
  "SA20sthtvbhu:105": "yo 'sau trividhaḥ pariṇāma ukto 'sāv api na jñāyate /",
  "SA20sthtvbhu:106": "atas tadbhedapradarśanārtham āha /",
  "SA20sthtvbhu:107": "vipāko mananākhyaś ca vijñaptir viṣayasya ca / 2ab",
  "SA20sthtvbhu:108": "iti / sa eṣa trividhaḥ pariṇāmo vipākākhyo mananākhyo viṣayavijñaptyākhyaś ca /",
  "SA20sthtvbhu:109": "tatra kuśalākuśalakarmavāsanāparipākavaśād yathākṣepaṃ phalābhinirvṛttir vipākaḥ /",
  "SA20sthtvbhu:110": "kliṣṭaṃ mano nityaṃ mananātmakatvān mananākhyam /",
  "SA20sthtvbhu:111": "rūpādiviṣayapratyavabhāsatvāc cakṣurādivijñānaṃ ṣaṭprakāram api viṣayavijñaptiḥ /",
  "SA20sthtvbhu:112": "tatsvarūpanirdeśam antareṇa na tat pratīyate ity ato yasya yat svarūpaṃ tad yathākramaṃ pradarśayann āha /",
  "SA20sthtvbhu:113": "tatrālayākhyaṃ vijñānaṃ vipākaḥ sarvabījakam 2cd",
  "SA20sthtvbhu:114": "iti / tatreti yo 'yam anantaroktas trividhaḥ pariṇāmaḥ /",
  "SA20sthtvbhu:115": "ālayākhyam ity ālayavijñānasaṃjñakaṃ yad vijñānaṃ sa vipākapariṇāmaḥ /",
  "SA20sthtvbhu:116": "tac ca sarvasāṃkleśikadharmabījasthānatvād ālayaḥ /",
  "SA20sthtvbhu:117": "ālayaḥ sthānam iti paryāyau /",
  "SA20sthtvbhu:118": "atha vālīyante upanibadhyante 'smin sarvadharmāḥ kāryabhāvena tad vālīyate upanibadhyate kāraṇabhāvena sarvadharmeṣv ity ālayaḥ /",
  "SA20sthtvbhu:119": "vijānātīti vijñānam /",
  "SA20sthtvbhu:120": "sarvadhātugatiyonijātiṣu kuśalākuśalakarmavipākatvād vipākaḥ /",
  "SA20sthtvbhu:121": "sarvadharmabījāśrayatvāt sarvabījakam /",
  "SA20sthtvbhu:122": "yadi pravṛttivijñānavyatiriktam ālayavijñānam asti tato 'syālambanam ākāro vā vaktavyaḥ /",
  "SA20sthtvbhu:123": "na hi nirālambanaṃ nirākāraṃ vā vijñānaṃ yujyate /",
  "SA20sthtvbhu:124": "naiva tan nirālambanaṃ nirākāraṃ veṣyate /",
  "SA20sthtvbhu:125": "kiṃ tarhy [Tvbh_52] aparicchinnālambanākāram /",
  "SA20sthtvbhu:126": "kiṃ kāraṇam /",
  "SA20sthtvbhu:127": "yasmād ālayavijñānaṃ dvidhā pravartate /",
  "SA20sthtvbhu:128": "adhyātmam upādānavijñaptito bahirdhāparicchinnākārabhājanavijñaptitaś ca /",
  "SA20sthtvbhu:129": "tatrādhyātmam upādānaṃ parikalpitasvabhāvābhiniveśavāsanā sādhiṣṭhānam indriyarūpaṃ nāma ca /",
  "SA20sthtvbhu:130": "asyālambanasyātisūkṣmatvād",
  "SA20sthtvbhu:131": "asaṃviditakopādisthānavijñaptikañ ca tat / 3ab",
  "SA20sthtvbhu:132": "asaṃviditaka upādir yasmin asaṃviditakā ca sthānavijñaptir yasmin tad ālayavijñānam asaṃviditakopādisthānavijñaptikam /",
  "SA20sthtvbhu:133": "upādānam upādiḥ /",
  "SA20sthtvbhu:134": "sa punar ātmādivikalpavāsanā rūpādidharmavikalpavāsanā ca /",
  "SA20sthtvbhu:135": "tatsadbhāvād ālayavijñānenātmādivikalpo rūpādivikalpaś ca kāryatvenopātta iti tad vāsanātmādivikalpānāṃ rūpādivikalpānāñ copādir ity ucyate /",
  "SA20sthtvbhu:136": "so 'sminn idaṃ tad iti pratisaṃvedanākāreṇāsaṃvidita ity atas tad asaṃviditakopādir ity ucyate /",
  "SA20sthtvbhu:137": "āśrayopādānañ copādiḥ /",
  "SA20sthtvbhu:138": "āśraya ātmabhāvaḥ sādhiṣṭhānam indriyarūpaṃ nāma ca /",
  "SA20sthtvbhu:139": "tasya punar yad upādānam upagamanam ekayogakṣematvena tad upādiḥ /",
  "SA20sthtvbhu:140": "tatra kāmarūpadhātvor dvayor nāmarūpayor upādānam /",
  "SA20sthtvbhu:141": "ārūpyadhātau tu rūpavītarāgatvād rūpavipākānabhinirvṛtter nāmopādānam eva /",
  "SA20sthtvbhu:142": "kin tu vāsanāvastham eva tatra rūpaṃ na vipākāvastham /",
  "SA20sthtvbhu:143": "tat punar upādānam idantayā pratisaṃvedayitum aśakyam ity ato 'saṃvidita ity ucyate /",
  "SA20sthtvbhu:144": "[Tvbh_54]",
  "SA20sthtvbhu:145": "sthānavijñaptir bhājanalokasaṃniveśavijñaptiḥ /",
  "SA20sthtvbhu:146": "sāpy aparicchinnālambanākārapravṛttatvād asaṃviditety ucyate /",
  "SA20sthtvbhu:147": "kathaṃ vijñānam aparicchinnālambanākāraṃ bhaviṣyatīti /",
  "SA20sthtvbhu:148": "anyavijñānavādinām api nirodhasamāpattyādyavasthāsu tulyam etat /",
  "SA20sthtvbhu:149": "na ca nirodhasamāpattyādyavasthāsu vijñānaṃ naivāstīti śakyate pratipattum /",
  "SA20sthtvbhu:150": "yuktivirodhāt sūtravirodhāc ceti /",
  "SA20sthtvbhu:151": "tatrālayākhyaṃ vijñānam (2c)",
  "SA20sthtvbhu:152": "ity uktaṃ vijñānañ cāvaśyaṃ caittaiḥ saṃprayuktam ity ato vaktavyaṃ katamaiḥ katibhiś ca tebhyaḥ saṃprayujyate /",
  "SA20sthtvbhu:153": "tathā kiṃ taiḥ sarvadā saṃprayujyate /",
  "SA20sthtvbhu:154": "uta nety ata āha /",
  "SA20sthtvbhu:155": "sadā sparśamanaskāravitsaṃjñācetanānvitam 3cd",
  "SA20sthtvbhu:156": "iti / sadeti yāvad ālayavijñānaṃ tāvad ebhiḥ sparśamanaskāravedanāsaṃjñācetanākhyaiḥ pañcabhiḥ sarvatragair dharmair anvitam / vedanā vit /",
  "SA20sthtvbhu:157": "tatra sparśas trikasaṃnipāte indriyavikāraparicchedaḥ /",
  "SA20sthtvbhu:158": "vedanāsaṃniśrayadānakarmakaḥ /",
  "SA20sthtvbhu:159": "indriyaviṣayavijñānāni trīṇy eva trikam /",
  "SA20sthtvbhu:160": "tasya kāryakāraṇabhāvena samavasthānaṃ trikasaṃnipātaḥ /",
  "SA20sthtvbhu:161": "tasmin sati tatsamakālam evendriyasya sukhādivedanānukūlo yo vikāras tena [Tvbh_56] sadṛśo viṣayasya sukhādivedanīyākāraparicchedo yaḥ sa sparśaḥ /",
  "SA20sthtvbhu:162": "indriyaṃ punar yena viśeṣeṇa sukhaduḥkhādihetutvaṃ pratipadyate sa tasya vikāraḥ /",
  "SA20sthtvbhu:163": "sparśaḥ punar indriyavikārasādṛśyenendriyaṃ spṛśatīndriyeṇa vā spṛśyata iti sparśa ucyate /",
  "SA20sthtvbhu:164": "ata eva viṣayavikāraparicchedātmako 'pīndriyavikārapariccheda uktaḥ /",
  "SA20sthtvbhu:165": "vedanāsaṃniśrayatvam asya karma /",
  "SA20sthtvbhu:166": "evaṃ hy uktaṃ sūtre sukhavedanīyaṃ sparśaṃ pratītyotpadyate sukhaṃ veditam iti vistaraḥ /",
  "SA20sthtvbhu:167": "manaskāraś cetasa ābhogaḥ /",
  "SA20sthtvbhu:168": "ābhujanam ābhogaḥ /",
  "SA20sthtvbhu:169": "ālambane yena cittam abhimukhīkriyate /",
  "SA20sthtvbhu:170": "sa punar ālambane cittadhāraṇakarmakaḥ /",
  "SA20sthtvbhu:171": "cittadhāraṇaṃ punas tatraivālambane punaḥ punaś cittasyāvarjanam /",
  "SA20sthtvbhu:172": "etac ca karma cittasantater ālambananiyamena viśiṣṭaṃ manaskāram adhikṛtyoktaṃ na tu yaḥ praticittakṣaṇaṃ tasya hi pratikṣaṇam eva vyāpāro na kṣaṇāntare /",
  "SA20sthtvbhu:173": "vedanā anubhavasvabhāvā /",
  "SA20sthtvbhu:174": "sā punar viṣayasyāhlādakaparitāpakatadubhayākāraviviktasvarūpasākṣātkaraṇabhedāt tridhā bhavati /",
  "SA20sthtvbhu:175": "sukhā /",
  "SA20sthtvbhu:176": "duḥkhā /",
  "SA20sthtvbhu:177": "aduḥkhāsukhā ca /",
  "SA20sthtvbhu:178": "evaṃ tv anye manyante /",
  "SA20sthtvbhu:179": "śubhāśubhānāṃ karmaṇāṃ phalavipākaṃ pratyanubhavanty anenety anubhavaḥ /",
  "SA20sthtvbhu:180": "tatra śubhānāṃ karmaṇāṃ sukho 'nubhavaḥ phalavipākaḥ /",
  "SA20sthtvbhu:181": "aśubhānāṃ duḥkhaḥ /",
  "SA20sthtvbhu:182": "ubhayeṣām aduḥkhāsukhaḥ /",
  "SA20sthtvbhu:183": "atra cālayavijñānam eva śubhāśubhakarmavipākaḥ /",
  "SA20sthtvbhu:184": "tatsaṃprayuktaivopekṣā paramārthataḥ śubhāśubhānāṃ karmaṇāṃ phalavipākaḥ /",
  "SA20sthtvbhu:185": "sukhaduḥkhayos tu kuśalākuśalakarmavipākajatvād vipākopacāraḥ /",
  "SA20sthtvbhu:186": "tatra sukho 'nubhavo yasminn utpanne viyogecchā niruddhe ca punaḥ saṃyogecchā jāyate /",
  "SA20sthtvbhu:187": "duḥkho 'nubhavo yasminn utpanne viyogecchā niruddhe ca punar asaṃyogecchā /",
  "SA20sthtvbhu:188": "aduḥkhāsukho yasminn utpanne niruddhe cobhyaṃ na jāyate /",
  "SA20sthtvbhu:189": "saṃjñā viṣayanimittodgrahaṇam /",
  "SA20sthtvbhu:190": "viṣaya ālambanam /",
  "SA20sthtvbhu:191": "nimittaṃ tadviśeṣo nīlapītādyālambanavyavasthākāraṇam /",
  "SA20sthtvbhu:192": "tasyodgrahaṇaṃ nirūpaṇaṃ nīlam etan na pītam iti /",
  "SA20sthtvbhu:193": "[Tvbh_58]",
  "SA20sthtvbhu:194": "cetanā cittābhisaṃskāro manasaś ceṣṭā yasyāṃ satyām ālambanaṃ prati cetasaḥ praspanda iva bhavaty ayaskāntavaśād ayaḥpraspandavat /",
  "SA20sthtvbhu:195": "vedanā trividhā sukhā duḥkhā aduḥkhāsukhā ca /",
  "SA20sthtvbhu:196": "dharmāś catuḥ prakārāḥ kuśalā akuśalā anivṛtāvyākṛtā nivṛtāvyākṛtāś ca /",
  "SA20sthtvbhu:197": "tatrālayavijñāne vid iti sāmānyopadeśena na vijñāyate tisṝṇāṃ vedanānāṃ katamā vedanā /",
  "SA20sthtvbhu:198": "tathā tad api kiṃ kuśalam akuśalam anivṛtāvyākṛtaṃ nivṛtāvyākṛtam iti na vijñāyata ity ata āha /",
  "SA20sthtvbhu:199": "upekṣā vedanā tatrānivṛtāvyākṛtañ ca tat / 4ab",
  "SA20sthtvbhu:200": "tatrety ālayavijñānam eva prakṛtatvāt saṃbadhyate /",
  "SA20sthtvbhu:201": "upekṣaivālayavijñāne vedanā na sukhā na duḥkhā tayoḥ paricchinnālambanākāratvād rāgadveṣānuśayitatvāc ca /",
  "SA20sthtvbhu:202": "anivṛtāvyākṛtañ ca tat / (4b)",
  "SA20sthtvbhu:203": "ālayavijñānam iti prakṛtam /",
  "SA20sthtvbhu:204": "tatrānivṛtagrahaṇaṃ nivṛtavyavacchedārtham /",
  "SA20sthtvbhu:205": "avyākṛtagrahaṇaṃ kuśalākuśalavyavacchedārtham /",
  "SA20sthtvbhu:206": "manobhūmikair āgantukair upakleśair anāvṛtatvād anivṛtam /",
  "SA20sthtvbhu:207": "vipākatvād vipākaṃ prati kuśalākuśalatvenāvyākaraṇād avyākṛtam /",
  "SA20sthtvbhu:208": "[Tvbh_60]",
  "SA20sthtvbhu:209": "tathā sparśādayaḥ / 4c",
  "SA20sthtvbhu:210_0": "yathālayavijñānam ekāntena vipāko 'paricchinnālambanākāraṃ sadā sparśādibhir anvitaṃ",
  "SA20sthtvbhu:210_1": "tatra copekṣaiva vedanānivṛtāvyākṛtañ ca tathā sparśādayo 'py ekāntena vipākā evāparicchinnālambanākārāś ca /",
  "SA20sthtvbhu:211": "ātmānaṃ hitvetaraiś caturbhir ālayavijñānena ca nityam anugatās teṣu copekṣaiva vedanānivṛtāvyākṛtāś cālayavijñānavat /",
  "SA20sthtvbhu:212": "na hi vipākena saṃprayuktānām avipākatvam aparicchinnālambanākāreṇa ca paricchinnālambanākāratvaṃ saṃbhavati /",
  "SA20sthtvbhu:213": "evam anyatrāpi vācyam //",
  "SA20sthtvbhu:214": "kiṃ punas tad ālayavijñānam ekam abhinnam āsaṃsāram anuvartate /",
  "SA20sthtvbhu:215": "uta saṃtānena /",
  "SA20sthtvbhu:216": "na hi tad ekam abhinnam anuvartate kṣaṇikatvāt /",
  "SA20sthtvbhu:217": "kiṃ tarhi /",
  "SA20sthtvbhu:218": "tac ca vartate srotasaughavat // 4d",
  "SA20sthtvbhu:219": "tac cety ālayavijñānam eva saṃbadhyate /",
  "SA20sthtvbhu:220": "tatra sroto hetuphalayor nairantaryaprabandhena pravṛttiḥ /",
  "SA20sthtvbhu:221": "udakasamūhasya pūrvāparabhāgāvicchedena pravāha ogha ity ucyate /",
  "SA20sthtvbhu:222_0": "yathā hy oghas tṛṇakāṣṭhagomayādīn ākarṣayaṅ gacchaty evam ālayavijñānam api puṇyāpuṇyāneñjyakarmavāsanānugataṃ",
  "SA20sthtvbhu:222_1": "sparśamanaskārādīn ākarṣan srotasāsaṃsāram avyuparataṃ pravartata iti /",
  "SA20sthtvbhu:223": "tasyaivaṃ śrotasā pravṛttasya kasyām avasthāyāṃ vyāvṛttir ity āha /",
  "SA20sthtvbhu:224": "tasya vyāvṛttir arhattve / 5a",
  "SA20sthtvbhu:225": "kiṃ punar arhattvam /",
  "SA20sthtvbhu:226": "yadyogād arhann ity ucyate /",
  "SA20sthtvbhu:227": "kasya punar yogād arhann ity ucyate /",
  "SA20sthtvbhu:228": "kṣayajñānānutpādajñānalābhāt /",
  "SA20sthtvbhu:229": "tasyāṃ hy avasthāyām ālayavijñānāśritadauṣṭhulyaniravaśeṣaprahāṇād ālayavijñānaṃ vyāvṛttaṃ bhavati /",
  "SA20sthtvbhu:230": "saiva cārhadavasthā /",
  "SA20sthtvbhu:231": "uktaḥ savibhaṅgo vipākapariṇāmaḥ /",
  "SA20sthtvbhu:232": "[Tvbh_62]",
  "SA20sthtvbhu:233": "idānīṃ mananākhyāṃ dvitīyaṃ pariṇāmam āha /",
  "SA20sthtvbhu:234": "tad āśritya pravartata iti vistaraḥ /",
  "SA20sthtvbhu:235": "tatra yathā cakṣurādivijñānānāṃ cakṣurādaya āśrayatvena rūpādayaś cālambanatvena prasiddhā naiva kliṣṭasya manasa āśraya ālambanaṃ vā prasiddham /",
  "SA20sthtvbhu:236": "na ca vijñānam āśrayālambananirapekṣaṃ yujyata ity ataḥ kliṣṭasya manasa āśrayālambanapratipādanārthaṃ niruktipratipādanārthañ cāha /",
  "SA20sthtvbhu:237": "tad āśritya pravartate /",
  "SA20sthtvbhu:238": "tadālambaṃ manonāma vijñānaṃ mananātmakam // 5bcd",
  "SA20sthtvbhu:239": "tad āśritya pravartata iti tacchabdenālayavijñānam abhisaṃbadhyate /",
  "SA20sthtvbhu:240": "tadvāsanāśrayo hy ālayavijñānam atas tad āśritya pravartate santānenotpadyata ity arthaḥ /",
  "SA20sthtvbhu:241": "atha vā yasmin dhātau bhūmau vālayavijñānaṃ vipākas tad api kliṣṭaṃ manas taddhātukaṃ tadbhūmikaṃ ceti tatpratibaddhavṛttitvāt tad āśritya pravartate /",
  "SA20sthtvbhu:242": "tadālambam ity ālayavijñānālambanam eva satkāyadṛṣṭyādibhiḥ saṃprayogād ahaṃ mamety ālayavijñānālambanatvāt /",
  "SA20sthtvbhu:243": "kathaṃ punar yata eva cittād utpadyate tad eva tadālambanaṃ bhavati /",
  "SA20sthtvbhu:244": "yathā tad anicchatāṃ keṣāṃcit kasyāñcid avasthāyāṃ yata eva cittān manovijñānam utpadyate tadālambanam eva tad utpadyate /",
  "SA20sthtvbhu:245": "manonāma vijñānam iti mana iti nāma ākhyā yasya vijñānasya tad ālayavijñānam āśritya pravarte tadālambanaṃ ca manonāmety anenālayavijñānāt pravṛttivijñānāc ca vyavacchinatti /",
  "SA20sthtvbhu:246": "tat punaḥ kiṃ svabhāvam ity āha /",
  "SA20sthtvbhu:247": "mananātmakam iti /",
  "SA20sthtvbhu:248": "evaṃ mananātmakatvān mana ity ucyate nairūktena vidhinā /",
  "SA20sthtvbhu:249": "[Tvbh_64]",
  "SA20sthtvbhu:250": "vijñānasvarūpatvād avaśyaṃ tac caittaiḥ saṃprayujyate /",
  "SA20sthtvbhu:251": "idaṃ tu na jñāyate katamais tac caittaiḥ kiyadbhiḥ kiyantaṃ kālaṃ vā saṃprayujyata ity ata āha /",
  "SA20sthtvbhu:252": "kleśaiś caturbhiḥ sahitaṃ nivṛtāvyākṛtaiḥ sadā / 6ab",
  "SA20sthtvbhu:253": "caittā hi dviprakārāḥ kleśās tad anye ca /",
  "SA20sthtvbhu:254": "tadanyebhyo vyavacchedārtham āha kleśair iti /",
  "SA20sthtvbhu:255": "kleśā api ṣaṭ /",
  "SA20sthtvbhu:256": "na ca taiḥ saṃprayujyate 'taś caturbhir ity āha /",
  "SA20sthtvbhu:257": "sahitam iti saṃprayuktam /",
  "SA20sthtvbhu:258": "kleśā api dvividhāḥ /",
  "SA20sthtvbhu:259": "akuśalā nivṛtāvyākṛtāś ca /",
  "SA20sthtvbhu:260": "akuśalebhyo viśeṣārtham āha nivṛtāvyākṛtair iti /",
  "SA20sthtvbhu:261": "na hi nivṛtena vijñānenākuśalānāṃ saṃprayogaḥ saṃbhavati /",
  "SA20sthtvbhu:262": "nivṛtāḥ kliṣṭatvāt /",
  "SA20sthtvbhu:263": "avyākṛtāḥ kuśalākuśalatvenāvyākaraṇāt /",
  "SA20sthtvbhu:264": "sadeti sarvakālam /",
  "SA20sthtvbhu:265": "yāvat tad asti tāvat taiḥ saṃprayuktam /",
  "SA20sthtvbhu:266": "sāmānyanirdeśād viśeṣato na jñāyanta iti viśeṣato nirdiśati /",
  "SA20sthtvbhu:267": "ātmadṛṣṭyātmamohātmamānātmasnehasaṃjñitaiḥ // 6cd",
  "SA20sthtvbhu:268": "upādānaskandheṣv ātmeti darśanam ātmadṛṣṭiḥ satkāyadṛṣṭir ity arthaḥ /",
  "SA20sthtvbhu:269": "moho 'jñānam /",
  "SA20sthtvbhu:270": "ātmany ajñānam ātmamohaḥ /",
  "SA20sthtvbhu:271": "ātmaviṣaye māna ātmamāno 'smimāna ity arthaḥ /",
  "SA20sthtvbhu:272": "ātmani sneha ātmasneha ātmapremety arthaḥ /",
  "SA20sthtvbhu:273": "tatrālayavijñānasvarūpe saṃmūḍhaḥ sann ālayavijñāne ātmadṛṣṭim utpādayati /",
  "SA20sthtvbhu:274": "ātmadarśanād yā cittasyonnatiḥ so 'smimānaḥ /",
  "SA20sthtvbhu:275": "etasmiṃs traye saty ātmābhimate vastuni yo 'bhiṣvaṅgaḥ sa ātmasnehaḥ /",
  "SA20sthtvbhu:276": "[Tvbh_66]",
  "SA20sthtvbhu:277": "āha ca /",
  "SA20sthtvbhu:278": "avidyayā cātmadṛṣṭyā cāsmimānena tṛṣṇayā /",
  "SA20sthtvbhu:279": "ebhiś caturbhiḥ saṃkliṣṭaṃ mananālakṣaṇaṃ manaḥ //",
  "SA20sthtvbhu:280": "viparyāsanimittaṃ tu manaḥ kliṣṭaṃ sadaiva tat /",
  "SA20sthtvbhu:281": "kuśalāvyākṛte citte sadāhaṅkārakāraṇam //",
  "SA20sthtvbhu:282": "ete hy ātmamohādayaḥ kleśā manovan navabhūmikāḥ /",
  "SA20sthtvbhu:283": "iha ca sāmānyenābhidhānān na jñāyate kiṃ svabhūmikair eva saṃprayujyate /",
  "SA20sthtvbhu:284": "utānyabhūmikair apīty ata āha /",
  "SA20sthtvbhu:285": "yatrajas tanmayair 7a",
  "SA20sthtvbhu:286": "iti / yatra jāto yatrajaḥ /",
  "SA20sthtvbhu:287": "tanmayair iti yatra dhātau bhūmau vā jātas taddhātukais tadbhūmikair eva ca saṃprayujyate /",
  "SA20sthtvbhu:288": "nānyadhātukair anyabhūmikair vā /",
  "SA20sthtvbhu:289": "kiṃ punaś caturbhir eva kleśaiḥ saṃprayujyate / nety āha /",
  "SA20sthtvbhu:290": "anyaiḥ sparśādyaiś ca / 7b",
  "SA20sthtvbhu:291": "saṃprayujyata iti saṃbadhyate /",
  "SA20sthtvbhu:292": "caśabdaḥ samuccayārthaḥ /",
  "SA20sthtvbhu:293": "sparśādyair iti sparśamanaskāravedanāsaṃjñācetanābhiḥ /",
  "SA20sthtvbhu:294": "ete hi pañca dharmāḥ sarvatragatvāt sarvavijñānaiḥ saṃprayujyante /",
  "SA20sthtvbhu:295": "etair api yatra jātas tanmayair eva saṃprayujyate nānyadhātubhūmikaiḥ /",
  "SA20sthtvbhu:296": "[Tvbh_68]",
  "SA20sthtvbhu:297": "atha vānyair iti mūlavijñānasaṃprayuktebhyo vyavacchedārtham",
  "SA20sthtvbhu:298": "/ mūlavijñāne hy anivṛtāvyākṛtāḥ sparśādayaḥ /",
  "SA20sthtvbhu:299": "kliṣṭe tu manasi manovan nivṛtāvyākṛtāḥ /",
  "SA20sthtvbhu:300": "yadi tat kliṣṭaṃ manaḥ kuśalakliṣṭāvyākṛtāvasthāsv aviśeṣeṇa pravartate na tasya tarhi nivṛttir asti /",
  "SA20sthtvbhu:301": "anivṛtte ca tasmin kuto mokṣa iti kathaṃ na mokṣābhāvaḥ prasajyate /",
  "SA20sthtvbhu:302": "na prasajyate yasmād",
  "SA20sthtvbhu:303": "arhato na tat /",
  "SA20sthtvbhu:304": "na nirodhasamāpattau mārge lokottare na ca // 7bcd",
  "SA20sthtvbhu:305": "arhatas tāvad aśeṣakleśaprahāṇāt kliṣṭaṃ mano naivāsti /",
  "SA20sthtvbhu:306": "tad dhi bhāvāgrikabhāvanāprahātavyakleśavad arhattvaprāptyānantaryamārgeṇaiva prahīyate /",
  "SA20sthtvbhu:307": "tad anyakleśavad arhattvāvasthāyān naiva vidyate /",
  "SA20sthtvbhu:308": "ākiñcanyāyatanavītarāgasyāpy anāgāmino nirodhasamāpattilābhino mārgabalena nirodhasamāpatter labhyatvāṃ mārgavan nirodhasamāpattyavasthāyām api nirudhyate /",
  "SA20sthtvbhu:309": "nirodhāc ca vyutthitasya punar ālayavijñānād eva pravartate /",
  "SA20sthtvbhu:310": "mārge lokottare na ceti (7d)",
  "SA20sthtvbhu:311": "lokottaragrahaṇaṃ laukikavyavacchedārtham /",
  "SA20sthtvbhu:312": "laukike tu mārge kliṣṭaṃ manaḥ pravartata eva /",
  "SA20sthtvbhu:313": "nairātmyadarśanasyātmadarśanapratipakṣatvān na lokottaramārge pravartitum utsaheta /",
  "SA20sthtvbhu:314": "vipakṣapratipakṣayor ayaugapadyāl lokottaramārge tan nirudhyate /",
  "SA20sthtvbhu:315": "tasmād api vyutthitasya punar ālayavijñānād evotpadyate /",
  "SA20sthtvbhu:316": "[Tvbh_70]",
  "SA20sthtvbhu:317": "dvitīyaḥ pariṇāmo 'yam 8a",
  "SA20sthtvbhu:318": "uddiṣṭo nidiṣṭaś ceti nigamayati /",
  "SA20sthtvbhu:319": "dvitīyapariṇāmāntaraṃ tṛtīyaḥ pariṇāmo vaktavya ity ata āha /",
  "SA20sthtvbhu:320": "tṛtīyaḥ ṣaḍvidhasya yā /",
  "SA20sthtvbhu:321": "viṣayasyopalabdhiḥ sā 8bc",
  "SA20sthtvbhu:322": "tṛtīyo vijñānapariṇāma iti vākyaśeṣaḥ /",
  "SA20sthtvbhu:323": "ṣaḍvidhasyeti ṣaṭprakārasya rūpaśabdagandharasaspraṣṭavya dharmātmakasya viṣayasya yā upalabdhir grahaṇaṃ pratipattir ity arthaḥ /",
  "SA20sthtvbhu:324": "sā punaḥ kiṃ kuśalākuśalāvyākṛtety ata āha /",
  "SA20sthtvbhu:325": "kuśalākuśalādvayā // 8d",
  "SA20sthtvbhu:326": "kuśalākuśalādvayety avyākṛtāpi /",
  "SA20sthtvbhu:327": "alobhādveṣāmohaiḥ saṃprayuktā kuśalā /",
  "SA20sthtvbhu:328": "lobhadveṣamohaiḥ saṃprayuktākuśalā /",
  "SA20sthtvbhu:329": "kuśalākuśalair asaṃprayuktādvayā na kuśalā nākuśalety arthaḥ /",
  "SA20sthtvbhu:330": "sā punaḥ kīdṛśaiś caitasikaiḥ saṃprayujyate /",
  "SA20sthtvbhu:331": "kiyanto vā tatsaṃprayogiṇaś caitasikā ity ata āha /",
  "SA20sthtvbhu:332": "sarvatragair viniyataiḥ kuśalaiś caitasair asau /",
  "SA20sthtvbhu:333": "saṃprayuktā tathā kleśair upakleśais trivedanā // 9",
  "SA20sthtvbhu:334": "[Tvbh_72]",
  "SA20sthtvbhu:335": "ya ete sarvatragādaya uddiṣṭās te na vijñāyanta ity atas tatpradarśanārtham āha /",
  "SA20sthtvbhu:336": "adyāḥ sparśādayaḥ / 10a",
  "SA20sthtvbhu:337": "ādau nirdiṣṭatvād ādyāḥ sarvatragā ity arthaḥ / tathā hi /",
  "SA20sthtvbhu:338": "sadāsparśamanaskāravitsaṃjñācetanānvitam (3cd)",
  "SA20sthtvbhu:339": "iti prathamato nirdiṣṭāḥ /",
  "SA20sthtvbhu:340": "sparśa eṣām ādir iti sparśādayaḥ /",
  "SA20sthtvbhu:341": "te punaḥ sparśamanaskārādayaḥ pañca dharmāḥ sarvacittam anugacchantīti sarvatragāḥ /",
  "SA20sthtvbhu:342": "tathā hy eta ālayavijñāne kliṣṭe manasi pravṛttivijñāneṣu cāviśeṣeṇa pravartante /",
  "SA20sthtvbhu:343": "viniyatān adhikṛtyāha /",
  "SA20sthtvbhu:344": "chandādhimokṣasmṛtayaḥ saha /",
  "SA20sthtvbhu:345": "samādhidhībhyāṃ niyatāḥ / 10bc",
  "SA20sthtvbhu:346": "viśeṣe niyatatvād viniyatāḥ /",
  "SA20sthtvbhu:347": "eṣāṃ hi viśeṣa eva viṣayo na sarvaḥ /",
  "SA20sthtvbhu:348": "tatra chando 'bhiprete vastuny abhilāṣaḥ /",
  "SA20sthtvbhu:349": "abhiprete vastuny abhilāṣa iti pratiniyataviṣayatvaṃ jñāpitaṃ bhavaty anabhiprete chandābhāvāt /",
  "SA20sthtvbhu:350": "darśanaśravaṇādikriyāviṣayatvena yad abhimataṃ vastu tad abhipretam /",
  "SA20sthtvbhu:351": "tatra darśanaśravaṇādiprārthanā chandaḥ /",
  "SA20sthtvbhu:352": "sa ca vīryārambhasaṃniśrayadānakarmakaḥ /",
  "SA20sthtvbhu:353": "adhimokṣo niścite vastuni tathaivāvadhāraṇam /",
  "SA20sthtvbhu:354": "niścitagrahaṇam aniścitapratiṣedhārtham /",
  "SA20sthtvbhu:355": "yuktita āptopadeśato vā yad vastu asaṃdigdhaṃ tan niścitam /",
  "SA20sthtvbhu:356": "yenaivākāreṇa tan niścitam anityaduḥkhādyākāreṇa tenaivākāreṇa tasya vastunaś cetasy abhiniveśanam /",
  "SA20sthtvbhu:357": "evam etan nānyathety avadhāraṇam adhimokṣaḥ /",
  "SA20sthtvbhu:358": "sa cāsaṃhāryatākarmakaḥ /",
  "SA20sthtvbhu:359": "adhimuktipradhāno hi svasiddhāntāt parapravādibhir apahartuṃ na śakyate /",
  "SA20sthtvbhu:360": "[Tvbh_74]",
  "SA20sthtvbhu:361": "smṛtiḥ saṃstute vastuny asaṃpramoṣaś cetaso 'bhilapanatā /",
  "SA20sthtvbhu:362": "saṃstutaṃ vastu pūrvānubhūtam /",
  "SA20sthtvbhu:363": "ālambanagrahaṇāvipraṇāśakāraṇatvād asaṃpramoṣaḥ /",
  "SA20sthtvbhu:364": "pūrvagṛhītasya vastunaḥ punaḥ punar ālambanākārasmaraṇam abhilapanatā /",
  "SA20sthtvbhu:365": "abhilapanam evābhilapanatā /",
  "SA20sthtvbhu:366": "sā punar avikṣepakarmikā /",
  "SA20sthtvbhu:367": "ālambanābhilapane sati cittasyālambanāntara ākārāntare vā vikṣepābhāvād avikṣepakarmikā /",
  "SA20sthtvbhu:368": "samādhir upaparīkṣye vastuni cittasyaikāgratā /",
  "SA20sthtvbhu:369": "upaparīkṣyaṃ vastu guṇato doṣato vā /",
  "SA20sthtvbhu:370": "ekāgratā ekālambanatā /",
  "SA20sthtvbhu:371": "jñānasaṃniśrayadānakarmakaḥ /",
  "SA20sthtvbhu:372": "samāhite citte yathābhūtaparijñānāt /",
  "SA20sthtvbhu:373": "dhīḥ prajñā /",
  "SA20sthtvbhu:374": "sāpy upaparīkṣya eva vastuni pravicayo yogāyogavihito 'nyathā veti /",
  "SA20sthtvbhu:375": "pravicinotīti pravicayaḥ /",
  "SA20sthtvbhu:376": "yaḥ samyaṅ mithyā vā saṃkīrṇasvasāmānyalakṣaṇeṣv iva dharmeṣu vivekāvabodhaḥ /",
  "SA20sthtvbhu:377": "yuktir yogaḥ /",
  "SA20sthtvbhu:378": "sa punar āptopadeśo 'numānaṃ pratyakṣañ ca /",
  "SA20sthtvbhu:379": "tena triprakāreṇa yogena yo janitaḥ sa yogavihitaḥ /",
  "SA20sthtvbhu:380": "sa punaḥ śrutamayaś cintāmayo bhāvanāmayaś ca /",
  "SA20sthtvbhu:381": "tatrāptavacanaprāmāṇyād yo 'vabodhaḥ sa śrutamayaḥ /",
  "SA20sthtvbhu:382": "yuktinidhyānajaś cintāmayaḥ /",
  "SA20sthtvbhu:383": "samādhijo bhāvanāmayaḥ /",
  "SA20sthtvbhu:384": "ayogo 'nāptopadeśo 'numānābhāso mithyā praṇihitaś ca samādhiḥ /",
  "SA20sthtvbhu:385": "tenāyogena janito 'yogavihitaḥ /",
  "SA20sthtvbhu:386": "upapattipratilambhiko laukikavyavahārāvabodhaś ca na yogavihito nāyogavihitaḥ /",
  "SA20sthtvbhu:387": "eṣā ca saṃśayavyāvartanakarmikā /",
  "SA20sthtvbhu:388": "saṃśayavyāvartanaṃ prajñayā dharmān pravicinvato niścayalābhād iti /",
  "SA20sthtvbhu:389": "ete hi pañca dharmāḥ parasparaṃ vyatiricyāpi pravartante /",
  "SA20sthtvbhu:390": "evañ ca yatrādhimokṣas tatra nāvaśyam itarair api bhavitavyam /",
  "SA20sthtvbhu:391": "evaṃ sarvatra vācyam /",
  "SA20sthtvbhu:392": "uktā viniyatāḥ //",
  "SA20sthtvbhu:393": "[Tvbh_76]",
  "SA20sthtvbhu:394": "tadanantaroddiṣṭās tv idānīṃ kuśalā vaktavyā ity ata āha /",
  "SA20sthtvbhu:395": "śraddhātha hrīr apatrapā // 10d",
  "SA20sthtvbhu:396": "alobhāditrayaṃ vīryaṃ praśrabdhiḥ sāpramādikā /",
  "SA20sthtvbhu:397": "āhiṃsā kuśalāḥ / 11abc",
  "SA20sthtvbhu:398": "eta ekādaśa dharmā iti vākyaśeṣaḥ /",
  "SA20sthtvbhu:399": "tatra śraddhā astitvaguṇavattvaśakyatveṣu karmaphalasatyaratneṣv abhisaṃpratyayaḥ prasādaś cetaso 'bhilāṣaḥ /",
  "SA20sthtvbhu:400": "śraddhā hi tridhā pravartate /",
  "SA20sthtvbhu:401": "sati vastuni guṇavaty aguṇavati vā saṃpratyayākārā /",
  "SA20sthtvbhu:402": "sati guṇavati ca prasādākārā /",
  "SA20sthtvbhu:403": "sati guṇavati ca prāptum utpādayituṃ vā śakye 'bhilāṣākārā /",
  "SA20sthtvbhu:404": "cetasaḥ prasāda iti /",
  "SA20sthtvbhu:405": "śraddhā hi cittakāluṣyavairodhikīty atas tatsaṃprayoge kleśopakleśamalakāluṣyavigamāc cittaṃ śraddhām āgamya prasīdatīti cetasaḥ prasāda ucyate /",
  "SA20sthtvbhu:406": "sā punaś chandasaṃniśrayadānakarmikā /",
  "SA20sthtvbhu:407": "hrīr ātmānaṃ dharmaṃ vādhipatiṃ kṛtvāvadyena lajjā /",
  "SA20sthtvbhu:408": "sadbhir garhitatvād aniṣṭavipākatvāc ca pāpam evāvadyam /",
  "SA20sthtvbhu:409": "tenāvadyena kṛtenākṛtena vā yā cittasyāvalīnatā lajjā sā hrīḥ /",
  "SA20sthtvbhu:410": "iyaṃ ca duścaritasaṃyamasaṃniśrayadānakarmikā /",
  "SA20sthtvbhu:411": "apatrāpyaṃ lokam adhipatiṃ kṛtvāvadyena lajjā /",
  "SA20sthtvbhu:412": "loke hy etad garhitaṃ māṃ caivaṃ karmāṇaṃ viditvā garhiṣyatīty aślokādibhayād avadyena lajjate /",
  "SA20sthtvbhu:413": "idam api duścaritasaṃyamasaṃniśriyadānakarmakam /",
  "SA20sthtvbhu:414": "[Tvbh_78]",
  "SA20sthtvbhu:415": "alobho lobhapratipakṣaḥ /",
  "SA20sthtvbhu:416": "lobho nāma bhave bhavopakaraṇeṣu ca yāsaktiḥ prārthanā ca /",
  "SA20sthtvbhu:417": "tatpratipakṣo 'lobho bhave bhavopakaraṇeṣu vānāsaktiḥ vaimukhyañ ca /",
  "SA20sthtvbhu:418": "ayañ ca duścaritāpravṛttisaṃniśrayadānakarmakaḥ /",
  "SA20sthtvbhu:419": "adveṣo dveṣapratipakṣo maitrī /",
  "SA20sthtvbhu:420": "dveṣo hi sattveṣu duḥkhe duḥkhasthānīyeṣu ca dharmeṣv āghātaḥ /",
  "SA20sthtvbhu:421": "adveṣo dveṣapratipakṣatvāt sattveṣu duḥkhe duḥkhasthānīyeṣu ca dharmeṣv anāghātaḥ /",
  "SA20sthtvbhu:422": "ayam api duścaritāpravṛttisaṃniśrayadānakarmakaḥ /",
  "SA20sthtvbhu:423": "amoho mohapratipakṣo yathābhūtasaṃpratipattiḥ /",
  "SA20sthtvbhu:424": "mohaḥ karmaphalasatyaratneṣv ajñānam /",
  "SA20sthtvbhu:425": "mohapratipakṣatvād amohas teṣv eva karmaphalasatyaratneṣu saṃpratipattiḥ /",
  "SA20sthtvbhu:426": "ayam api duścaritāpravṛttisaṃniśrayadānakarmakaḥ /",
  "SA20sthtvbhu:427": "vīryaṃ kausīdyapratipakṣaḥ kuśale cetaso 'bhyutsāhaḥ /",
  "SA20sthtvbhu:428": "na tu kliṣṭe /",
  "SA20sthtvbhu:429": "kliṣṭe tūtsāhaḥ kutsitatvāt kausīdyam eva /",
  "SA20sthtvbhu:430": "etac ca kuśalapakṣaparipūraṇapariniṣpādanakarmakam /",
  "SA20sthtvbhu:431": "praśrabdhir dauṣṭhulyapratipakṣaḥ kāyacittakarmaṇyatā /",
  "SA20sthtvbhu:432": "dauṣṭhulyaṃ kāyacittayor akarmaṇyatā sāṃkleśikadharmabījāni ca /",
  "SA20sthtvbhu:433": "tadapagame praśrabdhisadbhāvāt /",
  "SA20sthtvbhu:434": "tatra kāyakarmaṇyatā kāyasya svakāryeṣu [Tvbh_80] laghusamutthānatā yato bhavati /",
  "SA20sthtvbhu:435_0": "cittakarmaṇyatā samyaṅmanasikārasaṃprayuktasya cittasyāhlādalāghavanimittaṃ yac caitasikaṃ",
  "SA20sthtvbhu:435_1": "dharmāntaraṃ yadyogāc cittam avyāhatam ālambane pravartate 'tas tac cittakarmaṇyatety ucyate /",
  "SA20sthtvbhu:436": "kāyasya punaḥ spraṣṭavyaviśeṣa eva prītyāhṛtaḥ kāyapraśrabdhir veditavyā /",
  "SA20sthtvbhu:437": "prītamanasaḥ kāyaḥ praśrabhyata iti sūtre vacanāt /",
  "SA20sthtvbhu:438": "iyaṃ tadvaśenāśrayaparāvṛttito 'śeṣakleśāvaraṇaniṣkarṣaṇakarmikā /",
  "SA20sthtvbhu:439": "sāpramādikā /",
  "SA20sthtvbhu:440": "sahāpramādena pravartata iti sāpramādikā /",
  "SA20sthtvbhu:441": "kā punar asau /",
  "SA20sthtvbhu:442": "upekṣā /",
  "SA20sthtvbhu:443": "kuta etat /",
  "SA20sthtvbhu:444": "ekāntakuśalatvāt sarvakuśalānāṃ ceha nirdeśādhikārāc chraddhādivat sākṣād anirdeśāt tadvyatiriktānyakuśalābhāvāc",
  "SA20sthtvbhu:445": "copekṣaiva vijñāyate /",
  "SA20sthtvbhu:446": "tatrāpramādaḥ pramādapratipakṣaḥ /",
  "SA20sthtvbhu:447": "alobhād yāvad vīryam apramādaḥ /",
  "SA20sthtvbhu:448": "yān alobhādīn niśrityākuśalān dharmān prajahāti tatpratipakṣāṃś ca kuśalān dharmān bhāvayati te 'lobhādayo 'pramādaḥ /",
  "SA20sthtvbhu:449": "ata eva pramādapratipakṣaḥ pramādasyāto viparītatvāt /",
  "SA20sthtvbhu:450": "sa punar laukikalokottarasaṃpattiparipūraṇakarmakaḥ /",
  "SA20sthtvbhu:451": "upekṣā cittasamatā cittapraśaṭhatā cittānābhogatā /",
  "SA20sthtvbhu:452": "ebhis tribhiḥ [Tvbh_82] padair upekṣāyā ādimadhyāvasānāvasthā dyotitā /",
  "SA20sthtvbhu:453": "tatra layauddhatyaṃ vā cetaso vaiṣamyam /",
  "SA20sthtvbhu:454": "tasyābhāvād ādau cittasamatā /",
  "SA20sthtvbhu:455": "tato 'nabhisaṃskāreṇāprayatvena samāhitasya cetaso",
  "SA20sthtvbhu:456": "yathāyogaṃ samasyaiva yā pravṛttiḥ sā cittapraśaṭhatā /",
  "SA20sthtvbhu:457": "sā punar avasthā layauddhatyaśaṅkānugatācirabhāvitatvāt /",
  "SA20sthtvbhu:458": "tato bhāvanāprakarṣagamanāt tadvipakṣadūrībhāvāt tacchaṅkābhāve layauddhatyapratipakṣanimitteṣv ābhogam akurvato 'nābhogāvasthā cittasyānābhogatā /",
  "SA20sthtvbhu:459": "iyañ ca sarvakleśopakleśānavakāśasaṃniśrayadānakarmikā /",
  "SA20sthtvbhu:460": "avihiṃsā vihiṃsāpratipakṣaḥ /",
  "SA20sthtvbhu:461": "vadhabandhanādibhiḥ sattvānām aviheṭhanam avihiṃsā sattveṣu karuṇā /",
  "SA20sthtvbhu:462": "kaṃ ruṇaddhīti karuṇā /",
  "SA20sthtvbhu:463": "kam iti sukhasyākhyā sukhaṃ ruṇaddhīty arthaḥ /",
  "SA20sthtvbhu:464": "kāruṇiko hi paraduḥkhaduḥkhī bhavatīti /",
  "SA20sthtvbhu:465": "iyaṃ cāviheṭhanakarmikā /",
  "SA20sthtvbhu:466": "uktā ekādaśa kuśalāḥ /",
  "SA20sthtvbhu:467": "tadanantaroddiṣṭās tu kleśā ity atas tān adhikṛtyāha /",
  "SA20sthtvbhu:468": "kleśā rāgapratighamūḍhayaḥ // 11d",
  "SA20sthtvbhu:469": "mānadṛgvicikitsāś ca 12a",
  "SA20sthtvbhu:470": "iti / rāgaś ca pratighaś ca mūḍhiś ca rāgapratighamūḍhayaḥ /",
  "SA20sthtvbhu:471": "[Tvbh_84]",
  "SA20sthtvbhu:472": "tatra rāgo bhavabhogayor adhyavasānaṃ prārthanā ca /",
  "SA20sthtvbhu:473": "sa punar duḥkhasaṃjananakarmakaḥ /",
  "SA20sthtvbhu:474": "duḥkham atropādānaskandhās teṣāṃ kāmarūpārūpyatṛṣṇāvaśād abhinirvṛtteḥ /",
  "SA20sthtvbhu:475": "ato rāgasya duḥkhasaṃjananaṃ karma nirdiśyate /",
  "SA20sthtvbhu:476": "pratighaḥ sattveṣv āghātaḥ sattveṣu rūkṣacittatā yenāviṣṭaḥ sattvānāṃ vadhabandhanādikam anarthañ cintayati /",
  "SA20sthtvbhu:477": "sa punar asparśavihāraduścaritasaṃniśriyadānakarmakaḥ /",
  "SA20sthtvbhu:478": "sparśaḥ sukham /",
  "SA20sthtvbhu:479": "tena sahito vihāraḥ sparśavihāraḥ /",
  "SA20sthtvbhu:480": "na sparśavihāro 'sparśavihāraḥ /",
  "SA20sthtvbhu:481": "duḥkhasahita ity arthaḥ /",
  "SA20sthtvbhu:482": "āghātacittasyāvaśyaṃ daurmanasyasamudācārāc cittaṃ tapyate /",
  "SA20sthtvbhu:483": "cittānuvidhānāc ca kāyo 'pi tapyata eveti sarveryāpatheṣu saduḥkhasavighāto 'sparśavihāro bhavati /",
  "SA20sthtvbhu:484": "pratihatacittasya ca na kiñcid duścaritaṃ vidūra iti pratigho 'sparśavihāraduścaritasaṃniśrayadānakarmaka uktaḥ /",
  "SA20sthtvbhu:485": "moho 'pāyeṣu sugatau nirvāṇe tatpratiṣṭhāpākeṣu hetuṣu teṣāṃ cāviparīte hetuphalasaṃbandhe yad ajñānam /",
  "SA20sthtvbhu:486": "ayañ ca saṃkleśotpattisaṃniśriyadānakarmakaḥ /",
  "SA20sthtvbhu:487": "tatra kleśakarmajanmātmakas trividhaḥ saṃkleśaḥ /",
  "SA20sthtvbhu:488": "tasyotpattiḥ pūrvapūrvasaṃkleśanimittād uttarottarasya saṃkleśasyātmalābhaḥ /",
  "SA20sthtvbhu:489": "tasyotpatteḥ saṃniśrayadānakarma /",
  "SA20sthtvbhu:490": "[Tvbh_86] mūḍhasyaiva hi mithyājñānasaṃśayarāgādikleśapaunarbhavikakarmajanmanāṃ pravṛtter nāmūḍhasyeti /",
  "SA20sthtvbhu:491": "mānaḥ / māno hi nāma sarva eva satkāyadṛṣṭisamāśrayeṇa pravartate /",
  "SA20sthtvbhu:492": "sa punaś cittasyonnatilakṣaṇaḥ /",
  "SA20sthtvbhu:493": "tathā hy ātmātmīyabhāvaṃ skandheṣv adhyāropyāyam aham idaṃ mamety ātmānaṃ tena tena viśeṣeṇonnamayati /",
  "SA20sthtvbhu:494": "anyebhyo 'dhikaṃ manyate /",
  "SA20sthtvbhu:495": "sa cāgauravaduḥkhotpattisaṃniśrayadānakarmakaḥ /",
  "SA20sthtvbhu:496": "agauravaṃ guruṣu guṇavatsu ca pudgaleṣu stabdhatā kāyavācor apraśrititā duḥkhotpattiḥ punar atra punarbhavotpattiḥ /",
  "SA20sthtvbhu:497": "sa ca punaś cittonnatisvarūpābhede 'pi cittonnatinimittabhedāt saptadhā bhidyate /",
  "SA20sthtvbhu:498": "māno 'timāna ity evamādi /",
  "SA20sthtvbhu:499": "hīnāt kulavijñānavittādibhiḥ śreyān asmi kulavijñānavittādibhir iti yā cittasyonnatiḥ sadṛśena vā kulādibhir eva sadṛśo 'smīti yā cittasyonnatiḥ sa mānaḥ /",
  "SA20sthtvbhu:500": "atimānaḥ / kulavijñānavittādibhiḥ sadṛśāt tyāgaśīlapauruṣādibhiḥ śreyān asmi śreyasā vā kulavidyādibhiḥ sadṛśo 'smi vijñānavittādibhir ity ayam atimānaḥ /",
  "SA20sthtvbhu:501": "śreyasaḥ kulavijñānavittair aham eva śreyān asmi kulavijñānavittair iti yā cittasyonnatir ayaṃ mānātimānaḥ /",
  "SA20sthtvbhu:502": "[Tvbh_88]",
  "SA20sthtvbhu:503": "asmimānaḥ / pañcasūpādānaskandheṣv ātmātmīyarahiteṣv ātmātmīyābhiniveśād yā cittasyonnatiḥ so 'smimānaḥ /",
  "SA20sthtvbhu:504": "abhimānaḥ / aprāpta uttare viśeṣādhigame prāpto mayeti yā cittasyonnatiḥ so 'bhimānaḥ /",
  "SA20sthtvbhu:505": "ūnamānaḥ / bahvantaraviśiṣṭāt kulavidyādibhir alpāntarahīno 'smi kulavidyādibhir iti yā cittasyonnatir ayam ūnamānaḥ /",
  "SA20sthtvbhu:506": "mithyāmānaḥ /",
  "SA20sthtvbhu:507": "aguṇavato guṇavān asmīti yā cittasyonnatiḥ sa mithyāmānaḥ /",
  "SA20sthtvbhu:508": "aguṇā hi dauḥśīlyādayas te yasya vidyante so 'guṇavān /",
  "SA20sthtvbhu:509": "tasmād guṇavān asmīty anena hi dānaśīlādyabhāve 'pi guṇavattvam abhyupagataṃ bhavatīty ato nirvastukatvān mithyāmāna ity ucyate /",
  "SA20sthtvbhu:510": "dṛg iti sāmānyanirdeśe 'pi kleśādhikārāt pañcaiva kleśātmikāḥ satkāyadṛṣṭyādikā dṛṣṭayaḥ saṃbadhyante /",
  "SA20sthtvbhu:511": "na laukikī samyagdṛṣṭir anāsravā vā /",
  "SA20sthtvbhu:512": "āsāṃ tu kliṣṭanitīraṇākāratvād aviśeṣe 'py ālambanākārabhedāt parasparato bhedaḥ /",
  "SA20sthtvbhu:513": "tatra satkāyadṛṣṭir yat pañcasūpādānaskandheṣv ātmātmīyadarśanam /",
  "SA20sthtvbhu:514": "antagrāhadṛṣṭis teṣv eva pañcasūpādānaskandheṣv ātmātmīyatvena gṛhīteṣu yad ucchedataḥ śāśvatato vā darśanam /",
  "SA20sthtvbhu:515": "mithyādṛṣṭiḥ /",
  "SA20sthtvbhu:516": "yayā mithyādṛṣṭyā hetuṃ vāpavadati phalaṃ kriyāṃ vā sad vā vastu nāśayati sā sarvadarśanapāpatvān mithyādṛṣṭir ity ucyate /",
  "SA20sthtvbhu:517": "dṛṣṭaparāmarśaḥ pañcasūpādānaskandheṣv agrato viśiṣṭataḥ śreṣṭhataḥ paramataś ca yad darśanam /",
  "SA20sthtvbhu:518": "[Tvbh_90]",
  "SA20sthtvbhu:519": "śilavrataparāmarśaḥ pañcasūpādānaskandheṣu śuddhito muktito nairyāṇikataś ca yad darśanam /",
  "SA20sthtvbhu:520": "vicikitsā / karmaphalasatyaratneṣu vimatiḥ /",
  "SA20sthtvbhu:521": "vividhā matir vimatiḥ syān na syād iti /",
  "SA20sthtvbhu:522": "prajñātaś ceyaṃ jātyantaram evoktā /",
  "SA20sthtvbhu:523": "uktāḥ ṣaṭkleśās tadanantaroddiṣṭās tv idānīm upakleśā vaktavyā ity ata āha /",
  "SA20sthtvbhu:524": "krodhopanāhane punaḥ /",
  "SA20sthtvbhu:525": "mrakṣaḥ pradāśa īrṣyātha mātsaryaṃ saha māyayā // 12bcd",
  "SA20sthtvbhu:526": "śāṭhyaṃ mado 'vihiṃsāhrīr atrapā styānam uddhataḥ /",
  "SA20sthtvbhu:527": "āśraddhyam atha kausīdyaṃ pramādo muṣitā smṛtiḥ // 13",
  "SA20sthtvbhu:528": "vikṣepo 'saṃprajanyañ ca kaukṛtyaṃ middham eva ca /",
  "SA20sthtvbhu:529": "vitarkaś ca vicāraś cety upakleśā dvaye dvidhā // 14",
  "SA20sthtvbhu:530": "tatra krodho vartamānam apakāram āgamya yaś cetasa āghātaḥ /",
  "SA20sthtvbhu:531": "ayaṃ cāghātasvarūpatvāt pratighān na bhidyate /",
  "SA20sthtvbhu:532": "kiṃ tv asya pratighasyāvasthāviśeṣe prajñaptatvāt pratighāṃśikaḥ /",
  "SA20sthtvbhu:533": "vartamānam apakāram āgamya yaś cetasa āghātaḥ sattvāsattvaviṣayo daṇḍadānādisaṃniśrayadānakarmakaś ca sa krodha iti prajñapyate /",
  "SA20sthtvbhu:534": "upanāho vairānubandhaḥ /",
  "SA20sthtvbhu:535": "krodhād ūrdhvaṃ mamānenedam apakṛtam ity asya vairātmakasyānuśayasyānutsargaḥ prabandhena pravartanam upanāhaḥ /",
  "SA20sthtvbhu:536": "ayañ cākṣāntisaṃniśrayadānakarmakaḥ /",
  "SA20sthtvbhu:537": "akṣāntir apakārāmarṣaṇaṃ pratyapakāracikīrṣā ca /",
  "SA20sthtvbhu:538": "ayam api krodhavat pradveṣāvasthāviśeṣe prajñapyate /",
  "SA20sthtvbhu:539": "ataḥ prajñaptisann eva veditavyaḥ /",
  "SA20sthtvbhu:540": "mrakṣa ātmano 'vadyapracchādanā /",
  "SA20sthtvbhu:541": "chandadveṣabhayādīn nirākṛtya kāle taddhitaiṣiṇā codakena tat tvam evaṃkārīty anuyuktasya mohāṃśiky avadyapracchādanā mrakṣaḥ /",
  "SA20sthtvbhu:542": "mohāṃśikatvaṃ tu mrakṣasya pracchādanākāratvāt /",
  "SA20sthtvbhu:543": "ayañ ca kaukṛtyāsparśasaṃniśrayadānakarmakaḥ /",
  "SA20sthtvbhu:544": "[Tvbh_92] dharmataiṣā yad avadyaṃ pracchādayataḥ kaukṛtyam utpadyate kaukṛtyāc cāvaśyaṃ daurmanasyena saṃprayogād asparśavihāra iti /",
  "SA20sthtvbhu:545": "pradāśaś caṇḍavacodāśitā /",
  "SA20sthtvbhu:546": "caṇḍaṃ vacaḥ pragāḍhaṃ pāruṣyaṃ marmaghaṭṭanayogena /",
  "SA20sthtvbhu:547": "daśanaśīlo dāśī /",
  "SA20sthtvbhu:548": "tadbhāvo dāśitā /",
  "SA20sthtvbhu:549": "ayañ ca bhāvapratyayaḥ svārthikaḥ /",
  "SA20sthtvbhu:550": "caṇḍena vacasā pradaśatīti caṇḍavacodāśitā /",
  "SA20sthtvbhu:551": "ayañ ca krodhopanāhapūrvakaś cetasa āghātasvabhāva iti pratighāṃśika eva na dravyato vidyate /",
  "SA20sthtvbhu:552": "ayañ ca vāgduścaritaprasavakarmakaḥ /",
  "SA20sthtvbhu:553": "asparśavihārakarmakaś ca tadvataḥ pudgalasya duḥkhasaṃvāsatvāt /",
  "SA20sthtvbhu:554": "īrṣyā parasaṃpattau cetaso vyāroṣaḥ /",
  "SA20sthtvbhu:555": "lābhasatkārādhyavasitasya lābhasatkārakulaśīlaśrutādīn guṇaviśeṣān parasyopalabhya dveṣāṃśiko 'marṣakṛtaś cetaso vyāroṣa īrṣyā /",
  "SA20sthtvbhu:556": "svam āśrayaṃ vyāpya roṣo vyāroṣaḥ /",
  "SA20sthtvbhu:557": "daurmanasyasaṃprayogāt tatpūrvakaś cāsparśavihāra iti daurmanasyāsparśavihārakarmikocyate /",
  "SA20sthtvbhu:558": "mātsaryaṃ dānavirodhī cetasa āgrahaḥ /",
  "SA20sthtvbhu:559": "upāttaṃ vastu dharmāmiṣakauśalātmakaṃ yena pūjānugrahakāmyayārthine 'narthine vā dīyate tad dānam /",
  "SA20sthtvbhu:560": "tasmin sati dānābhāvāt tadvirodhīty ucyate /",
  "SA20sthtvbhu:561": "lābhasatkārādhyavasitasya jīvitopakaraṇeṣu rāgāṃśikaś cetasa āgraho 'parityāgecchā mātsaryam /",
  "SA20sthtvbhu:562": "idaṃ cāsaṃlekhasaṃniśrayadānakarmakam /",
  "SA20sthtvbhu:563": "asaṃlekhaḥ punar mātsaryeṇānupayujyamānānām apy upakaraṇānāṃ saṃnicayād veditavyaḥ /",
  "SA20sthtvbhu:564": "māyā paravañcanāyābhūtārthasaṃdarśanatā /",
  "SA20sthtvbhu:565": "lābhasatkāradhyavasitasya paravañcanābhiprāyeṇānyathāvasthitasya śīlāder arthasyānyathā prakāśanā /",
  "SA20sthtvbhu:566": "iyañ ca sahitābhyāṃ rāgamohābhyām abhūtān guṇān prakāśayatas tayoḥ samuditayoḥ prajñapyata iti krodhādivat prajñaptita eva na dravyata iti mithyājīvasaṃniśrayadānakarmikā /",
  "SA20sthtvbhu:567": "[Tvbh_94]",
  "SA20sthtvbhu:568": "śāṭhyaṃ svadoṣapracchādanopāyasaṃgṛhītañ cetasaḥ kauṭilyam /",
  "SA20sthtvbhu:569": "svadoṣapracchādanopāyaḥ paravyāmohanam /",
  "SA20sthtvbhu:570": "tat punar anyenānyat pratisaran vikṣipaty aparisphuṭaṃ vā pratipadyate /",
  "SA20sthtvbhu:571": "ata eva śāṭhyaṃ mrakṣād bhidyate /",
  "SA20sthtvbhu:572": "sa hi sphuṭam eva pracchādayati na kākvā / idam api",
  "SA20sthtvbhu:573": "lābhasatkārādhyavasitopāyābhyāṃ rāgamohābhyāṃ svadoṣapracchādanārthaṃ paravyāmohanāya pravartate /",
  "SA20sthtvbhu:574": "tayor eva sahitayoḥ prajñapyate /",
  "SA20sthtvbhu:575": "idañ ca samyagavavādalābhaparipanthakarmakam /",
  "SA20sthtvbhu:576": "samyagavavādasya yo lābho yoniśo manasikāras tasyāntarāyaṃ karoti /",
  "SA20sthtvbhu:577": "madaḥ svasaṃpattau raktasyoddharṣaś cetasaḥ paryādānam /",
  "SA20sthtvbhu:578": "kulārogyayauvanabalarūpaiśvaryabuddhimedhāprakarṣaḥ svasaṃpattiḥ /",
  "SA20sthtvbhu:579": "uddharṣo harṣaviśeṣaḥ /",
  "SA20sthtvbhu:580": "yena harṣaviśeṣeṇa cittam asvatantrīkriyate tena tadātmatantrīkaraṇāt paryāttaṃ bhavatīty etad uktañ cetasaḥ paryādānam iti /",
  "SA20sthtvbhu:581": "ayañ ca sarvakleśopakleśasaṃniśrayadānakarmakaḥ /",
  "SA20sthtvbhu:582": "vihiṃsā sattvaviheṭhanā /",
  "SA20sthtvbhu:583": "vividhair vadhabandhanatāḍanatarjanādibhiḥ sattvānāṃ hiṃsā vihiṃsā /",
  "SA20sthtvbhu:584": "viheṭhyante 'nayā sattvā vadhabandhanādibhir duḥkhadaurmanasyotpādanād iti sattvaviheṭhanā /",
  "SA20sthtvbhu:585": "sā punaḥ pratighāṃśikī nirghṛṇatā sattveṣu cittarūkṣatā sattvaviheṭhanakarmikā vihiṃsety ucyate /",
  "SA20sthtvbhu:586": "āhrīkyaṃ svayam avadyenālajjā /",
  "SA20sthtvbhu:587": "tasmin karmaṇyātmānam ayogyaṃ manyamānasyāpi yāvadyenālajjā sāhrīkyaṃ hrīvipakṣabhūtam /",
  "SA20sthtvbhu:588": "anapatrāpyaṃ parato 'vadyenālajjā /",
  "SA20sthtvbhu:589": "lokaśāstraviruddham etan mayā kriyata ity evam avagacchato 'pi yā tayā pāpakriyayālajjā sāpatrāpyavipakṣabhūtam anapatrāpyam",
  "SA20sthtvbhu:590": "/",
  "SA20sthtvbhu:591": "etac ca dvayam api sarvakleśopakleśasāhāyyakarmakam /",
  "SA20sthtvbhu:592": "rāgadveṣamohaprakāreṣu sarvāsatkāryaprabhavahetuṣu rāgadveṣayor ayaugapadyād yathāsaṃbhavaṃ prajñapyate na tu svatantram asti /",
  "SA20sthtvbhu:593": "[Tvbh_96]",
  "SA20sthtvbhu:594": "styānañ cittasyākarmaṇyatā staimityam /",
  "SA20sthtvbhu:595": "stimitasya bhāvaḥ staimityaṃ yadyogāc cittaṃ jaḍībhavati stimitaṃ bhavati nālambanaṃ pratipattuṃ samutsahate /",
  "SA20sthtvbhu:596": "etac ca sarvakleśopakleśasahāyyadānakarmakam /",
  "SA20sthtvbhu:597": "mohāṃśe prajñaptatvāc ca mohāṃśikam eva na pṛthag vidyate /",
  "SA20sthtvbhu:598": "auddhatyaṃ cittasyāvyupaśamaḥ /",
  "SA20sthtvbhu:599": "vyupaśamo hi śamathas tadviruddho 'vyupaśamaḥ /",
  "SA20sthtvbhu:600": "sa punar eṣa rāgānukūlaṃ pūrvahasitarasitakrīḍitādyanusmarataś cetaso 'vyupaśamahetuḥ śamathaparipanthakarmakaḥ /",
  "SA20sthtvbhu:601": "āśraddhyāṃ karmaphalasatyaratneṣv anabhisaṃpratyayaḥ śraddhāvipakṣaḥ /",
  "SA20sthtvbhu:602": "śraddhā hy astitvaguṇavattvaśakyatveṣv abhisaṃpratyayaḥ prasādo 'bhilāṣaś ca yathākramam /",
  "SA20sthtvbhu:603": "aśraddhā tadviparyeṇāstitvaguṇavattvaśakyatveṣv anabhisaṃpratyayo 'prasādo 'nabhilāṣaś ca /",
  "SA20sthtvbhu:604": "kausīdyasaṃniśrayadānakarmakam /",
  "SA20sthtvbhu:605": "aśraddadhānasya prayogacchandābhāvāt kausīdyasaṃniśrayadānakarmakatvam /",
  "SA20sthtvbhu:606": "kausīdyaṃ kuśale cetaso 'nabhyutsāho vīryavipakṣaḥ /",
  "SA20sthtvbhu:607": "kuśale kāyavāṅmanaḥkarmaṇi nidrāpārśvaśayanasukham āgamya yo mohāṃśikaś cetaso 'nabhyutsāhaḥ /",
  "SA20sthtvbhu:608": "etac ca kuśalapakṣaprayogaparipanthakarmakam /",
  "SA20sthtvbhu:609": "pramādo yair lobhadveṣamohakausīdyaiḥ kleśād rāgadveṣamohādikāc cittaṃ na rakṣati kuśalaṃ ca tatpratipakṣabhūtaṃ na bhāvayati /",
  "SA20sthtvbhu:610": "teṣu lobhadveṣamohakausīdyeṣu pramādaḥ prajñapyate /",
  "SA20sthtvbhu:611": "ayañ cākuśalavṛddhikuśalaparihāṇisaṃniśrayadānakarmakaḥ /",
  "SA20sthtvbhu:612": "muṣitā smṛtiḥ kliṣṭā smṛtiḥ /",
  "SA20sthtvbhu:613": "kliṣṭeti kleśasaṃprayuktā /",
  "SA20sthtvbhu:614": "iyañ ca vikṣepasaṃniśrayadānakarmikā /",
  "SA20sthtvbhu:615": "[Tvbh_98]",
  "SA20sthtvbhu:616": "vikṣepo rāgadveṣamohāṃśikaś cetaso visāraḥ /",
  "SA20sthtvbhu:617": "vividhaṃ kṣipyate 'nena cittam iti vikṣepaḥ /",
  "SA20sthtvbhu:618": "yai rāgadveṣamohaiś cittaṃ samādhyālambanād bahiḥ kṣipyate teṣu yathāsaṃbhavaṃ vikṣepaḥ prajñapyate /",
  "SA20sthtvbhu:619": "eṣa ca vairāgyaparipanthakarmaḥ /",
  "SA20sthtvbhu:620": "asaṃprajanyaṃ kleśasaṃprayuktā prajñā yayāsaṃviditā kāyavākcittacaryā abhikramapratikramādiṣu vartate karaṇīyākaraṇīyājñānāt /",
  "SA20sthtvbhu:621": "etac cāpattisaṃniśrayadānakarmakam /",
  "SA20sthtvbhu:622": "kaukṛtyaṃ cetaso vipratisāraḥ /",
  "SA20sthtvbhu:623": "kutsitaṃ kṛtam iti kukṛtam /",
  "SA20sthtvbhu:624": "tadbhāvaḥ kaukṛtyam /",
  "SA20sthtvbhu:625": "iha tu kukṛtaviṣayaś cetaso vilekhaḥ kaukṛtyaṃ caitasikādhikārāt /",
  "SA20sthtvbhu:626": "etac ca cittasthitiparipanthakarmakam /",
  "SA20sthtvbhu:627": "middham asvatantravṛtticetaso 'bhisaṃkṣepaḥ /",
  "SA20sthtvbhu:628": "vṛttir ālambane pravṛttiḥ /",
  "SA20sthtvbhu:629": "sāsvatantrā cetaso yato bhavati tan middham /",
  "SA20sthtvbhu:630": "kāyasandhāraṇāsamarthā vā vṛttiś cetaso 'svatantrā sā yato bhavati tan middham /",
  "SA20sthtvbhu:631": "abhisaṃkṣepaś cetasaś cakṣurādīndriyadvāreṇāpravṛttiḥ /",
  "SA20sthtvbhu:632": "etac ca mohāṃśe prajñapanān mohāṃśikaṃ kṛtyātipattisaṃniśrayadānakarmakañ ca /",
  "SA20sthtvbhu:633": "vitarkaḥ paryeṣako manojalpaḥ prajñācetanāviśeṣaḥ /",
  "SA20sthtvbhu:634": "paryeṣakaḥ kim etad iti nirūpaṇākārapravṛttaḥ /",
  "SA20sthtvbhu:635": "manaso jalpo manojalpaḥ /",
  "SA20sthtvbhu:636": "jalpa iva jalpaḥ /",
  "SA20sthtvbhu:637": "jalpo 'rthakathanam /",
  "SA20sthtvbhu:638": "cetanāprajñāviśeṣa iti cetanāyāś cittaparispandātmakatvāt prajñāyāś ca guṇadoṣavivekākāratvāt /",
  "SA20sthtvbhu:639": "tadvaśena cittapravṛtteḥ kadācic cittacetanayor vitarkaḥ prajñaptiḥ kadācit prajñācetasor yathākramam anabhyūhābhyuhāvasthayoḥ /",
  "SA20sthtvbhu:640": "atha vā cetanāprajñayor eva vitarkaḥ prajñaptis tadvaśena cittasya tathāpravṛttatvāt /",
  "SA20sthtvbhu:641": "sa eva cittasyaudārikatā /",
  "SA20sthtvbhu:642": "audārikateti sthūlatā vastumātraparyeṣaṇākāratvāt /",
  "SA20sthtvbhu:643": "[Tvbh_100]",
  "SA20sthtvbhu:644": "eṣa ca nayo vicāre 'pi draṣṭavyaḥ /",
  "SA20sthtvbhu:645": "vicāro 'pi hi cetanāprajñāviśeṣātmakaḥ /",
  "SA20sthtvbhu:646": "pratyavekṣako manojalpa eva /",
  "SA20sthtvbhu:647": "idaṃ tad iti pūrvādhigatanirūpaṇāt /",
  "SA20sthtvbhu:648": "ata eva ca cittasūkṣmatety ucyate /",
  "SA20sthtvbhu:649": "etau ca sparśāsparśavihārasaṃniśrayadānakarmakau /",
  "SA20sthtvbhu:650": "anayoś caudārikasūkṣmatayā vyavasthāpanāt pṛthakkaraṇam /",
  "SA20sthtvbhu:651": "dvaye dvidheti / (14d)",
  "SA20sthtvbhu:652": "dvayañ ca dvayañ ca dvaye /",
  "SA20sthtvbhu:653": "te punaḥ kaukṛtyamiddhe vitarkavicārau ca /",
  "SA20sthtvbhu:654": "ete ca catvāro dharmā dvidhā kliṣṭā akliṣṭāś ca /",
  "SA20sthtvbhu:655": "tatrākuśalam akṛtvā kuśalañ ca kṛtvā yaś cetaso vilekhas tat saṃkliṣṭaṃ kaukṛtyam /",
  "SA20sthtvbhu:656": "yat kuśalam akṛtvākuśalañ ca kṛtvā tat kaukṛtyam akliṣṭam /",
  "SA20sthtvbhu:657": "middham api kliṣṭacittāviddhaṃ kliṣṭacittasaṃprayuktaṃ ca kliṣṭam /",
  "SA20sthtvbhu:658": "akliṣṭacittāviddham akliṣṭacittasaṃprayuktañ cākliṣṭam /",
  "SA20sthtvbhu:659": "kāmavyāpādavihiṃsādivitarkāḥ kliṣṭāḥ /",
  "SA20sthtvbhu:660": "naiśkramyādivitarkā akliṣṭāḥ /",
  "SA20sthtvbhu:661": "evaṃ paropaghātopāyavicāraḥ kliṣṭaḥ /",
  "SA20sthtvbhu:662": "parānugrahopāyavicāro 'kliṣṭaḥ /",
  "SA20sthtvbhu:663": "tatra ye kaukṛtyamiddhavitarkavicārāḥ kliṣṭās ta evopakleśā netare /",
  "SA20sthtvbhu:664_0": "tatra yathā rūpaśabdādyupalabdhiḥ ṣaṭprakārā yathāsaṃbhavaṃ sarvaiś caitasikaiḥ saṃprayujyate",
  "SA20sthtvbhu:664_1": "sarvatragair viniyataiḥ kuśalaiḥ kleśair upakleśaiś ca evaṃ trivedanā tisṛbhiś ca",
  "SA20sthtvbhu:664_2": "vedanābhiḥ saṃprayujyate sukhayā duḥkhayā aduḥkhāsukhayā ca /",
  "SA20sthtvbhu:665": "saumanasyadaurmanasyopekṣāsthānīyeṣu rūpādiṣu tadutpatteḥ kuśalā akuśalā avyākṛtā ca /",
  "SA20sthtvbhu:666": "ālayavijñānan tu sarvatragaiḥ pañcabhir eva saṃprayujyate nānyaiḥ /",
  "SA20sthtvbhu:667": "tatra copekṣaiva vedanā anivṛtāvyakṛtañ ca /",
  "SA20sthtvbhu:668": "kliṣṭaṃ manaḥ sarvatragaiḥ pañcabhiś caturbhiś ca kleśair ātmamohādibhiḥ sadā saṃprayujyate /",
  "SA20sthtvbhu:669": "tatropekṣaiva vedanā nivṛtāvyākṛtañ ceti /",
  "SA20sthtvbhu:670": "[Tvbh_102]",
  "SA20sthtvbhu:671": "idam idānīñ cintyate /",
  "SA20sthtvbhu:672": "kiṃ pañcānāñ cakṣurvijñānādīnāṃ yugapad ālambanapratyayasānnidhye 'py ālayavijñānād ekasyaivotpattir bhavati na dvayor na bahūnāṃ vā /",
  "SA20sthtvbhu:673": "yathaike manyante /",
  "SA20sthtvbhu:674": "na dvayor na bahūnāṃ vā yugapat samanantarapratyayābhāvād ekasyaiva vijñānasyotpattir bhavati /",
  "SA20sthtvbhu:675": "na caikaṃ vijñānaṃ bahūnāṃ samantarapratyayatvaṃ pratipattum utsahate /",
  "SA20sthtvbhu:676": "utāniyamena /",
  "SA20sthtvbhu:677": "yady ekasyaiva pratyayasāṃnidhyam ekam evotpadyate /",
  "SA20sthtvbhu:678": "evaṃ dvayor bahūnāñ ca pratyayasāṃnidhye utpattir bhavatīty ata āha /",
  "SA20sthtvbhu:679": "pañcānāṃ mūlavijñāne yathāpratyayam udbhavaḥ /",
  "SA20sthtvbhu:680": "vijñānānāṃ saha na vā taraṅgāṇāṃ yathā jale // 15",
  "SA20sthtvbhu:681": "pañcānām iti cakṣurādivijñānānāṃ tadanucaramanovijñānasahitḥnḥm /",
  "SA20sthtvbhu:682": "pañcānāṃ cakṣurādivijñānānāṃ bījāśrayatvāt tadutpatter gatiṣu janmopādānāc cālayavijñānaṃ mūlavijñānam ity ucyate /",
  "SA20sthtvbhu:683": "yathāpratyayam udbhava iti yasya yasya yaḥ pratyayaḥ saṃnihitas tasya tasya niyamenodbhava ātmalābhaḥ /",
  "SA20sthtvbhu:684": "saha na veti yugapat krameṇa vā /",
  "SA20sthtvbhu:685": "taraṅgāṇāṃ yathā jala ity ālayavijñānāt pravṛttivijñānānāṃ yugapad ayugapac cotpattau dṛṣṭāntaḥ / yathoktam /",
  "SA20sthtvbhu:686": "tadyathā viśālamate mahata udakaughasya vahataḥ saced ekasya",
  "SA20sthtvbhu:687": "taraṅgasyotpattipratyayaḥ pratyupasthito bhavaty ekam eva",
  "SA20sthtvbhu:688": "taraṅgaṃ pravartate /",
  "SA20sthtvbhu:689": "saced dvayos trayāṇāṃ saṃbahulānāṃ",
  "SA20sthtvbhu:690": "taraṅgāṇām utpattipratyayaḥ pratyupasthito bhavati yāvat",
  "SA20sthtvbhu:691": "saṃbahulāni taraṅgāṇi pravartante /",
  "SA20sthtvbhu:692": "na ca tasyodakaughasya srotasā",
  "SA20sthtvbhu:693": "vahataḥ samucchittir bhavati /",
  "SA20sthtvbhu:694": "na paryupayogaḥ prajñāyate /",
  "SA20sthtvbhu:695": "evam eva viśālamate tadoghasthānīyam ālayavijñānaṃ saṃniśritya",
  "SA20sthtvbhu:696": "pratiṣṭhāya saced ekasya cakṣurvijñānasyotpattipratyayaḥ",
  "SA20sthtvbhu:697": "pratyupasthito bhavaty ekam eva cakṣurvijñānaṃ pravartate /",
  "SA20sthtvbhu:698": "saced dvayos trayāṇāṃ sacet pañcānāṃ vijñānānām utpattipratyayaḥ",
  "SA20sthtvbhu:699": "pratyupasthito bhavati sakṛd yāvat pañcānāṃ pravṛttir bhavati /",
  "SA20sthtvbhu:700": "[Tvbh_104]",
  "SA20sthtvbhu:701": "atra gāthā /",
  "SA20sthtvbhu:702": "ādānavijñāna gabhīrasūkṣmo ogho yathā vartati sarvabījo /",
  "SA20sthtvbhu:703": "bālāna eṣo mayi na prakāśi mā haiva ātmā parikalpayeyur",
  "SA20sthtvbhu:704": "iti / na hi vijñānapratiniyamenālambanapratyayavat samanantarapratyaya iṣyate /",
  "SA20sthtvbhu:705": "sarvavijñānotpattau sarvasya vijñānasya tatsamanantarapratyayatvābhyupagamāt /",
  "SA20sthtvbhu:706": "ata ekasmād api samanantarapratyayād ālambanapratyayasānnidhye dvayor bahūnāṃ vā vijñānānām utpattir na virūdhyate /",
  "SA20sthtvbhu:707": "kiñ cātra kāraṇaṃ yat samanantarapratyayapratiniyamābhāve",
  "SA20sthtvbhu:708": "pañcānāñ ca yugapad ālambanapratyayasānnidhya ekenaivotpattavyaṃ na pañcabhir apīti /",
  "SA20sthtvbhu:709": "tasmād alambanasadbhāve pañcānām api cotpattir ity abhyupeyam /",
  "SA20sthtvbhu:710": "idam īdānīṃ vaktavyam /",
  "SA20sthtvbhu:711": "kiṃ manovijñānaṃ cakṣurādivijñānaiḥ saha pravartate vinā ca /",
  "SA20sthtvbhu:712": "uta naivety ata āha /",
  "SA20sthtvbhu:713": "manovijñānasaṃbhūtiḥ sarvadāsaṃjñikād ṛte /",
  "SA20sthtvbhu:714": "samāpattidvayān middhān mūrcchanād apy acittakāt // 16",
  "SA20sthtvbhu:715": "iti / sarvadeti sarvakālaṃ cakṣurādivijñānaiḥ saha vinā cety arthaḥ /",
  "SA20sthtvbhu:716": "asyotsargasyemam apavādam ārabhate /",
  "SA20sthtvbhu:717": "āsaṃjñikād ṛte",
  "SA20sthtvbhu:718": "samāpattidvayān middhān mūrcchanād apy acittakād iti / (16bd)",
  "SA20sthtvbhu:719": "tatrāsaṃjñikam asaṃjñisattveṣu deveṣūpapannasya yaś cittacaitasikānāṃ dharmāṇāṃ nirodhaḥ /",
  "SA20sthtvbhu:720": "samāpattidvayam asaṃjñisamāpattir nirodhasamāpattiś ca /",
  "SA20sthtvbhu:721": "[Tvbh_106]",
  "SA20sthtvbhu:722": "tatrāsaṃjñisamāpattiḥ /",
  "SA20sthtvbhu:723": "tṛtīyād dhyānād vītarāgasyordhvam avītarāgasya niḥsaraṇasaṃjñāpūrvakeṇa manasikāreṇa manovijñānasya tatsaṃprayuktānāñ ca caittānāṃ yo nirodhaḥ so 'trāsaṃjñisamāpattir ity ucyate /",
  "SA20sthtvbhu:724": "nirudhyate 'neneti nirodhaḥ",
  "SA20sthtvbhu:725": "/ sa punaḥ sasaṃprayogasya manovijñānasya samudācāranirodhaḥ /",
  "SA20sthtvbhu:726": "āśrayasyāvasthāviśeṣaḥ /",
  "SA20sthtvbhu:727": "sa ca samāpatticittād anantarañ cittāntarotpattiviruddha āśrayaḥ prāpyata iti samāpattir ity ucyate /",
  "SA20sthtvbhu:728": "nirodhasamāpattir ākiñcanyāyatanavītarāgasya śāntavihārasaṃjñāpūrvakeṇa manasikāreṇa sasaṃprayogasya manovijñānasya kliṣṭasya ca manaso yo nirodhaḥ /",
  "SA20sthtvbhu:729": "iyam apy asaṃjñisamāpattivad āśrayasyāvasthāviśeṣe prajñapyate /",
  "SA20sthtvbhu:730": "acittakaṃ middhaṃ gāḍhamiddhopahatatvād āśrayasya tāvatkālaṃ manovijñānāpravṛtter acittakam ity ucyate /",
  "SA20sthtvbhu:731": "acittikā mūrcchā /",
  "SA20sthtvbhu:732": "āgantukenābhighātena vātapittaśleṣmavaiṣamyeṇa vā yad āśrayavaiṣamyaṃ",
  "SA20sthtvbhu:733": "manovijñānapravṛttiviruddhaṃ tatrācittikā mūrcchopacaryate /",
  "SA20sthtvbhu:734": "etāḥ pañcāvasthā varjayitvā tadanyāsu sarvāsv avasthāsu manovijñānapravṛttir veditavyā /",
  "SA20sthtvbhu:735": "evam āsaṃjñikādiṣu manovijñāne niruddhe tadapagame punaḥ kuta utpadyate yatas tasya kālakriyā na bhavati /",
  "SA20sthtvbhu:736": "tat punar ālayavijñānād evotpadyate /",
  "SA20sthtvbhu:737": "tad dhi sarvavijñānabījakam iti /",
  "SA20sthtvbhu:738": "yatra vijñānapariṇāme ātmadharmopacāraḥ sa punas tridhety uddiśya vistareṇa trividho 'pi nirdiṣṭaḥ /",
  "SA20sthtvbhu:739": "[Tvbh_108]",
  "SA20sthtvbhu:740": "idānīm ātmadharmopacāro yaḥ pravartate sa vijñānapariṇāma eva na vijñānapariṇāmāc ca pṛthag asty ātmā dharmā ceti yat pratijñātaṃ tatprasādhanārtham āha /",
  "SA20sthtvbhu:741": "vijñānapariṇāmo 'yaṃ vikalpo yad vikalpyate /",
  "SA20sthtvbhu:742": "tena tan nāsti tenedaṃ sarvaṃ vijñāptimātrakam // 17",
  "SA20sthtvbhu:743": "iti / yo 'yaṃ vijñānapariṇāmas trividho 'nantaram abhihitaḥ so 'yaṃ vikalpaḥ /",
  "SA20sthtvbhu:744": "adhyāropitārthākārās traidhātukāś cittacaittā vikalpa ucyate / yathoktam /",
  "SA20sthtvbhu:745": "abhūtaparikalpas tu cittacaittās tridhātukā iti /",
  "SA20sthtvbhu:746": "tena trividhena vikalpenālayavijñānakliṣṭamanaḥpravṛttivijñānasvabhāvena sasaṃprayogeṇa yad vikalpyate bhājanam ātmāskandhadhātvāyatanarūpaśabdādikaṃ",
  "SA20sthtvbhu:747": "vastu tan nāstīty ataḥ sa vijñānapariṇāmo vikalpa ucyate /",
  "SA20sthtvbhu:748": "asadālambanatvāt /",
  "SA20sthtvbhu:749": "kathaṃ punar etad vijñāyate tadālambanam asad iti /",
  "SA20sthtvbhu:750": "yad dhi yasya kāraṇaṃ tasmin samagre cāviruddhe ca tad utpadyate nānyathā /",
  "SA20sthtvbhu:751": "vijñānañ ca māyāgandharvanagarasvapnatimirādāv asaty apyālambane jāyate /",
  "SA20sthtvbhu:752": "yadi ca vijñānasyālambanapratibaddha utpādaḥ syād evaṃ sati māyādiṣv arthābhāvān na vijñānam utpadyate /",
  "SA20sthtvbhu:753": "[Tvbh_110]",
  "SA20sthtvbhu:754": "tasmāt pūrvakān niruddhāt tajjātīyavijñānād vijñānam utpadyate /",
  "SA20sthtvbhu:755": "na bāhyād arthāt tasminn asaty api bhāvāt /",
  "SA20sthtvbhu:756": "dṛṣṭā cābhinne 'py arthe pratipattṝṇāṃ parasparaviruddhā pratipattiḥ /",
  "SA20sthtvbhu:757": "na caikasya parasparaviruddhānekātmakatvaṃ yujyate /",
  "SA20sthtvbhu:758": "tasmād adhyāropitarūpatvād vikalpasyālambanam asad iti pratipattavyam /",
  "SA20sthtvbhu:759": "anena tāvat samāropāntaṃ parihṛtyāpavādāntaparijihīrṣayā āha /",
  "SA20sthtvbhu:760": "tenedaṃ sarvaṃ vijñāptimātrakam (17cd)",
  "SA20sthtvbhu:761": "iti / teneti tasmāt /",
  "SA20sthtvbhu:762": "yasmāt pariṇāmātmakena vikalpena yad vikalpyate tena tan nāsti tasmād viṣayābhāvāt sarvaṃ vijñaptimātrakam /",
  "SA20sthtvbhu:763": "sarvam iti traidhātukam asaṃskṛtañ ca /",
  "SA20sthtvbhu:764": "mātraśabdas tadadhikaviṣayavyavacchedārthaḥ /",
  "SA20sthtvbhu:765": "kakāraḥ pādapūraṇārthaḥ /",
  "SA20sthtvbhu:766": "yadi sarvaṃ vijñaptimātrakam eva na tato 'nyaḥ kartā karaṇaṃ vāsti kathaṃ mūlavijñānād anadhiṣṭhitād asati karaṇe vikalpāḥ pravartanta ity āha /",
  "SA20sthtvbhu:767": "sarvabījaṃ hi vijñānaṃ pariṇāmas tathā tathā /",
  "SA20sthtvbhu:768": "yāty anyonyavaśād yena vikalpaḥ sa sa jāyate // 18",
  "SA20sthtvbhu:769": "tatra sarvadharmotpādanaśaktyanugamāt sarvabījaṃ vijñānam ity ālayavijñānam /",
  "SA20sthtvbhu:770": "vijñānaṃ hy asarvabījam apy astīty ataḥ sarvabījam ity āha /",
  "SA20sthtvbhu:771": "vijñānād anyad api kaiścit pradhānādi sarvabījaṃ kalpyata iti vijñānam ity āha /",
  "SA20sthtvbhu:772": "atha vā /",
  "SA20sthtvbhu:773": "ekapadavyabhicāre 'pi viśeṣaṇaviśeṣyatvadarśanān nāyaṃ doṣaḥ /",
  "SA20sthtvbhu:774": "pariṇāmas tathā tathā yāty anyonyavaśād iti / (18bc)",
  "SA20sthtvbhu:775": "pūrvāvasthāto 'nyathābhāvaḥ pariṇāmaḥ /",
  "SA20sthtvbhu:776": "tathā tatheti tasya tasya vikalpasyānantarotpādanasamarthāvasthāṃ prāpnotīty arthaḥ /",
  "SA20sthtvbhu:777": "[Tvbh_112]",
  "SA20sthtvbhu:778": "anyonyavaśād iti /",
  "SA20sthtvbhu:779": "tathā hi cakṣurādivijñānaṃ svaśaktiparipoṣe vartamāne śaktiviśiṣṭasyālayavijñānapariṇāmasya nimittaṃ so 'pi ālayavijñānapariṇāmaś cakṣurādivijñānasya nimittaṃ bhavati /",
  "SA20sthtvbhu:780": "evam anyonyavaśād yasmād ubhayaṃ pravartate tasmād ālayavijñānād anyenānadhiṣṭhitād anekaprakāro vikalpaḥ sa sa jāyate /",
  "SA20sthtvbhu:781": "tatra ca vartamāne janmani yathālayavijñānāt pravṛttivijñānasyotpattir bhavati tathākhyātam /",
  "SA20sthtvbhu:782": "idānīṃ vijñaptimātre anāgataṃ janma vartamānajanmanirodhe sati yathā pratisaṃdhīyate tat pradarśayann āha /",
  "SA20sthtvbhu:783": "karmaṇo vāsanā grāhadvayavāsanayā saha /",
  "SA20sthtvbhu:784": "kṣīṇe pūrvavipāke 'nyaṃ vipākaṃ janayanti tat // 19",
  "SA20sthtvbhu:785": "iti / puṇyāpuṇyāneñjyacetanā karma /",
  "SA20sthtvbhu:786": "tena karmaṇā yad anāgatātmabhāvābhinirvṛttaye ālayavijñāne sāmarthyam āhitaṃ sā karmavāsanā /",
  "SA20sthtvbhu:787": "grāhadvayaṃ grāhyagraho grāhakagrāhaś ca /",
  "SA20sthtvbhu:788": "tatra vijñānāt pṛthag eva svasantānādhyāsitaṃ grāhyam astīty adhyavasāyo grāhyagrāhaḥ /",
  "SA20sthtvbhu:789": "tac ca vijñānena pratīyate vijñāyate gṛhyata iti yo 'yaṃ niścayaḥ sa grahakagrāhaḥ /",
  "SA20sthtvbhu:790": "pūrvotpannagrāhyagrāhakagrāhākṣiptam anāgatatajjātīyagrāhyagrāhakagrāhotpattibījaṃ grāhadvayavāsanā /",
  "SA20sthtvbhu:791": "tatra karmavāsanābhedād gatibhedenātmabhāvabhedo bījabhedād aṅkurabhedavat /",
  "SA20sthtvbhu:792": "[Tvbh_114]",
  "SA20sthtvbhu:793": "grāhadvayavāsanā tu sarvakarmavāsanānāṃ yathāsvam ākṣiptātmabhāvotpādane pravṛttānāṃ sahakāritvaṃ pratipadyate /",
  "SA20sthtvbhu:794": "tadyathā abādayo bījasyāṅkurotpattāv iti /",
  "SA20sthtvbhu:795": "evañ ca na kevalāḥ karmavāsanā grāhadvayavāsanānanugṛhītā vipākañ janayantīty uktaṃ bhavati /",
  "SA20sthtvbhu:796": "ata evāha /",
  "SA20sthtvbhu:797": "grahādvayavāsanayā saheti /",
  "SA20sthtvbhu:798": "kṣīṇe pūrvavipāke 'nyaṃ vipākaṃ janayanti tad iti / (19cd)",
  "SA20sthtvbhu:799_0": "pūrvajanmopacitena karmaṇā ya iti vipāko 'bhinirvṛttas tasmin kṣīṇa ity ākṣepakāle",
  "SA20sthtvbhu:799_1": "paryantāvasthite yathābalaṃ karmavāsanā grāhadvayavāsanāsahitā upabhūktād vipākād",
  "SA20sthtvbhu:799_2": "anyaṃ vipākaṃ tad evālayavijñānaṃ janayanti /",
  "SA20sthtvbhu:800": "ālayavijñānavyatirekeṇānyasya vipākasyābhāvāt /",
  "SA20sthtvbhu:801": "kṣīṇe pūrvavipāka ity anena śāśvatāntaṃ pariharati /",
  "SA20sthtvbhu:802": "anyaṃ vipākaṃ janayantīty ucchedāntam /",
  "SA20sthtvbhu:803": "cakṣurādivijñānavyatiriktam ālayavijñānam asti /",
  "SA20sthtvbhu:804": "tad eva ca sarvabījakaṃ na cakṣurādivijñānam iti kuta etat /",
  "SA20sthtvbhu:805": "āgamād yuktitaś ca /",
  "SA20sthtvbhu:806": "uktaṃ hi bhagavatābhidharmasūtre /",
  "SA20sthtvbhu:807": "[Tvbh_116]",
  "SA20sthtvbhu:808": "anādikāliko dhātuḥ sarvadharmasamāśrayaḥ /",
  "SA20sthtvbhu:809": "tasmin sati gatiḥ sarvā nirvāṇādhigamo 'pi ca //",
  "SA20sthtvbhu:810": "na cālayavijñānam antareṇa saṃsārapravṛttir nivṛttir vā yujyate /",
  "SA20sthtvbhu:811": "tatra saṃsārapravṛttir nikāyasabhāgāntareṣu pratisandhibandhaḥ /",
  "SA20sthtvbhu:812": "nivṛttiḥ sopadhiśeṣo nirupadhiśeṣaś ca nirvāṇadhātuḥ /",
  "SA20sthtvbhu:813": "tatrālayavijñānād anyat saṃskārapratyayaṃ vijñānaṃ na yujyate /",
  "SA20sthtvbhu:814": "saṃskārapratyayavijñānābhāve pravṛtter apy abhāvaḥ /",
  "SA20sthtvbhu:815": "saṃsārasyālayavijñānānabhyupagame pratisandhivijñānaṃ vā saṃskārapratyayaṃ parikalpyeta saṃskāraparibhāvitā vā ṣaḍ vijñānakāyāḥ /",
  "SA20sthtvbhu:816_0": "tatra ye saṃskārāḥ prātisaṃdhikavijñānapratyayatveneṣyante teṣāñ ciraniruddhatvān",
  "SA20sthtvbhu:816_1": "niruddhasya cāsatvād asataś ca pratyayatvābhāvān na saṃskārapratyayaṃ pratisandhivijñānaṃ yujyate /",
  "SA20sthtvbhu:817": "pratisandhau ca nāmarūpam apy asti na kevalaṃ vijñānam /",
  "SA20sthtvbhu:818": "tatra vijñānam eva saṃskārapratyayaṃ na nāmarūpam iti kā tatra yuktiḥ /",
  "SA20sthtvbhu:819": "tasmāt saṃskārapratyayaṃ nāmarūpam iti vāktavyam /",
  "SA20sthtvbhu:820": "na tu vijñānam iti /",
  "SA20sthtvbhu:821": "[Tvbh_118] katamad anyad vijñānapratyayaṃ nāmarūpam /",
  "SA20sthtvbhu:822": "yad uttarakālam iti cet tasya prātisandhikanāmarūpāt ka ātmātiśayo yatas tad eva vijñānapratyayaṃ na pūrvam /",
  "SA20sthtvbhu:823": "pūrvañ ca saṃskārapratyayaṃ nottaram iti /",
  "SA20sthtvbhu:824": "ataś ca saṃskārapratyayaṃ nāmarūpam evāstu kiṃ pratisandhivijñānenāṅgāntareṇa parikalpitena /",
  "SA20sthtvbhu:825": "tasmān na pratisandhivijñānaṃ",
  "SA20sthtvbhu:826": "saṃskārapratyatyayaṃ yujyate /",
  "SA20sthtvbhu:827": "saṃskāraparibhāvitā vā ṣaḍvijñānakāyā api na saṃskārapratyayaṃ vijñānaṃ yujyate /",
  "SA20sthtvbhu:828": "kiṃ kāraṇam /",
  "SA20sthtvbhu:829": "na hi vijñānaṃ vipākavāsanāṃ niṣyandavāsanāṃ vā svātmany ādhātuṃ samarthaṃ svātmani kāritravirodhāt /",
  "SA20sthtvbhu:830": "nāpy anāgate tasya tadānutpannatvāt /",
  "SA20sthtvbhu:831": "anutpannasya cāsattvāt /",
  "SA20sthtvbhu:832": "nāpy utpanne pūrvasya tadā niruddhatvāt /",
  "SA20sthtvbhu:833": "acittikāsu ca nirodhasamāpattyādyavasthāsu punaḥ saṃskāraparibhāvitacittotpattyasaṃbhavād vijñānapratyayaṃ nāmarūpaṃ na syāt /",
  "SA20sthtvbhu:834": "tadabhāvāṭ ṣaḍāyatanaṃ na syāt /",
  "SA20sthtvbhu:835": "evaṃ yāvaj jātipratyayaṃ jarāmaraṇaṃ na syāt /",
  "SA20sthtvbhu:836": "tataś ca saṃsārapravṛttir eva na syāt /",
  "SA20sthtvbhu:837": "tasmād avidyāpratyayāḥ saṃskārās tadadhivāsitañ cālayavijñānaṃ saṃskārapratyayaṃ vijñānam /",
  "SA20sthtvbhu:838": "tatpratyayaṃ pratisandhau nāmarūpam ity eṣaiva nītir anavadyā /",
  "SA20sthtvbhu:839": "saṃsāranivṛttir api ālayavijñāne asati na yujyate /",
  "SA20sthtvbhu:840": "saṃsārasya hi karmakleśāś ca kāraṇaṃ tayoś ca kleśāḥ pradhānam /",
  "SA20sthtvbhu:841": "tathā hi kleśādhipatyāt karma punarbhavākṣepasamarthaṃ bhavati nānyathā /",
  "SA20sthtvbhu:842": "tathākṣiptapunarbhavo 'pi karma kleśādhipatyād eva punarbhavo bhavati nānyathā /",
  "SA20sthtvbhu:843": "evañ ca kleśā eva saṃsārapravṛtteḥ pradhānatvān mūlam /",
  "SA20sthtvbhu:844": "atas teṣu prahīṇeṣu saṃsāro vinivartate nānyathā /",
  "SA20sthtvbhu:845": "na cālayavijñānam antareṇa tatprahāṇaṃ yujyate /",
  "SA20sthtvbhu:846": "[Tvbh_120]",
  "SA20sthtvbhu:847": "kathaṃ punar na yujyate /",
  "SA20sthtvbhu:848": "saṃmukhībhūto vā kleśaḥ prahīyate bījāvastho vā /",
  "SA20sthtvbhu:849": "tatra saṃmukhībhūtaḥ prahīyata ity aniṣṭir eveyam /",
  "SA20sthtvbhu:850": "tatprahāṇamārgasthānād bījāvastho 'pi naiva prahīyate /",
  "SA20sthtvbhu:851": "na hi pratipakṣāt tadānīṃ kiñcid anyad abhyupagamyate yatra kleśabījaṃ vyavasthitaṃ tatpratipakṣeṇa prahīyeta /",
  "SA20sthtvbhu:852": "atha pratipakṣacittam eva kleśabījānuṣaktam iṣyate /",
  "SA20sthtvbhu:853": "na hi tat kleśabījānuṣaktam eva tatpratipakṣo bhavitum arhati /",
  "SA20sthtvbhu:854": "na cāprahīṇakleśabījānāṃ saṃsāranivṛttiḥ saṃbhavati /",
  "SA20sthtvbhu:855": "tasmād avaśyam ālayavijñānaṃ tadanyavijñānasahabhūbhiḥ kleśopakleśair bhāvyate svabījapuṣṭyādhānata ity abhyupeyam /",
  "SA20sthtvbhu:856_0": "ye punaś cittata eva saṃtatipariṇāmaviśeṣād yathābalaṃ vāsanāvṛttilābhe sati kleśopakleśāḥ",
  "SA20sthtvbhu:856_1": "pravartante teṣāñ cālayavijñānavyavasthitaṃ bījaṃ tatsahabhuvā kleśapratipakṣamārgeṇāpanīyate /",
  "SA20sthtvbhu:857": "tasmiṃś cāpanīte na punas tenāśrayeṇa kleśānām utpattir iti sopadhiśeṣo nirvāṇadhātuḥ prāpyate /",
  "SA20sthtvbhu:858": "pūrvakarmākṣiptajanmanirodhe ca tato 'nyajanmāpratisaṃdhānān nirupadhiśeṣo nirvāṇadhātuḥ /",
  "SA20sthtvbhu:859": "na hi karma vidyamānam api kleśeṣu prahīṇeṣu sahakārikāraṇabhāvāt punarbhavam abhinirvartayituṃ samartham /",
  "SA20sthtvbhu:860_0": "evam ālayavijñāne sati saṃsārapravṛttir nivṛttiś ca nānyathety avaśyaṃ cakṣurādivijñānavyatiriktam",
  "SA20sthtvbhu:860_1": "ālayavijñānaṃ tad eva ca sarvadharmabījānugataṃ na cakṣurādivijñānam ity abhyupagantavyam /",
  "SA20sthtvbhu:861": "vistaravicāras tu pañcaskandhakopanibandhād veditavyaḥ //",
  "SA20sthtvbhu:862": "[Tvbh_122]",
  "SA20sthtvbhu:863": "yadi vijñaptimātram evedaṃ kathaṃ na sūtravirodhaḥ /",
  "SA20sthtvbhu:864": "sūtreṣu hi trayaḥ svabhāvā uktāḥ parikalpitaḥ paratantraḥ pariniṣpannaś ca /",
  "SA20sthtvbhu:865": "nāsti virodhaḥ /",
  "SA20sthtvbhu:866": "vijñaptimātra",
  "SA20sthtvbhu:867": "eva sati svabhāvatrayavyavasthānāt /",
  "SA20sthtvbhu:868": "katham ity ata āha /",
  "SA20sthtvbhu:869": "yena yena vikalpena yad yad vastu vikalpyate /",
  "SA20sthtvbhu:870": "parikalpita evāsau svabhāvo na sa vidyate // 20",
  "SA20sthtvbhu:871": "ādhyātmikabāhyavikalpyavastubhedena vikalpānām ānantyaṃ pradarśayann āha /",
  "SA20sthtvbhu:872": "yena yena vikalpeneti /",
  "SA20sthtvbhu:873": "yad yad vastu prakalpyate /",
  "SA20sthtvbhu:874": "ādhyātmikaṃ bāhyaṃ vāntaśo yāvad buddhadharmā api /",
  "SA20sthtvbhu:875": "parikalpita evāsau svabhāva iti /",
  "SA20sthtvbhu:876": "atra kāraṇam āha /",
  "SA20sthtvbhu:877": "na sa vidyata iti /",
  "SA20sthtvbhu:878": "yad vastu vikalpyaviṣayas tad yasmāt sattābhāvān na vidyate /",
  "SA20sthtvbhu:879": "tasmāt tad vastu parikalpitasvabhāvam eva /",
  "SA20sthtvbhu:880": "na hetupratyayapratibaddhasvabhāvam /",
  "SA20sthtvbhu:881": "tathā hy ekasmin vastuni tadabhāve ca parasparaviruddhānekavikalpapravṛttir dṛṣṭā /",
  "SA20sthtvbhu:882": "na ca tad ekaṃ vastu tadabhāvo vā parasparaviruddhānekasvabhāvo yujyate /",
  "SA20sthtvbhu:883": "tasmāt sarvam idaṃ vikalpamātram eva tadarthasya parikalpitarūpatvāt /",
  "SA20sthtvbhu:884": "uktaṃ ca sūtre /",
  "SA20sthtvbhu:885": "na khalu punaḥ subhūte dharmās tathā vidyante yathā bālapṛthagjanā abhiniviṣṭā iti /",
  "SA20sthtvbhu:886": "parikalpitānantaraṃ paratantrasvabhāvo vaktavya iti / ata āha /",
  "SA20sthtvbhu:887": "paratantrasvabhāvas tu vikalpaḥ pratyayodbhavaḥ / 21ab",
  "SA20sthtvbhu:888": "atra ca vikalpa iti paratantrasvarūpam āha /",
  "SA20sthtvbhu:889": "pratyayodbhava ity anenāpi",
  "SA20sthtvbhu:890": "paratantrābhidhānapravṛttinimittam āha /",
  "SA20sthtvbhu:891": "tatra parikalpaḥ kuśalākuśalāvyākṛtabhedabhinnās traidhātukāś cittacaittāḥ /",
  "SA20sthtvbhu:892": "[Tvbh_124]",
  "SA20sthtvbhu:893": "yathoktam /",
  "SA20sthtvbhu:894": "abhūtaparikalpas tu cittacaittās tridhātukā iti /",
  "SA20sthtvbhu:895": "parair hetupratyayais tantryata iti paratantra utpādyata ity arthaḥ /",
  "SA20sthtvbhu:896": "svato 'nyahetupratyayapratibaddhātmalābha iti yāvaduktaṃ bhavati /",
  "SA20sthtvbhu:897": "uktaḥ paratantraḥ /",
  "SA20sthtvbhu:898": "pariniṣpannaḥ katham ity ata āha /",
  "SA20sthtvbhu:899": "niṣpannas tasya pūrveṇa sadā rahitatā tu yā // 21cd",
  "SA20sthtvbhu:900": "avikārapariniṣpattyā sa pariniṣpannaḥ /",
  "SA20sthtvbhu:901": "tasyeti paratantrasya pūrveṇeti parikalpitena tasmin vikalpe grāhyagrāhakabhāvaḥ parikalpitaḥ /",
  "SA20sthtvbhu:902": "tathā hi tasmin vikalpe grāhyagrāhakatvam avidyamānam eva parikalpyata iti parikalpitam ucyate /",
  "SA20sthtvbhu:903": "tena grāhyagrāhakeṇa paratantrasya sadā sarvakālam atyantarahitatā yā sa pariniṣpannasvabhāvaḥ //",
  "SA20sthtvbhu:904": "ata eva sa naivānyo nānanyaḥ paratantrataḥ / 22ab",
  "SA20sthtvbhu:905": "ata eva sa naiveti parikalpitena svabhāvena paratantrasya sadā rahitatā pariniṣpannaḥ /",
  "SA20sthtvbhu:906": "rahitatā ca dharmatā /",
  "SA20sthtvbhu:907": "sā ca dharmatā dharmān nānyā nānanyā yujyate /",
  "SA20sthtvbhu:908": "pariniṣpannaś ca paratantradharmatety ataḥ paratantrāt pariniṣpanno nānyo nānanya iti boddhavyaḥ /",
  "SA20sthtvbhu:909": "yadi hi pariniṣpannaḥ paratantrād anyaḥ syād evaṃ na parikalpitena paratantraḥ śūnyaḥ syāt /",
  "SA20sthtvbhu:910": "athānanya evam api pariniṣpanno na viśuddhālambanaḥ syāt paratantravat saṃkleśātmakatvāt /",
  "SA20sthtvbhu:911": "evaṃ paratantraś ca na kleśātmakaḥ syāt /",
  "SA20sthtvbhu:912": "pariniṣpannād ananyatvāt pariniṣpannavat /",
  "SA20sthtvbhu:913": "[Tvbh_126]",
  "SA20sthtvbhu:914": "anityatādivad vācyo 22c",
  "SA20sthtvbhu:915": "nānyo nānanya iti vākyaśeṣaḥ /",
  "SA20sthtvbhu:916": "yathā hy anityatā duḥkhatānātmatā ca /",
  "SA20sthtvbhu:917": "saṃskārādibhyo",
  "SA20sthtvbhu:918": "nānyā nānanyā /",
  "SA20sthtvbhu:919": "yadi saṃskārebhyo 'nityatā anyā /",
  "SA20sthtvbhu:920": "evaṃ tarhi saṃskārā nityāḥ syuḥ /",
  "SA20sthtvbhu:921": "athānanyā evam api saṃskārāḥ pradhvaṃsābhāvarūpāḥ syur anityatāvat /",
  "SA20sthtvbhu:922": "evaṃ duḥkhatādiṣv api vācyam /",
  "SA20sthtvbhu:923": "yadi grāhyagrāhakabhāvarahitaḥ paratantraḥ katham asau gṛhyate agṛhyamāṇo vā katham astīti vijñāyate / ata āha /",
  "SA20sthtvbhu:924": "nādṛṣṭe 'smin sa dṛśyate // 22d",
  "SA20sthtvbhu:925": "nādṛṣṭe 'sminn iti pariniṣpannasvabhāve sa dṛśyata iti paratantraḥ svabhāvaḥ /",
  "SA20sthtvbhu:926": "nirvikalpalokottarajñānadṛśye pariniṣpanne svabhāve adṛṣṭe apratividdhe asākṣātkṛte tatpṛṣṭhalabdhaśuddhalaukikajñānagamyatvāt paratantro 'nyena jñānena na gṛhyate /",
  "SA20sthtvbhu:927": "ataḥ pariniṣpanne 'dṛṣṭe paratantro na dṛśyate /",
  "SA20sthtvbhu:928": "na punar lokottarajñānapṛṣṭhalabdhenāpi jñānena na dṛśyate /",
  "SA20sthtvbhu:929": "tathā nirvikalpapraveśāyāṃ dhāraṇyām uktam /",
  "SA20sthtvbhu:930": "tat pṛṣṭhalabdhena jñānena māyāmarīcisvapnapratiśrutkodakacandranirmitasamān sarvadharmān pratyetīti /",
  "SA20sthtvbhu:931": "atra ca dharmāḥ paratantrasaṃgṛhītā abhipretāḥ /",
  "SA20sthtvbhu:932": "pariniṣpannaś cākāśavad ekarasaḥ /",
  "SA20sthtvbhu:933": "jñānañ ca yathoktaṃ",
  "SA20sthtvbhu:934": "nirvikalpena jñānenākāśasamatayā tān sarvadharmān paśyatīti paratantradharmāṇāṃ tathatāmātradarśanāt //",
  "SA20sthtvbhu:935": "[Tvbh_128]",
  "SA20sthtvbhu:936": "yadi dravyam eva paratantraḥ kathaṃ sūtre sarvadharmā niḥsvabhāvā anutpannā aniruddhā iti nirdiśyante /",
  "SA20sthtvbhu:937": "nāsti virodhaḥ yasmāt /",
  "SA20sthtvbhu:938": "trividhasya svabhāvasya trividhāṃ niḥsvabhāvatām /",
  "SA20sthtvbhu:939": "sandhāya sarvadharmāṇāṃ deśitā niḥsvabhāvatā // 23",
  "SA20sthtvbhu:940": "traya eva svabhāvā na caturtho 'stīti jñāpanārthaṃ saṃkhyānirdeśaḥ /",
  "SA20sthtvbhu:941": "svena svena lakṣaṇena vidyamānavad bhavatīti svbhāvaḥ /",
  "SA20sthtvbhu:942": "trividhā niḥsvabhāvatā lakṣaṇaniḥsvabhāvatā utpattiniḥsvabhāvatā paramārthaniḥsvabhāvatā ca /",
  "SA20sthtvbhu:943": "sarvadharmāḥ parikalpitaparatantrapariniṣpannātmakāḥ /",
  "SA20sthtvbhu:944": "idānīṃ trividhasya svabhāvasya yā yasya niḥsvabhāvatā tāṃ tasya pradarśayann āha /",
  "SA20sthtvbhu:945": "prathamo lakṣaṇenaiva niḥsvabhāvo 'paraḥ punaḥ /",
  "SA20sthtvbhu:946": "na svayaṃbhāva etasyety aparā niḥsvabhāvatā // 24",
  "SA20sthtvbhu:947": "dharmāṇāṃ paramārthaś ca sa yatas tathatāpi saḥ / 25ab",
  "SA20sthtvbhu:948": "prathamaḥ parikalpitaḥ svabhāvo 'yaṃ ca lakṣaṇenaiva niḥsvabhāvas tallakṣaṇasyotprekṣitatvāt /",
  "SA20sthtvbhu:949": "rūpalakṣaṇaṃ rūpam /",
  "SA20sthtvbhu:950": "anubhavalakṣaṇā vedanetyādi /",
  "SA20sthtvbhu:951": "ataś ca svarūpābhāvāt khapuṣpavat svarūpeṇaiva niḥsvabhāvaḥ /",
  "SA20sthtvbhu:952": "[Tvbh_130]",
  "SA20sthtvbhu:953": "aparaḥ punar iti paratantrasvabhāvaḥ /",
  "SA20sthtvbhu:954": "na svayaṃbhāva etasya māyāvat parapratyayenotpatteḥ /",
  "SA20sthtvbhu:955": "ataś ca yathā prakhyāti tathāsyotpattir nāstīty ato 'syotpattiniḥsvabhāvatety ucyate /",
  "SA20sthtvbhu:956": "dharmāṇāṃ paramārthaś ca sa yatas tathāpi sa iti / (25ab)",
  "SA20sthtvbhu:957": "paramaṃ hi lokottarajñānaṃ niruttaratvāt tasyārthaḥ paramārthaḥ /",
  "SA20sthtvbhu:958": "atha vākāśavat sarvatraikarasārthena vaimalyāvikārārthena ca pariniṣpannaḥ svabhāvaḥ paramārtha ucyate /",
  "SA20sthtvbhu:959": "sa yasmāt pariniṣpannaḥ svabhāvaḥ sarvadharmāṇāṃ paratantrātmakānāṃ paramārthaḥ /",
  "SA20sthtvbhu:960": "taddharmateti kṛtvā tasmāt pariniṣpanna eva svabhāvaḥ paramārthaniḥsvabhāvātā pariniṣpannasyābhāvasvabhāvatvāt /",
  "SA20sthtvbhu:961": "kiṃ punaḥ paramārthābhidhānenaiva pariniṣpanno 'bhidhātavyaḥ /",
  "SA20sthtvbhu:962": "nety āha / kiṃ tarhi",
  "SA20sthtvbhu:963": "tathatāpi saḥ / (25b)",
  "SA20sthtvbhu:964": "apiśabdān na kevalaṃ tathatāśabdenaivābhidhātavyaḥ /",
  "SA20sthtvbhu:965": "kiṃ tarhi yāvanto dharmadhātuparyāyāḥ sarvais tair apy abhidhātavya iti //",
  "SA20sthtvbhu:966": "sarvakālaṃ tathābhāvāt 25c",
  "SA20sthtvbhu:967": "tathatā / tathā hi pṛthagjanaśaikṣāśaikṣāvasthāsu sarvakālaṃ tathaiva bhavati /",
  "SA20sthtvbhu:968": "nānyatheti tathatety ucyate /",
  "SA20sthtvbhu:969": "kiṃ punas tathatāvat pariniṣpanna eva vijñaptimātratā /",
  "SA20sthtvbhu:970": "utānyā vijñaptimātratā / ata āha /",
  "SA20sthtvbhu:971": "saiva vijñaptimātratā // 25d",
  "SA20sthtvbhu:972": "[Tvbh_132]",
  "SA20sthtvbhu:973": "suviśuddhalakṣaṇāvabodhād yathoktam /",
  "SA20sthtvbhu:974": "nāmni tiṣṭhati tac cittaṃ tadā tanmātradarśanāt /",
  "SA20sthtvbhu:975": "nāmni sthānāc ca vijñaptāv upalambhaḥ prahīyate //",
  "SA20sthtvbhu:976": "nopalambhaṃ tadā dhātuṃ spṛśate bhāvanānvayāt /",
  "SA20sthtvbhu:977": "sarvāvaraṇavimokṣaṃ vibhutvaṃ labhate tadā //",
  "SA20sthtvbhu:978": "iti / saiva vijñaptimātratety anena vacanenābhisamaya uktaḥ /",
  "SA20sthtvbhu:979": "yadi vijñaptimātram evedaṃ kasmāc cakṣuḥśrotraghrāṇarasanasparśanaiḥ rūpaśabdagandharasasparśān gṛhṇātīty asya bhavatīty ata āha /",
  "SA20sthtvbhu:980": "yāvad vijñaptimātratve vijñānaṃ nāvatiṣṭhate /",
  "SA20sthtvbhu:981": "grāhadvayasyānuśayas tāvan na vinivartate // 26",
  "SA20sthtvbhu:982": "atha vā yās tāḥ karmavāsanā grāhadvayavāsanāsahitāḥ",
  "SA20sthtvbhu:983": "kṣīṇe pūrvavipāke 'nyaṃ vipākaṃ janayantīty (19cd)",
  "SA20sthtvbhu:984": "uktaṃ tasmāt kathaṃ prahāṇam aprahāṇaṃ cety ata āha /",
  "SA20sthtvbhu:985": "[Tvbh_134]",
  "SA20sthtvbhu:986": "yāvad vijñaptimātratve vijñānaṃ nāvatiṣṭḥata (26ab)",
  "SA20sthtvbhu:987": "iti vistaraḥ /",
  "SA20sthtvbhu:988": "yāvac cittadharmatāyāṃ vijñaptimātrasaṃśabditāyāṃ vijñānaṃ nāvatiṣṭhate kiṃ tarhi grāhyagrāhakopalambhe carati /",
  "SA20sthtvbhu:989": "grāhadvayaṃ grāhyagrāho grāhakagrāhaś ca /",
  "SA20sthtvbhu:990": "tasyānuśayas tadāhitam anāgatagrāhadvayotpattaye bījam ālayavijñāne /",
  "SA20sthtvbhu:991": "yāvad advayalakṣaṇe vijñaptimātratve yoginaś cittaṃ na pratiṣṭhitaṃ bhavati tāvad grāhyagrāhakānuśayo na vinivartate na prahīyata ity arthaḥ /",
  "SA20sthtvbhu:992": "atra ca bahir upalambhāprahāṇenādhyātmikopalambhāprahāṇaṃ darśitam iti /",
  "SA20sthtvbhu:993": "ato 'syaivam bhavaty ahaṃ cakṣurādibhiḥ rūpādīn gṛhṇāmīti /",
  "SA20sthtvbhu:994": "idam idānīṃ vaktavyaṃ kim artharahitacittamātropalambhāc cittadharmatāvasthānam /",
  "SA20sthtvbhu:995": "nety āha / kiṃ tarhi /",
  "SA20sthtvbhu:996": "vijñaptimātram evedam ity api hy upalambhataḥ /",
  "SA20sthtvbhu:997": "sthāpayann agrataḥ kiñcit tanmātre nāvatiṣṭhate // 27",
  "SA20sthtvbhu:998": "iti atha vā yaḥ punar ābhimānikaḥ śrutamātrakeṇa jānīyad ahaṃ vijñaptimātratāyāṃ śuddhāyāṃ sthita iti tadgrahavyudāsārtham āha /",
  "SA20sthtvbhu:999": "vijñaptimātram evedam ity api hy upalambhata ity (27ab)",
  "SA20sthtvbhu:1000_0": "ādi / vijñaptimātram evedaṃ artharahitaṃ na bāhyo 'rtho 'stīty evam upalambhato grahaṇataḥ",
  "SA20sthtvbhu:1000_1": "citrīkaraṇata ity artho 'grata ity abhimukhaṃ [Tvbh_136] sthāpayann iti yathāśrutaṃ manasā",
  "SA20sthtvbhu:1001": "bahuprakāratvād yogācārālambanānāṃ kiṃcid ity āhāsthisaṃkalikaṃ vā vinīlakaṃ vā vipūyakaṃ vā vipaḍumakaṃ vā vyādhmātakādikaṃ vā tanmātre nāvatiṣṭhate vijñānopalambhāprahāṇāt /",
  "SA20sthtvbhu:1002": "kadā punar vijñānagrāhasya prahāṇaṃ cittadharmātāyāñ ca pratiṣṭhito bhavatīty ata āha /",
  "SA20sthtvbhu:1003": "yadā tv ālambanaṃ jñānaṃ naivopalabhate tadā /",
  "SA20sthtvbhu:1004": "sthitaṃ vijñaptimātratve grāhyābhābhāve tadagrahāt // 28",
  "SA20sthtvbhu:1005_0": "yasmin kāle deśanālambanaṃ avavādālambanaṃ prākṛtaṃ vā rūpaśabdādyālambanaṃ jñānaṃ",
  "SA20sthtvbhu:1005_1": "bahiś cittān nopalabhate na paśyati na gṛhṇāti nābhiniviśate yathābhūtārthadarśanān",
  "SA20sthtvbhu:1005_2": "na tu jātyandhavat tasmin kāle vijñānagrāhasya prahāṇaṃ svacittadharmatāyāṃ ca pratiṣṭhito bhavati /",
  "SA20sthtvbhu:1006": "atraiva kāraṇam āha /",
  "SA20sthtvbhu:1007": "grāhyābhāve tadagrahād iti / (28d)",
  "SA20sthtvbhu:1008": "grāhye sati grāhako bhavati na tu grāhyābhāva iti /",
  "SA20sthtvbhu:1009": "grāhyābhāve grāhakābhāvam api pratipadyate /",
  "SA20sthtvbhu:1010": "na kevalaṃ grāhyābhāvam /",
  "SA20sthtvbhu:1011": "evaṃ hi [Tvbh_138] samasamālambyālambakaṃ nirvikalpaṃ lokottaraṃ jñānam utpadyate /",
  "SA20sthtvbhu:1012": "grāhyagrāhakābhiniveśānuśayāḥ prahīyante svacittadharmatāyāṃ ca cittam avasthitaṃ bhavati /",
  "SA20sthtvbhu:1013": "yadaivaṃ vijñaptimātratāyāṃ cittam avasthitaṃ bhavati tadā kathaṃ vyapadiśyata ity āha /",
  "SA20sthtvbhu:1014": "acitto 'nupalambo 'sau jñānaṃ lokottarañ ca tat /",
  "SA20sthtvbhu:1015": "āśrayasya parāvṛttir dvidhādauṣṭhulyahānitaḥ // 29",
  "SA20sthtvbhu:1016": "sa evānāsravo dhātur acintyaḥ kuśalo dhruvaḥ /",
  "SA20sthtvbhu:1017": "sukho vimuktikāyo 'sau dharmākhyo 'yaṃ mahāmuneḥ // 30",
  "SA20sthtvbhu:1018": "iti / tad anena ślokadvayena darśanamārgam ārabhyottaraviśeṣagatyā phalasaṃpattir udbhāvitā vijñaptimātratāpraviṣṭayoginaḥ /",
  "SA20sthtvbhu:1019": "tatra grāhakacittābhāvād grāhyārthānupalambhāc",
  "SA20sthtvbhu:1020": "cācitto 'nupalambho 'sau / (29a)",
  "SA20sthtvbhu:1021": "[Tvbh_140]",
  "SA20sthtvbhu:1022": "anucitatvāl loke samudācārābhāvān nirvikalpatvāc ca lokād uttīrṇam iti",
  "SA20sthtvbhu:1023": "jñānaṃ lokottarañ ca tad iti / (29b)",
  "SA20sthtvbhu:1024": "tasya jñānasyānantaraṃ āśrayasya parāvṛttir bhavatīti jñāpanārtham āha /",
  "SA20sthtvbhu:1025": "āśrayasya parāvṛttir iti / (29c)",
  "SA20sthtvbhu:1026": "āśrayo 'tra sarvabījakam ālayavijñānam /",
  "SA20sthtvbhu:1027": "tasya parāvṛttir yā dauṣṭhulyavipākadvayavāsanābhāvena nivṛttau satyāṃ karmaṇyatādharmakāyādvayajñānabhāvena parāvṛttiḥ /",
  "SA20sthtvbhu:1028": "sā punar āśrayaparāvṛttiḥ kasya prahāṇāt prāpyate / ata āha /",
  "SA20sthtvbhu:1029": "dvidhādauṣṭhulyahānitaḥ / (29d)",
  "SA20sthtvbhu:1030": "dvidheti kleśāvaraṇadauṣṭhulyaṃ jñeyāvaraṇadauṣṭhulyañ ca /",
  "SA20sthtvbhu:1031": "dauṣṭhulyam āśrayasyākarmaṇyatā /",
  "SA20sthtvbhu:1032": "tat punaḥ kleśajñeyāvaraṇayor bījam /",
  "SA20sthtvbhu:1033": "sā punar āśrayaparāvṛttiḥ śrāvakādigatadauṣṭhulyahānitaś ca prāpyate yad āha vimuktikāya iti /",
  "SA20sthtvbhu:1034": "bodhisattvagatadauṣṭhulyahānitaś ca prāpyate yad āha",
  "SA20sthtvbhu:1035": "dharmākhyo 'yaṃ mahāmuner iti / (30d)",
  "SA20sthtvbhu:1036": "dvidhā āvaraṇabhedena sottarā niruttarā cāśrayaparāvṛttir uktā /",
  "SA20sthtvbhu:1037": "atra gāthā /",
  "SA20sthtvbhu:1038": "jñeyam ādānavijñānaṃ dvayāvaraṇalakṣaṇam /",
  "SA20sthtvbhu:1039": "sarvabījaṃ kleśabījaṃ bandhas tatra dvayor dvayoḥ //",
  "SA20sthtvbhu:1040": "iti / dvayor iti śrāvakabodhisattvayoḥ /",
  "SA20sthtvbhu:1041": "ādyasya kleśabījaṃ itarasya dvayāvaraṇabījaṃ tadudghātāt sarvajñatāvāptir bhavatīti /",
  "SA20sthtvbhu:1042": "[Tvbh_142]",
  "SA20sthtvbhu:1043": "sa evānāsravo dhātur iti (30a)",
  "SA20sthtvbhu:1044": "sa evāśrayaparāvṛttirūpaḥ /",
  "SA20sthtvbhu:1045": "anāsravo dhātur ity ucyate nirdauṣṭhulyatvāt /",
  "SA20sthtvbhu:1046": "sarvāsravavigata ity anāsravaḥ /",
  "SA20sthtvbhu:1047": "āryadharmahetutvād dhātuḥ /",
  "SA20sthtvbhu:1048": "hetvartho hy atra dhātuśabdaḥ /",
  "SA20sthtvbhu:1049": "acintyas tarkāgocaratvāt pratyātmavedyatvād dṛṣṭāntābhāvāc ca /",
  "SA20sthtvbhu:1050": "kuśalo viśuddhālambanatvāt kṣematvād anāsravadharmamayatvāc ca /",
  "SA20sthtvbhu:1051": "dhruvo nityatvād akṣayatayā /",
  "SA20sthtvbhu:1052": "sukho nityatvād eva yad anityaṃ tad duḥkhaṃ ayaṃ ca nitya iti tasmāt sukhaḥ /",
  "SA20sthtvbhu:1053": "kleśāvaraṇaprahāṇāc chrāvakāṇāṃ vimuktikāyaḥ /",
  "SA20sthtvbhu:1054": "sa evāśrayaparāvṛttilakṣaṇo dharmākhyo 'py ucyate mahāmuner bhūmipāramitābhāvanayā kleśajñeyāvaraṇaprahāṇāt /",
  "SA20sthtvbhu:1055": "āśrayaparāvṛttisamudāgamān mahāmuner dharmakāya ity ucyate /",
  "SA20sthtvbhu:1056": "saṃsārāparityāgāt tadanupasaṃkleśatvād bodhisattvānāṃ sarvadharmavibhutvalābhataś ca dharmakāya ity ucyate /",
  "SA20sthtvbhu:1057": "mahāmuner iti paramauneyayogād buddho bhagavān mahāmunir iti //",
  "SA20sthtvbhu:1058": "triṃśikāvijñaptibhāṣyaṃ samāptam //",
  "SA20sthtvbhu:1059": "kṛtir ācāryastiramateḥ //"
}