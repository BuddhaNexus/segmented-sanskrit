{
  "XXmrtvstsu:0": "Mṛtyuvañcanasitatārāsādhana",
  "XXmrtvstsu:1": "mṛtyudoṣair aliptaḥ syāt tārāhṛccakrabhāvakaḥ /",
  "XXmrtvstsu:2": "lābhī ca sarvasiddhīnāṃ ṣaṇmāsāvadhi tatparaḥ // Mvsts_1 //",
  "XXmrtvstsu:3": "vāgīśvarakṛtādeśān mṛtyuvañcanasaṃgrahāt /",
  "XXmrtvstsu:4": "uddhṛtā sitatārāyā bhāvanā bhayanāśinī // Mvsts_2 //",
  "XXmrtvstsu:5": "turyavargādyasākāratviṣā visphuritāmbare /",
  "XXmrtvstsu:6": "sitābjendvāsanāṃ dṛṣṭvā puras triśaraṇaṃ paṭhet // Mvsts_3 //",
  "XXmrtvstsu:7": "muhūrtaṃ śūnyatāṃ paśyet prākṛtāropahānaye /",
  "XXmrtvstsu:8": "tataḥ praṇidhisāmarthyād bodhicittākṣaraṃ bhavet // Mvsts_4 //",
  "XXmrtvstsu:9": "sitāravindamadhyasthacandrabimbāsanopari /",
  "XXmrtvstsu:10": "ābaddhavajraparyaṅkāṃ varadotpaladhāriṇīm // Mvsts_5 //",
  "XXmrtvstsu:11": "śaraccandrakarākārāṃ pṛṣṭhacandrasamāśritām /",
  "XXmrtvstsu:12": "sarvālaṅkārasaṃpūrṇāṃ ṣoḍaśābdavapuṣmatīm // Mvsts_6 //",
  "XXmrtvstsu:13": "sarvasaṃbuddhatatputramātaraṃ kāmarūpadhām /",
  "XXmrtvstsu:14": "dhyātvāryatārāṃ hṛdaye tasyāś cakraṃ sitadyuti // Mvsts_7 //",
  "XXmrtvstsu:15": "aṣṭakoṣṭhakam aṣṭābhir akṣaraiḥ paripūritam /",
  "XXmrtvstsu:16": "oṃhāvyañjanamadhyasthasādhyanāmādyanābhikam // Mvsts_8 //",
  "XXmrtvstsu:17": "dhyāyād ekāgracittaḥ san ṣaṇ māsān dṛḍhaniścayaḥ /",
  "XXmrtvstsu:18": "japed akhinnacittaḥ san mantram enaṃ daśākṣaram // Mvsts_9 //",
  "XXmrtvstsu:19": "oṅkāram ādito dattvā paścāt tāre prayojayet /",
  "XXmrtvstsu:20": "tuttāre syāt ture paścāt svāhāntaḥ sārvakarmikaḥ // Mvsts_10 //",
  "XXmrtvstsu:21": "brahmendraviṣṇucandrārkarudradikpālamanmathaiḥ /",
  "XXmrtvstsu:22": "apy akhaṇḍitaromāgro mṛtyuṃ jayati muktavat // Mvsts_11 //",
  "XXmrtvstsu:23": "valīpalitadaurbhāgyavyādhidāridryasaṃkṣayaḥ /",
  "XXmrtvstsu:24": "siṃhādyaṣṭamahābhītiduḥkhasaṃdohanāśanam // Mvsts_12 //",
  "XXmrtvstsu:25": "ayācitāmbarapānaharmyaratnādisaṃgamaḥ /",
  "XXmrtvstsu:26": "khaḍgāñjanapādalepabhadrakumbhādisiddhayaḥ // Mvsts_13 //",
  "XXmrtvstsu:27": "kavitā vaktṛtā medhā prajñā caikāntanirmalā /",
  "XXmrtvstsu:28": "anyā ca vāñchitā siddhiś cakrād asmāt prajāyate // Mvsts_14 //",
  "XXmrtvstsu:29": "sādhanaṃ sitatārāyā mṛtyuvyādhivināśanam /",
  "XXmrtvstsu:30": "uddhṛtya yac chubhaṃ tena jagat tārā svayaṃ bhavet // Mvsts_15 //",
  "XXmrtvstsu:31": "// mṛtyuvañcanasitatārāsādhanam //"
}