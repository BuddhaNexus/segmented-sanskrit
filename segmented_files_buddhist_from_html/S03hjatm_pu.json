{
  "S03hjatm_pu:0": "Haribhaṭṭa: Jātakamālā",
  "S03hjatm_pu:1": "Prabhāsajātaka",
  "S03hjatm_pu:2": "vividhakleśabhujaṅgāj jagad uddhartuṃ bhavaughapātālāt /",
  "S03hjatm_pu:3": "buddhatvāya viśālo na bhavaty amahātmanāṃ praṇidhiḥ // HJm_1.1 //",
  "S03hjatm_pu:4_0": "tadyathānuśrūyate 'tīte 'dhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā",
  "S03hjatm_pu:4_1": "śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma rājadhānī babhūva /",
  "S03hjatm_pu:5": "tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma rājā babhūva /",
  "S03hjatm_pu:6": "yasyāmalasphaṭikabhittiṣu mandirāntaḥ karṇāvataṃsatilakapravilokinīnām /",
  "S03hjatm_pu:7": "hastāḥ prasādhanavidhau mṛdavo 'ṅganānāṃ nādarśadhāraṇapariśramaduḥkham ūhuḥ // HJm_1.2 //",
  "S03hjatm_pu:8": "viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam /",
  "S03hjatm_pu:9": "yasyāsahanta balino 'py arayo na kopam ahnāya vaidyutam iva jvalanaṃ patantam // HJm_1.3 //",
  "S03hjatm_pu:10_0": "tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ",
  "S03hjatm_pu:10_1": "siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ",
  "S03hjatm_pu:10_2": "dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm",
  "S03hjatm_pu:10_3": "ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād",
  "S03hjatm_pu:10_4": "āgatasādhvasagadgadaskhalitavacanair niveditam /",
  "S03hjatm_pu:11": "asmābhir adrigahane kariṇāṃ samūhe dṛṣṭaḥ karī kumudarāśir ivāvadātaḥ /",
  "S03hjatm_pu:12": "mūle navāmbudharavṛndatiraskṛtasya prāleyaśailaśikharasya sarūpamūrtiḥ // HJm_1.4 //",
  "S03hjatm_pu:13_0": "idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo",
  "S03hjatm_pu:13_1": "halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ",
  "S03hjatm_pu:13_2": "bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ",
  "S03hjatm_pu:13_3": "śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ",
  "S03hjatm_pu:13_4": "nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam",
  "S03hjatm_pu:13_5": "aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas",
  "S03hjatm_pu:13_6": "tad acalavanāntaraṃ praviveśa //",
  "S03hjatm_pu:14": "atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam /",
  "S03hjatm_pu:15": "avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam // HJm_1.5 //",
  "S03hjatm_pu:16": "paśyāmas tāvad asya gajapater asya cāsmanmattahastino yuddham iti vicintya prabhāsaḥ saṃyātaṃ nāma hastyāroham uvāca /",
  "S03hjatm_pu:17": "protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti /",
  "S03hjatm_pu:18": "yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ parasainyanivāraṇaṃ vāraṇam akarot /",
  "S03hjatm_pu:19_0": "atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ",
  "S03hjatm_pu:19_1": "parighaguruviṣāṇasaṃghaṭṭadhvanibhīṣaṇam ayaṃ bhagno 'yaṃ bhagna iti senājanenāvalokyamānayoś",
  "S03hjatm_pu:19_2": "ciram abhavad yuddham //",
  "S03hjatm_pu:20": "anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ /",
  "S03hjatm_pu:21": "krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī // HJm_1.6 //",
  "S03hjatm_pu:22": "śvetadvipādhipaviṣāṇavighaṭṭanena saṃbhūtavahnikaṇikāśabalīkṛtāni /",
  "S03hjatm_pu:23": "tasyātha rājakariṇo radanāśrayāṇi jātāni lohavalayāni pariślathāni // HJm_1.7 //",
  "S03hjatm_pu:24": "bhagne ca kṣitipagaje gajena tena vrīḍāvān abhavad adhomukhaḥ sa yantā /",
  "S03hjatm_pu:25": "tadyūthaṃ punar adhigamya kuñjarendro gambhīro 'py avanipatiḥ savismayo 'bhūt // HJm_1.8 //",
  "S03hjatm_pu:26": "tataḥ prabhāsaṃ mahāmātrāḥ samupagamyocuḥ /",
  "S03hjatm_pu:27": "deva duḥsādhyo 'yam ebhiḥ samastair api karibhir mantraparijaptair oṣadhibalair ayam anekapo vaśīkartavya iti /",
  "S03hjatm_pu:28": "tatheti ca sa rājābhidhāya punas tāṃ rājadhānīm ājagāma /",
  "S03hjatm_pu:29": "te 'pi tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne nibadhya rājño nivedayām āsur ānītaḥ sa gaja iti /",
  "S03hjatm_pu:30": "tato rājā saṃyātaṃ hastidamakam uvāca /",
  "S03hjatm_pu:31": "bhadra tathāyam ibharājo damayitavyo yathā madvāhanayogyo bhavatīti /",
  "S03hjatm_pu:32": "sa ca saśiraḥpraṇāmaṃ gṛhītarājāvavādas taṃ dantinaṃ damayām āsa //",
  "S03hjatm_pu:33": "sa hastidamako yāṃ yāṃ śikṣāṃ samupadiṣṭavān /",
  "S03hjatm_pu:34": "svaśiṣya iva medhāvī tāṃ tāṃ jagrāha kuñjaraḥ // HJm_1.9 //",
  "S03hjatm_pu:35": "tataḥ samānīya mahāmataṅgajaṃ mataṅgajānāṃ madadarpahāriṇam /",
  "S03hjatm_pu:36": "vinamramūrdhā vinayāt kṛtāñjaliḥ kṣitīśam ādhoraṇa ūcivān idam // HJm_1.10 //",
  "S03hjatm_pu:37": "ayaṃ sa dāntaḥ kṣitipāla vāraṇaḥ prakāmam anyakṣitipālavāraṇaḥ /",
  "S03hjatm_pu:38": "gajendraśikṣāṃ samupetya sāṃprataṃ mado 'pi nainaṃ gamayaty asāṃpratam // HJm_1.11 //",
  "S03hjatm_pu:39": "vināṅkuśenāpi vināpi veṇunā na vikriyāṃ yāti vināpi sādinā /",
  "S03hjatm_pu:40": "mayā gṛhāṇeti punaḥ pracodito gajo 'yam adyāj jvalitān ayoguḍān // HJm_1.12 //",
  "S03hjatm_pu:41": "tataḥ samāruhya parābhavanmadaṃ gajendram enaṃ tuhinācalopamaṃ /",
  "S03hjatm_pu:42": "nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān // HJm_1.13 //",
  "S03hjatm_pu:43": "atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya sāntaḥpuraparivāraḥ pramadavanakrīḍām anubhavituṃ prātiṣṭhata //",
  "S03hjatm_pu:44": "atha sarasi salīlaṃ toyam aṅge kṣipantīṃ viśadanigaḍabhaṅgaṃ khaṇḍayantīṃ mṛṇālam /",
  "S03hjatm_pu:45": "sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa // HJm_1.14 //",
  "S03hjatm_pu:46": "kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte /",
  "S03hjatm_pu:47": "skhalitaparuṣavācā vāryamāṇo 'pi yantrā tvaritataram adhāvat sāpi bhītā pratasthe // HJm_1.15 //",
  "S03hjatm_pu:48": "kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa /",
  "S03hjatm_pu:49": "tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ // HJm_1.16 //",
  "S03hjatm_pu:50": "na kadā cid ahaṃ tvayā nirastā kim idaṃ niṣkaruṇatvam īdṛśaṃ te /",
  "S03hjatm_pu:51": "iti ṣaṭcaraṇāvalī muhūrtaṃ rudatīvānujagāma tasya mārgam // HJm_1.17 //",
  "S03hjatm_pu:52": "gajam aṅkuśapātabhinnakumbhaṃ sa niyantā na śaśāka taṃ niroddhum /",
  "S03hjatm_pu:53": "puruṣo 'pi na śakyate niyantuṃ kim u tiryag madanāndhamandabuddhiḥ // HJm_1.18 //",
  "S03hjatm_pu:54_0": "kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam",
  "S03hjatm_pu:54_1": "ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ",
  "S03hjatm_pu:54_2": "vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam",
  "S03hjatm_pu:54_3": "aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā",
  "S03hjatm_pu:54_4": "hastinī bhītā yat praviveśa so 'pi ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam",
  "S03hjatm_pu:54_5": "avanipatim udvahann agaṇayaṃs tān aṅkuśaprahārāṃs tad evāraṇyaṃ prapede //",
  "S03hjatm_pu:55": "pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ /",
  "S03hjatm_pu:56": "mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ // HJm_1.19 //",
  "S03hjatm_pu:57": "tataḥ sa hastidamakaḥ taṃ rājānam uvāca /",
  "S03hjatm_pu:58": "deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ /",
  "S03hjatm_pu:59": "yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya devenātmā sthirayitavya iti /",
  "S03hjatm_pu:60_0": "sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām",
  "S03hjatm_pu:60_1": "aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva",
  "S03hjatm_pu:60_2": "dayitāṃ ghanam āślikṣata /",
  "S03hjatm_pu:61": "avatasthe ca taruvarasya skandhe //",
  "S03hjatm_pu:62": "yātasya dviradapater anokahānāṃ śākhāgrair vilulitakarṇacāmarasya /",
  "S03hjatm_pu:63": "dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ // HJm_1.20 //",
  "S03hjatm_pu:64": "atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād avanitalagatāḥ punaḥ punar iti paridevanāṃ kartum ārebhire /",
  "S03hjatm_pu:65": "patitaḥ kva cit kṣitirajaḥparuṣe girigahvare pṛthuśilāviṣame /",
  "S03hjatm_pu:66": "sa nirāyudho 'dya vasudhādhipatiḥ katham āgamiṣyati vanāt sabhayāt // HJm_1.21 //",
  "S03hjatm_pu:67": "vinipātabhagnaśithilāṃsabhujaḥ sa tṛṣāthavā prabalayā glapitaḥ /",
  "S03hjatm_pu:68": "kuśasūcibhinnamṛdupādatalaḥ katham adya pāsyati pipāsur apaḥ // HJm_1.22 //",
  "S03hjatm_pu:69": "avitarkitāṃ sa gamitaḥ kariṇā katham āpadaṃ parivṛto 'pi janaiḥ /",
  "S03hjatm_pu:70": "athavā sukhāsukhaphalasya vidher ativartate ka iva nāma pathaḥ // HJm_1.23 //",
  "S03hjatm_pu:71": "yadi tasya kiṃ cid aśivaṃ nṛpater vayam apy abhīṣṭamaraṇā niyatam /",
  "S03hjatm_pu:72": "hatayūthapaṃ na khalu kesariṇā kariṇīkulaṃ girivane ramate // HJm_1.24 //",
  "S03hjatm_pu:73": "ādhoraṇaḥ samupagamya sa nāma diṣṭyā sa prāṇitīti kathayed vasudhātalendraḥ /",
  "S03hjatm_pu:74": "bhūyo 'pi taṃ smitamanoharavaktracandraṃ paśyema nāma nṛpatiṃ śriyam udvahantam // HJm_1.25 //",
  "S03hjatm_pu:75_0": "iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ",
  "S03hjatm_pu:75_1": "saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ",
  "S03hjatm_pu:75_2": "madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra //",
  "S03hjatm_pu:76": "lulitavilūnasūtranicayacyutagurutaralaṃ parimalapāṇḍumauktikaguṇasthagitamṛdutṛṇam /",
  "S03hjatm_pu:77": "upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ // HJm_1.26 //",
  "S03hjatm_pu:78_0": "hāradarśanāc ca niyatam āsanno deva iti manyamānās te 'mātyāḥ stokam antaraṃ gatvā",
  "S03hjatm_pu:78_1": "tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam apaśyan /",
  "S03hjatm_pu:79": "avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva sacīpatiṃ divaukasaḥ sādaram upāsāṃ cakrire /",
  "S03hjatm_pu:80": "sa ca narapatir aśeṣaṃ tam eva vṛttāntaṃ tebhyo 'kathayat /",
  "S03hjatm_pu:81": "atha te 'mātyāḥ prītās taṃ daśarathatanayam iva rathavaram āropya tasmād araṇyapradeśāt punas tannagaraṃ aninyuḥ /",
  "S03hjatm_pu:82_0": "āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām",
  "S03hjatm_pu:82_1": "utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan /",
  "S03hjatm_pu:83": "so 'pi ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan punas tena hastipakena bhayalajjāvimūḍhamanasā tasya rājñaḥ sakāśam aninye //",
  "S03hjatm_pu:84": "dṛṣṭvā tatas tasya narādhipasya trāsān niyantāram udīrṇakampam /",
  "S03hjatm_pu:85": "kopād abhūtāṃ nayane kṣaṇena vikośaraktotpalaraktarāge // HJm_1.27 //",
  "S03hjatm_pu:86": "krodharāhukaluṣīkṛtavadanenduś cāvocad rājā /",
  "S03hjatm_pu:87": "are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ mām āropitavān asi /",
  "S03hjatm_pu:88": "nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād iti paśyāma idānīṃ te satyam //",
  "S03hjatm_pu:89": "athābhinavagharmāṃśusaṃnibhād dantinaḥ puraḥ /",
  "S03hjatm_pu:90": "ākṛṣya hutabhuṅmadhyān nyaveśayad ayoguḍān // HJm_1.28 //",
  "S03hjatm_pu:91": "babhāṣe ca mahāmātraṃ mantribhiś cakitair vṛtaḥ /",
  "S03hjatm_pu:92": "avatīrya gajaṃ dīptān ādayainān ayoguḍān // HJm_1.29 //",
  "S03hjatm_pu:93": "sa tatheti pratiśrutya gṛhītvā veṇum agrataḥ /",
  "S03hjatm_pu:94": "gṛhāṇety avadan nāgaṃ na cāsau vāmatāṃ yayau // HJm_1.30 //",
  "S03hjatm_pu:95": "tam ayoguḍam āditsum ālokya ca mataṅgajam /",
  "S03hjatm_pu:96": "saṃyātam abravīd rājā vāryatām iti kuñjaraḥ // HJm_1.31 //",
  "S03hjatm_pu:97": "tena hastidamakena kuñjare vārite 'tha punar ūcivān nṛpaḥ /",
  "S03hjatm_pu:98": "dehamātrakavinigrahe kṣamo na tv ayaṃ capalacittanigrahe // HJm_1.32 //",
  "S03hjatm_pu:99": "atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ śṛṇuyāt tato niḥsaṃśayena buddhatvāya praṇidhānaṃ kuryād iti /",
  "S03hjatm_pu:100": "tad idam atra prāptakālam imam eva mahāmātram anupraviśāmīti vicintya kṣaṇād eva taccharīram anupraviveśa /",
  "S03hjatm_pu:101": "tataḥ saṃyātas taṃ rājānam uvāca",
  "S03hjatm_pu:102": "kṛśīkṛtāṅgās tapasā phalāśinaḥ smareṇa nītā munayo 'pi vikriyām /",
  "S03hjatm_pu:103": "manodamas tair api cen na śakyate prakartum anyena kathaṃ kariṣyate // HJm_1.33 //",
  "S03hjatm_pu:104": "rājovāca",
  "S03hjatm_pu:105": "kaḥ khalu cittadamane śaktaḥ syāt /",
  "S03hjatm_pu:106": "saṃyāta uvāca",
  "S03hjatm_pu:107": "buddhā nāma jagannāthā bhūtā bhāvina eva ca /",
  "S03hjatm_pu:108": "te hi svaparacetāṃsi śaktā damayituṃ nanu // HJm_1.34 //",
  "S03hjatm_pu:109": "tasya buddha iti śrutvā vākyaṃ tasmān niṣādinaḥ /",
  "S03hjatm_pu:110": "bahutvam iva saṃprāptaḥ prasādaḥ pulakodgamaiḥ // HJm_1.35 //",
  "S03hjatm_pu:111": "rājovāca /",
  "S03hjatm_pu:112": "bhadra nanu kathyatāṃ tāvat kiṃprabhāvā buddhā iti /",
  "S03hjatm_pu:113": "saṃyāta uvāca /",
  "S03hjatm_pu:114": "avidyātimirāndhānāṃ punarbhavanivṛttaye /",
  "S03hjatm_pu:115": "yat tadbodhyaṃ padaṃ śāntaṃ tad buddhaṃ tais tathāgataiḥ // HJm_1.36 //",
  "S03hjatm_pu:116": "tataḥ sa rājā pramuditamanāḥ punar uvāca /",
  "S03hjatm_pu:117": "nanv ākhyāyatāṃ tāvat kathaṃ buddhatvam adhigamyata iti /",
  "S03hjatm_pu:118": "saṃyāta uvāca /",
  "S03hjatm_pu:119": "dānaśīlakṣamāvīryadhyānaprajñāsamanvitaiḥ /",
  "S03hjatm_pu:120": "ghaṭamānaiḥ prayatnena buddhatvaṃ prāpyate nṛbhiḥ // HJm_1.37 //",
  "S03hjatm_pu:121": "atha sa rājā buddhatvādhigamamārgam upalabhya praṇidhim iti cakāra //",
  "S03hjatm_pu:122": "tato 'ham āśu bhūyāsaṃ bhūyobhiḥ sattvaśāntaye /",
  "S03hjatm_pu:123": "guṇair dānādibhir yukto buddho boddhavyakovidaḥ // HJm_1.38 //",
  "S03hjatm_pu:124": "praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ /",
  "S03hjatm_pu:125": "svabalavilayacintāvāgurāmadhyavartī mṛga iva śaraviddho vivyathe puṣpaketuḥ // HJm_1.39 //",
  "S03hjatm_pu:126": "manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam /",
  "S03hjatm_pu:127": "krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva // HJm_1.40 //",
  "S03hjatm_pu:128": "alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram /",
  "S03hjatm_pu:129": "vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī // HJm_1.41 //",
  "S03hjatm_pu:130": "bhṛtyān bhṛśaṃ ca kalabhān iva pālayantaṃ lakṣmīṃ cirāya kariṇīm iva rañjayantam /",
  "S03hjatm_pu:131": "dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram // HJm_1.42 //",
  "S03hjatm_pu:132": "durāsado vahnir ivābhavat purā ya eva saṃrambhavijihmitekṣaṇaḥ /",
  "S03hjatm_pu:133": "sa eva bodhau vinibaddhaniścayo janasya jajñe hradavan narādhipaḥ // HJm_1.43 //",
  "S03hjatm_pu:134": "apetamātsaryatamaḥ śarīriṇāṃ kramāt svabhāvāntaram eti mānasam /",
  "S03hjatm_pu:135": "ya eva dhūmo nayanaprabādhanaḥ sa eva meghatvam upaiti saṃcitaḥ // HJm_1.44 //",
  "S03hjatm_pu:136": "atidānaparāyaṇasya rājñaḥ pradadau bhṛtyajano 'pi tasya dānam /",
  "S03hjatm_pu:137": "ṛtur eva sa tādṛśo hi kaś cit taravo bhūriphalā bhavanti yatra // HJm_1.45 //",
  "S03hjatm_pu:138": "avalokya nṛpaṃ guṇānuraktaṃ prakṛtīnām api jāyate guṇecchā /",
  "S03hjatm_pu:139": "śaśinaḥ prabhayānuvidhyamāno vimalaṃ vāri dadāti candrakāntaḥ // HJm_1.46 //",
  "S03hjatm_pu:140": "saguṇena janena yujyamānaḥ sumanāḥ ko na bhaved guṇānurāgī /",
  "S03hjatm_pu:141": "munigocaram etya mandabuddhis tyajati vyālamṛgo 'pi raudrabhāvam // HJm_1.47 //",
  "S03hjatm_pu:142": "iti buddhaguṇānurūpavarṇāṃ giram ākarṇya manoharāṃ niyantuḥ /",
  "S03hjatm_pu:143": "abhavad bhavabandhabhaṅgahetuḥ praṇidhiḥ prāktana eṣa śākyasūnoḥ // HJm_1.48 //",
  "S03hjatm_pu:144_0": "tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye",
  "S03hjatm_pu:144_1": "buddhatvādhigamāya vīryasaṃnāham ābaddhavanta iti vicintya samyaksaṃbodhilābhāya",
  "S03hjatm_pu:144_2": "ghaṭamānena dhīmatā prathamam eva dānapāramitāyāṃ yatnaḥ karaṇīya iti //",
  "S03hjatm_pu:145": "prabhāsajātakaṃ samāptam //",
  "S03hjatm_pu:146": "__________________________________________________________________________",
  "S03hjatm_pu:147": "2. Badaradvīpa",
  "S03hjatm_pu:148": "yaḥ paraduḥkhair duḥkhī tadvicchittyai kṛtapratijñaś ca /",
  "S03hjatm_pu:149": "jagadartham īhamānaḥ sa eva sahate svaduḥkhāni // HJm_2.1 //",
  "S03hjatm_pu:150": "tadyathānuśrūyate",
  "S03hjatm_pu:151_0": "vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ",
  "S03hjatm_pu:151_1": "vārāṇasyāṃ rājadhānyām upacitavividhapuṇyasaṃbhāro 'nekaśāstrakalākauśalaprakhyātakīrtis",
  "S03hjatm_pu:151_2": "tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo",
  "S03hjatm_pu:151_3": "nāma bodhisattvaḥ sārthavāho babhūva /",
  "S03hjatm_pu:152": "dātavyam iti sarvebhyaḥ sarvadā sarvam eva ca /",
  "S03hjatm_pu:153": "pratijñeyam abhūt tasya sarvasattvānukampinaḥ // HJm_2.2 //",
  "S03hjatm_pu:154": "lokavyasanam ucchettum atyantaṃ kṛtacetasām /",
  "S03hjatm_pu:155": "pratijñā sattvamahatī mahatām eva jāyate // HJm_2.3 //",
  "S03hjatm_pu:156": "prahlāditajanas tyāgas tasya cetasi paprathe /",
  "S03hjatm_pu:157": "indor iva śaratkāle dhvāntabhedī mahodayaḥ // HJm_2.4 //",
  "S03hjatm_pu:158": "asmadartham ayaṃ dhatte bhogān puṇyabalārjitān /",
  "S03hjatm_pu:159": "ity artheṣv arthinas tasya mamatām ālalambire // HJm_2.5 //",
  "S03hjatm_pu:160": "asyām anena sudhiyā praṇidhānabījam uptaṃ manobhuvi jinatvaphalāya nūnam /",
  "S03hjatm_pu:161": "prāg dānapāramitayeti sa puṇyakarmā sotkaṇṭhayeva sahasā ghanam āliliṅge // HJm_2.6 //",
  "S03hjatm_pu:162": "ity upacitakuśalamūlasya mahāpradānapravṛttasya sattvārthaṃ prati karuṇāpratodasaṃcoditamanasturaṅgasya vyavasāyarathādhirohiṇo bodhisattvasya",
  "S03hjatm_pu:163": "na mokṣyaty ayam ahnāya dānapāramitām iti /",
  "S03hjatm_pu:164": "śeṣāḥ pāramitās tasya tasthur utkaṇṭhitā iva // HJm_2.7 //",
  "S03hjatm_pu:165_0": "atha sa mahātmā nidāghadinakarakiraṇair iva jalāśayam āpīyamānam anudivasam arthibhir",
  "S03hjatm_pu:165_1": "alpāvaśeṣaṃ kośasāram ālokya yācanakajanāśāṃ viphalām aśaknuvan kartuṃ ratnadvīpagamanābhilāṣī",
  "S03hjatm_pu:165_2": "vividhapaṇyaparipūritam ucchritaśītapaṭaskhalitamṛdupavanam atinipuṇakarṇadhārāvalambitakarṇam",
  "S03hjatm_pu:165_3": "āptaparijanādhiṣṭhitam anekavaṇigjanaparivṛto vahanam āruhya",
  "S03hjatm_pu:166": "phullātasīkusumasaṃstarasaṃnikāśam ākāśam āgatam ivodakatāṃ samantāt /",
  "S03hjatm_pu:167": "bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe // HJm_2.8 //",
  "S03hjatm_pu:168_0": "vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam",
  "S03hjatm_pu:168_1": "agrato dhāvantam iva ca krameṇa mahāsamudram uttīrya ratnadvīpam āgamya vividhāni",
  "S03hjatm_pu:168_2": "ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena netum ārebhe /",
  "S03hjatm_pu:169": "etaṃ sametya vimukho na gato 'rthivargaś ceto 'sya vairiṇi sute ca samānavṛtti /",
  "S03hjatm_pu:170": "evaṃ guṇān abhidadhad guṇalālasasya sārthaṃ na taskaragaṇo 'pi mumoṣa tasya // HJm_2.9 //",
  "S03hjatm_pu:171": "śuciśīlavibhūṣaṇe jane jagadarthapratibaddhacetasi /",
  "S03hjatm_pu:172": "api dharmaparāṅmukho janaḥ suhṛdīvābhyupayāti bhadratām // HJm_2.10 //",
  "S03hjatm_pu:173": "tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam anupraviśya tena ratnadvīpād upāttena svāpateyenārthijanasaṃmānanām anudivasam akarot /",
  "S03hjatm_pu:174": "mahātmanas tasya parārthasaṃpadaḥ prayacchato dānam udāracetasaḥ /",
  "S03hjatm_pu:175": "avandhyabhūripraṇayaiḥ samāgatair abhūd gṛhadvāram aśūnyam arthibhiḥ // HJm_2.11 //",
  "S03hjatm_pu:176": "atha sa mahātmā kadācid varaśayanīyam upagataḥ kṣaṇadāyām idam acintayat /",
  "S03hjatm_pu:177": "idam api na paryāptam evam arthijanapratipūjanāyāṃ draviṇam iti /",
  "S03hjatm_pu:178_0": "kīdṛśaṃ punar yātrāphalaṃ sādhayeyaṃ yena me satatam avyavacchinnadānapratītamanaso",
  "S03hjatm_pu:178_1": "'rthinaḥ syur ity api nāmeyaṃ tvaritam apayāyān niśīthinī yato 'haṃ saṃmānayeyam arthivargam iti /",
  "S03hjatm_pu:179": "sarvo jantuḥ kāṅkṣati glānikāle khedārto vā cittasaukhyāya nidrām /",
  "S03hjatm_pu:180": "eṣā dātur dānavighnaṃ karotīty āsīt sādhos tasya nidraiva duḥkham // HJm_2.12 //",
  "S03hjatm_pu:181_0": "atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim",
  "S03hjatm_pu:181_1": "alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām",
  "S03hjatm_pu:181_2": "abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām",
  "S03hjatm_pu:181_3": "indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ",
  "S03hjatm_pu:181_4": "śaraccandrikāprabhāparigatām iva kārtasvarapratimām apratirūpāṃ devatām apaśyat /",
  "S03hjatm_pu:182": "sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt /",
  "S03hjatm_pu:183": "prayāsyatīyaṃ tanutāṃ krameṇa dānātirāgāt tava kośasampat /",
  "S03hjatm_pu:184": "kṣapākṣaye kṣīṇaśaśāṅkaśobhe nivartamāneva samudravelā // HJm_2.13 //",
  "S03hjatm_pu:185": "tvayi prayāsyanti tato gatodaye nipātya dṛṣṭiṃ vimukhatvam arthinaḥ /",
  "S03hjatm_pu:186": "apāstakekāś cyutacārucandrikāś ciraṃ mayūrā iva śāradāmbude // HJm_2.14 //",
  "S03hjatm_pu:187": "kṣayaṃ gatāyām iti kośasaṃpadi tvam arthinaḥ prāpya śucaṃ gamiṣyasi /",
  "S03hjatm_pu:188": "iyaṃ tu ditsā bhavataḥ prathīyasī kadācid apy eṣyati naiva vikriyām // HJm_2.15 //",
  "S03hjatm_pu:189": "gate kṣayaṃ dāruṇi cañcalārciṣaḥ kṣayaṃ prayāti dyutir āśuśukṣaṇeḥ /",
  "S03hjatm_pu:190": "prakāmam abhyāsavivardhitodayā na caiva ditsā mahatāṃ vipatsv api // HJm_2.16 //",
  "S03hjatm_pu:191": "ayaṃ parikṣīṇadhano 'pi nārthinaḥ karoti yācñāśrayabhaṅgakātarān /",
  "S03hjatm_pu:192": "iti prakāśīkṛtaniścayo janair jano na kṛcchre 'pi jahāty udāratām // HJm_2.17 //",
  "S03hjatm_pu:193": "iti tathyam ahaṃ bruve bhavantaṃ bhavavicchedi padaṃ gaveṣayantam /",
  "S03hjatm_pu:194": "vyavasāyatanutram āśu baddhvā badaradvīpam upehi lokabhūtyai // HJm_2.18 //",
  "S03hjatm_pu:195": "śṛṇu tatra mayopadiśyamānaṃ gamanaṃ bhūdharanāgayakṣabhīmam /",
  "S03hjatm_pu:196": "bahubhiś ca payodhibhir niruddhaṃ yad alaṃ sādhayituṃ tvam eva śaktaḥ // HJm_2.19 //",
  "S03hjatm_pu:197": "malayācalarohiṇī sudheti sthiravīryauṣadhir asti puṇyagandhā /",
  "S03hjatm_pu:198": "haviṣā paripacya tām aśāna śramatṛṣṇābhibhavakṣudhākṣayāya // HJm_2.20 //",
  "S03hjatm_pu:199": "pañcadvīpaśatāny atītya saritas tās tāś ca bhīmāmbhasas tīrtvā ca plavamadhyago jalanidhīn puṇyena vīryeṇa ca /",
  "S03hjatm_pu:200": "tuṅgasyopari bhūbhṛto 'sti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ // HJm_2.21 //",
  "S03hjatm_pu:201": "purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ tārākṣaṃ nāma rākṣasaṃ drakṣyasi /",
  "S03hjatm_pu:202": "suptasya jāgrata iva jvalitāgnidīpter yasyākṣiṇī tapanamaṇḍalatulyatāre /",
  "S03hjatm_pu:203": "āpiṅgapakṣmapariveṣṭitavartmalekhe nidrākṣaye mukulite iva cāprakampe // HJm_2.22 //",
  "S03hjatm_pu:204": "suptasya tasya ghananiśvasitānilena pramlānapāṇḍukusumās taravo bhavanti /",
  "S03hjatm_pu:205": "jihvā viniṣpatati cāsyapuṭāt sphurantī vidyullatā jaladharād iva bhīmanādāt // HJm_2.23 //",
  "S03hjatm_pu:206": "tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam /",
  "S03hjatm_pu:207_0": "gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram",
  "S03hjatm_pu:207_1": "uccāvacajanasaṃbādhavipaṇimārgam amarapurapratimaṃ puraṃ drakṣyasi /",
  "S03hjatm_pu:208": "tatra ca paurṇamāsīniśākarapriyadarśano vividhaguṇaugho māghanāmā sārthavāhaḥ /",
  "S03hjatm_pu:209": "sa te badaradvīpasya panthānam upadarśayiṣyati /",
  "S03hjatm_pu:210": "sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni gatvā kālakarmaṇā yokṣyate /",
  "S03hjatm_pu:211": "na ca bhavatā tatrāpi viṣādaḥ karaṇīyaḥ /",
  "S03hjatm_pu:212": "preryamāṇāḥ karuṇayā dhīrāḥ sattvahitaṃ prati /",
  "S03hjatm_pu:213": "baddhvotsāhamayaṃ varma sādhayanti samīpsitam // HJm_2.24 //",
  "S03hjatm_pu:214": "paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ rajatanagaraṃ pihitadvāraṃ drakṣyasīti /",
  "S03hjatm_pu:215": "tatra ca bhavatā punas tāny eva sūtrapadāni paṭhitavyāni /",
  "S03hjatm_pu:216": "tataḥ svayam eva tad dvāram apāvṛtakapāṭaṃ bhaviṣyati /",
  "S03hjatm_pu:217": "tato niryāsyanti stanakalaśabhāreṇa guruṇā prakāmaṃ klāmyantyaḥ sphuṭadaśanabhāsaḥ smitavaśāt /",
  "S03hjatm_pu:218": "arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ // HJm_2.25 //",
  "S03hjatm_pu:219": "tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā /",
  "S03hjatm_pu:220": "tāś ca bhavato badaradvīpasya panthānaṃ darśayiṣyanti /",
  "S03hjatm_pu:221": "tato badaradvīpādhipatiḥ kinnararājo devatāprotsāhito bhavate cintāmaṇiṃ dāsyati /",
  "S03hjatm_pu:222": "tatra ca vaiḍūryamayasya nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam iva śaradvalāhakaṃ valāhakanāmānam aśvarājaṃ drakṣyasi /",
  "S03hjatm_pu:223": "sa tvāṃ vihāyasā kṛtārthaṃ vārāṇasīm āneṣyatīty abhidhāya sā devatāntaradhīyata /",
  "S03hjatm_pu:224_0": "bodhisattvo 'pi ca kalyāṇasvapnadarśanāt paraṃ pramodam udvahan niyamenāhaṃ badaradvīpayātrāphalam",
  "S03hjatm_pu:224_1": "āsādayiṣyāmīti vicintya devatāḥ pūjayitvā śramaṇabrāhmaṇakṛpaṇebhyaś ca dānāni dattvā",
  "S03hjatm_pu:224_2": "yathādevatopadiṣṭaṃ caturdaśabhiḥ saṃvatsarair badaradvīpam āgamya kinnarādhipatisakāśāt",
  "S03hjatm_pu:224_3": "taṃ cintāmaṇim āsādya cintayāmāsa /",
  "S03hjatm_pu:225": "api nāma sa turagapatir āgacched iti /",
  "S03hjatm_pu:226": "vicintitaṃ tena ca puṇyakarmaṇā parārthaniṣpattinibaddhacetasā /",
  "S03hjatm_pu:227": "parisphuran rāśir ivendurociṣāṃ sa cāśvarājas tvaritaṃ samāyayau // HJm_2.26 //",
  "S03hjatm_pu:228": "sametya covāca sa mānuṣīṃ giraṃ dukūlasūtrākṛtisāndrakesaraḥ /",
  "S03hjatm_pu:229": "itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā // HJm_2.27 //",
  "S03hjatm_pu:230": "taṃ supriyaḥ priyaguṇo guṇināṃ pravekaḥ provāca vājivaram indumarīciśubhram /",
  "S03hjatm_pu:231": "mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ // HJm_2.28 //",
  "S03hjatm_pu:232": "uktas turaṅgapatinātha sa dhīrasattvaḥ pṛṣṭhaṃ mamedam adhiruhya bhava sthirāṅgaḥ /",
  "S03hjatm_pu:233": "ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha // HJm_2.29 //",
  "S03hjatm_pu:234": "bhindan khuraiḥ praviralān kvacid ambuvāhān saudāmanīsamavabhāsapiśaṅgitāṅgaḥ /",
  "S03hjatm_pu:235": "utpatya khaṃ stimitasāgaravārinīlaṃ vārāṇasīm avatatāra sa vājirājaḥ // HJm_2.30 //",
  "S03hjatm_pu:236": "taṃ ca svabhavanasamīpe 'vatārya valāhakaḥ punar badaradvīpam eva pratyāyayau /",
  "S03hjatm_pu:237": "bodhisattvo 'pi ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam anyasminn ahani bahir niṣkramya taṃ cintāmaṇiṃ dhvajāgram āropyedam uvāca /",
  "S03hjatm_pu:238": "yad yad icchati yo dravyam iha mānuṣadurlabham /",
  "S03hjatm_pu:239": "tat tac cintāmaṇir ayaṃ samyak tasmai prayacchatu // HJm_2.31 //",
  "S03hjatm_pu:240_0": "tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam",
  "S03hjatm_pu:240_1": "uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ",
  "S03hjatm_pu:240_2": "mahad durbhikṣam āsīt /",
  "S03hjatm_pu:241": "tataḥ sa janakāya upetya supriyam uvāca /",
  "S03hjatm_pu:242": "dhānyam eva tāvad ayaṃ maṇivaraḥ pravarṣatv iti /",
  "S03hjatm_pu:243": "tathāstv iti coktaṃ bodhisattvena vicintya vilokitaś cāsau mahāmaṇiḥ /",
  "S03hjatm_pu:244": "kvacit tarupalāśeṣu skhalatā vyomapātinā /",
  "S03hjatm_pu:245": "dhānyena mahatā bhūmir babhūva ca nirantarā // HJm_2.32 //",
  "S03hjatm_pu:246": "tato vicitrā maṇayaḥ sphurattviṣaḥ śucidyutīny ābharaṇāni cāsakṛt /",
  "S03hjatm_pu:247": "vikampitāny āpatatā nabhasvatā tanūni vāsāṃsi ca petur ambarāt // HJm_2.33 //",
  "S03hjatm_pu:248": "atho vicitrābharaṇāmbarasrajaḥ pravṛttanānotsavatūryanisvanāḥ /",
  "S03hjatm_pu:249": "savismayās taṃ janatānukampinaṃ puraskṛtaṃ tuṣṭuvur ittham arthinaḥ // HJm_2.34 //",
  "S03hjatm_pu:250": "aho batātyadbhutam etad īhitaṃ paropakārāya gṛhītajanmanaḥ /",
  "S03hjatm_pu:251": "aho yaśobhis tava kundapāṇḍubhis tiraskṛteyaṃ hasatīva medinī // HJm_2.35 //",
  "S03hjatm_pu:252": "avaśyam asty eva janasya tādṛśī svabhāgyasaṃpat kuśalāvalambinaḥ /",
  "S03hjatm_pu:253": "bhavādṛśānāṃ jagadarthakāriṇāṃ yad evam utpattir avandhyajanmanām // HJm_2.36 //",
  "S03hjatm_pu:254": "nirvāsitamahāduḥkho dattākliṣṭamahāphalaḥ /",
  "S03hjatm_pu:255": "vipāka iva dharmasya sukhahetus tvam arthinām // HJm_2.37 //",
  "S03hjatm_pu:256": "tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam iti //",
  "S03hjatm_pu:257": "// badaradvīpajātakaṃ dvitīyam //",
  "S03hjatm_pu:258": "__________________________________________________________________________",
  "S03hjatm_pu:259": "// 3 Dharmakāmajātakam //",
  "S03hjatm_pu:260": "nānyatra bodhisattvād ajñānatamonirastaye yogyaḥ /",
  "S03hjatm_pu:261": "kaś cit subhāṣitamaṇiṃ cikrāya prāṇamūlyena // HJm_3.1 //",
  "S03hjatm_pu:262": "tadyathānuśrūyate",
  "S03hjatm_pu:263_0": "bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini",
  "S03hjatm_pu:263_1": "satatapravṛttabrahmaghoṣāgnihotrasamiddarbhakarmānte vinītaśiṣyaparivṛtādhyāpake",
  "S03hjatm_pu:263_2": "brāhmaṇakule lokahitāya vyāyacchamāno vaśitvād udapādi /",
  "S03hjatm_pu:264": "pratidivasam āpūryamāṇakāntiś ca sa mahātmā",
  "S03hjatm_pu:265": "yathā yathā saṃvavṛdhe jagatpriyaḥ śaśīva bhindaṃs timiraṃ marīcibhiḥ /",
  "S03hjatm_pu:266": "tathā tathā tan mahatīm mahākulaṃ jalaṃ payodher iva vṛddhim āyayau // HJm_3.2 //",
  "S03hjatm_pu:267": "kaś cid eva mahābhāgyo jāyate saṃmataḥsatām /",
  "S03hjatm_pu:268": "tarulateva vaṃśaśrīr yam ālambya vivardhate // HJm_3.3 //",
  "S03hjatm_pu:269_0": "tasya ca mahānubhāvasya kṛtopanayanasaṃskārasya pramādabahule yauvane vartamānasya",
  "S03hjatm_pu:269_1": "vinivṛttavyasanadoṣasya parām avekṣya dharmakāmatāṃ dharmakāma ity eva jñātayo 'nurūpaṃ nāma cakruḥ /",
  "S03hjatm_pu:270": "prāyeṇa prāṇino loke guṇino vā guṇasya vā /",
  "S03hjatm_pu:271": "nāmāpi puṇyanirjātaṃ prayāti ramaṇīyatām // HJm_3.4 //",
  "S03hjatm_pu:272": "subhāṣitaṃ tasya subhāṣitārthinaḥ kutaś cid ākarṇayato vipaścitaḥ /",
  "S03hjatm_pu:273": "nitāntam ānandathucitrakarmakṛc cakāra romodgamabinduvartanām // HJm_3.5 //",
  "S03hjatm_pu:274": "pūtena lokam avabhāsayatā samantāt kāntena bhinnatamasā prathitāgamena /",
  "S03hjatm_pu:275": "śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena // HJm_3.6 //",
  "S03hjatm_pu:276": "śuśrāva bhinnatimiraṃ timirāntakārī yasmāt subhāṣitam atīva subhāṣitajñaḥ /",
  "S03hjatm_pu:277": "prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai // HJm_3.7 //",
  "S03hjatm_pu:278": "sa ca mahātmā yatra yatra gacchati sma tatra tatra janena pratipūjyate sma /",
  "S03hjatm_pu:279": "tataḥ kadā cid",
  "S03hjatm_pu:280": "anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma /",
  "S03hjatm_pu:281": "asaṃprāpyānyataḥ pūjāṃ guṇalabhyām asajjanaḥ /",
  "S03hjatm_pu:282": "anyasmai mānyamānāya paṇḍitāyābhyasūyati // HJm_3.8 //",
  "S03hjatm_pu:283": "sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt /",
  "S03hjatm_pu:284": "śrutaṃ mayātīva subhāṣitapriyo bhavān kila jñānaviśeṣavittagaḥ /",
  "S03hjatm_pu:285": "ato 'smy avajñātajanas tvadantikaṃ subhāṣitaprābhṛtavān upāgataḥ // HJm_3.9 //",
  "S03hjatm_pu:286": "paribhraman gandhavatīḥ śilīmukho vihāya phullāḥ sahakāramañjarīḥ /",
  "S03hjatm_pu:287": "madaṃ pipāsuḥ samupaiti dantino guṇāntaraṃ tatra sa paśyati dhruvam // HJm_3.10 //",
  "S03hjatm_pu:288": "atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ samutthāya svāgataṃ subhāṣitamahāratnavaṇije brāhmaṇāya /",
  "S03hjatm_pu:289": "vayaṃ subhāṣitamaṇīnāṃ kretāra ity uktvā taṃ dvijātim ātmīye mahaty āsane samupaveśya svayamavanau niṣasāda /",
  "S03hjatm_pu:290": "tato dharmakāmaṃ suhṛdas savismayam evam ūcuḥ /",
  "S03hjatm_pu:291": "śroṣyāmīti subhāṣitāni bhavato jātaṃ mukhaṃ sasmitaṃ śrutvā yāsyati sāśru locanayugaṃ prītyā śriyaṃ kām api /",
  "S03hjatm_pu:292": "ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati // HJm_3.11 //",
  "S03hjatm_pu:293": "atha dharmakāmaḥ sabahumānam ālokayaṃs taṃ brāhmaṇam avocat /",
  "S03hjatm_pu:294": "abhidhātum arhaty ācāryaḥ śuśrūṣamāṇāya śiṣyāyeti /",
  "S03hjatm_pu:295": "atha sa pāpīyān enam uvāca /",
  "S03hjatm_pu:296": "yadi bhavān mahati khāte nirdhūmajvalanaparipūrite subhāṣitaratnalobhād ātmānaṃ muñcet tato 'ham idaṃ subhāṣitam aśrutapūrvam atimanoharam abhidadhyām iti /",
  "S03hjatm_pu:297": "atha bodhisattvaḥ sattvaparibṛṃhitamatir idam abhyadhāt /",
  "S03hjatm_pu:298": "mahābrāhmaṇa /",
  "S03hjatm_pu:299": "nedaṃ duṣkaram ātmaduḥkhānapekṣiṇām mādṛśānām / kiṃ tu /",
  "S03hjatm_pu:300": "subhāṣitaṃ jagadudayāya sajjanān mahīruhāt phalam iva saṃcinomy ahaṃ /",
  "S03hjatm_pu:301": "gate mayi jvalanavatīm mahākhadām ayaṃ janaḥ katham iva tad grahīṣyati // HJm_3.12 //",
  "S03hjatm_pu:302": "brāhmaṇa uvāca //",
  "S03hjatm_pu:303": "śrāvayitvedam subhāṣitam akhilasya janakāyasya tato 'gnikhadāyām ātmānaṃ mokṣyasi /",
  "S03hjatm_pu:304": "bodhisattva uvāca /",
  "S03hjatm_pu:305": "yathā ācya rocate tathāstu /",
  "S03hjatm_pu:306": "anavatīrya cirāya duruttaraṃ suvipulaṃ vyavasāyamahodadhim /",
  "S03hjatm_pu:307": "kṣapitamohamahātimiraḥ kathaṃ jagati bodhimaṇiḥ sulabho bhavet // HJm_3.13 //",
  "S03hjatm_pu:308": "tad aham eṣa subhāṣitalālaso jalam iva praviśāmi hutāśanam /",
  "S03hjatm_pu:309": "na mama dharmakathāhṛtacetaso hutavaho 'pi kariṣyati vedanām // HJm_3.14 //",
  "S03hjatm_pu:310": "iti nigadya sukhātam akhānayaddahanavac ca nṛbhis tad akārayat /",
  "S03hjatm_pu:311": "niragamac ca bahirbhavanāntarāt sapadi tena saha dvijarakṣasā // HJm_3.15 //",
  "S03hjatm_pu:312": "hutabhuji jvalite ca mahāmatir nipatituṃ kṛtaniścayamānasaḥ /",
  "S03hjatm_pu:313": "sakhibhir aśruparītavilocanaiḥ sa rurudhe parirabhya suhṛttayā // HJm_3.16 //",
  "S03hjatm_pu:314": "atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ /",
  "S03hjatm_pu:315_0": "kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ",
  "S03hjatm_pu:315_1": "mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi /",
  "S03hjatm_pu:316": "nanu vinivartyatām iyamamārgayāyinī buddhiḥ /",
  "S03hjatm_pu:317": "paśyatu bhavān /",
  "S03hjatm_pu:318": "ye nāma vallabhatarās satataṃ janasya putrād apīṣṭaphaladād dayitāj janāc ca /",
  "S03hjatm_pu:319": "krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ // HJm_3.17 //",
  "S03hjatm_pu:320": "atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra /",
  "S03hjatm_pu:321": "vijñānam ujjvalayati pratibhāṃ tanoti tattvaṃ prakāśayati kāpatham ucchinatti /",
  "S03hjatm_pu:322": "sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti // HJm_3.18 //",
  "S03hjatm_pu:323": "yatrodite vimaladhāmni vivasvatīva pumnāṃ matiḥ kamalinīva vibodham eti /",
  "S03hjatm_pu:324": "atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam // HJm_3.19 //",
  "S03hjatm_pu:325": "tasmād ahaṃ dahanadāham acintayitvā tāthāgatīṃ gatim anupratipattum icchan /",
  "S03hjatm_pu:326": "prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi // HJm_3.20 //",
  "S03hjatm_pu:327": "mānuṣyaṃ devabhūyaṃ vā prāpyate sukṛtāśrayāt /",
  "S03hjatm_pu:328": "kadācil labhyate pumbhiḥ subhāṣitarasāyanam // HJm_3.21 //",
  "S03hjatm_pu:329_0": "tan na me kuśalapakṣāvalambino bhavanto vighnam utpādayitum arhantīti tān suhṛdo",
  "S03hjatm_pu:329_1": "bāndhavāṃś ca sānunayaṃ vinivārya jvalanasātkartum ātmānaṃ taruskandham āruhya taṃ brāhmaṇam uvāca /",
  "S03hjatm_pu:330": "ācārya procyatām adhunā tat subhāṣitam iti /",
  "S03hjatm_pu:331": "brāhmaṇa uvāca /",
  "S03hjatm_pu:332": "pradānapaṭubhir nityaṃ śīle ca vimale sthitaiḥ /",
  "S03hjatm_pu:333": "atyantavīryasaṃnāhaiḥ prāpyate padam akṣayam // HJm_3.22 //",
  "S03hjatm_pu:334": "atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa /",
  "S03hjatm_pu:335": "tatas te suhṛdas tam enam artham ūcuḥ /",
  "S03hjatm_pu:336": "paraṃ pramodaṃ janayet punaḥ punaḥ tavaiva sūktaṃ kuśalāvalambinaḥ /",
  "S03hjatm_pu:337": "viṣādahetutvam upāgataṃ yato duruktam asmākam idaṃ tato nanu // HJm_3.23 //",
  "S03hjatm_pu:338": "atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ paridevanaparo babhūva /",
  "S03hjatm_pu:339": "sugandhinā vāṅmadhunādhivāsitaṃ parisphurandantamarīcikesaram /",
  "S03hjatm_pu:340": "mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo 'sya dhakṣyati // HJm_3.24 //",
  "S03hjatm_pu:341": "viśuddhacāmīkaragauram agninā parīyamāṇaṃ parikūṇitekṣaṇam /",
  "S03hjatm_pu:342": "śarīram asyedam aho bhaviṣyati pradagdhadārupratimaṃ malīmasam // HJm_3.25 //",
  "S03hjatm_pu:343": "udyatsimasimāśabdam analāntaravartinaḥ /",
  "S03hjatm_pu:344": "śyāmībhavad idaṃ gātraṃ draṣṭuṃ ko 'syādya śakṣyati // HJm_3.26 //",
  "S03hjatm_pu:345": "dvidheva kriyamāṇānāṃ veṇūnāṃ parvaniḥsvanam /",
  "S03hjatm_pu:346": "bāndhavāḥ katham asyāsthnāṃ śroṣyanti sphuṭatāṃ dhvanim // HJm_3.27 //",
  "S03hjatm_pu:347": "amī samīraṇāsaṅgacalatpallavapāṇayaḥ /",
  "S03hjatm_pu:348": "mā dhākṣīrenam ity agniṃ vārayantīva pādapāḥ // HJm_3.28 //",
  "S03hjatm_pu:349": "bāṣpatoyāvilākṣāṇāṃ vidārayati no manaḥ /",
  "S03hjatm_pu:350": "bandhūnām asya dīnānāṃ hā hety ekākṣaraṃ vacaḥ // HJm_3.29 //",
  "S03hjatm_pu:351": "iha goṣṭhī kṛtānena dattaṃ dhanam ihārthine /",
  "S03hjatm_pu:352": "ity asya suhṛdaḥ sādhor deśayiṣyanti sāsravaḥ // HJm_3.30 //",
  "S03hjatm_pu:353": "jñāteyena vināsmākaṃ duḥkhaṃ dahati mānasam /",
  "S03hjatm_pu:354": "suhṛdo jñātayo vāsya dhārayiṣyanty asūn katham // HJm_3.31 //",
  "S03hjatm_pu:355": "tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya sa strījano gṛhābhimukhaḥ pratasthe /",
  "S03hjatm_pu:356": "tato bodhisattvaḥ praṇidhim evam āviścakāra /",
  "S03hjatm_pu:357": "na prārthaye padam ahaṃ śubhalabhyam aindraṃ vidyādharādhipatitāṃ na ca nāpi rājyam /",
  "S03hjatm_pu:358": "bhūyāsam asya jagataḥ sugatatvam āpya duḥkhakṣayārtham amunā kuśalodayena // HJm_3.32 //",
  "S03hjatm_pu:359": "ity uktvā tena mahātmanā muktaś cātmā /",
  "S03hjatm_pu:360_0": "sadya eva ca so 'gnir upaśāntajvālākalāpadhūmasaṃghātaḥ surabhikamalodbhedagandhādhivāsitadigantarālaṃ",
  "S03hjatm_pu:360_1": "kamalinīpalāśasthitavimalasalilalavaṃ sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ",
  "S03hjatm_pu:360_2": "padmākaratvam agamat /",
  "S03hjatm_pu:361": "kṛtārtham iva padmatvaṃ manyamāne kuśeśaye /",
  "S03hjatm_pu:362": "so 'pi ca sthitam ātmānam adrākṣīd dhīmatāṃ varaḥ // HJm_3.33 //",
  "S03hjatm_pu:363": "pādopāntabhrāntamattadvirephaḥ śānto dharmaṃ dharmakāmo bruvāṇaḥ /",
  "S03hjatm_pu:364": "śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra // HJm_3.34 //",
  "S03hjatm_pu:365": "eṣa svapnaḥ syād iyaṃ kiṃ nu māyā vahniḥ kvāyaṃ kvedamambhoruhatvam /",
  "S03hjatm_pu:366": "ity āścaryaṃ vismayākṣiptacittāḥ taṃ paśyantas te janā vācam ūcuḥ // HJm_3.35 //",
  "S03hjatm_pu:367": "teṣāṃ tam ālokayatāṃ janānām ambhojamadhyasthitam unnateccham /",
  "S03hjatm_pu:368": "harṣāśruṇāsaṃbhavatā kṣaṇena ruṣeva śokāśrujalaṃ nirastam // HJm_3.36 //",
  "S03hjatm_pu:369": "patitam atha nabhastaḥ kīrṇakiñjalkagandhaṃ samanugatam alīnāṃ paṅktibhiḥ puṣpavarṣam /",
  "S03hjatm_pu:370": "abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ // HJm_3.37 //",
  "S03hjatm_pu:371": "atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ katham api dhārayann idam avocat /",
  "S03hjatm_pu:372": "gambhīre kṣitivivare parisphurantaṃ paśyāmi jvalanam ivāgrato mahāntam /",
  "S03hjatm_pu:373": "eṣā ca jvaraparitarjitātiduḥkhā medinyāṃ mama vinimajjatīva mūrtiḥ // HJm_3.38 //",
  "S03hjatm_pu:374": "tīvrāgniṃ narakam imaṃ patiṣyato me tvaṃ bhūyāḥ śaraṇam ihādya dharmakāma /",
  "S03hjatm_pu:375": "tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ // HJm_3.39 //",
  "S03hjatm_pu:376": "atha bodhisattvas tadanukampayā satyādhiṣṭhānam akarot /",
  "S03hjatm_pu:377": "yena satyena sattvārthaṃ bodhicaryāṃ carāmy aham /",
  "S03hjatm_pu:378": "tena mā sma gamad vipro narakaṃ jvalitānalam // HJm_3.40 //",
  "S03hjatm_pu:379": "iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude /",
  "S03hjatm_pu:380": "kalyāṇamitram āgamya jagadarthavicakṣaṇam /",
  "S03hjatm_pu:381": "prayāti vilayaṃ sadyaḥ pāpaṃ pāpakṛtām api // HJm_3.41 //",
  "S03hjatm_pu:382": "atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya dharmyāṃ kathāṃ cakāra /",
  "S03hjatm_pu:383": "āgamato 'numānāc ca dvayāniścayakāraṇāt /",
  "S03hjatm_pu:384": "viśeṣaniścayotpatteḥ pratyakṣaṃ balavattaram // HJm_3.42 //",
  "S03hjatm_pu:385": "mahāparityāgam imaṃ savismayaś ciraṃ vilokyeva mama sphuracchikhaḥ /",
  "S03hjatm_pu:386": "kṛśānur anvakṣam ayaṃ śarīriṇāṃ praphullapadmākaratām upāgataḥ // HJm_3.43 //",
  "S03hjatm_pu:387": "tataḥ samālokya mahāntam adbhutaṃ prabhāvam enaṃ vipulasya karmaṇaḥ /",
  "S03hjatm_pu:388": "śubhāśubhasyāsti phalaṃ sukhāsukhaṃ vicintya cedaṃ vijahīta kāpatham // HJm_3.44 //",
  "S03hjatm_pu:389": "pramādanidrāvinimīlitātmanāṃ śarīriṇāṃ saupāyikī prabodhanā /",
  "S03hjatm_pu:390": "vipaścitāṃ tu sphuṭabuddhicakṣuṣāṃ sati prabodhe kim iva prabodhyate // HJm_3.45 //",
  "S03hjatm_pu:391": "hitonmukhānām api dharmyayā girā bhṛśaṃ prabodhaṃ janayanti sādhavaḥ /",
  "S03hjatm_pu:392": "gater viśeṣo bhavati prasarpatāṃ pratodasaṃcodanayā hi vājinām // HJm_3.46 //",
  "S03hjatm_pu:393": "bahucchalaṃ pālayatā gṛhāśramaṃ na dhīmatā viśvasanīyam aṇv api /",
  "S03hjatm_pu:394": "na yujyate svaptum anāhitāṅkuśapracaṇḍamattadviradādhirohiṇaḥ // HJm_3.47 //",
  "S03hjatm_pu:395": "sutapralāpā bhavanaṃ samṛddhimad vilāsalāvaṇyavibhūṣitāḥ striyaḥ /",
  "S03hjatm_pu:396": "prasaṅgināṃ sarvam amedhasām idaṃ śamānukūlasya nirodhakaṃ pathaḥ // HJm_3.48 //",
  "S03hjatm_pu:397": "kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham /",
  "S03hjatm_pu:398": "śamāya yo na tvarate pramādabhāg niyojanīyo 'naḍuhām asau dhuri // HJm_3.49 //",
  "S03hjatm_pu:399": "idam avāptam avāpyam idaṃ punaḥ kṛtam idaṃ karaṇīyam idaṃ nṛṇām /",
  "S03hjatm_pu:400": "iti manogṛhacitraṇayā kṣayaṃ vrajati naiva manorathavartikā // HJm_3.50 //",
  "S03hjatm_pu:401": "viṣayopabhogam avasānadāruṇaṃ parirabhya candanam ivāhiveṣṭitam /",
  "S03hjatm_pu:402": "sukham ity abhūtaparikalpanānugā bahuduḥkhajālam adhiśerate janāḥ // HJm_3.51 //",
  "S03hjatm_pu:403": "dhig aho tiraskṛtam avidyayā jagat sakalaṃ kalaṅkitam anaṅgajair malaiḥ /",
  "S03hjatm_pu:404": "yad idaṃ sametya maraṇārigocaraṃ gajasuptikām iva vidhāya tiṣṭhati // HJm_3.52 //",
  "S03hjatm_pu:405": "hṛtasatpathaṃ nivaraṇāribhiḥ śaṭhair avicintya saṃtatam anityatābhayam /",
  "S03hjatm_pu:406": "anuśāsanaṃ plavam apāsya saugataṃ vinimajjati vyasanasāgare jagat // HJm_3.53 //",
  "S03hjatm_pu:407": "pratikṣaṇaṃ kṣayam upayātijīvitaṃ praśāmyato vapur iva kṛṣṇavartmanaḥ /",
  "S03hjatm_pu:408": "ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati // HJm_3.54 //",
  "S03hjatm_pu:409": "iti vacanam ayuktanyāyam uktam mayā ced anubhavata yatheṣṭaṃ kāmasaukhyānubandham /",
  "S03hjatm_pu:410": "atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām // HJm_3.55 //",
  "S03hjatm_pu:411": "iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa /",
  "S03hjatm_pu:412_0": "tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti",
  "S03hjatm_pu:412_1": "vicintya satatam eva duḥkhocchedam icchatā prājñena dharmakathāśravaṇe mahān ādaraḥ karaṇīyaḥ /",
  "S03hjatm_pu:413": "kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam iti //",
  "S03hjatm_pu:414": "// dharmakāmajātakaṃ nāma tṛtīyam //",
  "S03hjatm_pu:415": "__________________________________________________________________________",
  "S03hjatm_pu:416": "4. Śaśa",
  "S03hjatm_pu:417": "tiryagyonigatair api sadbhiḥ prāṇāḥ parārtham utsṛṣṭāḥ /",
  "S03hjatm_pu:418": "ko nāma puruṣabhūtaḥ saktiṃ dhanamātrake kuryāt // HJm_4.1 //",
  "S03hjatm_pu:419": "tadyathānuśrūyate",
  "S03hjatm_pu:420_0": "stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe",
  "S03hjatm_pu:420_1": "bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante",
  "S03hjatm_pu:420_2": "munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile",
  "S03hjatm_pu:420_3": "salilacaravihaṅgonnāditapadminīvane kvacid acalavanāntare bodhisattvaḥ śaśo bhavati sma /",
  "S03hjatm_pu:421": "tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ sahāyo babhūva /",
  "S03hjatm_pu:422": "śāntau samānadharmāṇau samaduḥkhasukhodayau /",
  "S03hjatm_pu:423": "tāv anyonyam apaśyantau na remāte suhṛttamau // HJm_4.2 //",
  "S03hjatm_pu:424": "bālye śaśena rahitaḥ kaṃcit kālaṃ bhavaty anuṣṇāṃśuḥ /",
  "S03hjatm_pu:425": "na tu tena śaśākṛtinā kadācid api sa vratī suhṛdā // HJm_4.3 //",
  "S03hjatm_pu:426": "sāptapadīnaṃ sakhyaṃ bhavati satāṃ prakṛtiśuddhacittānām /",
  "S03hjatm_pu:427": "kim utānyonyaguṇakathāviśrambhanibaddhabhāvānām // HJm_4.4 //",
  "S03hjatm_pu:428": "bhavati śamābhiratānāṃ puṃsāṃ dharmāya pāṭavaṃ buddheḥ /",
  "S03hjatm_pu:429": "pratanumanasāṃ tiraścāṃ dharmārambhe kutaḥ saṃjñā // HJm_4.5 //",
  "S03hjatm_pu:430": "śaśajātir aho kveyaṃ kvedaṃ vāksauṣṭhavaṃ kva ca śamo 'yam /",
  "S03hjatm_pu:431": "abhavad iti devatānāṃ śaśa eva savismayaṃ cetaḥ // HJm_4.6 //",
  "S03hjatm_pu:432_0": "atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu",
  "S03hjatm_pu:432_1": "pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu",
  "S03hjatm_pu:432_2": "kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv",
  "S03hjatm_pu:432_3": "saritsv āgharmaklamavinibaddhaśvāsapracalatkaṇṭheṣu madakāle 'pi vinivṛttanṛttavyāpāreṣu",
  "S03hjatm_pu:432_4": "nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu",
  "S03hjatm_pu:432_5": "mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu",
  "S03hjatm_pu:432_6": "śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu",
  "S03hjatm_pu:432_7": "grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat /",
  "S03hjatm_pu:433": "aho kṛtopakāram api vipatsu nānuvartante prakṛtilaghavaḥ prāṇinaḥ /",
  "S03hjatm_pu:434": "paśyatu bhavān ayaṃ hi /",
  "S03hjatm_pu:435": "āsāreṇa vibhinnacandrakamaṇiṃ tanvan kalāpaṃ mudā lāsyaṃ lāsakavat purā viracayan stautīva yaṃ kekayā /",
  "S03hjatm_pu:436": "tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ // HJm_4.7 //",
  "S03hjatm_pu:437": "nistoyā viralībhavanti jaladā vicchinnam aindraṃ dhanuḥ śrūyante na kalāpināṃ giriguhāsaṃsargadīrghā giraḥ /",
  "S03hjatm_pu:438": "sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate // HJm_4.8 //",
  "S03hjatm_pu:439": "jātaṃ kṣīṇaphalaṃ phaladrumavanaṃ śoṣaṃ gatā vīrudhaḥ pramlānāni śanair bisāni bisinīpaṅke kharatvaṃ gate /",
  "S03hjatm_pu:440": "yo 'py āsīd badareṅgudīphalacayaḥ svalpo mamātroṭaje kṣīṇaḥ so 'pi suduṣkarāya tapase yātrāṃ kariṣye katham // HJm_4.9 //",
  "S03hjatm_pu:441": "āhāreṇa vinā pratikṣaṇam ayaṃ dehaḥ klamaṃ gacchati klāntyā cetasi yoginaḥ pratihate sthairyaṃ samādheḥ kutaḥ /",
  "S03hjatm_pu:442": "prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati // HJm_4.10 //",
  "S03hjatm_pu:443": "tyaktvā tato 'jinakamaṇḍaluvalkalāni sthāsyāmi bāndhavajanena saha svagehe /",
  "S03hjatm_pu:444": "durbhikṣadoṣam apavāhya punar vanānte vatsyāmi vatsala ciraṃ bhavatā sahātra // HJm_4.11 //",
  "S03hjatm_pu:445": "atha bodhisattvaś cirasaṃvāsābhivardhitapremārdrahṛdayas tam ṛṣim uvāca /",
  "S03hjatm_pu:446": "ālānam unmūlya sukhābhikāṅkṣī yātaḥ kathaṃcid dvirado vanāntam /",
  "S03hjatm_pu:447": "vismṛtya bhūyo 'ṅkuśapātaduḥkhaṃ janāntam evecchati gantum ajñaḥ // HJm_4.12 //",
  "S03hjatm_pu:448": "śamena medhāvitayā tapoguṇaiḥ śrutena ca jñeyapathānugāminā /",
  "S03hjatm_pu:449": "munīṃs tvam anyān abhibhūya vartase raviḥ pradīpān iva dūram aṃśubhiḥ // HJm_4.13 //",
  "S03hjatm_pu:450": "iti tvam ālokitaśāstraniścayo 'py anandhakāreṇa vivekacakṣuṣā /",
  "S03hjatm_pu:451": "praveṣṭukāmo viṣayārigocaraṃ kathaṃ pramādyann iva nāma lakṣyase // HJm_4.14 //",
  "S03hjatm_pu:452": "tamovinirbhedi pathāṃ prakāśakaṃ manaḥprasādaṃ janayac charīriṇām /",
  "S03hjatm_pu:453": "na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam // HJm_4.15 //",
  "S03hjatm_pu:454": "svabuddhidīpena vinā tamasvinīṃ sukhānuṣaktiṃ tyajatīti kā kathā /",
  "S03hjatm_pu:455": "gṛhasthatāyāṃ ramayanti yan manoviśuddhasattvās tad asāṃprataṃ mahat // HJm_4.16 //",
  "S03hjatm_pu:456": "dvisandhyam ājyāhutigandhavāsitair niveśitāntarbadareṅgudīphalaiḥ /",
  "S03hjatm_pu:457": "jalāśayālīnaśarārisārasais tarūpagūḍhair uṭajair alaṃkṛtāḥ // HJm_4.17 //",
  "S03hjatm_pu:458": "tapasvikanyoddhṛtakumbhavāriṇā prasicyamānodgatabālapādapāḥ /",
  "S03hjatm_pu:459": "taṭadrumacchāyaniruddhasindhavaḥ samucchvasatpuṣpasugandhivāyavaḥ // HJm_4.18 //",
  "S03hjatm_pu:460": "paribhramattāpasaputrakānugaiḥ kvacin mṛgaiḥ khaṇḍitavīraṇāṅkurāḥ /",
  "S03hjatm_pu:461": "japāc calacchmaśruniruddhakandharais tapodhanair āśritaśailagahvarāḥ // HJm_4.19 //",
  "S03hjatm_pu:462": "aho dṛḍhasnehanibaddhacetasām asatsukhāsvādalavānuṣaṅgiṇām /",
  "S03hjatm_pu:463": "na nāma paryutsukayanti rāgiṇām amedhasāṃ cittam upatyakā bhuvaḥ // HJm_4.20 //",
  "S03hjatm_pu:464": "akuśalajanasevyaṃ kāpathaṃ prāpya mohāt skhalati niyatam ajñaḥ snehapāśān amuktvā /",
  "S03hjatm_pu:465": "sukṛtibhir anuyāte saṃvidāno 'pi mārge yad arajasi na tiṣṭhaty etad aprāptam atra // HJm_4.21 //",
  "S03hjatm_pu:466": "bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi /",
  "S03hjatm_pu:467": "yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate /",
  "S03hjatm_pu:468": "kutaḥ /",
  "S03hjatm_pu:469": "pracuravighno hi gṛhavāsaḥ /",
  "S03hjatm_pu:470": "indriyārthavaśagasya kāminīḥ paśyataḥ smitavilāsabhūṣaṇāḥ /",
  "S03hjatm_pu:471": "apy akhaṇḍaphalade tapovane rāgikasya hṛdayaṃ nivekṣyate // HJm_4.22 //",
  "S03hjatm_pu:472": "api ca maharṣe viṣayānuvartino hi prāṇino mahānti vyasanāny anubhavanti / paśya /",
  "S03hjatm_pu:473": "mṛgo mṛgayugītena nīyate śaragocaram /",
  "S03hjatm_pu:474": "viṣayāsvādalubdhānāṃ bhavanty eva vipattayaḥ // HJm_4.23 //",
  "S03hjatm_pu:475": "śalabhaḥ prayāti patito vibhāvasau gurudāhaduḥkham upagamya pañcatām /",
  "S03hjatm_pu:476": "kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ // HJm_4.24 //",
  "S03hjatm_pu:477": "yadi nādadīta baḍiśastham āmiṣaṃ śakalī ka enam udakāt samuddharet /",
  "S03hjatm_pu:478": "sukhalubdhabuddhir anubaddham agrato na bhayaṃ vilokayati bāliśo janaḥ // HJm_4.25 //",
  "S03hjatm_pu:479": "kamale nimīlati śilīmukhaḥ sthitaḥ samupaiti kṛcchram atigandhalālasaḥ /",
  "S03hjatm_pu:480": "gajabandhakīm anusaran vanāt karī sahate pratodaniśitāṅkuśavyathām // HJm_4.26 //",
  "S03hjatm_pu:481": "vipadāṃ padaṃ tanudhiyāṃ vimohanaṃ sthirabuddhibhiḥ parihṛtaṃ mahātmabhiḥ /",
  "S03hjatm_pu:482": "yadi vaḥ sanātanasukhaspṛhāsty ato viṣavaj jahīta viṣayāhigocaram // HJm_4.27 //",
  "S03hjatm_pu:483": "ṛṣir uvāca / satyam anekeṣāṃ paribhavādīnāṃ",
  "S03hjatm_pu:484": "doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum / kiṃ tu /",
  "S03hjatm_pu:485": "śaśa suhṛttama śīlayaśonidher bhavata eva guṇā nanu tādṛśāḥ /",
  "S03hjatm_pu:486": "mama bhaviṣyati yair hṛtacetasaḥ punar ihāgamanaṃ śamam icchataḥ // HJm_4.28 //",
  "S03hjatm_pu:487": "bodhisattva uvāca /",
  "S03hjatm_pu:488": "yady avaśyam eva gantum abhilaṣitaṃ tathāpy ekam imaṃ divasam ihoṣitvā śvaḥ svam abhiprāyam anuṣṭhātāsi /",
  "S03hjatm_pu:489": "tataḥ sa munir evaṃ cintayāmāsa /",
  "S03hjatm_pu:490": "niyatam ayaṃ māṃ nimantrayitukāmaḥ /",
  "S03hjatm_pu:491": "jambūvanaṃ kvacid anena phalābhirāmaṃ dṛṣṭaṃ bhavet kim athavā phalito 'tra cūtaḥ /",
  "S03hjatm_pu:492": "pākābhitāmrasukumāraphalādhivāso śailāntare kvacid udumbarapādapo vā // HJm_4.29 //",
  "S03hjatm_pu:493": "atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś cintayāmāsa /",
  "S03hjatm_pu:494": "asminn abhuktavati sakṣudhi durbalāṅge śānte munau samasukhavyasane susakhyau /",
  "S03hjatm_pu:495": "bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā // HJm_4.30 //",
  "S03hjatm_pu:496": "athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi /",
  "S03hjatm_pu:497": "tatas tam ṛṣim upagamyovāca /",
  "S03hjatm_pu:498": "maharṣe pratipālyatāṃ tāvan muhūrtaṃ yāvad aham āhārajātaṃ kiṃcid upaharāmi /",
  "S03hjatm_pu:499": "tataḥ sa munir acintayat /",
  "S03hjatm_pu:500": "parikṣīṇakandamūlaphale 'smin vane kīdṛśī punar āhāropaharaṇaśaktir asya syāt /",
  "S03hjatm_pu:501": "atha sa mahātmā jvalitāṅgārarāśim avalokya praṇidhim evam abhivardhayāmāsa /",
  "S03hjatm_pu:502": "yathārthinaḥ kṣudupaśamāya nirvyathas tyajāmy asūn hutabhuji cañcalārciṣi /",
  "S03hjatm_pu:503": "tathā jagadvyasananirastikāriṇīṃ sudurlabhāṃ daśabalatām avāpnuyām // HJm_4.31 //",
  "S03hjatm_pu:504": "muktaḥ svātmā parārthe pramuditamanasā cintayitveti tena kleśacchedāya śāntaṃ padam abhilaṣatā prāṇināṃ bāndhavena /",
  "S03hjatm_pu:505": "śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam // HJm_4.32 //",
  "S03hjatm_pu:506": "atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya taṃ mahātmānaṃ vikasitapuṇḍarīkamadhye 'vatiṣṭhamānaṃ dharmaṃ deśayantam apaśyat /",
  "S03hjatm_pu:507": "adhiṣṭhitaṃ tena bhṛśaṃ śaśena rarāja tad vāriṇi puṇḍarīkam /",
  "S03hjatm_pu:508": "śaratprasanne nabhasi prasannaṃ prakāśalakṣmeva śaśāṅkabimbam // HJm_4.33 //",
  "S03hjatm_pu:509": "tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra /",
  "S03hjatm_pu:510": "aho parārthapratipattidakṣiṇaṃ yaśonidheḥ karma tavedam adbhutam /",
  "S03hjatm_pu:511": "acintyamāhātmyaviśeṣasaṃśrayo mahāmatiḥ ko 'pi śaśāyate bhavān // HJm_4.34 //",
  "S03hjatm_pu:512": "ayaṃ pradīptaḥ kva samīrasārathiḥ kva cātra rājīvavanatvam īdṛśam /",
  "S03hjatm_pu:513": "mahātmanāṃ puṇyabalair adhiṣṭhito viṣadrumo 'py oṣadhivṛkṣatām iyāt // HJm_4.35 //",
  "S03hjatm_pu:514": "tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām /",
  "S03hjatm_pu:515": "viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram aciraprabhāprakāśaparipiñjaradigantaram ambaratalam akāri /",
  "S03hjatm_pu:516": "tato vavuḥ pracalitavāriśīkarāḥ samantataḥ kuṭajabhidaḥ samīraṇāḥ /",
  "S03hjatm_pu:517": "virejire samuditapaṅktibhiḥ phalaiḥ śukāśritā girisahakārapādapāḥ // HJm_4.36 //",
  "S03hjatm_pu:518": "samudgate madhukaraveṇunisvane mṛdaṅgavad dhvanati ca vārinirjhare /",
  "S03hjatm_pu:519": "nanarta khaṃ navajaladaṃ vilokayan sthito girer upari mayūralāsakaḥ // HJm_4.37 //",
  "S03hjatm_pu:520": "manoharaṃ dhanur avatatya vajriṇo nipātitasphuṭabahuśīkareṣavaḥ /",
  "S03hjatm_pu:521": "vitenire sphuradaciraprabhāsayaḥ payodharāḥ kṣapitanidāghavidviṣaḥ // HJm_4.38 //",
  "S03hjatm_pu:522": "paribhramadbhramaranipātakopitaḥ samucchvasatprataruṇaketakāśritaḥ /",
  "S03hjatm_pu:523": "śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ // HJm_4.39 //",
  "S03hjatm_pu:524": "dayitāvirahotsukotsukaiḥ pathikaiḥ śailapathadrumāśritaiḥ /",
  "S03hjatm_pu:525": "pariśuśruvire 'lpayācināṃ jaladhārāntaracāriṇāṃ giraḥ // HJm_4.40 //",
  "S03hjatm_pu:526": "dadṛśuḥ pathikāṅganāḥ sphurantīṃ taḍitaṃ vārimuci pravepitākṣyaḥ /",
  "S03hjatm_pu:527": "upari dviradasya vāyununnāṃ dhvajabaddhām iva kauṅkumīṃ patākām // HJm_4.41 //",
  "S03hjatm_pu:528": "śikhicandrakamiśrakāśavaṃśaṃ kvacid āvartaparibhramacchilīndhram /",
  "S03hjatm_pu:529": "abhavaj jalam āvilaṃ nadīnāṃ taṭajambūphalapātabhinnaphenam // HJm_4.42 //",
  "S03hjatm_pu:530": "jambūphalaiḥ śabalitāni sarittaṭāni paśyan bhuvaś ca mṛduśādvalaramyaśobhāḥ /",
  "S03hjatm_pu:531": "parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena // HJm_4.43 //",
  "S03hjatm_pu:532": "papraccha tam athānena vyavasāyena bhūyasā /",
  "S03hjatm_pu:533": "sthānaṃ divyasukhākāṅkṣī kim aindraṃ vijigīṣase // HJm_4.44 //",
  "S03hjatm_pu:534": "ācacakṣe śaśas tasmai dhīracetās tapasvine /",
  "S03hjatm_pu:535": "buddhatvam aham icchāmi prāṇināṃ duḥkhaśāntaye // HJm_4.45 //",
  "S03hjatm_pu:536": "sa munis tam uvācātha yadā buddho bhaviṣyasi /",
  "S03hjatm_pu:537": "tadā syāṃ tava śiṣyo 'haṃ sa cāsmai pratyapadyata // HJm_4.46 //",
  "S03hjatm_pu:538": "tad evaṃ tiryaggato 'py asau bhagavān bodhisattvacaryāṃ caran prāṇair api paropakāraṃ kṛtavān iti buddhe bhagavati prasādaparāyaṇair bhavitavyam iti /",
  "S03hjatm_pu:539": "// śaśajātakaṃ caturtham //",
  "S03hjatm_pu:540": "__________________________________________________________________________",
  "S03hjatm_pu:541": "5. Candraprabha",
  "S03hjatm_pu:542": "ko vismayaṃ na nītaḥ śirasas tyāgena bodhisattvasya /",
  "S03hjatm_pu:543": "athavā phalānurūpāḥ prāyo mahatāṃ samārambhāḥ // HJm_5.1 //",
  "S03hjatm_pu:544": "tadyathānuśrūyate",
  "S03hjatm_pu:545_0": "hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ",
  "S03hjatm_pu:545_1": "kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā",
  "S03hjatm_pu:545_2": "pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā",
  "S03hjatm_pu:545_3": "śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti khyātim āgatā /",
  "S03hjatm_pu:546_0": "tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām",
  "S03hjatm_pu:546_1": "āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś",
  "S03hjatm_pu:546_2": "candraprabho nāma rājā babhūva /",
  "S03hjatm_pu:547": "śriyam aripuranārīpadminīnāṃ harantī sakhijanakumudānāṃ hlādam utpādayantī /",
  "S03hjatm_pu:548": "niśi manujapatīndos tasya dehaprabhaiva kṣapitatimirajālā dīpakāryaṃ cakāra // HJm_5.2 //",
  "S03hjatm_pu:549": "tasya ca rājño lokottareyam akhilajanavismayakāriṇī pratijñābhūt /",
  "S03hjatm_pu:550": "yadi māṃ mṛgayeta kaścid arthī nayane prāṇanibandhanaṃ śiro vā /",
  "S03hjatm_pu:551": "bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām // HJm_5.3 //",
  "S03hjatm_pu:552": "bodhisattvasya ca daśaśatavasor ivāruṇaḥ satatapuraḥsaro 'mātyagaṇapradhāno mahāprajño mahācandro nāmāmātyo babhūva /",
  "S03hjatm_pu:553": "parasparaguṇālāpau parasparahitonmukhau /",
  "S03hjatm_pu:554": "na kadācid abhūtāṃ tau parasparaviyoginau // HJm_5.4 //",
  "S03hjatm_pu:555_0": "atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir",
  "S03hjatm_pu:555_1": "analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir",
  "S03hjatm_pu:555_2": "ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ",
  "S03hjatm_pu:555_3": "sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ",
  "S03hjatm_pu:555_4": "vigalitacūḍāmaṇiṃ maulim apaśyat /",
  "S03hjatm_pu:556": "prativibudhya ca vimanaska evam acintayat /",
  "S03hjatm_pu:557": "aho kaṭuvipāko 'yaṃ mayā svapno dṛṣṭaḥ /",
  "S03hjatm_pu:558": "svāminaś ca naḥ pratijñā śarīram api yācitenārthine mayā dātavyam iti /",
  "S03hjatm_pu:559": "tad yāvat tasya nṛpater na kaścic chiro mṛgayate tāvad anekāni ratnamayāni śirāṃsi śilpibhiḥ kārayāmīti /",
  "S03hjatm_pu:560": "tair eva kaṃcic chiroyācakaṃ bahir eva pratipūjya visarjayiṣyāmīti /",
  "S03hjatm_pu:561": "bhūpālaḥ pṛthivīm enāṃ pālayan pālitendriyaḥ /",
  "S03hjatm_pu:562": "kṛtātmā suciraṃ jīvañ jīvayatv akhilaṃ janam // HJm_5.5 //",
  "S03hjatm_pu:563": "atha mahācandro 'mātyamukhyaḥ śirāṃsi ratnamayāni kārayitvā bahir eva yācanakajanaṃ vicārayāmāsa kenārtha iti /",
  "S03hjatm_pu:564_0": "tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur",
  "S03hjatm_pu:564_1": "akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo",
  "S03hjatm_pu:564_2": "bhujaga iva prakṛtiraudro raudrākṣo nāma brāhmaṇaḥ prativasati sma /",
  "S03hjatm_pu:565": "tasya cintā samabhavat /",
  "S03hjatm_pu:566": "candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena vyarthapratijñaṃ kariṣyāmīti /",
  "S03hjatm_pu:567": "kasya nāmāsti śiraḥpradāne śaktir iti vicintya krameṇa bhadraśilām āyayau /",
  "S03hjatm_pu:568": "vicacāla tataḥ sabhūdharā muhurāghūrṇitasāgarā dharā /",
  "S03hjatm_pu:569": "sarito jalam uddhurāvilaṃ calapāṭhīnavikampitāntaram // HJm_5.6 //",
  "S03hjatm_pu:570": "na virejatur indubhāskarau rajasā dhūsaradarpaṇākṛtī /",
  "S03hjatm_pu:571": "abhavan kakubhaḥ samantato malināḥ proṣitabhartṛkā iva // HJm_5.7 //",
  "S03hjatm_pu:572": "anṛtāv api śākhinām abhūt kusumaṃ pāṇḍupalāśakesaram /",
  "S03hjatm_pu:573": "vavur uddhatapāṃsusaṃcayāḥ śikhileśānugatā ivānilāḥ // HJm_5.8 //",
  "S03hjatm_pu:574": "abhavat sacarācarā dharā malinakṣāmajanākulākulā /",
  "S03hjatm_pu:575": "kṣaṇadā paridhūmratārakā śaśinīvāstasamīpam āgate // HJm_5.9 //",
  "S03hjatm_pu:576": "vane 'śnatīnām api komalaṃ tṛṇaṃ kṣaṇād gavāṃ kṣīram agāt parikṣayam /",
  "S03hjatm_pu:577": "dhavitradhūto 'pi niveśitāṅgatir makheṣu jajvāla na yajvanāṃ śikhī // HJm_5.10 //",
  "S03hjatm_pu:578": "atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ paryākulatām ājagāma /",
  "S03hjatm_pu:579": "ye tu tatra nipuṇatarās te rājño vināśam āsannam utprekṣamāṇās tumulamanaso bhūtvā parasparam evam ūcuḥ /",
  "S03hjatm_pu:580": "utpātajanitaṃ kṛcchraṃ mā bhūd asya mahībhujaḥ /",
  "S03hjatm_pu:581": "yasyāśritya bhujacchāyāṃ dehinaḥ śerate sukham // HJm_5.11 //",
  "S03hjatm_pu:582": "atha sāśrulocanā nagaradevatā mahācandrāyāmātyāya nivedayāmāsa /",
  "S03hjatm_pu:583": "raudrākṣo nāmāyaṃ brāhmaṇo 'sya rājñaḥ śiro yācitum āgatas tan nivāryatāṃ kenacid upāyeneti /",
  "S03hjatm_pu:584": "athāmātyas tāni ratnamayāni śirāṃsy ānīya raudrākṣam uvāca /",
  "S03hjatm_pu:585": "mahābrāhmaṇa yenārthas tad aham eva te pratipādayāmi /",
  "S03hjatm_pu:586": "kiṃ bhavato rājñā dṛṣṭena prayojanam iti //",
  "S03hjatm_pu:587": "bhavati tanudhanād apīṣṭalābho yadi puruṣāt kim ato mahādhanena /",
  "S03hjatm_pu:588": "yadi gajapadamātrakhātatoyaṃ harati tṛṣaṃ vada sāgareṇa ko 'rthaḥ // HJm_5.12 //",
  "S03hjatm_pu:589": "brāhmaṇa uvāca /",
  "S03hjatm_pu:590": "na sthūlakṣīradhārāḥ sitajaladarucaḥ prārthaye gāḥ savatsāḥ kiṃcitkarṇāvadhūtabhramadalinivahān naiva mattadvipendrān /",
  "S03hjatm_pu:591": "nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado 'yaṃ kileti // HJm_5.13 //",
  "S03hjatm_pu:592": "amātya uvāca /",
  "S03hjatm_pu:593": "amūni te ratnamayāni sādho dadāmi bhaktipravaṇaḥ śirāṃsi /",
  "S03hjatm_pu:594": "na ced amībhis tava kṛtyam asti madīyam adyaiva śiro gṛhāṇa // HJm_5.14 //",
  "S03hjatm_pu:595": "svāmyarthaṃ bibhrataḥ prāṇān bhṛtyasya sthiracetasaḥ /",
  "S03hjatm_pu:596": "taddhetoḥ sādhanībhūtās te cen nanu kṛtārthatā // HJm_5.15 //",
  "S03hjatm_pu:597": "brāhmaṇa uvāca /",
  "S03hjatm_pu:598": "kim anena punaruktena /",
  "S03hjatm_pu:599": "abhicāruke karmaṇi pṛthivīpatiśirasā mama prayojanam /",
  "S03hjatm_pu:600": "atha candraprabho divyena cakṣuṣā taṃ śiroyācanakaṃ bahir avasthitam ālokya priyasuhṛdam iva pratyudgamya tam amātyamukhyam abhihitavān /",
  "S03hjatm_pu:601": "alam alam arthinaḥ praṇayam upahatya /",
  "S03hjatm_pu:602": "saṃsārasāgarottaraṇāya setubhūtāḥ khalu bodhisattvānām arthinaḥ /",
  "S03hjatm_pu:603": "uttitīrṣor udanvantaṃ dūrapāraṃ duruttaram /",
  "S03hjatm_pu:604": "yo bhinatti plavaṃ baddhaṃ kathaṃ sa suhṛd ucyatām // HJm_5.16 //",
  "S03hjatm_pu:605": "tasmād dharmasahāyena puṃsā dharmānuvartinaḥ /",
  "S03hjatm_pu:606": "utsāha eva kartavyo dharmavighno na yujyate // HJm_5.17 //",
  "S03hjatm_pu:607": "īdṛśo na bhaved arthī yadi mokṣasya kāraṇam /",
  "S03hjatm_pu:608": "bodhisattvasya pūryeta dānapāramitā katham // HJm_5.18 //",
  "S03hjatm_pu:609": "ity uktvā khaḍgam ākṛṣya brāhmaṇasyārpayan nṛpaḥ /",
  "S03hjatm_pu:610": "mama cchindhi śiro vipra proktavān iti cāvyathaḥ // HJm_5.19 //",
  "S03hjatm_pu:611": "kva brāhmaṇaḥ kva hṛdayaṃ karuṇāparokṣaṃ caṇḍālasaṃgatam ivāham anena manye /",
  "S03hjatm_pu:612": "yajñopavītam iti tasya ciraṃ vicintya viprasya vakṣasi salajjam ivāvatasthe // HJm_5.20 //",
  "S03hjatm_pu:613": "atha sa brāhmaṇa uvāca /",
  "S03hjatm_pu:614": "nāham amātyasuhṛdbandhujanaparivṛtasya bhavataḥ śaknomi śiraś chettum /",
  "S03hjatm_pu:615": "ekākī bhavān bhavitum arhatīti /",
  "S03hjatm_pu:616": "tataḥ sa rājā saśapathaṃ vinivartya taṃ bāṣpasalilapariplutākṣaṃ janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat /",
  "S03hjatm_pu:617": "atha mahācandro 'mātya iti paridevanāparidīnākṣaram uvāca /",
  "S03hjatm_pu:618": "apagataśirasaṃ nirīkṣituṃ manujapatiṃ bata ko 'dya śakṣyati /",
  "S03hjatm_pu:619": "upahatayajamānasatkriyaṃ kratum iva puṇyajanair upaplutam // HJm_5.21 //",
  "S03hjatm_pu:620": "idam avanibhujā vinādhunā puram atidīnajanaṃ na bhāsyati /",
  "S03hjatm_pu:621": "bhramadalikulasaṃkulaṃ gajaiḥ salilam ivoddhṛtaphullapuṣkaram // HJm_5.22 //",
  "S03hjatm_pu:622": "tad yāvad asya nṛpater na śṛṇomi mṛtyuṃ prāṇān ahaṃ prathamam eva jahāmi tāvat /",
  "S03hjatm_pu:623": "evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya // HJm_5.23 //",
  "S03hjatm_pu:624": "dhanyaḥ sa eva puruṣaḥ samavāpya saukhyaṃ vṛttaṃ prakāśya jagatīndumarīciśubhram /",
  "S03hjatm_pu:625": "prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam // HJm_5.24 //",
  "S03hjatm_pu:626": "atha ratnagarbham ākrīḍaṃ praviṣṭe rājani mahān ākrandaśabdo 'ntaḥpure samabhūt /",
  "S03hjatm_pu:627": "praviśya ca tad udyānaṃ sa brāhmaṇas taṃ rājānam avocat /",
  "S03hjatm_pu:628": "evam avasthitasya svastharūpasya bhavato nāham asiṃ kaṇṭhe pātayituṃ śaknomi /",
  "S03hjatm_pu:629": "rājovāca /",
  "S03hjatm_pu:630": "brāhmaṇa tato mām atra sadāpuṣpe campakatarau badhāna /",
  "S03hjatm_pu:631": "sa ca tathā brāhmaṇaḥ kṛtavān /",
  "S03hjatm_pu:632": "athodyānadevatās taṃ raudrakarmāṇam evam ūcuḥ /",
  "S03hjatm_pu:633": "niśitaṃ vasudhābhartur asiṃ katham anāgasaḥ /",
  "S03hjatm_pu:634": "asya nāma jagadbandhos tvaṃ kaṇṭhe pātayiṣyasi // HJm_5.25 //",
  "S03hjatm_pu:635": "akāraṇakrauryavirūkṣamānasaḥ śiro yadi cchetsyati bhūpater bhavān /",
  "S03hjatm_pu:636": "tavāpy aśanyā sphuritasphuliṅgayā śiraḥ kariṣyāma idaṃ vijarjaram // HJm_5.26 //",
  "S03hjatm_pu:637": "atha sa rājā tāḥ pramadavanadevatāḥ sānunayam iti vārayāmāsa /",
  "S03hjatm_pu:638": "na khalu mama bhavatībhir anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ /",
  "S03hjatm_pu:639": "anumodanayā hi puṇyāptir bhavaty ato 'nyathā kuśalapakṣahānir eva /",
  "S03hjatm_pu:640": "arthibhyo yācamānebhyo dattānāṃ śirasāṃ mayā /",
  "S03hjatm_pu:641": "amunā śirasādyedaṃ sahasraṃ paripūryate // HJm_5.27 //",
  "S03hjatm_pu:642": "iti bodhisattvavacanam ākarṇya tā devatās tataḥ sthānāt pratijagmuḥ /",
  "S03hjatm_pu:643": "atha sa rājā praṇidhim evam akarot /",
  "S03hjatm_pu:644": "śiraḥpradānāt kuśalaṃ yad asmāc cirāya vismāpitasarvalokāt /",
  "S03hjatm_pu:645": "avāpya bodhiṃ mama tena śāntau bhaveyur asthīni tilāṇukāni // HJm_5.28 //",
  "S03hjatm_pu:646": "asmin pure bhadraśilābhidhāne śirāṃsi dattāni mayā ca yasmin /",
  "S03hjatm_pu:647": "sthāne bhavet tatra mano'bhirāme stūpo mahān dehabhṛtāṃ hitāya // HJm_5.29 //",
  "S03hjatm_pu:648": "iti kṛtapraṇidher vasudhāpater akaruṇaḥ karuṇāmṛducetasaḥ /",
  "S03hjatm_pu:649": "sa bhujagadyutinā sahasāsinā kamalavan mukhapaṅkajam acchinat // HJm_5.30 //",
  "S03hjatm_pu:650": "chinne tataḥ śirasi bhūmipateḥ kṣaṇena nirmuktaphullakusumāśrukaṇānubaddhāḥ /",
  "S03hjatm_pu:651": "jaghnuḥ svapallavakarair anilāvadhūtair ātmānam utsukatayeva latātaruṇyaḥ // HJm_5.31 //",
  "S03hjatm_pu:652": "nirbhinnaphenavalayaṃ pavanena vātā- vyālolavīcibhujakampitapadmavaktram /",
  "S03hjatm_pu:653": "tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena // HJm_5.32 //",
  "S03hjatm_pu:654": "diṣṭāntaṃ gatavati rājñi rājadhānī niḥśrīkapracurajanākulā na reje /",
  "S03hjatm_pu:655": "niḥśabdastimitaśarāricakravākā yāte 'staṃ divasakare mṛṇālinīva // HJm_5.33 //",
  "S03hjatm_pu:656": "atha gatavati tasmin bhūbhuji brahmabhūyaṃ calati jaladhivelā nisvanākrandavatyāḥ /",
  "S03hjatm_pu:657": "ruditam iva pṛthivyā dūram utkṣipya tuṅgau kapiladhavalabhāsau merukailāsabāhū // HJm_5.34 //",
  "S03hjatm_pu:658": "sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe /",
  "S03hjatm_pu:659": "tato bhadraśilānivāsī janaḥ śokavaśād evam uvāca /",
  "S03hjatm_pu:660": "siṃhāsanasthasya nṛpasya bhṛtyair yad unmukhair dṛṣṭam udīrṇaharṣaiḥ /",
  "S03hjatm_pu:661": "tan nīyate mlānasaroruhābhaṃ dvijena keśeṣu śiro gṛhītam // HJm_5.35 //",
  "S03hjatm_pu:662": "api ca /",
  "S03hjatm_pu:663": "yaḥ pūrvācalasaṃsthitasya śaśinaḥ śobhāṃ vahan bhūyasīṃ dṛṣṭaḥ sādaram unmukhaiḥ karivaraskandhasthito rājabhiḥ /",
  "S03hjatm_pu:664": "kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so 'yam adhomukhaiḥ kṣitipatir bhrāmyadbhir ālokyate // HJm_5.36 //",
  "S03hjatm_pu:665": "dīnāś citāṃ sumahatīṃ sacivā rudantaḥ karpūracandanaturuṣkavatīṃ vidhāya /",
  "S03hjatm_pu:666": "tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ // HJm_5.37 //",
  "S03hjatm_pu:667": "atha tāṃ jvalantīṃ citām ālokya paridevamānaḥ sa janakāya evam avocat/",
  "S03hjatm_pu:668": "aho bhagavaty anityatā nāma nirviśeṣā /",
  "S03hjatm_pu:669": "mandaṃ dattavilepanā śaśabhṛtaḥ kāntiṃ harantī purā yā spṛṣṭā pramadāṅgulīkisalayair gorocanādhāribhiḥ /",
  "S03hjatm_pu:670": "seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ // HJm_5.38 //",
  "S03hjatm_pu:671": "tad evaṃ svaśiraḥparityāgo 'py askhalitamanasā bodhisattvabhūtena bhagavatā kṛta iti vicintya bodhim icchatānyenāpi tyāgaparāyaṇena sādhunā bhavitavyam iti /",
  "S03hjatm_pu:672": "ācakhyau bhagavāṃś cedam arhatām arhatāṃ varaḥ /",
  "S03hjatm_pu:673": "jātakaṃ jitasaṃsāramahāduḥkhaparaṃparaḥ // HJm_5.39 //",
  "S03hjatm_pu:674": "tadā candraprabho nāma babhūvāhaṃ mahīpatiḥ /",
  "S03hjatm_pu:675": "amātyaḥ śāriputro 'bhūd devadattaś ca sa dvijaḥ // HJm_5.40 //",
  "S03hjatm_pu:676": "// candraprabhajātakam pañcamam //",
  "S03hjatm_pu:677": "__________________________________________________________________________",
  "S03hjatm_pu:678": "6. Rūpyāvatī",
  "S03hjatm_pu:679": "strītve 'pi bodhisattvaś chittvā māṃsaṃ dadau nijād dehāt /",
  "S03hjatm_pu:680": "kim utādhikasattvabale parārthakuśale manuṣyatve // HJm_6.1 //",
  "S03hjatm_pu:681": "tadyathānuśrūyate",
  "S03hjatm_pu:682": "vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā /",
  "S03hjatm_pu:683": "tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya rūpyāvatī nāma strī babhūva /",
  "S03hjatm_pu:684": "upaśāntatayā paropakārapratipattyā manasaś ca pāṭavena /",
  "S03hjatm_pu:685": "ativismayakāriṇī janānāṃ karuṇā mūrtimatīva sā babhāse // HJm_6.2 //",
  "S03hjatm_pu:686_0": "atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam",
  "S03hjatm_pu:686_1": "aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam",
  "S03hjatm_pu:686_2": "asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham",
  "S03hjatm_pu:686_3": "atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam",
  "S03hjatm_pu:686_4": "iva pīḍākaram atimahad durbhikṣam abhavat /",
  "S03hjatm_pu:687": "vinimagnamanojñacūcukāḥ śucicāmīkarakumbhasaṃnibhāḥ /",
  "S03hjatm_pu:688": "kaṭhinatvam anandhasāṃ jahuḥ pramadānāṃ guravaḥ payodharāḥ // HJm_6.3 //",
  "S03hjatm_pu:689": "parihīnamṛjāsu bibhratīṣv adhikaṃ bāhulatāsu tānavam /",
  "S03hjatm_pu:690": "agaman paridīnacakṣuṣāṃ śithilatvaṃ valayāni yoṣitām // HJm_6.4 //",
  "S03hjatm_pu:691": "parirūkṣaśiroruhākulāni kṣaṇadābhaṅgaśaśāṅkadhūsarāṇi /",
  "S03hjatm_pu:692": "vadanāni babhūvur aṅganānāṃ vigatabhrūlalitasmitodayāni // HJm_6.5 //",
  "S03hjatm_pu:693": "upalipya mṛdā gṛhāntarālaṃ śiśave paryuṣitaṃ pradāya bhojyam /",
  "S03hjatm_pu:694": "gṛhiṇī na tathātmanānutepe gṛhiṇaṃ vīkṣya yathā kṣudhāvasannam // HJm_6.6 //",
  "S03hjatm_pu:695": "mṛtavatsatayā nirastacārī kavalavyāhṛtikampamānasāsnā /",
  "S03hjatm_pu:696": "gṛhiṇīṃ gṛham āgatā vanād gaur adhikaṃ sāśruvilocanāṃ cakāra // HJm_6.7 //",
  "S03hjatm_pu:697": "paridurbalatāṃ kramād gatānām atṛṇāhāratayā śanairgatīnām /",
  "S03hjatm_pu:698": "adhikaṃ śithilatvam āgateṣu kṣayam ūdhaḥsu gavāṃ payo jagāma // HJm_6.8 //",
  "S03hjatm_pu:699": "ādaśya kiṃcid adharaṃ paridurbalena lāṅgūlamūlam avalambya samākulena /",
  "S03hjatm_pu:700": "uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī // HJm_6.9 //",
  "S03hjatm_pu:701": "kṣīṇānnapāno mṛtagodhano 'pi paṭaccaraprāvṛtapāṇḍugātraḥ /",
  "S03hjatm_pu:702": "jano na tasmin viṣaye vimoktuṃ gṛhān nivāsopahataḥ śaśāka // HJm_6.10 //",
  "S03hjatm_pu:703_0": "atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ",
  "S03hjatm_pu:703_1": "nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm",
  "S03hjatm_pu:703_2": "ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm apaśyat /",
  "S03hjatm_pu:704": "ālokya ca tām uktavatī /",
  "S03hjatm_pu:705": "bhagini kim idam atinṛśaṃsaṃ karma kartukāmāsīti /",
  "S03hjatm_pu:706": "sā yoṣid evam acintayat /",
  "S03hjatm_pu:707": "iyaṃ khalu rūpyāvatī dānaśīlā karuṇāvatī ca /",
  "S03hjatm_pu:708": "tato yady aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca /",
  "S03hjatm_pu:709": "bhagini bāḍham asmi prasavābhivṛddhena kṣudagninā parigataśarīrā /",
  "S03hjatm_pu:710": "tad icchāmi putrakam imaṃ bhakṣayitum iti /",
  "S03hjatm_pu:711": "sutam apy aurasaṃ nāma dviṣantam iva paśyatām /",
  "S03hjatm_pu:712": "ātmasneho hi sattvānāṃ dharmādharmau na paśyati // HJm_6.11 //",
  "S03hjatm_pu:713": "atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe /",
  "S03hjatm_pu:714": "karuṇarodanamātravibhāvitavyatham imaṃ kuṭilākulakeśakam /",
  "S03hjatm_pu:715": "akaruṇe katham atsyasi bālakaṃ hariṇaśāvamanoharanetrakam // HJm_6.12 //",
  "S03hjatm_pu:716": "drutagatipracaloccaśikhaṇḍake kṣitirajaḥparuṣekṣaṇapakṣmaṇi /",
  "S03hjatm_pu:717": "parasute 'pi śiśau mṛducetasāṃ bhavati vatsalatā khalu yoṣitām // HJm_6.13 //",
  "S03hjatm_pu:718": "hasitavisphuritādharapallavaṃ kṛtaviśeṣakam āyatalocanam /",
  "S03hjatm_pu:719": "katham idaṃ skhalitākulasaṃkathaṃ sutamukhaṃ na nirīkṣitum icchasi // HJm_6.14 //",
  "S03hjatm_pu:720": "kurvantam aśvagamanābhinayaṃ śiśutvād daṇḍāśvakasthamalinākulakākapakṣam /",
  "S03hjatm_pu:721": "hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram // HJm_6.15 //",
  "S03hjatm_pu:722": "vyākośatuṇḍakam udānanavīkṣamāṇam āhārakāṅkṣiṇam udīritarūkṣaśabdam /",
  "S03hjatm_pu:723": "puṣṇāti śāvam anugāminam ādareṇa kākī kṣudhā parigatāpi satī kim u strī // HJm_6.16 //",
  "S03hjatm_pu:724": "api ca / kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm asmād deśān nirvāsayet tato viramyatām asmāt sāhasād iti /",
  "S03hjatm_pu:725": "mṛgaśāvam iva vyāghrī bhakṣayitvemam arbhakam /",
  "S03hjatm_pu:726": "kathaṃ prajvalitān pāpe bhakṣayiṣyasy ayoguḍān // HJm_6.17 //",
  "S03hjatm_pu:727": "sā provāca / kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim iti /",
  "S03hjatm_pu:728": "atha rūpyāvatīttham acintayat /",
  "S03hjatm_pu:729": "yadi nāmāham enaṃ bālakam ādāya yāsyāmi niyatam eṣā prāṇaviyogam eṣyati /",
  "S03hjatm_pu:730": "athāsyāḥ kṣutpratīkārārtham annam aticirād āneṣyāmi tata eṣā putrakam imaṃ prāṇair viyojayiṣyati /",
  "S03hjatm_pu:731": "kālātītaṃ niṣphalaṃ karma kurvan mohāl lokaḥ kevalaṃ khedam eti /",
  "S03hjatm_pu:732": "voḍhuṃ yuktaṃ tāvad evātapatraṃ tigmajyotir yāvad astaṃ na yāti // HJm_6.18 //",
  "S03hjatm_pu:733": "tad idam atra prāptakālaṃ svamāṃsenaināṃ prīṇayiṣyāmīti //",
  "S03hjatm_pu:734": "asārāt sāram ādeyaṃ śarīrāt pātukād itaḥ /",
  "S03hjatm_pu:735": "srotobhinnacalanmūlāt phalaṃ taṭataror iva // HJm_6.19 //",
  "S03hjatm_pu:736": "tataḥ sā yoṣit punar uvāca /",
  "S03hjatm_pu:737": "bhagini gamyatāṃ nāhaṃ tava purastād imaṃ bālakaṃ pramāpayituṃ śaknomi /",
  "S03hjatm_pu:738": "atha rūpyāvatī tām avocat /",
  "S03hjatm_pu:739": "ānīyatāṃ tāvad yadi te kiṃcid atra śastram asti /",
  "S03hjatm_pu:740": "sā ca rūpyāvatyāḥ śastram arpayāmāsa /",
  "S03hjatm_pu:741": "chittvā tataḥ stanayugaṃ niśitena tena śastreṇa hemakalaśākṛti vāntaraktam /",
  "S03hjatm_pu:742": "tasyai dadau yuvataye kṣudupaplutāyai rūpyāvatī svatanuduḥkham acintayantī // HJm_6.20 //",
  "S03hjatm_pu:743": "haranti prāṇināṃ duḥkham ātmaduḥkhānapekṣiṇaḥ /",
  "S03hjatm_pu:744": "paraduḥkhena bādhyante na svaduḥkhena te yataḥ // HJm_6.21 //",
  "S03hjatm_pu:745": "tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa /",
  "S03hjatm_pu:746": "stanadvayacchedavisāriśoṇitapradigdhahārāmbaramekhalāguṇā /",
  "S03hjatm_pu:747": "vapuṣmatī lohitacandanārcitā babhūva hemapratimeva sāṅganā // HJm_6.22 //",
  "S03hjatm_pu:748": "atha rūpyāvatīṃ bhartā sasaṃbhramam utthāyāsanāt papraccha /",
  "S03hjatm_pu:749": "kenedaṃ tava kalyāṇam akalyāṇena sundari /",
  "S03hjatm_pu:750": "śarīraṃ rākṣaseneva kṛtaṃ kṛttapayodharam // HJm_6.23 //",
  "S03hjatm_pu:751": "sā taṃ vṛttāntaṃ patye nivedya punar uvāca /",
  "S03hjatm_pu:752": "śīghram āryaputras tasyai prasavābhivardhitakṣudagnaye yoṣite dātum arhaty annapānam iti /",
  "S03hjatm_pu:753": "sa ca rūpyāvatībhartā vismitamanās tathety abhidhāya /",
  "S03hjatm_pu:754": "susvādu sarvapātrīṇaṃ karuṇāpātrabhūtayā /",
  "S03hjatm_pu:755": "tayoktaṃ prāhiṇod annaṃ tasyai durgatayoṣite // HJm_6.24 //",
  "S03hjatm_pu:756": "atha sā janatālokya rūpyāvatyās tad adbhutam /",
  "S03hjatm_pu:757": "vismayāc cālayāmāsa muhur aṅgulipallavān // HJm_6.25 //",
  "S03hjatm_pu:758": "idaṃ cābhidadhau lokas tāṃ tavānena karmaṇā /",
  "S03hjatm_pu:759": "tyāge protsāhitaṃ nūnaṃ ceto matsariṇām api // HJm_6.26 //",
  "S03hjatm_pu:760": "dānapāramitā yāsau śrūyate bodhim icchatām /",
  "S03hjatm_pu:761": "sā tvaṃ lokopakārāya dhruvaṃ mūrtimatī sthitā // HJm_6.27 //",
  "S03hjatm_pu:762": "strītvaṃ kvedaṃ buddhir eṣā kva tīkṣṇā kvāyaṃ tyāgaḥ saukumāryaṃ kva cedam /",
  "S03hjatm_pu:763": "asyāḥ sādhvyāḥ sarvadānātigena tyāgenānye hrepitās tyāgavantaḥ // HJm_6.28 //",
  "S03hjatm_pu:764": "atha rūpyāvatyā bhartā satyādhiṣṭhānam iti cakāra /",
  "S03hjatm_pu:765": "yathā nānyasya puṃso 'pi śrūyate dānam īdṛśam /",
  "S03hjatm_pu:766": "tathā tenāśu satyena stāṃ me patnyāḥ payodharau // HJm_6.29 //",
  "S03hjatm_pu:767": "ity ukte gṛhiṇā tena satyādhiṣṭhānakāriṇā /",
  "S03hjatm_pu:768": "stanabhārālasaṃ tasyā vakṣaḥ punar ajāyata // HJm_6.30 //",
  "S03hjatm_pu:769": "lokasya dānasalilena tṛṣaṃ harantī dantāṃśukesaramanoharavaktrapadmā /",
  "S03hjatm_pu:770": "tasmin pure gurupayodharacakravākā rūpyāvatīkamalinī punar ābabhāse // HJm_6.31 //",
  "S03hjatm_pu:771_0": "atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt",
  "S03hjatm_pu:771_1": "pracyāvya svayam eva devādhipatyaṃ kartukāmā syād iti vicintya sāśaṅkamanās tasyās",
  "S03hjatm_pu:771_2": "taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ",
  "S03hjatm_pu:771_3": "rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam",
  "S03hjatm_pu:771_4": "abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ",
  "S03hjatm_pu:771_5": "dvijātirūpam abhinirmāya bhikṣārthī nāma rūpyāvatyā bhavanam āgamat /",
  "S03hjatm_pu:772": "atha rūpyāvatī vividhaṃ bhakṣyabhojyam ādāya śakrāya dvijātimūrtaye prāyacchat /",
  "S03hjatm_pu:773": "prastāvapūrvakaṃ caināṃ surapatir uvāca /",
  "S03hjatm_pu:774": "tava stanaparityāgasaṃbhūtena visāriṇā /",
  "S03hjatm_pu:775": "śaṅkhacchedāvadātena yaśasālaṃkṛtaṃ jagat // HJm_6.32 //",
  "S03hjatm_pu:776": "kim aindram amunā sthānaṃ tapasā vijigīṣase /",
  "S03hjatm_pu:777": "kutūhalavaśād bhadre pṛcchāmi bhavatīm aham // HJm_6.33 //",
  "S03hjatm_pu:778": "ācakhye surapataye 'tha sā yathāvad vāñchāmi tribhuvanaśāntaye jinatvam /",
  "S03hjatm_pu:779": "etena dvija mama sūnṛtena sadyaḥ puṃbhāvo jagati guṇāśrayas tathāstu // HJm_6.34 //",
  "S03hjatm_pu:780": "ity ukte vacasi jagāma sā naratvaṃ śakro 'pi svapuram agāt pratītacetāḥ /",
  "S03hjatm_pu:781": "nirvṛttaṃ jagati tad adbhutaṃ viditvā lokaś ca sthirataraniścayo babhūva // HJm_6.35 //",
  "S03hjatm_pu:782": "śmaśrūdgamaṃ praviralāñjanacūrṇanīlam āvirbhavantam avalokya tadānanendau /",
  "S03hjatm_pu:783": "sadyaḥ payodharayugaṃ gajakumbhapīnam antardadhe pṛthuni vakṣasi lajjayeva // HJm_6.36 //",
  "S03hjatm_pu:784": "bodhisattvasya ca rūpyāvata iti loke nāma prakhyātim agāt /",
  "S03hjatm_pu:785": "athotpalāvatyāṃ rājadhānyāṃ kadācid aputro rājā pañcatvam upajagāma /",
  "S03hjatm_pu:786": "kālagate ca tasmin rājani rāhugṛhītarajanikareva niśīthinī sā purī na rarāja /",
  "S03hjatm_pu:787": "rājavināśābhivṛddhaśokāś cāmātyāḥ keṣucid ahaḥsv atīteṣu śuddhāntajanam āśvāsya pauravargam evam ūcuḥ /",
  "S03hjatm_pu:788": "anāyakatvād ayaṃ deśaḥ kadācid arātibhir āgatya niḥsvāpateyaḥ kriyeta /",
  "S03hjatm_pu:789": "pradīptagṛhanirvāpaṇāya kūpakhananam iva cātītakālam āyāsahetur eva ca naḥ samīhitaṃ syād iti /",
  "S03hjatm_pu:790": "tad idam atra prāptakālam ayaṃ rūpyāvataḥ kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma iti /",
  "S03hjatm_pu:791": "tasyābhiṣekam atha cakrur udīrṇaharṣāḥ paurāḥ paropakṛtitatparamānasasya /",
  "S03hjatm_pu:792": "sārdhaṃ ca cāmarayugena mano'bhirāmam uccikṣipe parijanena sitātapatram // HJm_6.37 //",
  "S03hjatm_pu:793": "tac cakrire vipaṇitoraṇabaddhamālaṃ śailālinām abhinayena mano'bhirāmam /",
  "S03hjatm_pu:794": "gandhāmbusekasurabhīkṛtamārgarathyaṃ paurāḥ kuberabhavanena puraṃ samānam // HJm_6.38 //",
  "S03hjatm_pu:795": "kāle jalaṃ jaladharāḥ pradaduḥ prakāmam ītiḥ kadācid api na vyasanaṃ cakāra /",
  "S03hjatm_pu:796": "tatra praśāsati nayena mahīṃ mahīśe śuśrāva duḥkham iti naiva janaḥ kadācit // HJm_6.39 //",
  "S03hjatm_pu:797": "kṛṣyā vinā bahuphalaḥ kalamo babhūva vṛkṣāḥ sadā kusumabhūriphalā babhūvuḥ /",
  "S03hjatm_pu:798": "tasmin surājani pṛthāv iva pāti rājyam usrāḥ svayaṃ duduhire 'tanudugdhadhārāḥ // HJm_6.40 //",
  "S03hjatm_pu:799": "acchinnadānaparipūrṇamanorathena śaktitrayodayavatā vijitendriyeṇa /",
  "S03hjatm_pu:800": "nānāguṇābharaṇabhūṣitavigraheṇa rājanvatī kṣitir abhūt kṣitipena tena // HJm_6.41 //",
  "S03hjatm_pu:801": "āruhya so &#8216;tha maṇicāru narendrasiṃhaḥ siṃhāsanaṃ nṛpanamaskṛtapādapadmaḥ /",
  "S03hjatm_pu:802": "padmānukārivadanaḥ pravivekadharmo dharmaṃ dideśa paramārthaphalaṃ janāya // HJm_6.42 //",
  "S03hjatm_pu:803": "dānasya paśyata vipākamahattvam etad atraiva me yuvatitām apanīya yena /",
  "S03hjatm_pu:804": "udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam // HJm_6.43 //",
  "S03hjatm_pu:805": "dānadrumāt kusumamātram idaṃ prasūtam anyad bhaviṣyati phalaṃ vipulaṃ paratra /",
  "S03hjatm_pu:806": "etad vicārya bahudhārthivasundharāyāṃ śīlāmalān akhiladānanidhīn nidhatta // HJm_6.44 //",
  "S03hjatm_pu:807": "na syur guṇapayaḥsiktā yady arthikṣetrabhūmayaḥ /",
  "S03hjatm_pu:808": "dātā dānaphalākāṅkṣī dānabījaṃ kva ropayet // HJm_6.45 //",
  "S03hjatm_pu:809": "bandhubhyo ye 'tiricyante kīrtipuṇyapradāyinaḥ /",
  "S03hjatm_pu:810": "trāsayet ko 'rthinaḥ prājño bhrūbhaṅgabhujagena tān // HJm_6.46 //",
  "S03hjatm_pu:811": "ekaḥ prāha giraṃ muhuḥ stutimatīm ekas tu rūkṣākṣarām ekaḥ sādaram īkṣate dhanamadāt sāvajñam evāparaḥ /",
  "S03hjatm_pu:812": "ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ // HJm_6.47 //",
  "S03hjatm_pu:813": "diśaḥ kartavyāś ced guṇakusumamālāsurabhayaḥ punar bhoktuṃ hṛdyaṃ phalam atanu vāñchāsti yadi vā /",
  "S03hjatm_pu:814": "ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ // HJm_6.48 //",
  "S03hjatm_pu:815": "varṣāṇi ṣaṣṭim atha lokam anupraviśya kṛtvārthināṃ guṇavatāṃ ca sukhāny abhīkṣṇam /",
  "S03hjatm_pu:816": "kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma // HJm_6.49 //",
  "S03hjatm_pu:817": "tad evaṃ strītve 'pi tena bhagavatā svamāṃsāni dattāni ko nāma manuṣyabhūto bāhye vastuny apekṣāṃ kuryād iti tyāgijanaprotsāhanāya varṇanīyam iti /",
  "S03hjatm_pu:818": "// rūpyāvatījātakaṃ ṣaṣṭham //",
  "S03hjatm_pu:819": "__________________________________________________________________________",
  "S03hjatm_pu:820": "7 Śreṣṭhijātakam",
  "S03hjatm_pu:821": "bahiraṅgam api dravyaṃ kṛcchrād guṇine 'pi dīyate nīcaiḥ /",
  "S03hjatm_pu:822": "priyam api dehaṃ santas tiryagbhyo pi prayacchanti // HJm_7.1 //",
  "S03hjatm_pu:823": "tadyathānuśrūyate",
  "S03hjatm_pu:824_0": "śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ",
  "S03hjatm_pu:824_1": "pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo 'nyatamad",
  "S03hjatm_pu:824_2": "amarapuram iva pārijāta utpadyamānaḥ śreṣṭhikulam aśobhayat /",
  "S03hjatm_pu:825_0": "atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire",
  "S03hjatm_pu:825_1": "balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji",
  "S03hjatm_pu:825_2": "priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam adāt /",
  "S03hjatm_pu:826": "śreṣṭhyātmajasya prabhayā himāṃśor ahāri kāntiḥ paritaḥ sphurantyā /",
  "S03hjatm_pu:827": "yatas tato 'sya svajano 'nurūpaṃ cakāra candraprabha eva nāma // HJm_7.2 //",
  "S03hjatm_pu:828": "taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne śāstrakāvyakalāgrahaṇāya gurave nivedayām āsa /",
  "S03hjatm_pu:829": "tadantevāsino so 'tha medhayā ca śrutena ca /",
  "S03hjatm_pu:830": "nācireṇaiva kālena vijigye vijitendriyaḥ // HJm_7.3 //",
  "S03hjatm_pu:831": "tasya medhāṃ samālokya sarvaśiṣyātiśāyinīm /",
  "S03hjatm_pu:832": "sādhuvādaparaḥ praśne gurur āsīt savismayaḥ // HJm_7.4 //",
  "S03hjatm_pu:833": "bhinnāndhakārapaṭalā prakāśitapathāpathā /",
  "S03hjatm_pu:834": "vidyā tatrādhikaṃ reje jyotsneva kumudākare // HJm_7.5 //",
  "S03hjatm_pu:835": "divyena cakṣuṣā dṛṣṭvā yaṃ yaṃ nidhim avāpa saḥ /",
  "S03hjatm_pu:836": "prāyacchat prāptakalyāṇo niḥśeṣaṃ taṃ tam arthine // HJm_7.6 //",
  "S03hjatm_pu:837": "svasattvasadṛśaṃ tena tathā dānam adīyata /",
  "S03hjatm_pu:838": "nāśrūyanta yathā vāco dehīti punar arthinām // HJm_7.7 //",
  "S03hjatm_pu:839": "atha tasya guros tāni pañcamātrāṇi śiṣyaśatāni candraprabham evam ūcuḥ /",
  "S03hjatm_pu:840": "aho praṇayinām upari bhavato mahatīm anukampāṃ manyāmahe /",
  "S03hjatm_pu:841": "yadi kaś cid arthī bhavantam asūn api mṛgayate niyamena tān tasmin bhavān prayacched iti /",
  "S03hjatm_pu:842": "bodhisattva uvāca /",
  "S03hjatm_pu:843": "mā maivaṃ yācanaka eva dātāram anukampayā viśinaṣṭi kutaḥ /",
  "S03hjatm_pu:844": "pātrīkṛtya ya ātmānaṃ dātṛśreyovidhitsayā /",
  "S03hjatm_pu:845": "sahate prārthanāduḥkhaṃ tādṛṅ nāsty anukampakaḥ // HJm_7.8 //",
  "S03hjatm_pu:846": "kīrtim atra phalaṃ pretya dvayam arthī prayacchati /",
  "S03hjatm_pu:847": "dhanamātram adāt tasmāt pradātuḥ sa viśiṣyate // HJm_7.9 //",
  "S03hjatm_pu:848": "dehīti nigadann arthī laghur ity abhidhīyate /",
  "S03hjatm_pu:849": "nāstīti nigadan dātā tato laghutaro nanu // HJm_7.10 //",
  "S03hjatm_pu:850": "yātyantam upakārāya dātuḥ kalpalatāyate /",
  "S03hjatm_pu:851": "prakāśitaphalaślāghyā sā laghvī katham arthitā // HJm_7.11 //",
  "S03hjatm_pu:852": "yadi na syur amī jagadvibhūtyai paritaḥ puṇyapayaḥsṛjo 'rthimeghāḥ /",
  "S03hjatm_pu:853": "na hi dātṛpayodhayo bhaveyur guṇamuktāgurukīrtikukṣibhājaḥ // HJm_7.12 //",
  "S03hjatm_pu:854": "tatas te śiṣyāḥ punar api bodhisattvaṃ papracchuḥ /",
  "S03hjatm_pu:855": "kathyatāṃ tāvat kim anena mahāpradānaphalena śātakratavīṃ śriyam icchati bhavān uta cakravartitvam iti /",
  "S03hjatm_pu:856": "bodhisattva uvāca /",
  "S03hjatm_pu:857": "na khalu me prakṛtibhaṅguraṃ padam abhilaṣati buddhiḥ /",
  "S03hjatm_pu:858": "paśyantu bhavantaḥ /",
  "S03hjatm_pu:859": "yad yad bhavapaṭamadhye rūpaṃ saṃskāraśilpibhiḥ kriyate /",
  "S03hjatm_pu:860": "unmārṣṭi tat tad eṣā kruddhevānityatā capalā // HJm_7.13 //",
  "S03hjatm_pu:861": "adhyāsitaṃ sukṛtibhiḥ kāmadveṣaparāṅmukhaiḥ /",
  "S03hjatm_pu:862": "bhavāgram api nāgamyaṃ kṛtāntasya durātmanaḥ // HJm_7.14 //",
  "S03hjatm_pu:863": "kṣīyate pālyamānāpi prāṇinām āyuṣaḥ sthitiḥ /",
  "S03hjatm_pu:864": "citrakarmaṇi vinyastā vartikeva kṣaṇe kṣaṇe // HJm_7.15 //",
  "S03hjatm_pu:865": "naciraṃ dīpyate lakṣmīḥ prāpya krūrām anityatām /",
  "S03hjatm_pu:866": "catuṣpathapradīpasya śikheva pavanāhatā // HJm_7.16 //",
  "S03hjatm_pu:867": "mūḍhāḥ siṃhīm ivodvignāḥ ke cit paśyanty anityatām /",
  "S03hjatm_pu:868": "tām evānye kṛtadhiyaḥ sṛgālīm iva nirbhayāḥ // HJm_7.17 //",
  "S03hjatm_pu:869": "na dunoti mano mṛtyuḥ kṛtapuṇyasya dhīmataḥ /",
  "S03hjatm_pu:870": "vitapaty adhvagaṃ nārkaś chatracchāyātiraskṛtam // HJm_7.18 //",
  "S03hjatm_pu:871": "madamānatamonimittam ete kupitavyāladurāsadāḥ sadaiva /",
  "S03hjatm_pu:872": "vibhavāḥ kṣaṇavartinaḥ prajānām anubandhā iva śabdaśāstrabhājaḥ // HJm_7.19 //",
  "S03hjatm_pu:873": "jagad iti sacarācaraṃ viditvā salilarayāhataphenarāśikaṃ tu /",
  "S03hjatm_pu:874": "apagatamadamānamohajālāḥ sapadi ghaṭadhvam ajanmane pumāṃsaḥ // HJm_7.20 //",
  "S03hjatm_pu:875": "tato 'ham atyantam eva lokaduḥkhakṣayāyānuttarāṃ samyaksaṃbodhim icchāmīti /",
  "S03hjatm_pu:876": "atha te śiṣyāḥ pramuditamanasaḥ punar evam ūcuḥ /",
  "S03hjatm_pu:877": "kiṃ bahunābhihitena /",
  "S03hjatm_pu:878": "bhrūmadhyasthaṃ sphuritakiraṇaṃ bibhrad ūrṇāśaśāṅkaṃ saṃtanvānaṃ vijitatamasām maṇḍalaṃ dīdhitīnām /",
  "S03hjatm_pu:879": "utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi // HJm_7.21 //",
  "S03hjatm_pu:880": "sarvathā vayam api prāptasaṃbodhes tava śiṣyā bhavema iti /",
  "S03hjatm_pu:881": "bodhisatva uvāca //",
  "S03hjatm_pu:882": "araṇyānīṃ bahuvyālāṃ nistitīrṣan prayatnavān /",
  "S03hjatm_pu:883": "gantukāmaḥ śivaṃ sthānaṃ ko vā necchaty anuplavān // HJm_7.22 //",
  "S03hjatm_pu:884": "prapanno 'smākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu svān ālayān kadā cid upagahvaragato bodhisattva evaṃ cintayām āsa /",
  "S03hjatm_pu:885_0": "kṛtaḥ khalu mayālamartho 'rthijana idānīṃ svamāṃsaśoṇitena tiraścaḥ prīṇayāmīti vicintya",
  "S03hjatm_pu:885_1": "śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām",
  "S03hjatm_pu:885_2": "aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād",
  "S03hjatm_pu:885_3": "dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu",
  "S03hjatm_pu:885_4": "gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu",
  "S03hjatm_pu:885_5": "tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu",
  "S03hjatm_pu:885_6": "gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair",
  "S03hjatm_pu:885_7": "vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge",
  "S03hjatm_pu:885_8": "pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane",
  "S03hjatm_pu:885_9": "prāpte pradoṣasamaye 'dyatamaṅgatabhartṛkākeśapāśaparuṣadhūmadhūsarīkṛtavividhapādapam",
  "S03hjatm_pu:885_10": "unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam",
  "S03hjatm_pu:885_11": "atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam",
  "S03hjatm_pu:885_12": "anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam",
  "S03hjatm_pu:885_13": "anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam",
  "S03hjatm_pu:885_14": "anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ",
  "S03hjatm_pu:885_15": "mahāśmaśānam ājagāma /",
  "S03hjatm_pu:886": "maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ śaśāka /",
  "S03hjatm_pu:887_0": "sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim",
  "S03hjatm_pu:887_1": "aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām",
  "S03hjatm_pu:887_2": "uparatāṃ pramadām ālokya saṃvignamanās tadgatastimitadṛṣṭir idam avocat /",
  "S03hjatm_pu:888": "aho rāgiṇām adūradarśinī buddhir yeṣām īdṛśe 'pi vairāgyahetau strīkaḍevare rāgotpattir bhavatīti /",
  "S03hjatm_pu:889": "manohare yatra viniścalekṣaṇe priyeṇa sindūraviśeṣakaḥ kṛtaḥ /",
  "S03hjatm_pu:890": "ihādya tatraiva vilāsinīmukhe muhuḥ śṛgālena padaṃ nidhīyate // HJm_7.23 //",
  "S03hjatm_pu:891": "smitena ye kiṃ cid udīritatviṣo mano haranti sma janasya rāgiṇaḥ /",
  "S03hjatm_pu:892": "śvavāyasāluptavijarjarādharās ta eva dantā vikṛtatvam āgatāḥ // HJm_7.24 //",
  "S03hjatm_pu:893": "agān mudaṃ ye dayito vilokayan saṣaṭpadāmbhojapalāśacāruṇī /",
  "S03hjatm_pu:894": "kṛte khagais te hṛtamāṃsaśoṇite vilocane vyālabilānukāriṇī // HJm_7.25 //",
  "S03hjatm_pu:895": "cirāya yau pallavakomalacchavī sapattralekhāv akarot sakhījanaḥ /",
  "S03hjatm_pu:896": "kapolayor asthyavaśeṣayos tayoḥ kva sā gatādyaiva madhūkapāṇḍutā // HJm_7.26 //",
  "S03hjatm_pu:897": "spṛṣṭaṃ priyeṇa sukhakuñcitalocanāyāḥ saṃjātaromapiṭakaṃ yad abhūt taruṇyāḥ /",
  "S03hjatm_pu:898": "etat(?)payodharayugaṃ rudhirābhitāmrais tat sārameyadaśanaiḥ paribhidyate 'dya // HJm_7.27 //",
  "S03hjatm_pu:899": "kānto 'ṃsadeśagalitākulakeśapuṣpām āliṅgya yāṃ sukham aśeta nimīlitākṣīm /",
  "S03hjatm_pu:900": "kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya // HJm_7.28 //",
  "S03hjatm_pu:901": "snāyvasthimāṃsarudhirāntramaye kupiṇḍe (?)",
  "S03hjatm_pu:902": "strīsaṃjñake pracuradoṣabhujaṅgakīrṇe /",
  "S03hjatm_pu:903": "asminn abhūtaparikalpahato jano 'yaṃ vairāgyavastuni vṛthā khalu rāgam eti // HJm_7.29 //",
  "S03hjatm_pu:904": "te tīkṣṇadurjananikāraśarair na viddhā dhīrās ta eva śamasaukhyabhujas ta eva /",
  "S03hjatm_pu:905": "sīmantinīviṣalatāgahanaṃ vyudasya ye 'vasthitāḥ śamaphaleṣu tapovaneṣu // HJm_7.30 //",
  "S03hjatm_pu:906_0": "atha tatrābhyucchritadhūmarāśiyūpe mānuṣavasopāyanāhutinipātajanitajvālitāṅgāracchīkāraśabde",
  "S03hjatm_pu:906_1": "prārabdhabhaṇḍakāvirāvābhicārukamantrakarmaṇi śmaśānādhvare niśitena śastreṇāṅgāni",
  "S03hjatm_pu:906_2": "paritakṣya madhughṛtābhyām abhyajya",
  "S03hjatm_pu:907": "sravatkīlāladhārārdraṃ bhujyamānaṃ pipīlikaiḥ /",
  "S03hjatm_pu:908": "ātmānam ātmanaivāsau nināya paśutāṃ prabhuḥ // HJm_7.31 //",
  "S03hjatm_pu:909_0": "tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ",
  "S03hjatm_pu:909_1": "kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ",
  "S03hjatm_pu:909_2": "kaṭhinapakṣaśabdasaṃsūcyamānagatir uccaṅgamo nāma pakṣī /",
  "S03hjatm_pu:910": "skandhaṃ sa tasya vihagaḥ sahasādhiruhya sthāṇor ivācalasamucchritavigrahasya /",
  "S03hjatm_pu:911": "ākṛṣya netram aravindapalāśatulyaṃ bhūyo mumoca rudhirākulapakṣmalekham // HJm_7.32 //",
  "S03hjatm_pu:912": "snehena śāvam anupālayituṃ kṛtāsthā śārdūlam apy abhimukhaṃ prayāti /",
  "S03hjatm_pu:913": "snigdhāpi nāma karuṇājananī parārthaniṣpattaye katham abādhata bodhisattvam // HJm_7.33 //",
  "S03hjatm_pu:914": "atha sa vihaṅgamo bodhisattvaṃ papraccha /",
  "S03hjatm_pu:915": "niyatam ākṛṣyamāṇe 'smin mayā nayane mahatīm vedanām anubhavati bhavān iti /",
  "S03hjatm_pu:916": "bodhisattva uvāca /",
  "S03hjatm_pu:917": "yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā /",
  "S03hjatm_pu:918": "saṃprati tv evam upayujyamānam anekaiḥ sattvair ālokya parāṃ prītim anubhavāmīti /",
  "S03hjatm_pu:919": "yadi śarīram idaṃ vyasanāspadaṃ vrajati sādhanatāṃ muhur aṅginām /",
  "S03hjatm_pu:920": "bahumataṃ mahatām iti ratnavad bhujagavad bahudoṣam ato 'nyathā // HJm_7.34 //",
  "S03hjatm_pu:921": "atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ darśayām āsa //",
  "S03hjatm_pu:922": "samupāgatair atha vayobhir avitatavirāvabhairavaiḥ /",
  "S03hjatm_pu:923": "tasya piśitam asakṛt kṣapitaṃ na tu cittadhairyam abhavat parāṅmukham // HJm_7.35 //",
  "S03hjatm_pu:924": "asavaḥ śarīram atha tasya guṇakusumagandhavāsitam /",
  "S03hjatm_pu:925": "vāsatarum iva khagāḥ patitaṃ vijahuḥ kathaṃ cid uditavyathākulāḥ // HJm_7.36 //",
  "S03hjatm_pu:926_0": "tato staśikhariśirasaḥ suciraparibhogamalinam iva kundāvataṃsam uḍupatim apanīya",
  "S03hjatm_pu:926_1": "gatāyāṃ kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi",
  "S03hjatm_pu:926_2": "gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu",
  "S03hjatm_pu:926_3": "vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu",
  "S03hjatm_pu:926_4": "prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas",
  "S03hjatm_pu:926_5": "tanayānveṣanavyākulas tat tac cintayām āsa /",
  "S03hjatm_pu:927": "niśi kim ahinā daṣṭaḥ syān me sutaḥ sa paribhramann uta vikaruṇair bhūṣāṃ hṛtvā hataḥ pratirodhakaiḥ /",
  "S03hjatm_pu:928": "radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ // HJm_7.37 //",
  "S03hjatm_pu:929": "krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api pratyabhijñāya sa janaḥ śreṣṭhine nivedayām āsa /",
  "S03hjatm_pu:930": "kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo nivedita iti /",
  "S03hjatm_pu:931": "tac ca śrutvā sa śreṣṭhī paraśunikṛtta iva pādapo nipapāta /",
  "S03hjatm_pu:932": "cireṇa ca pratilabdhasaṃjña iti vilāpaparo babhūva /",
  "S03hjatm_pu:933": "vilokya gṛdhrair imam ittham ātmajaṃ vilupyamānaṃ śithilāsthibandhanam /",
  "S03hjatm_pu:934": "aho vidher duścaritena bhūyasā tathāpi ca prāṇimi karkaśāśayaḥ // HJm_7.38 //",
  "S03hjatm_pu:935": "dayā tiraścām uparīyam īdṛśī svadehadānena yadi prakāśitā /",
  "S03hjatm_pu:936": "samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam // HJm_7.39 //",
  "S03hjatm_pu:937": "mṛdūpadhāne śayane manohare sukhaṃ śayitvā dhavalottaracchade /",
  "S03hjatm_pu:938": "ihādya śeṣe katham asthisaṃkule citādharitrīśayane sabhasmani // HJm_7.40 //",
  "S03hjatm_pu:939": "yāte 'tra putraka divaṃ karuṇāsahāye tvayy utsukīkṛtajane svasukhānapekṣe /",
  "S03hjatm_pu:940": "goṣṭhīṣu sadguṇakathākusumārcitāsu śroṣyāmi kasya vacanāni manoharāṇi // HJm_7.41 //",
  "S03hjatm_pu:941": "tvaṃ me nivāpasalilāñjalim aśrumiśram utkaḥ pradāsyasi kileti vicintito yaḥ /",
  "S03hjatm_pu:942": "snehārdraśuddhamanasāpi sa nāma bhūtvā bhagnas tvayā kim iti vatsa manoratho me // HJm_7.42 //",
  "S03hjatm_pu:943": "iti śreṣṭhī ciram vilapya bodhisattvaśarīre 'gnisatkāraṃ kṛtvā prasrutanayanodakābhiṣiktamukhaḥ śūnya iva sākrandaśabdaṃ svabhavanam ājagāma /",
  "S03hjatm_pu:944": "pratidiśam atha meroḥ kuñjavistīrṇaśabdāḥ kanakapaṭahabherīdundubhīs tāḍayitvā /",
  "S03hjatm_pu:945": "amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau // HJm_7.43 //",
  "S03hjatm_pu:946": "tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta iti vicintya buddhe bhagavati paraḥ prasādaḥ karaṇīya iti //",
  "S03hjatm_pu:947": "// śreṣṭhijātakaṃ saptamaṃ //",
  "S03hjatm_pu:948": "__________________________________________________________________________",
  "S03hjatm_pu:949": "8. Padmakajātakam",
  "S03hjatm_pu:950": "tatyāja bodhisattvas tṛṇam iva dehaṃ parārthasaṃsiddhyai /",
  "S03hjatm_pu:951": "svasukhan nāpekṣante parasukhasaṃpādino dhīrāḥ // HJm_8.1 //",
  "S03hjatm_pu:952": "tadyathānuśrūyate",
  "S03hjatm_pu:953": "śaradapagatajaladharasaṃghātāyāṃ divīva candramāḥ /",
  "S03hjatm_pu:954": "sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ /",
  "S03hjatm_pu:955": "pramadavanabhūmāv iva ca kamalākaraḥ /",
  "S03hjatm_pu:956": "prathamayauvanasamṛddhāv iva vinayaḥ /",
  "S03hjatm_pu:957": "sphuṭamadhurākṣarapadāyāṃ vācīvārthaḥ /",
  "S03hjatm_pu:958_0": "śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā",
  "S03hjatm_pu:958_1": "varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ",
  "S03hjatm_pu:958_2": "padmako nāma rājā bodhisattvo babhūva //",
  "S03hjatm_pu:959": "kāntyā ca rūpeṇa ca tejasā ca prahlādasaṃmohanatāpahetūn /",
  "S03hjatm_pu:960": "avajñayā yo yugapaj jigāya śaśāṅkapuṣpāyudhagharmaraśmīn // HJm_8.2 //",
  "S03hjatm_pu:961": "vihaṅgamānāṃ phalinīva pādape śilīmukhānām iva padminīvane /",
  "S03hjatm_pu:962": "vanīpakānāṃ jagadekabāndhave babhūva yasmin suhṛdīva nirvṛtiḥ // HJm_8.3 //",
  "S03hjatm_pu:963": "jagadarthasādhanasamudyatātmanaḥ karuṇāparigrahaviśuddhamedhasaḥ /",
  "S03hjatm_pu:964": "praviveśa yasya hṛdayaṃ na matsaraḥ kṛtamantrarakṣam iva veśma pannagaḥ // HJm_8.4 //",
  "S03hjatm_pu:965": "tyāgena sattvamahatā prathitena yasya vyāptāsu dikṣu vinivāritamatsareṇa /",
  "S03hjatm_pu:966": "śuśrāva yācakajanasya na jātu loko dehīti lāghavakarāṇi punar vacāṃsi // HJm_8.5 //",
  "S03hjatm_pu:967": "hṛdayatuhinaśailāt tyāgasānoḥ pravṛttāṃ samupahatarajaskāṃ snāpitāśeṣalokām /",
  "S03hjatm_pu:968": "sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha // HJm_8.6 //",
  "S03hjatm_pu:969": "kasyāpad apaneyādya prīṇanīyo dhanena kaḥ /",
  "S03hjatm_pu:970": "ko nidheyaḥ śive mārge yasyābhūd īdṛśī sthitiḥ // HJm_8.7 //",
  "S03hjatm_pu:971": "ātmānaṃ bhavavicchittyai suvartmani nidhitsatām /",
  "S03hjatm_pu:972": "na parārthād ṛte kaś cid vyāpāro 'nyo mahātmanām // HJm_8.8 //",
  "S03hjatm_pu:973": "bhujavīryaparājitaṃ jitāreḥ paradeśaṃ balino balāni yasya /",
  "S03hjatm_pu:974": "abhisasrur udīrṇatuṅgavṛddheḥ salilānīva taṭāntam amburāśeḥ // HJm_8.9 //",
  "S03hjatm_pu:975": "aparasparadiṇḍimaiḥ svanadbhiḥ kariṇo (17a)",
  "S03hjatm_pu:976": "yasya vitanyamānakopāḥ /",
  "S03hjatm_pu:977": "vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ // HJm_8.10 //",
  "S03hjatm_pu:978": "bhayavaśād upaśāntamadodayāḥ śithilitāsiśarāsanamuṣṭayaḥ /",
  "S03hjatm_pu:979": "mṛgapater iva darpam arātayo yudhi gajā iva yasya na sehire // HJm_8.11 //",
  "S03hjatm_pu:980": "prathitatejasi yatra parasparaṃ praṇayasaukhyavivardhitasaṃpadaḥ /",
  "S03hjatm_pu:981": "viṭapinīva khagāḥ phalade prajāḥ satatam eva sukhāya viśaśramuḥ // HJm_8.12 //",
  "S03hjatm_pu:982": "atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro nirojasko janakāyo mahatā rogeṇa jagrase /",
  "S03hjatm_pu:983": "bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ tasya janasya śekuḥ /",
  "S03hjatm_pu:984": "atha sa rājā tān vaidyān uvāca /",
  "S03hjatm_pu:985": "kenopayenāyaṃ janasya vyādhir apahartuṃ śakyaḥ syād iti /",
  "S03hjatm_pu:986": "bhiṣaja ūcuḥ /",
  "S03hjatm_pu:987": "deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum iti /",
  "S03hjatm_pu:988": "atha sa rājā param api prayatnaṃ kurvan na kutaś cid rohītamatsyam upalebhe //",
  "S03hjatm_pu:989": "tataḥ kadā cit sa bahir viniryayau mataṅgajaskandhagataḥ kṣitīśvaraḥ /",
  "S03hjatm_pu:990": "sitātapatraprativāritātapaḥ prakīrṇakabhrāntivikampitāṃśukaḥ // HJm_8.13 //",
  "S03hjatm_pu:991": "nollāghinas tam atha bhṛtyajanānuyātaṃ skandhasthitaṃ gajapateḥ kṣitipaṃ vilokya /",
  "S03hjatm_pu:992": "utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ // HJm_8.14 //",
  "S03hjatm_pu:993": "atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo dayāparicayād udgatabāṣpasalilatirohitākṣa idam acintayat /",
  "S03hjatm_pu:994": "kiṃ mama rājyasukhena yatra me viṣayanivāsinām iyam avasthitiḥ /",
  "S03hjatm_pu:995": "praviśya ca bhavanam āhūya sacivān idam avocat /",
  "S03hjatm_pu:996": "icchāmy ahaṃ jyāyastanayābhiṣekaṃ kartum iti /",
  "S03hjatm_pu:997": "athāmātyā ūcuḥ //",
  "S03hjatm_pu:998": "navayauvanakarkaśe śarīre dviṣatāṃ bhaṅgakare parākrame ca /",
  "S03hjatm_pu:999": "sati cābhyudaye parārthahetau kim akāle bhavato vanaṃ yiyāsā // HJm_8.15 //",
  "S03hjatm_pu:1000": "rājovāca /",
  "S03hjatm_pu:1001": "na khalv evaṃ yathā bhavantas tarkayantīti /",
  "S03hjatm_pu:1002": "amātyāḥ punar ūcuḥ /",
  "S03hjatm_pu:1003": "ko 'bhiprāyo devasya /",
  "S03hjatm_pu:1004": "rājovāca /",
  "S03hjatm_pu:1005": "duḥsvapnadarśanād āgatāśaṅko 'ham evaṃ tarkayāmi /",
  "S03hjatm_pu:1006": "kadā cid atarkitaiveyam anityatā samāgamya māṃ vināśayet /",
  "S03hjatm_pu:1007": "ataḥ putram abhiṣiktaṃ draṣṭum icchāmīti /",
  "S03hjatm_pu:1008": "amātyāḥ procuḥ /",
  "S03hjatm_pu:1009": "yad ājñāpayati deva iti //",
  "S03hjatm_pu:1010": "atha samucchritakāñcanatoraṇe gṛhavare varatūryapaṭudhvanau /",
  "S03hjatm_pu:1011": "abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ // HJm_8.16 //",
  "S03hjatm_pu:1012": "atha sa kumāraḥ pitaram āgamyovāca /",
  "S03hjatm_pu:1013": "ājñāpayatu tātaḥ kathaṃ mayā vyavahartavyam iti /",
  "S03hjatm_pu:1014": "rājovāca /",
  "S03hjatm_pu:1015": "śrūyatāṃ vatsa /",
  "S03hjatm_pu:1016": "sarvathā na kadā cid āyuṣmatā praṇayiṇām upari nirādareṇa bhavitavyam iti /",
  "S03hjatm_pu:1017": "paśya //",
  "S03hjatm_pu:1018": "nindāhetuḥ sadgatīnāṃ niroddhā śūnyāgāraṃ jālinīyātudhānyāḥ /",
  "S03hjatm_pu:1019": "śreyaḥsetudhvaṃsano 'mbhaḥpravāho lobhāndhānāṃ matsaro vairibhūtaḥ // HJm_8.17 //",
  "S03hjatm_pu:1020": "pūrvaṃ nīcāḥ svāpateyaprasaktā dagdhvātmā(17b)",
  "S03hjatm_pu:1021": "naṃ matsarājyāśanena /",
  "S03hjatm_pu:1022": "bhrūbhaṅgārcirjvālarūkṣair vacobhir nāstīty ante yācitāraṃ dahante // HJm_8.18 //",
  "S03hjatm_pu:1023": "te dhīmantas te sujanmāna ';",
  "S03hjatm_pu:1024": "janmānyatve te na paśyanty apāyān /",
  "S03hjatm_pu:1025": "nīto nātmā yair ayaṃ duḥkhahetor valmīkatvaṃ matsarāśīviṣasya // HJm_8.19 //",
  "S03hjatm_pu:1026": "ibhyo 'pi pratiṣedhapāṃsumalināṃ yo vakti dainyāṃ giraṃ dūrāt taṃ janam arthinaḥ pariharanty āśāvisaṃvādakam /",
  "S03hjatm_pu:1027": "tṛṣṇāśoṣitatālavo 'pi pathikā na snānapānakriyāḥ kurvanty apy amale janaṅgamagṛhadvārodapānāmbhasi // HJm_8.20 //",
  "S03hjatm_pu:1028": "dīrghaiḥ śmaśrubhir andhakāravadanā dūrapraviṣṭekṣaṇāḥ vāryante puruṣair upāttalaguḍaiḥ pretā yad ambho'rthinaḥ /",
  "S03hjatm_pu:1029": "tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k'; matiḥ // HJm_8.21 //",
  "S03hjatm_pu:1030": "api ca vatsa /",
  "S03hjatm_pu:1031": "loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ //",
  "S03hjatm_pu:1032": "guṇīyantaḥ śāntā jagadahitavicchedapaṭavo virūḍhapremāṇo guṇiṣu sudhiyaḥ sūnṛtagiraḥ /",
  "S03hjatm_pu:1033": "pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ // HJm_8.22 //",
  "S03hjatm_pu:1034": "dhurāṃ ye voḍhāraḥ sakalajagadādhiśramanudo dhiyo yeṣāṃ svacchā ruca iva maṇīnāṃ vitamasaḥ /",
  "S03hjatm_pu:1035": "priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām // HJm_8.23 //",
  "S03hjatm_pu:1036": "na ca bhavatā pracurapuruṣeṇeva guṇavatsv anādareṇa bhavitavyam /",
  "S03hjatm_pu:1037": "paśya //",
  "S03hjatm_pu:1038": "anuṣṇāṃśuṃ dṛṣṭvā guṇinam iva saṃprāptam atithiṃ payovṛddhyā sindhuḥ prathayati muhuḥ saṃbhramam iva /",
  "S03hjatm_pu:1039": "na vardhante toyāny udayavati tatraiva sarasāṃ pramodāvirbhāvo mahati mahatām eva bhavati // HJm_8.24 //",
  "S03hjatm_pu:1040_0": "atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva",
  "S03hjatm_pu:1040_1": "navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv",
  "S03hjatm_pu:1040_2": "agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir",
  "S03hjatm_pu:1040_3": "abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva",
  "S03hjatm_pu:1040_4": "cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ",
  "S03hjatm_pu:1040_5": "bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām",
  "S03hjatm_pu:1040_6": "ātmānaṃ mumukṣur evam uvāca //",
  "S03hjatm_pu:1041": "asyāṃ nadyāṃ mahākāyaḥ sitaratnāmalāmbhasi /",
  "S03hjatm_pu:1042": "rohītaḥ syām ahaṃ matsyo lokasya vyādhiśāntaye // HJm_8.25 //",
  "S03hjatm_pu:1043": "iti prajārthaṃ parivardhitodayāṃ dayāviśeṣānugatāṃ guṇātanum /",
  "S03hjatm_pu:1044": "tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ // HJm_8.26 //",
  "S03hjatm_pu:1045": "atha bhūpatiḥ sa virarāja payasi nipatan svamandirāt /",
  "S03hjatm_pu:1046": "kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ // HJm_8.27 //",
  "S03hjatm_pu:1047": "patite 'tha bhūbhuji samīralulitadhavalākulāmbare /",
  "S03hjatm_pu:1048": "vāri calitaśapharīnivahaṃ (18a)",
  "S03hjatm_pu:1049": "calacakravākamudalaṅghayat taṭaṃ // HJm_8.28 //",
  "S03hjatm_pu:1050": "tasyāṃ sa nadyāṃ patitaḥ kṣaṇena samutthitāmbudhvanibhīṣaṇāyām /",
  "S03hjatm_pu:1051": "himādrisānor anurūpakāyo rohītamatsyaḥ samabhūn narendraḥ // HJm_8.29 //",
  "S03hjatm_pu:1052": "sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo viyojayet tato duṣkṛtaphalena yukto durgatiparāyaṇaḥ syād iti /",
  "S03hjatm_pu:1053": "tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti vicintya prāṇān atyākṣīt /",
  "S03hjatm_pu:1054": "atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau pratanupāṃsūpadigdhasphaṭikamaṇinibhāsu praviralībhavantīṣu tārāsu /",
  "S03hjatm_pu:1055": "saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ /",
  "S03hjatm_pu:1056": "kva punā rājā gataḥ syād iti bhavanasamīpajātam upavanam ālokya samantataḥ paribhramanto dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam /",
  "S03hjatm_pu:1057": "te ca śuśruvur adṛśyavapuṣo gaganasthasya divaukaso gambhīrāṃ bhāratīm //",
  "S03hjatm_pu:1058": "ātaṅkaduḥkhavicchittyai janasyāsya sa bhūpatiḥ /",
  "S03hjatm_pu:1059": "muktvātmānaṃ nadītoye gato rohītamatsyatām // HJm_8.30 //",
  "S03hjatm_pu:1060": "atha te 'mātyās tac chrutvā śokaduḥkhavyathitamanasa idam ūcuḥ /",
  "S03hjatm_pu:1061": "aho karuṇayā rājānam ātmānaṃ sattvahitārtham eva parityājayantyā sakalā vasudheyam anāthīkṛteti bahuvidham iti vilapya śūnyamanasaḥ svān ālayān abhijagmuḥ //",
  "S03hjatm_pu:1062": "upalabhya ca vṛttāntam amātyebhyas tam ākulā /",
  "S03hjatm_pu:1063": "devī prasrutabāṣpākṣī vyalapat tasya bhūpateḥ // HJm_8.31 //",
  "S03hjatm_pu:1064": "śrute 'pi nāma tvayi lokabāndhave svayaṃ gato 'sāv iti bhūpatir divam /",
  "S03hjatm_pu:1065": "tathāpi cāniṣṭhitiduḥkhabhāginīṃ jijīviṣā māṃ na vihātum icchati // HJm_8.32 //",
  "S03hjatm_pu:1066": "tavānukampāsukumāracetaso na jātu rūkṣaṃ hṛdayaṃ dviṣaty api /",
  "S03hjatm_pu:1067": "imaṃ vihāyānugataṃ vināgasā gato 'si kasmād anurāgiṇaṃ janam // HJm_8.33 //",
  "S03hjatm_pu:1068": "vimuñca he caṇḍi ruṣaṃ mahīyasīm iti bruvāṇaḥ pramadājanāgrahaḥ /",
  "S03hjatm_pu:1069": "akāraṇerṣyākupitām adhomukhīṃ prasādayiṣyaty upagamya ko 'dya mām // HJm_8.34 //",
  "S03hjatm_pu:1070": "vidhāya karṇe vikacam navotpalaṃ niveśya cārūn alakāṃs taraṅgiṇaḥ /",
  "S03hjatm_pu:1071": "manoharam maṇḍanabhūmikāsthitaḥ krameṇa ko me tilakaṃ kariṣyati // HJm_8.35 //",
  "S03hjatm_pu:1072": "akāri yenāṅkaniveśalālitā priyeva yā rāgavatī priyeṇa me /",
  "S03hjatm_pu:1073": "cirāya sā tena vinādya vallakī bhaviṣyati dhyānavatīva kukkuhā // HJm_8.36 //",
  "S03hjatm_pu:1074": "ya ūḍhavāṃs tasya mukhenduśobhayā sthitaikapadmasya jalasya tulyatām /",
  "S03hjatm_pu:1075": "sa eva śokād iva hā bhaviṣyati prabhātacandrākṛtir esa darpaṇaḥ // HJm_8.37 //",
  "S03hjatm_pu:1076": "manoharaṃ pañjaramadhyavartine pradāya tubhyaṃ pariṇāmi jāmbavam /",
  "S03hjatm_pu:1077": "śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati // HJm_8.38 //",
  "S03hjatm_pu:1078": "apetasakhyaḥ sa gato mama priyo na keśapāśena punaḥ prayojanam /",
  "S03hjatm_pu:1079": "cirāya vaidhavyavidhānaśaṃsinī mamādya veṇī kim iyaṃ na badhyate // HJm_8.39 //",
  "S03hjatm_pu:1080": "kṣaṇād athāntaḥpurasundarījano niśamya devyāḥ paridevanām iti /",
  "S03hjatm_pu:1081": "visarjitādarśavilokanādaro manoharāṃ maṇḍana(18b)",
  "S03hjatm_pu:1082": "rasikāṃ jahau // HJm_8.40 //",
  "S03hjatm_pu:1083": "vihāya kā cin nayanāntasaṅginīṃ drutaṃ śalākāṃ nayanāñjanotsukā /",
  "S03hjatm_pu:1084": "viṣādavaty ardhasamāptam aṅganā vyanīnijad bāṣpavatī viśeṣakam // HJm_8.41 //",
  "S03hjatm_pu:1085": "vikāsinīṃ kesarapuṣpamālikāṃ śiroruhebhyaḥ parimucya viklavā /",
  "S03hjatm_pu:1086": "sugandhim anyā kaṇabhedapiñjarāṃ vyayukta kā cit sahakāramañjarīm // HJm_8.42 //",
  "S03hjatm_pu:1087": "vilolamālābharaṇākulāṃśukā nipetur anyāḥ kuṭilākulālakāḥ /",
  "S03hjatm_pu:1088": "bhramaddvirephāḥ pralayānilāhatā manoharāḥ kalpalatā iva striyaḥ // HJm_8.43 //",
  "S03hjatm_pu:1089": "niśamya kāś cit paricārikājanāt sabāṣpanetrāḥ kṣitipasya pañcatām /",
  "S03hjatm_pu:1090": "pradoṣapadminya ivānilākulā nipatya bhūmāu nimimīlur aṅganāḥ // HJm_8.44 //",
  "S03hjatm_pu:1091": "anyā śanaiḥ parijanena vilokyamānam ālikhya taṃ narapatiṃ vijitendukīrtim /",
  "S03hjatm_pu:1092": "utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ // HJm_8.45 //",
  "S03hjatm_pu:1093": "keśān vilucya surabhīn parilūnasūtraiḥ phullaiḥ kva cit praviralaiḥ kusumaiḥ parītān /",
  "S03hjatm_pu:1094": "kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ // HJm_8.46 //",
  "S03hjatm_pu:1095": "atha te 'mātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam ūcuḥ /",
  "S03hjatm_pu:1096": "kriyatāṃ tasya rājño 'bhiprāyaḥ /",
  "S03hjatm_pu:1097": "evaṃ hi sa pūjito bhaviṣyati /",
  "S03hjatm_pu:1098": "atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena krameṇopayujya tasmād vyādheḥ pramumuce //",
  "S03hjatm_pu:1099": "tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin mahākāruṇike bhagavati buddhe sacetā jano bhaktimān na syād iti //",
  "S03hjatm_pu:1100": "// padmakajātakam aṣṭamam //",
  "S03hjatm_pu:1101": "__________________________________________________________________________",
  "S03hjatm_pu:1102": "...",
  "S03hjatm_pu:1103": "__________________________________________________________________________",
  "S03hjatm_pu:1104": "11. Mṛga",
  "S03hjatm_pu:1105": "tṛṇam iva jīvitam iṣṭaṃ karuṇānugatāḥ parārtham ujjhantaḥ /",
  "S03hjatm_pu:1106": "kaṭhinamanasām api mano nayanti mṛdutāṃ mahātmānaḥ // HJm_11.1 //",
  "S03hjatm_pu:1107": "tadyathānuśrūyate",
  "S03hjatm_pu:1108_0": "svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā",
  "S03hjatm_pu:1108_1": "varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge",
  "S03hjatm_pu:1108_2": "kvacid araṇye bodhisattvo mṛgayūthādhipatir babhūva /",
  "S03hjatm_pu:1109": "kṣīrodaphenadhavalena tanūdareṇa pṛṣṭhena ca bhramarasaṃhatimecakena /",
  "S03hjatm_pu:1110": "tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ // HJm_11.2 //",
  "S03hjatm_pu:1111": "tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī nātimahato mṛgayūthasyādhipatyaṃ cakāra //",
  "S03hjatm_pu:1112": "tābhyām adhipatibhyāṃ te pālite tṛṇam aśnatī /",
  "S03hjatm_pu:1113": "śaṅkāviyogaviśrabdhaṃ mṛgayūthe viceratuḥ // HJm_11.3 //",
  "S03hjatm_pu:1114_0": "atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā",
  "S03hjatm_pu:1114_1": "vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā",
  "S03hjatm_pu:1114_2": "divasakarasaṃtāpajanitasvedakaṇākrāntalalāṭadeśaḥ sasainyadhvanisaṃtrāsotpatitamayūratittiricakoravanakṛkavākūni",
  "S03hjatm_pu:1114_3": "viṣamonnatāni nimnabhūmibhāgāni kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni",
  "S03hjatm_pu:1114_4": "mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni",
  "S03hjatm_pu:1114_5": "taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi",
  "S03hjatm_pu:1114_6": "palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir",
  "S03hjatm_pu:1114_7": "aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ",
  "S03hjatm_pu:1114_8": "sainyena pariveṣṭayāmāsa /",
  "S03hjatm_pu:1115": "atha vilokya camūṃ dhṛtakārmukāṃ calakhalīnasamucchritanisvanām /",
  "S03hjatm_pu:1116": "aśaraṇāḥ paribhinnakadambakā bhayavaśena mṛgāḥ paridudruvuḥ // HJm_11.4 //",
  "S03hjatm_pu:1117": "avalokya samantataḥ parītān nṛpasainyena mṛgān sa bodhisattvaḥ /",
  "S03hjatm_pu:1118": "śaradheḥ śaram uddharantam ārād avanīśaṃ samupetya saṃbabhāṣe // HJm_11.5 //",
  "S03hjatm_pu:1119": "yugapan mṛgasaṃkṣayāya kasmād dhanur etat kriyate tvayā sabāṇam /",
  "S03hjatm_pu:1120": "divase divase mahānasaṃ te mṛgam ekaikam ahaṃ visarjayiṣye // HJm_11.6 //",
  "S03hjatm_pu:1121": "nijagāda mahīpatis tatas taṃ yadi satyaṃ mṛga tat tathā kariṣye /",
  "S03hjatm_pu:1122": "na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ // HJm_11.7 //",
  "S03hjatm_pu:1123": "pratipadya gate 'tha bhūmipāle dhavalacchattranivāritārkatāpe /",
  "S03hjatm_pu:1124": "nijagāda sametya bodhisattvo hariṇāṃs tān punar ekatām upetān // HJm_11.8 //",
  "S03hjatm_pu:1125": "yugapat samupāgate vināśe yadi labhyeta punaḥ kramaḥ sa sādhuḥ /",
  "S03hjatm_pu:1126": "kramam etya cirāya śāntihetuṃ bhavitā nāma kadācid anyad eva // HJm_11.9 //",
  "S03hjatm_pu:1127": "gajakumbhavibhedapaṇḍitānāṃ balināṃ kesariṇām api dviṣantaḥ /",
  "S03hjatm_pu:1128": "kṣapayanti śarair asūn narendrāḥ kim u darbhāgrabhujāṃ vane mṛgāṇām // HJm_11.10 //",
  "S03hjatm_pu:1129": "sitamaṇiśucibhis tamo vibhindañ jagad avabhāsya marīcibhiḥ śaśāṅkaḥ /",
  "S03hjatm_pu:1130": "patati vigatakāntir astaśailāt kṣaṇaviśarārava eva sarvabhāvāḥ // HJm_11.11 //",
  "S03hjatm_pu:1131": "salilam urutaraṅgaṃ raṃhasā kṣobhayitvā harati jaladhimadhyāt pannagaṃ vainateyaḥ /",
  "S03hjatm_pu:1132": "atipatati na kaścit karmaṇāṃ kovido 'pi prathitagurubalo 'pi prāktanānāṃ vipākam // HJm_11.12 //",
  "S03hjatm_pu:1133": "iti karmagatiṃ jñātvā vijñānapaṭavo budhāḥ /",
  "S03hjatm_pu:1134": "prāṇātyaye 'pi nāyānti viṣādaṃ dhīracetasaḥ // HJm_11.13 //",
  "S03hjatm_pu:1135": "atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño bhojanapaktikāle mahānasam agāt /",
  "S03hjatm_pu:1136": "evaṃ ca katipayeṣv ahaḥsv atikrānteṣu devadattayūthavartinyāḥ samāpannasattvāyā hariṇyāḥ prāpto gamanavāraḥ /",
  "S03hjatm_pu:1137": "tataḥ sā svayūthapatim āgamyovāca /",
  "S03hjatm_pu:1138": "svāmin niyataṃ śvaḥ prasavitrī bhavitāsmi /",
  "S03hjatm_pu:1139": "tataḥ prasūya vane mṛgaśāvaṃ vinikṣipya gantāsmi /",
  "S03hjatm_pu:1140": "mayā khalu tatra yuktaṃ martum /",
  "S03hjatm_pu:1141": "naitena garbhasthena śāvakeneti /",
  "S03hjatm_pu:1142": "devadatto yūthapatir uvāca /",
  "S03hjatm_pu:1143": "tat katamo 'nyo mṛgas tava vāre prāpte gamiṣyati /",
  "S03hjatm_pu:1144": "sarvathā tvayaiva gantavyam anātmajñā bhavatī yā mamājñāṃ laṅghayatīti /",
  "S03hjatm_pu:1145": "tena yūthapatinā nirbhartsitā sāpasṛtya mṛgī cintayāmāsa /",
  "S03hjatm_pu:1146": "yo 'yaṃ dvitīyo yūthapatir ayam atikāruṇikas tasmād enam api tāvad abhyarthayiṣye /",
  "S03hjatm_pu:1147": "gatvā ca bodhisattvam uvāca /",
  "S03hjatm_pu:1148": "mama yūthapate vāraḥ prāpto gantuṃ nṛpālayam /",
  "S03hjatm_pu:1149": "āsannaprasavā cāsmi tad enaṃ rakṣa śāvakam // HJm_11.14 //",
  "S03hjatm_pu:1150": "prasūtamātram ālīnam avalihya ca jihvayā /",
  "S03hjatm_pu:1151": "stanaṃ ca pāyayitvāhaṃ śāvaṃ cañcalanetrakam // HJm_11.15 //",
  "S03hjatm_pu:1152": "vanānte śaṅkhaśakalacchāyair daśanakuḍmalaiḥ /",
  "S03hjatm_pu:1153": "spṛśantaṃ śādvalaśikhāṃ vilokya ca puraḥsthitam // HJm_11.16 //",
  "S03hjatm_pu:1154": "mama yūthapate yūthe bhaginy asti kanīyasī /",
  "S03hjatm_pu:1155": "gamiṣyāmi kṛtārthāhaṃ tasyāṃ nikṣipya putrakam // HJm_11.17 //",
  "S03hjatm_pu:1156": "iti putralālasāṃ tāṃ hariṇīm abhidhāyinīṃ samālokya /",
  "S03hjatm_pu:1157": "yūthapater ārūḍhaṃ sutarām anukampayā hṛdayam // HJm_11.18 //",
  "S03hjatm_pu:1158": "aparicite 'py anukampā duḥkhini sutarāṃ vivardhate sādhoḥ /",
  "S03hjatm_pu:1159": "jalasiktamūlajālā lateva vṛkṣaṃ samālambya // HJm_11.19 //",
  "S03hjatm_pu:1160": "yasyaivāsty anukampā dīnaṃ śaraṇāgataṃ samālokya /",
  "S03hjatm_pu:1161": "tadvyasanabhaṅgahetuṃ sa eva kurute paraṃ yatnam // HJm_11.20 //",
  "S03hjatm_pu:1162": "tām ūcivān atha mṛgīṃ mṛgayūthanātho bhadre parityaja śucaṃ manasi sphurantīm /",
  "S03hjatm_pu:1163": "tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma // HJm_11.21 //",
  "S03hjatm_pu:1164": "bālaṃ śirīṣaharitaṃ tṛṇam ādaśantaṃ candrāṃśujālavimalaṃ salilaṃ pibantam /",
  "S03hjatm_pu:1165": "saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam // HJm_11.22 //",
  "S03hjatm_pu:1166": "āśvāsya tām iti mṛgīṃ sa jagāda dhīras trātā yathādya hariṇī maraṇān mayeyam /",
  "S03hjatm_pu:1167": "duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim // HJm_11.23 //",
  "S03hjatm_pu:1168_0": "ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād",
  "S03hjatm_pu:1168_1": "vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe /",
  "S03hjatm_pu:1169": "vikośapuṣpās tam athākulākulāḥ kalair alīnāṃ virutair visāribhiḥ /",
  "S03hjatm_pu:1170": "vidhūtaśākhāgrakarā nabhasvatā nivartayāmāsur ivācaladrumāḥ // HJm_11.24 //",
  "S03hjatm_pu:1171": "vimucyamānaṃ suhṛdeva tena tan mṛgeṇa vātāhatalolapallavam /",
  "S03hjatm_pu:1172": "visāricīrīvirutaṃ samantato vanaṃ rurodeva samutsukotsukam // HJm_11.25 //",
  "S03hjatm_pu:1173": "atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca /",
  "S03hjatm_pu:1174": "nivartyatām idānīm /",
  "S03hjatm_pu:1175": "sulabhaviyogāni hi lokasaṃgatāni /",
  "S03hjatm_pu:1176": "suciram api vasantakālaramaṇīyam aravindavanam upāsya himasamayaparimlānapalāśakesarakarṇikam apagatagandham apahāya gacchaty eva prakṛticañcalā śrīḥ /",
  "S03hjatm_pu:1177_0": "avabhāsya ca prāvṛṭkālajaladapaṭāvaguṇṭhitāni digvadhūmukhāni lāsyam iva ca darśayitvā",
  "S03hjatm_pu:1177_1": "viraktā iva veśyāṅganāḥ śaratkālavigalitasalilalaghūn apagatavibhavān kāmukān iva",
  "S03hjatm_pu:1177_2": "parityajanti jaladharān aciraprabhāḥ /",
  "S03hjatm_pu:1178": "kṣaṇadāmukhaviśeṣakaḥ śiśirāṃśur api prabhātasamaye parityajyate sahajayā kāntyā /",
  "S03hjatm_pu:1179": "sarvathā na tat kiṃcij jagati vidyate yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā paripālanīya iti /",
  "S03hjatm_pu:1180": "tac ca mṛgayūthaṃ sthitvā bodhisattvam ā cakṣurviṣayād gacchantam avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma /",
  "S03hjatm_pu:1181_0": "bodhisattvo 'pi ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam",
  "S03hjatm_pu:1181_1": "upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe /",
  "S03hjatm_pu:1182": "te ca tadvadhādhikṛtāḥ puruṣā yūthapatim ādāya rājñe darśayāmāsuḥ /",
  "S03hjatm_pu:1183": "athābhāṣata taṃ rājā hariṇaṃ hariṇekṣaṇaḥ /",
  "S03hjatm_pu:1184": "aparikṣīṇayūthas tvaṃ vada kiṃ svayam āgataḥ // HJm_11.26 //",
  "S03hjatm_pu:1185": "bodhisattva uvāca /",
  "S03hjatm_pu:1186": "garbhiṇī hariṇī deva śaraṇaṃ mām upāgatā /",
  "S03hjatm_pu:1187": "putradarśanakāṅkṣiṇyās tasyā vāre 'ham āgataḥ // HJm_11.27 //",
  "S03hjatm_pu:1188": "putrakaṃ draṣṭum icchantyāḥ pūrayitvā manoratham /",
  "S03hjatm_pu:1189": "eṇyās tasyāḥ paraṃ prīto manye 'haṃ mṛtyum utsavam // HJm_11.28 //",
  "S03hjatm_pu:1190": "hariṇīṃ hariṇaṃ cātra yātum ālokya mṛtyave /",
  "S03hjatm_pu:1191": "yan me samabhavad duḥkhaṃ tad adya na bhaviṣyati // HJm_11.29 //",
  "S03hjatm_pu:1192": "tasmāt pramāpaya nareśvara mām idānīm aurabhrikaiḥ kathaya deva vilambase kim /",
  "S03hjatm_pu:1193": "atyāyatena karuṇākavacena baddhaṃ ceto bhinatti na viṣādaśaro mamedam // HJm_11.30 //",
  "S03hjatm_pu:1194": "atha sa rājā tasya tāṃ parārthapratipattipaṭīyasīm anukampāṃ vicintya vismitamatir upālabdha iva lajjayā bodhisattvam uvāca /",
  "S03hjatm_pu:1195": "sādhu sādhu yūthapate /",
  "S03hjatm_pu:1196": "parārthaniṣpattinibaddhacetā mṛgākṛtis tvaṃ puruṣapradhānaḥ /",
  "S03hjatm_pu:1197": "paropaghātāya nibaddhayatnā vayaṃ khalu vyālamṛgaiḥ samānāḥ // HJm_11.31 //",
  "S03hjatm_pu:1198": "atha bodhisattvo vipratisāravantaṃ rājānam avetya jātaviśrambhamukham ity uvāca /",
  "S03hjatm_pu:1199": "śaraṇam upagataṃ kṛtāparādhaṃ ripum api pāsi kila vyudasya kopam /",
  "S03hjatm_pu:1200": "kathaya katham anāgasāṃ mṛgāṇām upari patanti taveṣavo niśātāḥ // HJm_11.32 //",
  "S03hjatm_pu:1201": "prahṛtaṃ na tvayā yuddhe dviṣaty api parāṅmukhe /",
  "S03hjatm_pu:1202": "nihaṃsi bhayavitrastān hariṇān naśyataḥ katham // HJm_11.33 //",
  "S03hjatm_pu:1203": "jahīhi mṛgayākrīḍām asatsaṃkalpavardhitām /",
  "S03hjatm_pu:1204": "narakāgneḥ sphuraddīpter bhavitrī yeyam āhutiḥ // HJm_11.34 //",
  "S03hjatm_pu:1205": "atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam adhiṣṭhāya proktavān /",
  "S03hjatm_pu:1206": "aho subhāṣitaṃ kriyatāṃ me mohatimirāpanodinī dharmadeśaneti /",
  "S03hjatm_pu:1207": "tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity uvāca /",
  "S03hjatm_pu:1208": "subhāṣitaprītir anunnatiḥ śriyā parārthaniṣpattipaṭīyasī kriyā /",
  "S03hjatm_pu:1209": "guṇeṣv atṛptir guṇavatsu cādaro virūḍham etac caritaṃ mahātmanām // HJm_11.35 //",
  "S03hjatm_pu:1210": "nitāntam āviṣkṛtatuṅgatejasī ubhe manuṣyasya manuṣyalakṣmaṇī /",
  "S03hjatm_pu:1211": "adainyam āpatsv api cittagauravād apatrapā cāryapathaprakāśinī // HJm_11.36 //",
  "S03hjatm_pu:1212": "khalāḥ prakṛtyaiva malīmasāśayā vṛthā pareṣām ayaśaḥsu jāgrati /",
  "S03hjatm_pu:1213": "svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ // HJm_11.37 //",
  "S03hjatm_pu:1214": "nareṣu tulyodayapauruṣeṣv api kriyā na sarvasya paropakāriṇī /",
  "S03hjatm_pu:1215": "parisphurajjyotiṣi nirghane nabhasy agastya evāmbu karoti nirviṣam // HJm_11.38 //",
  "S03hjatm_pu:1216": "vicintyamāno 'pi karoti vismayaṃ visāriṇā saccaritena sajjanaḥ /",
  "S03hjatm_pu:1217": "yadā tu cakṣuḥpatham eti dehināṃ tadāmṛteneva manāṃsi siñcati // HJm_11.39 //",
  "S03hjatm_pu:1218": "yasyāyāmi paropakārasalilasroto na vicchidyate dhīcakṣuś ca viyogi yasya tamasā dvāv eva tau jāgrataḥ /",
  "S03hjatm_pu:1219": "anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām // HJm_11.40 //",
  "S03hjatm_pu:1220": "saṃsāre bhramato mahāndhatamase saṃtiṣṭhamānasya vā sādhoḥ sādhuphale nitāntamahatī dve eva te māṃ prati /",
  "S03hjatm_pu:1221": "yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ // HJm_11.41 //",
  "S03hjatm_pu:1222": "bhujyante svagṛhasthitā iva sukhaṃ yasyārthibhiḥ saṃpadaḥ paṭvī yasya ca dhīs tamaḥprahataye dvāv eva tau prāṇitaḥ /",
  "S03hjatm_pu:1223": "yas tv ātmaṃbharir unnate 'pi vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu // HJm_11.42 //",
  "S03hjatm_pu:1224": "kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
  "S03hjatm_pu:1225": "duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā // HJm_11.43 //",
  "S03hjatm_pu:1226": "mohacchedi subhāṣitaṃ vinayati dravyaṃ vinaiva śramād adravye tu bhavanty api sphuṭapadā vyarthopadeśā giraḥ /",
  "S03hjatm_pu:1227": "karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ // HJm_11.44 //",
  "S03hjatm_pu:1228": "iti guṇāguṇāntaravidā mahārājena satpathāśrayiṇā bhavitavyam iti /",
  "S03hjatm_pu:1229": "atha sa rājā dharmakathāmṛtāsvādaprīṇitamanā dattamṛgābhayaḥ sabahumānam iti bodhisattvaṃ praśaśaṃsa /",
  "S03hjatm_pu:1230": "utpāde sati loka eṣa maraṇavyādhiśramair bādhyate tṛṣṇātantunibandhanasya jagato bhūyas ta evādhayaḥ /",
  "S03hjatm_pu:1231": "ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo 'pi naḥ // HJm_11.45 //",
  "S03hjatm_pu:1232": "atha bodhisattvaḥ siṃhāsanād avatīrya rājānam āpapracche /",
  "S03hjatm_pu:1233": "mayā vinā nṛvara viṣaṇṇamānasaṃ samākulaṃ hariṇakulaṃ bhaviṣyati /",
  "S03hjatm_pu:1234": "akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam // HJm_11.46 //",
  "S03hjatm_pu:1235": "tataḥ sa yūthapatiḥ kṣitipālānumatas tad eva vanam ājagāma /",
  "S03hjatm_pu:1236": "atha yūthapatiṃ vilokya dūrān muditaṃ tan mṛgayūtham utsukākṣam /",
  "S03hjatm_pu:1237": "daśanāgragṛhītaśaṣpadarbhaṃ tvaritaṃ pratyudiyāya baddhapaṅkti // HJm_11.47 //",
  "S03hjatm_pu:1238": "vinimīlitalocaneva yāsīd dhariṇī yūthapatau gate vanāntāt /",
  "S03hjatm_pu:1239": "samupeyuṣi saiva tatra dhīre punar unmīlitalocaneva jātā // HJm_11.48 //",
  "S03hjatm_pu:1240": "āgamya sātha hariṇī hariṇapradhānam itthaṃ jagāda muditā calitāyatākṣī /",
  "S03hjatm_pu:1241": "prahlādayan mama manaḥ śiśur eṣa dāve saṃkrīḍate hariṇanātha tava prasādāt // HJm_11.49 //",
  "S03hjatm_pu:1242": "bodhisattvo 'pi ca tan mṛgayūthadvayam āśvāsya parāṃ prītim upajagāma /",
  "S03hjatm_pu:1243": "tad evaṃ parahitaparāyaṇaḥ sa bhagavāṃs tiryagbhūto 'py āsīd iti vincintya tadupāropitaprasādā bhavata yūyam iti //",
  "S03hjatm_pu:1244": "// mṛgajātakaṃ prathamam //",
  "S03hjatm_pu:1245": "__________________________________________________________________________",
  "S03hjatm_pu:1246": "12. Mayūra",
  "S03hjatm_pu:1247": "śīlaṃ paripālayatā trātāḥ sattvā mayūrabhūtena /",
  "S03hjatm_pu:1248": "prāṇabhayād yena purā kas tatra na ropayed bhaktim // HJm_12.1 //",
  "S03hjatm_pu:1249": "tadyathānuśrūyate",
  "S03hjatm_pu:1250_0": "surabhikamalavanacchannamahāvimalasalilena prahlāditasiddhajanamānasena mānasena",
  "S03hjatm_pu:1250_1": "mahāsarasā sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane",
  "S03hjatm_pu:1250_2": "prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe",
  "S03hjatm_pu:1250_3": "kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale",
  "S03hjatm_pu:1250_4": "kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare",
  "S03hjatm_pu:1250_5": "himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo",
  "S03hjatm_pu:1250_6": "vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ",
  "S03hjatm_pu:1250_7": "suvarṇāvabhāso nāma bodhisattvo mayūrādhipatir babhūva /",
  "S03hjatm_pu:1251": "mayūravaram utpādya taṃ vicitratanūruham /",
  "S03hjatm_pu:1252": "vismitā iva paśyanto babhūvuḥ karmaśilpinaḥ // HJm_12.2 //",
  "S03hjatm_pu:1253": "meghārambhe jātanṛtyānurāgaṃ paśyantīnāṃ taṃ mayūrādhirājam /",
  "S03hjatm_pu:1254": "stokoddyotā hrīmatīnām ivāsan mandā vidyullāsikānāṃ vilāsāḥ // HJm_12.3 //",
  "S03hjatm_pu:1255": "mṛdaṅgavad dhvānini vārinirjhare dvirephavīṇāsu kalasvanāsu ca /",
  "S03hjatm_pu:1256": "latāvanāntargṛhake manohare nanarta citraṃ sa mayūralāsakaḥ // HJm_12.4 //",
  "S03hjatm_pu:1257": "parisphuraccandrakaratnamaṇḍalas taṭāntam āruhya yadā nanarta saḥ /",
  "S03hjatm_pu:1258": "samīraṇādhūtavano himācalas tadā vibhāti sma kirīṭavān iva // HJm_12.5 //",
  "S03hjatm_pu:1259": "kāntaṃ vitanvati kalāpam anaṅgavadhvā citre viśeṣaka ivālikhite dharitryām /",
  "S03hjatm_pu:1260": "tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ // HJm_12.6 //",
  "S03hjatm_pu:1261": "āpāṇḍumeghapaṭalāvṛtadiṅmukhānte muktāmalāmbhasi śaratsamaye 'bhyupete /",
  "S03hjatm_pu:1262": "yasyāṃ sa candrakamaṇīn asṛjat kalāpī bhūr indranīlaśakalair iva sā babhāse // HJm_12.7 //",
  "S03hjatm_pu:1263": "kānte viceruṣi śanair apulākapakṣe yūthānuyātagamane kuśalaikapakṣe /",
  "S03hjatm_pu:1264": "tasmin mahīdharavarasya mayūrarāja indrāyudhaiḥ śabaliteva mahī rarāja // HJm_12.8 //",
  "S03hjatm_pu:1265_0": "atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu",
  "S03hjatm_pu:1265_1": "kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv",
  "S03hjatm_pu:1265_2": "indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu",
  "S03hjatm_pu:1265_3": "sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu",
  "S03hjatm_pu:1265_4": "nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu",
  "S03hjatm_pu:1265_5": "candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu",
  "S03hjatm_pu:1265_6": "kaluṣasalilavasanapidhīyamānavipulapulinajaghanāsu mattāsv iva prāgalbhyam upagatāsu",
  "S03hjatm_pu:1265_7": "saridaṅganāsu sabāṣpaproṣitabhartṛkājananayanāvalokyamāneṣu meghadhvanipramuditeṣu",
  "S03hjatm_pu:1265_8": "vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu",
  "S03hjatm_pu:1265_9": "tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ",
  "S03hjatm_pu:1265_10": "śrutihṛdayahāriṇīṃ kekāṃ vimuñcan nabhaḥśobhārtham ivotpatya vārāṇasīsamīpena prāgāt /",
  "S03hjatm_pu:1266": "tasyāṃ ca puri brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā nāma tasya rājño devī papraccha /",
  "S03hjatm_pu:1267": "vada kasya dhvanir ayaṃ tāras tārādhipānana /",
  "S03hjatm_pu:1268": "yena pratāryamāṇena mama prahlāditaṃ manaḥ // HJm_12.9 //",
  "S03hjatm_pu:1269_0": "rājovaca / devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa",
  "S03hjatm_pu:1269_1": "nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya svaraḥ /",
  "S03hjatm_pu:1270": "punaḥ sakutūhalā devy uvāca /",
  "S03hjatm_pu:1271": "kutaḥ punar asau mayūrādhipatir devasya śrutipatham āgata iti / rājovāca /",
  "S03hjatm_pu:1272": "puruṣāṇāṃ tiraścāṃ vā guṇā eva prakāśakāḥ /",
  "S03hjatm_pu:1273": "bhinnāndhakāranivahā maṇīnām iva raśmayaḥ // HJm_12.10 //",
  "S03hjatm_pu:1274": "mayūrākṛtim āsthāya ko 'pi kenāpi hetunā /",
  "S03hjatm_pu:1275": "nayanotsavabhūto 'sau sthito gaurīguror vane // HJm_12.11 //",
  "S03hjatm_pu:1276": "śikhiyūthādhipatinā tenālaṃkṛtagahvaraḥ /",
  "S03hjatm_pu:1277": "nāthavantam ivātmānaṃ manyate tuhinācalaḥ // HJm_12.12 //",
  "S03hjatm_pu:1278": "garjitena prayacchantaḥ sādhuvādam ivāmbudāḥ /",
  "S03hjatm_pu:1279": "baddhanṛttaṃ tam īkṣante sphuradbhis taḍidīkṣaṇaiḥ // HJm_12.13 //",
  "S03hjatm_pu:1280": "ghanasamayanāṭakādāv āhūtā barhisūtradhāreṇa /",
  "S03hjatm_pu:1281": "sahasā taḍid ātmānaṃ darśayati naṭīva savilāsam // HJm_12.14 //",
  "S03hjatm_pu:1282": "athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair vilāsais taṃ rājānaṃ vaśīkṛtyovāca /",
  "S03hjatm_pu:1283": "deva kriyatāṃ yatnas tasya mayūrādhipater grahaṇāya /",
  "S03hjatm_pu:1284": "krīḍanako 'smākam antaḥpure bhaviṣyati /",
  "S03hjatm_pu:1285": "antaḥpuramadhyagatasphuṭacandrakadhāriṇā mayūreṇa /",
  "S03hjatm_pu:1286": "vividhamaṇikarṇapūreva tena no gṛhamahī bhavatu // HJm_12.15 //",
  "S03hjatm_pu:1287": "rājovāca / devi na kilāsau śakyate grahītum / devy uvāca /",
  "S03hjatm_pu:1288": "sṛjataḥ surabhīn madāmbubindūn balino 'pi dviradān vaśaṃ nayanti /",
  "S03hjatm_pu:1289": "puruṣāḥ paṭuvīryabuddhyupāyāḥ kim uta svalpabalodayān vihaṅgān // HJm_12.16 //",
  "S03hjatm_pu:1290": "hriyate baḍiśena vārimadhyāt pṛthuromā nayanādhvanaś cyuto 'pi /",
  "S03hjatm_pu:1291": "kim upāyavatām asādhyam asti vyavasāye hi sati kriyāḥ phalanti // HJm_12.17 //",
  "S03hjatm_pu:1292": "bhavato 'sti matir viśeṣapaṭvī bahavaḥ santi vipaścitaḥ sahāyāḥ /",
  "S03hjatm_pu:1293": "saphalīkriyate na cen mamecchā bhavatā snehaparāṅmukho 'si nūnam // HJm_12.18 //",
  "S03hjatm_pu:1294": "śāvān kulāyakagatān paripātukāmā nadyāḥ pragṛhya tanupakṣapuṭena toyam /",
  "S03hjatm_pu:1295": "dāvānalaṃ kila siṣeca muhuḥ kapotī snigdho jano na khalu cintayati svapīḍām // HJm_12.19 //",
  "S03hjatm_pu:1296": "atha sa rājā mā devi krodhaṃ kārṣīr akāryam api tvadarthe kuryām /",
  "S03hjatm_pu:1297": "ataḥ karomy ahaṃ tadgrahaṇāya yatnam ity uvāca /",
  "S03hjatm_pu:1298": "vilāsinīnāṃ madanānukarṣiṇā vilāsapāśena nibaddhamānasaḥ /",
  "S03hjatm_pu:1299": "śubhāśubhānveṣaṇasuptacetanaḥ prayāty anighno 'pi hi nighnatāṃ janaḥ // HJm_12.20 //",
  "S03hjatm_pu:1300": "amartyatejo'vayavān avāpya yā tilottameti prathitā surāṅganā /",
  "S03hjatm_pu:1301": "trilokanātho 'pi tayātmaśobhayā caturmukhatvaṃ gamitas trilocanaḥ // HJm_12.21 //",
  "S03hjatm_pu:1302": "taponidhiṃ gādhisutaṃ tapovane mahādhiyaṃ menakayā hṛtendriyam /",
  "S03hjatm_pu:1303": "avajñayākṛṣya mṛṇālakārmukaṃ śareṇa vivyādha hasan manobhavaḥ // HJm_12.22 //",
  "S03hjatm_pu:1304": "yad edhate lāghavahetur arthitā patanti yan mūrdhni nikārapāṃsavaḥ /",
  "S03hjatm_pu:1305": "spṛśanty adhikṣepaśarāś ca yan manas tad aṅganābhiḥ kriyate śarīriṇām // HJm_12.23 //",
  "S03hjatm_pu:1306": "ābadhya vyavasāyavarma purato vinyasya tṛṣṇācamūm āropya prasabhaṃ nitāntakaṭhinaṃ nirvrīḍatākārmukam /",
  "S03hjatm_pu:1307": "arthitvāhavamadhyam etya vivaśāḥ sīmantinībhiḥ kṛtā nīcebhyo 'pi sahanta eva puruṣā bhrūbhaṅgabāṇavraṇam // HJm_12.24 //",
  "S03hjatm_pu:1308": "atha sa rājā śākunikān āhūyāvocat /",
  "S03hjatm_pu:1309": "asti suvarṇāvabhāso nāma himavati mayūrādhipatis taṃ bhavantaḥ śīghram ānayantu /",
  "S03hjatm_pu:1310": "na ced āneṣyatha tataḥ sarvān eva bhavatas tīkṣṇena daṇḍenāntakasakāśaṃ praheṣyāmīti /",
  "S03hjatm_pu:1311": "te ca maraṇabhītās tatheti pratiśrutya kaṃcin nipuṇataraṃ śākunikam abhyarthya visarjayāmāsuḥ /",
  "S03hjatm_pu:1312": "sa ca śākunikaḥ krameṇa himācalam āgamya vijñāya tasya mayūrādhipater gocarabhūmiṃ viracayya pāśān ekānte 'vatasthe /",
  "S03hjatm_pu:1313": "prāleyādres tuṅgasānor upaghne nyastaṃ yad yat tena śākuntikena /",
  "S03hjatm_pu:1314": "tenātyarthaṃ barhiṇā dṛṣṭamātraṃ tat tad dūrāc cicchide pāśajālam // HJm_12.25 //",
  "S03hjatm_pu:1315": "atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa evam ūcuḥ /",
  "S03hjatm_pu:1316": "dṛṣṭyānena śrīmatā puṇyadhāmnā chinnāḥ pāśā gāḍhabandhā yatheme /",
  "S03hjatm_pu:1317": "sādhor asya prāptabodhes tathaiva prajñāśastraṃ chetsyati kleśapāśān // HJm_12.26 //",
  "S03hjatm_pu:1318": "atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye tāṃ krūrāṃ rājājñām ākhyāyābravīt /",
  "S03hjatm_pu:1319": "prāṇavicchedabhītānāṃ śaraṇya śaraṇārthinām /",
  "S03hjatm_pu:1320": "śvetāpāṅgapate bhūyās tvam eva śaraṇaṃ hi naḥ // HJm_12.27 //",
  "S03hjatm_pu:1321": "dṛṣṭyā cchinnās tvayā pāśāḥ śaṅkhacchedasitāntayā /",
  "S03hjatm_pu:1322": "sa tvam īdṛkprabhāvaḥ san katham asmān na pāsyasi // HJm_12.28 //",
  "S03hjatm_pu:1323": "tam ālokayato dīnaṃ magnaṃ bandhum ivāpadi /",
  "S03hjatm_pu:1324": "āpupūre manas tasya duḥkhena karuṇātmanaḥ // HJm_12.29 //",
  "S03hjatm_pu:1325": "na trāsyate kathaṃ sattvān dhīro 'yaṃ vyasanād iti /",
  "S03hjatm_pu:1326": "śīlapāramitā tasmin niḥsaṃdigdheva tasthuṣī // HJm_12.30 //",
  "S03hjatm_pu:1327": "māṃ cen na saṃtyajasi bodhim avāptukāma etān mayūravara pāhi narendradaṇḍāt /",
  "S03hjatm_pu:1328": "taṃ śīlapāramitayā janitaprasādam itthaṃ kṛpā śikhinam uktavatīva sādhvī // HJm_12.31 //",
  "S03hjatm_pu:1329": "atha bodhisattvas tān maraṇabhītān prati duḥkhāyamāna īdṛśam acintayat /",
  "S03hjatm_pu:1330": "madhurasvaraḥ surucirāṅgaruho yadi nābhaviṣyam aham atra vane /",
  "S03hjatm_pu:1331": "na nareśvarād akaruṇaprakṛter bhayam āgamiṣyad iti śākunikān // HJm_12.32 //",
  "S03hjatm_pu:1332": "iti mannimittam ayam ārtamanā vyasanaṃ na yāvad upayāti janaḥ /",
  "S03hjatm_pu:1333": "paricoditaḥ kṣitibhujā maraṇāt paripālayāmi khalu tāvad imam // HJm_12.33 //",
  "S03hjatm_pu:1334": "akāraṇe vā sati vāpi kāraṇe sametya yan nāma paro vinaśyati /",
  "S03hjatm_pu:1335": "anekadhigvādaśarakṣatātmanā kim īdṛśā tasya janasya janmanā // HJm_12.34 //",
  "S03hjatm_pu:1336": "iti bodhisattvaś cintayitvā tam uvāca /",
  "S03hjatm_pu:1337": "gacchatu bhavān agratas tasmai rājñe nivedayituṃ mamāgamanam iti /",
  "S03hjatm_pu:1338": "atha sa śākunikaḥ pramuditamanās tvaritam āgamya nyavedayad idānīm evāsmadanukampayā deva sa mayūrādhipatir āgacchatīti /",
  "S03hjatm_pu:1339": "tataḥ sa rājā saha devyā paurajanena ca kutūhalavaśāt tadāgamanapratīkṣī punaḥ punar antarīkṣam ālokayāmāsa /",
  "S03hjatm_pu:1340": "so 'pi ca mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya prakṛtimadhurayā kekayā sakalaṃ vārāṇasījanam ānandayāmāsa /",
  "S03hjatm_pu:1341_0": "tatas tasya tāṃ kekām ākarṇya niyamena sa mayūrādhipatir āgacchatīti vicintya pramuditamanaso",
  "S03hjatm_pu:1341_1": "nūpuravirāvasaṃtrāsitakapotapālīnilīnapārāvatamithunāḥ drutataragamanavigalitakarṇāvataṃsakāḥ",
  "S03hjatm_pu:1341_2": "kāścid anavasitaviśeṣakāṅkitalalāṭamadhyāḥ sindūrābhitāmrāṅgulayo drutagamanavighnakāriṇe",
  "S03hjatm_pu:1341_3": "gurunitambabharāyātyasūyantyaḥ kiṃcid gatvā cāparā gurujanāvalokanavrīḍitāḥ punas",
  "S03hjatm_pu:1341_4": "tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś",
  "S03hjatm_pu:1341_5": "ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ",
  "S03hjatm_pu:1341_6": "karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny",
  "S03hjatm_pu:1341_7": "āruruhur aparāś ca striyo vātāyanāny abhijagmuḥ /",
  "S03hjatm_pu:1342": "atha jālagavākṣavartinīnām abalānāṃ vadanair viśālanetraiḥ /",
  "S03hjatm_pu:1343": "śikhidarśanajātasaṃbhramāṇāṃ bahucandreva bhṛśaṃ purī rarāja // HJm_12.35 //",
  "S03hjatm_pu:1344": "kautūhalād anilavellitakākapakṣā raṃhasvino hariṇaśāvamanoharākṣāḥ /",
  "S03hjatm_pu:1345": "ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ // HJm_12.36 //",
  "S03hjatm_pu:1346": "krīḍāṃ vihāya ca manoharakandukotthāṃ svedāvabaddhakaṇacārulalāṭadeśāḥ /",
  "S03hjatm_pu:1347": "kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ // HJm_12.37 //",
  "S03hjatm_pu:1348": "ayam ayam iti barhī darśanapronnatābhiḥ sphuṭanakhamaṇibhābhiḥ padmapattrāruṇābhiḥ /",
  "S03hjatm_pu:1349": "smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat // HJm_12.38 //",
  "S03hjatm_pu:1350": "kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya rājño bhavanāntarālam alaṃkurvan sa mayūrarājo nipapāta /",
  "S03hjatm_pu:1351": "yugapad atha janānāṃ vidrumākāratuṇḍe śikhini gurukalāpe dṛṣṭayas tatra petuḥ /",
  "S03hjatm_pu:1352": "dadati dhanam udāre kṣipram āśāḥ samantād abhilaṣitaphalānām arthināṃ dātarīva // HJm_12.39 //",
  "S03hjatm_pu:1353": "rājā ca rājamahiṣī ca mayūrarājam ālokya taṃ tutuṣatuḥ samavāpya kāmam /",
  "S03hjatm_pu:1354": "lokasya durlabham avāpya hi vastu kiṃcit khinnaṃ pramodamudam udvahatīva cetaḥ // HJm_12.40 //",
  "S03hjatm_pu:1355": "tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād āsanam adhyatiṣṭhat /",
  "S03hjatm_pu:1356": "atha bodhisattvo madhuragambhīreṇa svareṇa taṃ rājānam ity ābabhāṣe /",
  "S03hjatm_pu:1357": "jitvendriyāṇi balavanti balena buddher yuñjan muhuḥ praṇayināṃ praṇayaṃ phalena /",
  "S03hjatm_pu:1358": "etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena // HJm_12.41 //",
  "S03hjatm_pu:1359": "tava dharmamayāḥ kaccid edhante dharmasetavaḥ /",
  "S03hjatm_pu:1360": "agādhaṃ duḥkhajaladhiṃ yān ālambyottariṣyasi // HJm_12.42 //",
  "S03hjatm_pu:1361": "randhrāvalokibhiḥ krūrair durgṛhītair ivāhibhiḥ /",
  "S03hjatm_pu:1362": "kaccid dṛṣṭamahādoṣair viṣayair nātibādhyase // HJm_12.43 //",
  "S03hjatm_pu:1363": "bhṛtyeṣu ca vinīteṣu kalatreṣu suteṣu ca /",
  "S03hjatm_pu:1364": "kaccit te kuśalaṃ rājan dehe cātra yaśonidhau // HJm_12.44 //",
  "S03hjatm_pu:1365": "rājovāca /",
  "S03hjatm_pu:1366": "bhavaty akuśalaṃ tāvan mayūrādhipa dehinām /",
  "S03hjatm_pu:1367": "parārthapaṭunā yāvat saṃgamo na bhavādṛśā // HJm_12.45 //",
  "S03hjatm_pu:1368": "saṃcaranmurajameghanisvanaṃ nartakītaḍidalaṃkṛtāntaram /",
  "S03hjatm_pu:1369": "tvām avāpya śikhirāja mandiraṃ vārivāhasamayāyate mama // HJm_12.46 //",
  "S03hjatm_pu:1370": "kāntāmukhasya tilako nabhasaḥ śaśāṅkaḥ svacchaprabhasya maṇir ābharaṇasya śuddhaḥ /",
  "S03hjatm_pu:1371": "jātaś cirābhilaṣito 'sya mayūranātha madveśmanaś ca mahatas tvam alaṃkariṣṇuḥ // HJm_12.47 //",
  "S03hjatm_pu:1372_0": "ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe",
  "S03hjatm_pu:1372_1": "vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ",
  "S03hjatm_pu:1372_2": "mayūrādhipataye mṛdu śayanīyam ādideśa /",
  "S03hjatm_pu:1373": "divase divase ca paripākasurabhimṛdūni phalāni prāyacchat /",
  "S03hjatm_pu:1374_0": "atha kadācit kāle gacchati sa rājā kiṃcit karaṇīyam uddiśya bodhisattvam anupamāyā",
  "S03hjatm_pu:1374_1": "devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi",
  "S03hjatm_pu:1374_2": "vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ",
  "S03hjatm_pu:1374_3": "tvaritarathacaraṇadhvanisaṃtrāsarasitacakravākamithunaparityajyamānasitapulinās tās",
  "S03hjatm_pu:1374_4": "tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi",
  "S03hjatm_pu:1374_5": "paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno",
  "S03hjatm_pu:1374_6": "'tikramya kiṃcid deśāntaraṃ jagāma /",
  "S03hjatm_pu:1375": "sātha kṣitīśamahiṣī mahiṣīviṣāṇadhūmrālakākulamukhī paripāṇḍurāṅgī /",
  "S03hjatm_pu:1376": "vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha // HJm_12.48 //",
  "S03hjatm_pu:1377": "dṛṣṭvā ca tāṃ sunayanāṃ nayanābhirāmāṃ bhitteḥ samīpam agamad viṭapuṅgavo 'sau /",
  "S03hjatm_pu:1378": "pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre // HJm_12.49 //",
  "S03hjatm_pu:1379": "ādāya tat kuvalayaṃ vikasatpalāśam āghrāya mūrdhni ca niveśya sa jṛmbhamāṇaḥ /",
  "S03hjatm_pu:1380": "astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe // HJm_12.50 //",
  "S03hjatm_pu:1381": "gatvā tataḥ sa gaṇikābhavanaṃ vilāsī gāḍhaṃ vitānahṛdayaḥ śayane niviśya /",
  "S03hjatm_pu:1382": "niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ // HJm_12.51 //",
  "S03hjatm_pu:1383": "ūce viṭo gaṇikayā parihāsapūrvaṃ paśyāmi śūnyam iva sāṃpratam āryaputram /",
  "S03hjatm_pu:1384": "dhūrtas tataḥ sa nijagāda nigūḍhabhāvo dyūte jito 'ham iti tena vitānatā me // HJm_12.52 //",
  "S03hjatm_pu:1385": "atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi kasmaicit suhṛde taṃ vṛttāntam āvedayāmāsa /",
  "S03hjatm_pu:1386": "śrūyatāṃ vayasya hyo mayā yad anubhūtam iti /",
  "S03hjatm_pu:1387": "yeyaṃ rājño 'gramahiṣī nimeṣamātreṇa mānuṣīti loke varṇyate salīlam ālokayantyā karṇād ādāya /",
  "S03hjatm_pu:1388": "vātāyanaṃ samavalambya vilāsavatyā hāsasphuraddaśanaratnamayūkhabhāsā /",
  "S03hjatm_pu:1389": "nāmnā tayānupamayotpalam utpalākṣyā rūpeṇa cānupamayopari me vimuktam // HJm_12.53 //",
  "S03hjatm_pu:1390": "sā vātayānamukhasaṃgatacandravaktrā candraprabhāṃ daśanaratnarucā harantī /",
  "S03hjatm_pu:1391": "bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī // HJm_12.54 //",
  "S03hjatm_pu:1392": "tac cintyatāṃ tāvat saṃgamopāya iti /",
  "S03hjatm_pu:1393": "atha suhṛd vihasyovāca /",
  "S03hjatm_pu:1394": "kadācit kākatālīyam idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim apy ālokayantyāḥ /",
  "S03hjatm_pu:1395": "svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam āgamyātmānaṃ hāsyavastu kārṣīt /",
  "S03hjatm_pu:1396": "tat parityajyatām ayam asadvikalpaḥ /",
  "S03hjatm_pu:1397": "yady api ca kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam utkaṇṭhā /",
  "S03hjatm_pu:1398": "durlabhakāminījanasamāgamopāyacintā hi puruṣasya mahatīm aratim utpādayati /",
  "S03hjatm_pu:1399": "nidrām apaharaty aṅgāni durbalayati bhojanarucim apāsyati /",
  "S03hjatm_pu:1400": "hitavādinām api suhṛdām upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati ramyāṇy api dveṣṭi /",
  "S03hjatm_pu:1401": "sajjanaguṇakathābhyasūyinī sarvathā pratisaṃkhyānabaleneyam abhāvaṃ śakyate netum iti /",
  "S03hjatm_pu:1402": "viṭa uvāca /",
  "S03hjatm_pu:1403": "anekadehalīlaṅghanā jaghanasaṃparkaniṣṇātabuddhayo mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti /",
  "S03hjatm_pu:1404": "śrūyatāṃ vayasya /",
  "S03hjatm_pu:1405": "śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ sakāmaṃ hṛdayam āviṣkurvantīti /",
  "S03hjatm_pu:1406": "kim atra saṃdehena /",
  "S03hjatm_pu:1407": "suhṛd uvāca /",
  "S03hjatm_pu:1408": "yady evaṃ khagapatir iva prākāram api laṅghayitvā bhavān nṛpatibhavanaṃ rātrau praviśet /",
  "S03hjatm_pu:1409": "kiṃ nv akṛtasaṃketā tatrabhavatī rājamahiṣī pratibodhyamānā tvayā /",
  "S03hjatm_pu:1410": "vinītanidrākulalocanotpalā pravepitāṅgī jaghanacyutāmbarā /",
  "S03hjatm_pu:1411": "sasādhvasā ko 'yam iti prabhāṣiṇī bhaviṣyati vyāghrabhayān mṛgīva sā // HJm_12.55 //",
  "S03hjatm_pu:1412": "tataḥ parijanakolāhalaprabuddhakāñcukīye rājakule nāyatikṣamam etat karma paśyāmi /",
  "S03hjatm_pu:1413_0": "evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva",
  "S03hjatm_pu:1413_1": "vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena",
  "S03hjatm_pu:1413_2": "karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā",
  "S03hjatm_pu:1413_3": "payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā",
  "S03hjatm_pu:1413_4": "viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam",
  "S03hjatm_pu:1413_5": "uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā",
  "S03hjatm_pu:1413_6": "madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ",
  "S03hjatm_pu:1413_7": "karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā",
  "S03hjatm_pu:1413_8": "vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā",
  "S03hjatm_pu:1413_9": "kuśalaśilpighaṭiteva kanakapratimā dūtī /",
  "S03hjatm_pu:1414": "samāgamyābhivādya ca tad viṭadvayam upaviśya vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe /",
  "S03hjatm_pu:1415": "puṣpāyudhapratinidhe bhavanāntagāmī dṛṣṭo yadānupamayāsi narendrapatnyā /",
  "S03hjatm_pu:1416": "sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte // HJm_12.56 //",
  "S03hjatm_pu:1417": "tanutaram amṛṇālapaṅkapāṇḍu cyutadhṛti sāṃpratam aṅgam udvahantyāḥ /",
  "S03hjatm_pu:1418": "manasi manasijaḥ śarān aśeṣān aviratam asyati me vayasya sakhyāḥ // HJm_12.57 //",
  "S03hjatm_pu:1419": "kusumaśayanam ūṣmaṇāṅgajena pratidivasaṃ vitapaty anaṅgatanvī /",
  "S03hjatm_pu:1420": "upavanam api cāru vīkṣamāṇā na ca ramate hariṇīva yūthamuktā // HJm_12.58 //",
  "S03hjatm_pu:1421": "iti kusumadhanuḥśarāhatāṅgīm avirataniśvasitasphuratkapolām /",
  "S03hjatm_pu:1422": "avanamitamukhīṃ hriyā sugātrāṃ ramaya sakhīṃ vacasāpi tāvad adya // HJm_12.59 //",
  "S03hjatm_pu:1423": "athāvasitavacanāyāṃ tasyāṃ dūtyāṃ sa tasya vayasyo vihasyāvocat /",
  "S03hjatm_pu:1424": "avaśyam eva sphuṭitasahakāramañjarīko vasantasamayaḥ kokilayā saha yujyate /",
  "S03hjatm_pu:1425": "siddhās te manorathā iti /",
  "S03hjatm_pu:1426": "viṭa uvāca /",
  "S03hjatm_pu:1427": "sarvathā kṛtārtho 'smi sakhi kathyatāṃ tāvat katamasmin pradeśe kasyāṃ vā velāyāṃ mayānupamā draṣṭavyeti /",
  "S03hjatm_pu:1428": "dūty uvāca /",
  "S03hjatm_pu:1429_0": "kiṃcid āsanne prasuptajane niśīthe yo 'sau bahiḥprākārasamīparohī nyagrodhas tam",
  "S03hjatm_pu:1429_1": "adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya",
  "S03hjatm_pu:1429_2": "vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā",
  "S03hjatm_pu:1429_3": "ciram ātmānaṃ vinodayantī samabhigamanīyeti /",
  "S03hjatm_pu:1430": "viṭa uvāca /",
  "S03hjatm_pu:1431": "sakhi madvacanād evam anupamā vaktavyā /",
  "S03hjatm_pu:1432": "upari mamotpalam asitaṃ karṇād ādāya yat tvayā muktam /",
  "S03hjatm_pu:1433": "jīvitam iva tad dayitaṃ mlānam api na saṃtyajāmy etat // HJm_12.60 //",
  "S03hjatm_pu:1434_0": "tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu",
  "S03hjatm_pu:1434_1": "pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu",
  "S03hjatm_pu:1434_2": "gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya",
  "S03hjatm_pu:1434_3": "purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro",
  "S03hjatm_pu:1434_4": "vāmakakṣāvalambitaniśitakaravālaḥ saha tena suhṛdā pratyāsanne 'rdharātre samupagamya",
  "S03hjatm_pu:1434_5": "dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat /",
  "S03hjatm_pu:1435": "atha tam āgacchantam ālokya gṛhītasaviśeṣamaṇḍanānupamā cintayāmāsa /",
  "S03hjatm_pu:1436": "niyatam avatarann ayam anayā vaṭaśākhayānena mayūreṇa dṛṣṭaḥ /",
  "S03hjatm_pu:1437": "kadācid ayam imaṃ vṛttāntam āgatāya rājñe nivedayed iti /",
  "S03hjatm_pu:1438": "tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya /",
  "S03hjatm_pu:1439": "śikhine viṣasaṃpṛktam āhāram udakaṃ ca sā /",
  "S03hjatm_pu:1440": "dadāv asvavaśībhūtā rāgeṇa ca bhayena ca // HJm_12.61 //",
  "S03hjatm_pu:1441": "apetakaulīnabhayaḥ sukhāśayā vimohitaḥ puṇyasapatnabhūtayā /",
  "S03hjatm_pu:1442": "anātmavān kiṃ na karoty asāṃprataṃ gatatrapo rāgaparāyaṇo janaḥ // HJm_12.62 //",
  "S03hjatm_pu:1443": "sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa saha saṃgamam abhilaṣantyā jātaśaṅkayā mahyaṃ viṣaṃ dattaṃ /",
  "S03hjatm_pu:1444": "tad idam atra prāptakālam /",
  "S03hjatm_pu:1445": "etau strīpuṃsau jātarāgāndhabuddhī yāvad vādhūkyaṃ sāṃprataṃ nopayātaḥ /",
  "S03hjatm_pu:1446": "dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye // HJm_12.63 //",
  "S03hjatm_pu:1447": "iti vicintya sa mahātmā taṃ viṭam ājuhāva /",
  "S03hjatm_pu:1448": "mahātmann ihopaviśya matsaṃkathayā vinodyātmānaṃ yathābhipretam anuṣṭhāsyasīti /",
  "S03hjatm_pu:1449": "sa ca viṭaḥ kutūhalavaśād upagamya mayūrādhipatisamīpe samupaviveśa /",
  "S03hjatm_pu:1450": "sāpi ca rājñī kiṃcit tam ālokya sasādhvasā tūṣṇīm evāvatasthe /",
  "S03hjatm_pu:1451": "tato bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot /",
  "S03hjatm_pu:1452": "aho hāsyajyotsnāparicayamanojño mukhaśaśī salīlaprasthānaṃ stanayugalam ucchrāyi subhagam /",
  "S03hjatm_pu:1453": "narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati // HJm_12.64 //",
  "S03hjatm_pu:1454": "nirundhānā hastaṃ mama rahasi nīvīśithilinaṃ bhaviṣyaty evaṃ sā prathamataralajjānatamukhī /",
  "S03hjatm_pu:1455": "iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati // HJm_12.65 //",
  "S03hjatm_pu:1456": "āgacchet punar adya sā gurubhayāt tasyāḥ kuto 'bhyāgamaḥ śarvaryām athavāham eva cakitaṃ gacchāmi supte jane /",
  "S03hjatm_pu:1457": "dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ // HJm_12.66 //",
  "S03hjatm_pu:1458": "saṃkalpāt",
  "S03hjatm_pu:1459": "prabhavaty anaṅgadahanas tāpas tato jāyate saṃtāpād aratiḥ smṛteḥ pramathanī smṛtyā vinā hrīḥ kutaḥ /",
  "S03hjatm_pu:1460": "hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī // HJm_12.67 //",
  "S03hjatm_pu:1461": "akṣāṇāṃ vaśam āgataḥ sukham iti vyāmohitaś cintayā kāmārtaḥ parayoṣite spṛhayati vrīḍāvihīno janaḥ /",
  "S03hjatm_pu:1462": "śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ // HJm_12.68 //",
  "S03hjatm_pu:1463": "iti paradārāsaṅgaṃ bahudoṣam avetya dhairyam ālambya /",
  "S03hjatm_pu:1464": "bhaginīsaṃjñāṃ kṛtvā tasmāt prājño nivarteta // HJm_12.69 //",
  "S03hjatm_pu:1465": "tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ cāpareṣāṃ",
  "S03hjatm_pu:1466_0": "rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam",
  "S03hjatm_pu:1466_1": "ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ",
  "S03hjatm_pu:1466_2": "narakam icchanty amedhasaḥ patitum ity aho mahad etad ajñānam /",
  "S03hjatm_pu:1467": "athāsau viṭas tena mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa uvāca /",
  "S03hjatm_pu:1468": "aho tvad enāṃ narakopavarṇanāṃ prakāmam ākarṇya muhur bhayaṃkarīm /",
  "S03hjatm_pu:1469": "udarciṣaṃ nārakajātavedasaṃ vilokayāmīva samutthitadhvanim // HJm_12.70 //",
  "S03hjatm_pu:1470": "tad adyārabhya rāgāndhajanacittāpahāriṇe /",
  "S03hjatm_pu:1471": "namo 'stu paradārāya sugatidvārarodhine // HJm_12.71 //",
  "S03hjatm_pu:1472": "śubhāśubhapathākhyānavyaktīkṛtaviniścayaḥ /",
  "S03hjatm_pu:1473": "ācāryam iva paśyāmi bhavantam anuśāsakam // HJm_12.72 //",
  "S03hjatm_pu:1474": "imāṃ ca rājamahiṣīm akhaṇḍitapativratām /",
  "S03hjatm_pu:1475": "apetarāgatimiro manye 'haṃ bhaginīm iva // HJm_12.73 //",
  "S03hjatm_pu:1476": "athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām avadhārya saṃvignamatir idam uvāca /",
  "S03hjatm_pu:1477": "mayā khalu mandabhāgyayā narakagāminyā kāmarāgavaśagayāsmai mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ kartavyam iti /",
  "S03hjatm_pu:1478": "tāṃ ca vipratisāravatīm ālokya bodhisattvo dhīrayāmāsa //",
  "S03hjatm_pu:1479": "maitrīmantreṇa me nityaṃ śarīram abhimantritam /",
  "S03hjatm_pu:1480": "naiva hālāhalenāpi viṣenāyāti vikriyām // HJm_12.74 //",
  "S03hjatm_pu:1481": "devi mā sma gamaḥ śaṅkāṃ madapāyakṛtām iti /",
  "S03hjatm_pu:1482": "na cāhaṃ kathayiṣyāmi kiṃcid īdṛṅ mahībhuje // HJm_12.75 //",
  "S03hjatm_pu:1483": "athānupamā tadvacanam ākarṇya paraṃ paritoṣam upajagāma /",
  "S03hjatm_pu:1484": "so 'pi ca viṭas taṃ mayūrādhipatim abhivādya vinivṛttaparadāravyasanas tenaiva nyagrodhena svanilayam agāt /",
  "S03hjatm_pu:1485": "atha prabhātasamaye brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim agāt /",
  "S03hjatm_pu:1486": "parasparakuśalavārttāṃ ca nṛpatimayūrādhipatī papracchatuḥ /",
  "S03hjatm_pu:1487": "athānyasminn ahani rājānaṃ śikhipatir evam uvāca /",
  "S03hjatm_pu:1488": "mama virahaviṣādadīnacittaṃ na pibati vāri phalaṃ na cāpi bhuṅkte /",
  "S03hjatm_pu:1489": "jaladharasamaye 'pi vītanṛttaṃ śikhikulam ākulatāṃ dhruvaṃ prayātam // HJm_12.76 //",
  "S03hjatm_pu:1490": "iti naravara pālaya tvam enāṃ bhuvam akhilāṃ vijitendriyārivargaḥ /",
  "S03hjatm_pu:1491": "aham api himavantam indugauraṃ tvadanumataḥ śikhipālanāya yāmi // HJm_12.77 //",
  "S03hjatm_pu:1492": "iti tam abhidadhānam indranīlacchavigalam āyatacārubarhabhāram /",
  "S03hjatm_pu:1493": "katham api gamanāya yūthanāthaṃ nagaravarād anumanyate sma rājā // HJm_12.78 //",
  "S03hjatm_pu:1494": "nṛpatinātha samutsukacetasā purajanena ca tena vilokitaḥ /",
  "S03hjatm_pu:1495": "abhajatāmbaram ambudasaṃvṛtaṃ śikhivaraḥ śikhināṃ hitakāmyayā // HJm_12.79 //",
  "S03hjatm_pu:1496": "atha vilokya manoharam ambare śikhinam āyatabarhabharālasam /",
  "S03hjatm_pu:1497": "amucad utsukatāṃ samupāgataṃ nayanavārikaṇān avarodhanam // HJm_12.80 //",
  "S03hjatm_pu:1498": "tīvre manodhṛtibhidi priyaviprayoge rūḍhaṃ yad aśru matilocanasaṃnirodhe /",
  "S03hjatm_pu:1499": "tan mūrtiman niyatam ādhihutāśatāpād duḥkhaṃ dravībhavati saṅgavato janasya // HJm_12.81 //",
  "S03hjatm_pu:1500": "dṛṣṭvā tataś calakalāpaśirodharaṃ taṃ dūrān mayūravṛṣabhaṃ nabhasā vrajantam /",
  "S03hjatm_pu:1501": "pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ // HJm_12.82 //",
  "S03hjatm_pu:1502": "atha śikhini samete tatra bhūpālapārśvād guṇavati suhṛdīva prāptasarvābhilāṣe /",
  "S03hjatm_pu:1503": "tuhinagirir udagraṃ prītim āviścakāra pravisṛtahimahāsaḥ śaṣparomodgamena // HJm_12.83 //",
  "S03hjatm_pu:1504": "bodhisattvo 'pi ca sametya tan mayūrayūthaṃ ciravirahaparyutsukaṃ pakṣābhyām āliṅgya samāśvāsayāmāsa /",
  "S03hjatm_pu:1505_0": "tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt",
  "S03hjatm_pu:1505_1": "paripālitā iti vicintya sugatibhavanadvāraprakāśini pradīpabhūte śīle bhavadbhir",
  "S03hjatm_pu:1505_2": "ādaraḥ karaṇīya iti /",
  "S03hjatm_pu:1506": "// iti mayūrajātakam //",
  "S03hjatm_pu:1507": "__________________________________________________________________________",
  "S03hjatm_pu:1508": "...",
  "S03hjatm_pu:1509": "__________________________________________________________________________",
  "S03hjatm_pu:1510": "19. Hastin",
  "S03hjatm_pu:1511": "jānāti kṣāntiphalaṃ ya eva rāgādiśāntim anvicchan /",
  "S03hjatm_pu:1512": "kurute sa eva dhīraḥ praharaty api vairiṇi kṣāntim // HJm_19.1 //",
  "S03hjatm_pu:1513": "tadyathānuśrūyate",
  "S03hjatm_pu:1514_0": "vividhatarukusumagandhādhivāsitadigantarāle revāsalilakṣālitavipulāntarīyaśilātale",
  "S03hjatm_pu:1514_1": "pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe",
  "S03hjatm_pu:1514_2": "kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje",
  "S03hjatm_pu:1514_3": "kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe",
  "S03hjatm_pu:1514_4": "'nyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale",
  "S03hjatm_pu:1514_5": "vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ",
  "S03hjatm_pu:1514_6": "kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ",
  "S03hjatm_pu:1514_7": "kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī",
  "S03hjatm_pu:1514_8": "bodhisattvo gajayūthādhipatir babhūva /",
  "S03hjatm_pu:1515": "reje sa yūthapatir indumarīcigauro muktāvipāṇḍuradanaḥ pṛthupīnakumbhaḥ /",
  "S03hjatm_pu:1516": "puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ // HJm_19.2 //",
  "S03hjatm_pu:1517": "vātāhatāni kusumāni samutsṛjantaḥ kiñjalkareṇuparipiñjarakesarāṇi /",
  "S03hjatm_pu:1518": "taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa // HJm_19.3 //",
  "S03hjatm_pu:1519": "vihāya dūrāt kusumāni śākhināṃ hasatpalāśāni kuśeśayāni ca /",
  "S03hjatm_pu:1520": "kapolayos tasya madāmbudigdhayoḥ śanair alīyanta mudā śilīmukhāḥ // HJm_19.4 //",
  "S03hjatm_pu:1521": "nirantaraṃ pīnakapolaśobhitaṃ samantato vāsitadiṅmukhāntaram /",
  "S03hjatm_pu:1522": "sa yūthabhartā pibataḥ śanair madaṃ na karṇatālair bhramarān avārayat // HJm_19.5 //",
  "S03hjatm_pu:1523": "manoharam avicchinnaṃ prājyaṃ yācanakā iva /",
  "S03hjatm_pu:1524": "jagṛhuḥ ṣaṭpadās tasmād dānaṃ dānapater iva // HJm_19.6 //",
  "S03hjatm_pu:1525": "tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata /",
  "S03hjatm_pu:1526": "tac ca gajayūthaṃ samyak tena paripālyamānaṃ rājanvad iva rājyam anudivasam avardhata /",
  "S03hjatm_pu:1527": "tasya bhadrā subhadrā ca prakṛtyā bhadracetasaḥ /",
  "S03hjatm_pu:1528": "dayite dayitakṣānter dve kareṇū babhūvatuḥ // HJm_19.7 //",
  "S03hjatm_pu:1529_0": "atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ",
  "S03hjatm_pu:1529_1": "tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam",
  "S03hjatm_pu:1529_2": "ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ",
  "S03hjatm_pu:1529_3": "pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer",
  "S03hjatm_pu:1529_4": "nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam",
  "S03hjatm_pu:1529_5": "alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam",
  "S03hjatm_pu:1529_6": "aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt papāta /",
  "S03hjatm_pu:1530": "tac ca kamalam ādāya sa evam acintayat /",
  "S03hjatm_pu:1531": "bhadrāyāḥ subhadrāyāś ca me patnyor yā prathamam āgamiṣyati tasyai prasādam ahaṃ dāsyāmi /",
  "S03hjatm_pu:1532": "paribhramadbhṛṅgakulākulāntaraṃ sugandhikiñjalkavikīrṇakesaram /",
  "S03hjatm_pu:1533": "idaṃ hasaccārupalāśasaṃcayaṃ mudā pradāsyāmi mahākuśeśayam // HJm_19.8 //",
  "S03hjatm_pu:1534": "atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat /",
  "S03hjatm_pu:1535": "sāpi ca tad āghrāya sabahumānaṃ śirasi niveśayāmāsa /",
  "S03hjatm_pu:1536_0": "paścāc ca bhadrā samupagamya tat subhadrāyāḥ kumbhamadhyāvasthitam aravindam ālokya",
  "S03hjatm_pu:1536_1": "niyatam idam ambhoruham asyai sapatnyai mām avamanyānena yūthapatinā dattam iti vicintya",
  "S03hjatm_pu:1536_2": "parām īrṣyām āgamya taṃ dviradapatim apahāyānyatra vijahāra /",
  "S03hjatm_pu:1537": "sā yatra dṛṣṭam ahani dviradena tena dattaṃ sugandhi vikacaṃ kamalaṃ sapatnyai /",
  "S03hjatm_pu:1538": "tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi // HJm_19.9 //",
  "S03hjatm_pu:1539": "asadvikalpanāhutyā ko nāma samanā janaḥ /",
  "S03hjatm_pu:1540": "īrṣyāvahniśikhām iddhām ātmadāhāya vardhayet // HJm_19.10 //",
  "S03hjatm_pu:1541": "te sukhaṃ śerate dhīrā nāmārgeṇa prayānti te /",
  "S03hjatm_pu:1542": "na manogṛham adhyāste yeṣām īrṣyābhujaṅgamī // HJm_19.11 //",
  "S03hjatm_pu:1543_0": "atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam",
  "S03hjatm_pu:1543_1": "ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ",
  "S03hjatm_pu:1543_2": "kusumāny ānīyārcayāmāsa /",
  "S03hjatm_pu:1544": "kṣiptābhir ūrdhvam atha vāśitayā sa bhāsvāṃs tābhir muniḥ kumudapaṅktibhir ābabhāse /",
  "S03hjatm_pu:1545": "udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ // HJm_19.12 //",
  "S03hjatm_pu:1546": "atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ tenāham asya gandhahastino vadhāya rājamahiṣī syām iti vicintyātmānaṃ mumoca /",
  "S03hjatm_pu:1547": "tasyāś ca śarīrabhāraparibhagnataruśākhāyāḥ patanaśabdam ākarṇya /",
  "S03hjatm_pu:1548": "utpetuḥ pracalitacandrakā mayūrāḥ śārdūlo dṛśam udamīlayat prasuptaḥ /",
  "S03hjatm_pu:1549": "saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva // HJm_19.13 //",
  "S03hjatm_pu:1550": "sā ca kālaṃ kṛtvānyatarasya rājño jātismarā duhitā babhūva /",
  "S03hjatm_pu:1551_0": "kiṃcidudbhidyamānastanamukulāṃ ca tāṃ trivalīsopānamālādhirohaṇajātakhedeneva navayauvanaśilpinā",
  "S03hjatm_pu:1551_1": "samanmatham upacīyamānaśarīralāvaṇyāṃ prārabdhalajjāhasitavilāsām alikulaśyāmakeśapāśāṃ",
  "S03hjatm_pu:1551_2": "kanakacchedāvadātāṃ śriyam iva mūrtimatīṃ pitā kasmaicid eva nṛpataye prāyacchat /",
  "S03hjatm_pu:1552": "sā ca taṃ rājānam ananyastrīsadṛśair abalāguṇair apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā jvaritām ivātmānaṃ darśayāmāsa /",
  "S03hjatm_pu:1553": "yadā ca bhiṣagbhiś cikitsyamānāpi tathaiva jvaracchadmanā pariceṣṭate sma tadā tasyā bhartā bhṛśam aratim ājagāma /",
  "S03hjatm_pu:1554": "sā cainam uvāca /",
  "S03hjatm_pu:1555": "naiṣa jvaro me haricandanena jīmūtaśītena na mārutena /",
  "S03hjatm_pu:1556": "prayāti śāntiṃ sphaṭikāmalena na cāṃśujālena niśākarasya // HJm_19.14 //",
  "S03hjatm_pu:1557": "vindhyācale 'sti dviradādhirājaḥ śvetāmbudābho guruṣaḍviṣāṇaḥ /",
  "S03hjatm_pu:1558": "mṛṇālaśukleṣu mahatsu tasya danteṣu santi kṣitipāla muktāḥ // HJm_19.15 //",
  "S03hjatm_pu:1559": "lipyeta tābhir yadi me śarīraṃ piṣṭābhir ambhaḥkaṇanirmalābhiḥ /",
  "S03hjatm_pu:1560": "taddantaśayyā yadi me kriyeta dāhajvarasyāsya tataḥ śamaḥ syāt // HJm_19.16 //",
  "S03hjatm_pu:1561": "atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī gandhahastīti niścayam upetya vyādham āhūyāvocat /",
  "S03hjatm_pu:1562": "asti vindhyācale ṣaḍdanto gandhahastī /",
  "S03hjatm_pu:1563": "yadi tasya dantān āneṣyasi tato 'haṃ bhavantaṃ mahatārthena yojayiṣyāmīti /",
  "S03hjatm_pu:1564": "vyādha uvāca /",
  "S03hjatm_pu:1565": "yathā śakṣyāmi tathā kariṣyāmīti /",
  "S03hjatm_pu:1566": "devy uvāca /",
  "S03hjatm_pu:1567": "aham upāyaṃ jānāmi yathāsau gandhahastī viśrambham āyātīti /",
  "S03hjatm_pu:1568": "dṛṣṭvā pravrajitaṃ śāntaṃ kāṣāyāmbaradhāriṇam /",
  "S03hjatm_pu:1569": "suśiṣya iva medhāvī praṇamyārcayati dvipaḥ // HJm_19.17 //",
  "S03hjatm_pu:1570": "paridhāya tataḥ samyak kāṣāye vāsasī tvayā /",
  "S03hjatm_pu:1571": "āhantavyaḥ śareṇāsau viṣadigdhena marmaṇi // HJm_19.18 //",
  "S03hjatm_pu:1572": "sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam agamat /",
  "S03hjatm_pu:1573": "atha tam acalavanāntare saṃcarantam ālokya tad gajayūthaṃ sāśaṅkam ibhādhipataye nivedayāmāsa /",
  "S03hjatm_pu:1574": "kāṣāyavasanaḥ ko 'pi sphuliṅgakapilekṣaṇaḥ /",
  "S03hjatm_pu:1575": "lohastambhavapuḥ sattvāṃs trāsayann iva lakṣyate // HJm_19.19 //",
  "S03hjatm_pu:1576": "bodhisattva uvāca /",
  "S03hjatm_pu:1577": "na khalu kāṣāyavāsaḥ śaṅkanīyam /",
  "S03hjatm_pu:1578": "paśyantu bhavantaḥ /",
  "S03hjatm_pu:1579": "apatrapā śāntipathasya sūcakaṃ dhvajo munīnāṃ madabhaṅgakāraṇam /",
  "S03hjatm_pu:1580": "kaṣāyaraktaṃ yadi dehabhūṣaṇaṃ janasya viśrambhanimittam ambaram // HJm_19.20 //",
  "S03hjatm_pu:1581": "atha tasya yūthasya nātidūre 'vasthitaḥ sa vyādhas taruṇātmānam āvṛtya dhanur āropayāmāsa /",
  "S03hjatm_pu:1582": "taṃ saṃdadhānam ibharājavināśanāya jyāyāṃ śaraṃ śitaphalaṃ tucisāramayyām /",
  "S03hjatm_pu:1583": "śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ // HJm_19.21 //",
  "S03hjatm_pu:1584": "madamukulitanetraṃ karṇavinyastahastaṃ viṭapini nikaṣantaṃ dānadigdhaṃ kapolam /",
  "S03hjatm_pu:1585": "viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna // HJm_19.22 //",
  "S03hjatm_pu:1586": "atha nipatitakārmukottarīyaṃ dviradagaṇena ruṣānugamyamānam /",
  "S03hjatm_pu:1587": "gajapatir upagūḍhavān mṛgāriṃ sutam iva taṃ parisāntvayan bhayārtam // HJm_19.23 //",
  "S03hjatm_pu:1588": "kva ripur ayam aho kṛtāpakāro dviradapateḥ karuṇā kva cedṛśīyam /",
  "S03hjatm_pu:1589": "kṣitidharagahanāntadevatānāṃ dhruvam iti cetasi vismayo babhūva // HJm_19.24 //",
  "S03hjatm_pu:1590": "niśitaśaravibhinne tatra mātaṅganāthe srutarudhiralavāṅkaṃ dhūnayaty āsyam īṣat /",
  "S03hjatm_pu:1591": "tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān // HJm_19.25 //",
  "S03hjatm_pu:1592": "tam ujjahārātha śaraṃ gṛhītvā kareṇa kiṃcinnatapuṣkareṇa /",
  "S03hjatm_pu:1593": "balāt subhadrā kariṇaḥ kareṇuḥ kopaṃ pateḥ kṣāntir iva sphurantam // HJm_19.26 //",
  "S03hjatm_pu:1594": "viṣādinī tasya gajādhipasya bāṇavraṇaṃ śoṇitaleśadigdham /",
  "S03hjatm_pu:1595": "vicchinnamuktāguṇasaṃnibhena siṣeca sā puṣkaraśīkareṇa // HJm_19.27 //",
  "S03hjatm_pu:1596": "vigāhamānaḥ salilaṃ pipāsayā madena ko me surabhīkariṣyati /",
  "S03hjatm_pu:1597": "iti sphuṭāvartataraṅganisvanā bhṛśaṃ vicukrośa śuceva narmadā // HJm_19.28 //",
  "S03hjatm_pu:1598": "tavādya kaccid viśikhakṣatodbhavā tanutvam āyāti gajendra vedanā /",
  "S03hjatm_pu:1599": "iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ // HJm_19.29 //",
  "S03hjatm_pu:1600": "visārikālāgurudhūmadhūsarair vilolavidyudvalayāṅkitodaraiḥ /",
  "S03hjatm_pu:1601": "ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ // HJm_19.30 //",
  "S03hjatm_pu:1602": "prasannarevājalasaṅgaśītalaḥ praphullanānākusumādhivāsitaḥ /",
  "S03hjatm_pu:1603": "samāgato bandhur iva dvipādhipaṃ śareṇa viddhaṃ vyajati sma mārutaḥ // HJm_19.31 //",
  "S03hjatm_pu:1604": "atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti vicintya satyādhiṣṭhānam iti cakāra //",
  "S03hjatm_pu:1605": "apakāriṇy api prema yathāsmin mṛgalubdhake /",
  "S03hjatm_pu:1606": "tathānenādya satyena kṣayam āyātu me viṣam // HJm_19.32 //",
  "S03hjatm_pu:1607": "atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt /",
  "S03hjatm_pu:1608": "taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam ākhyāyābhyuvāca /",
  "S03hjatm_pu:1609": "dantārthaṃ dantināṃ nātha krūreṇākrūramānasa /",
  "S03hjatm_pu:1610": "āhato 'si hatadveṣa mayāpātreṇa pattriṇā // HJm_19.33 //",
  "S03hjatm_pu:1611": "iti śrutvā vacas tasya vyādhasya dviradādhipaḥ /",
  "S03hjatm_pu:1612": "uccakhāna viṣāṇāni kareṇādāya nirvyathaḥ // HJm_19.34 //",
  "S03hjatm_pu:1613": "babhāra sa karas tasya nibaddharudhirasrutiḥ /",
  "S03hjatm_pu:1614": "saktabandhūkamālāyāḥ puṇḍarīkasrajaḥ śriyam // HJm_19.35 //",
  "S03hjatm_pu:1615": "tenaiva satyavākyena tasya nāthasya dantinām /",
  "S03hjatm_pu:1616": "utpedire kṣaṇād dantāḥ śaṅkhacchedārjunāḥ punaḥ // HJm_19.36 //",
  "S03hjatm_pu:1617": "atha punāradanodbhavavismitaḥ karipateḥ sitavāridharatviṣaḥ /",
  "S03hjatm_pu:1618": "sa radanān upagṛhya vanāntarān mṛgaripuḥ kṣitipālagṛhaṃ yayau // HJm_19.37 //",
  "S03hjatm_pu:1619": "atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa /",
  "S03hjatm_pu:1620": "sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam anyajanmānubhūtaṃ patye nivedya bāṣpasalilavyāptanayanotpalā tat tad vilalāpa /",
  "S03hjatm_pu:1621": "aho dhig īrṣyāṃ guṇapakṣaghātinīṃ yayā mayā mohitamandacittayā /",
  "S03hjatm_pu:1622": "vane vasaṃs tāpasaśāntamānasaḥ sa yūthabhartā gamito yamakṣayam // HJm_19.38 //",
  "S03hjatm_pu:1623": "mahātmanā yena cirāya pālitaṃ na śakyate smānyagajaiḥ prabādhitum /",
  "S03hjatm_pu:1624": "samākulaṃ tena vinādya dantinā kathaṃ nu tan nāgakulaṃ bhaviṣyati // HJm_19.39 //",
  "S03hjatm_pu:1625": "nirantaraṃ yasya madaṃ pipāsavaḥ paribhramanti sma muhuḥ kapolayoḥ /",
  "S03hjatm_pu:1626": "samākulās tena vinādya ṣaṭpadāś cirād upaiṣyanti mṛṇālinīvanam // HJm_19.40 //",
  "S03hjatm_pu:1627": "abhūn muhus tasya gajādhipasya yaḥ kapolakāṣeṇa parisphurattvacaḥ /",
  "S03hjatm_pu:1628": "cirāya taṃ tanmadaleśavāsitaṃ dhruvaṃ subhadrā na jahāti śākhinam // HJm_19.41 //",
  "S03hjatm_pu:1629": "samudravelāraśanāvibhūṣite samucchvasatkomalaśādvalāṃśuke /",
  "S03hjatm_pu:1630": "dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me // HJm_19.42 //",
  "S03hjatm_pu:1631": "atha tāṃ rājñīṃ tathā vilāpaparāṃ sa vyādho dhīrayāmāsa /",
  "S03hjatm_pu:1632": "mā devi śokaṃ kārṣīḥ /",
  "S03hjatm_pu:1633": "satyādhiṣṭhānamāhātmyena sa mahātmā punarudbhūtamanoharamahāviṣāṇaḥ samapagataśaraviṣavegaḥ sattvopakārāya prāṇān bibhrat karoty eva tasya mahato gajayūthasyādhipatyam iti //",
  "S03hjatm_pu:1634": "atha vacanam idaṃ niśamya tasmān nṛpamahiṣī pramanāḥ punar babhūva /",
  "S03hjatm_pu:1635": "kṣitipatir api vismayaṃ jagāma dviradapateḥ karuṇāṃ muhur vicintya // HJm_19.43 //",
  "S03hjatm_pu:1636": "tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām api śaktau kṣamanta eva mahātmāna ity avadhārya kṣamāyām ādaraḥ karaṇīya iti //",
  "S03hjatm_pu:1637": "// hastijātakaṃ navamam //",
  "S03hjatm_pu:1638": "__________________________________________________________________________",
  "S03hjatm_pu:1639": "20. Candra",
  "S03hjatm_pu:1640": "apahṛtadaṃṣṭra ivāhiḥkṣāmyati śaktyā vinā saroṣo 'pi /",
  "S03hjatm_pu:1641": "sati sāmarthye nojjhati yaḥ kṣāntiṃ sa kṣamī jñeyaḥ // HJm_20.1 /",
  "S03hjatm_pu:1642": "tadyathānuśrūyate",
  "S03hjatm_pu:1643_0": "parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī",
  "S03hjatm_pu:1643_1": "dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo",
  "S03hjatm_pu:1643_2": "dakṣiṇāpathādhipatiḥ kaliṅgarājo nāma rājā babhūva /",
  "S03hjatm_pu:1644": "bhujavīryaparājitaṃ jitāreḥ paradeśaṃ balino balāni yasya /",
  "S03hjatm_pu:1645": "abhisasrur udīrṇatuṅgavṛddheḥ salilānīva taṭāntam amburāśeḥ // HJm_20.2 //",
  "S03hjatm_pu:1646": "aparasparaḍiṇḍimaiḥ svanadbhiḥ kariṇo yasya vitanyamānakopāḥ /",
  "S03hjatm_pu:1647": "vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ // HJm_20.3 //",
  "S03hjatm_pu:1648": "tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir amātyo babhūva /",
  "S03hjatm_pu:1649": "sa ca rājā kulasaṃtativicchedabhīruḥ kadācid anekān devatāviśeṣāṃs tanayārtham upayācate sma /",
  "S03hjatm_pu:1650": "tataḥ khaṇḍadhāras taṃ rājānam uvāca /",
  "S03hjatm_pu:1651": "praviśatu devo 'ntaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti /",
  "S03hjatm_pu:1652": "tatheti ca rājābhidhāyāntaḥpuraṃ praviśya viṣayaparāyaṇo babhūva /",
  "S03hjatm_pu:1653": "khaṇḍadhāro 'pi ca svanāmāṅkaṃ sarvaparicchedajātaṃ rājyam anuśaśāsa /",
  "S03hjatm_pu:1654": "kaliṅgarājo 'pi ca vividhanṛttagītāvalokanaśravaṇāpahṛtahṛdayaḥ surapatir ivāpsarogaṇaparivṛto 'varodhanajanamadhyagato vijahāra /",
  "S03hjatm_pu:1655": "manoharāv ārdramadhūkapāṇḍū samudgirantāv iva kāntim indoḥ /",
  "S03hjatm_pu:1656": "kasyāścid ādarśanibaddhadṛṣṭeḥ sapattralekhāv akarot kapolau // HJm_20.4 //",
  "S03hjatm_pu:1657": "apaśyad anyāṃ stimitāyatākṣīṃ smitena kiṃciccalitādharāgrām /",
  "S03hjatm_pu:1658": "navotpalāvasthitam utpalena tirodadhānāṃ cakitaṃ dvirepham // HJm_20.5 //",
  "S03hjatm_pu:1659": "parāṅmukhīṃ kāṃcid adhiṣṭhitāsanāṃ manoharālekhyapaṭāvalokinīm /",
  "S03hjatm_pu:1660": "upetya niḥśabdapadaṃ sa bhūpatiś cakāra hastadvayasaṃvṛtekṣaṇām // HJm_20.6 //",
  "S03hjatm_pu:1661": "vidhunvatīṃ pāṇim alaṃ mayeti bhiyāsvanām asphuritābhidhānām /",
  "S03hjatm_pu:1662": "stanau dukūlena tirodadhānāṃ jagrāha dūtīm api vepitāṅgīm // HJm_20.7 //",
  "S03hjatm_pu:1663": "tvam eva me bhāvini jīvitaṃ paraṃ nidhehi dṛṣṭiṃ mayi valguhāsini /",
  "S03hjatm_pu:1664": "iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām // HJm_20.8 //",
  "S03hjatm_pu:1665": "kiṃciccalanmukharanūpurabhūṣaṇena pādena kuṭṭimatalaṃ likhatīṃ salīlam /",
  "S03hjatm_pu:1666": "karṇe jagāda kim api pramadāṃ hasantīṃ lakṣyīkṛto 'nyavanitānayaneṣupātaiḥ // HJm_20.9 //",
  "S03hjatm_pu:1667": "atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo",
  "S03hjatm_pu:1668": "vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ //",
  "S03hjatm_pu:1669": "parihāsakālacalitonnatabhruvaḥ smitacandrikāparigatānanendavaḥ /",
  "S03hjatm_pu:1670": "trivalīvijihmatanuromarājayo na mano haranti vada kasya yoṣitaḥ // HJm_20.10 //",
  "S03hjatm_pu:1671": "sphuritaprakāśadaśanāvalīrucaḥ paritaḥ kṣarantya iva kāntim aindavīm /",
  "S03hjatm_pu:1672": "na haranti kaṃ nu lavalīsugandhayaḥ pramadājanasya madamaṇḍanā giraḥ // HJm_20.11 //",
  "S03hjatm_pu:1673": "vadanendavaḥ śravaṇaruddhadṛṣṭayaḥ parapuṣṭakaṇṭharucayaḥ śiroruhāḥ /",
  "S03hjatm_pu:1674": "pariṇāmitālaphalasaṃnibhāḥ stanā na manoharaṃ kim iva nāma yoṣitām // HJm_20.12 //",
  "S03hjatm_pu:1675": "na gatās ta eva laghutāṃ jagattraye sukhinas ta eva sudhiyas ta eva ca /",
  "S03hjatm_pu:1676": "bahudoṣasarpanicitāni saṃśritā na vilāsinīviṣalatāvanāni ye // HJm_20.13 //",
  "S03hjatm_pu:1677": "atha kāle gacchati devy āpannasattvā babhūva /",
  "S03hjatm_pu:1678": "tasyā guṇanidhau vṛddhiṃ yāte garbhe dine dine /",
  "S03hjatm_pu:1679": "agrayoḥ saṃbhṛtakṣīrau jagmatuḥ śyāmatāṃ stanau // HJm_20.14 //",
  "S03hjatm_pu:1680": "jānunor upari nyasya pāṇī pallavakomalau /",
  "S03hjatm_pu:1681": "dṛṣṭvā bhartāram uttasthau sā kathaṃcid ivāsanāt // HJm_20.15 //",
  "S03hjatm_pu:1682": "adya prasavinī syān nu śvo veti sakutūhalaḥ /",
  "S03hjatm_pu:1683": "putrārthī bhūpatiḥ snigdhaṃ tām apaśyat punaḥ punaḥ // HJm_20.16 //",
  "S03hjatm_pu:1684": "atha viśuddhe 'hani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram akhilabhuvanālaṃkārabhūtaṃ tanayam asūta /",
  "S03hjatm_pu:1685": "śarīraprabhayā cāndrīṃ sa jahāra yataḥ prabhām /",
  "S03hjatm_pu:1686": "tasyākāri tato nāma candra ity eva bandhubhiḥ // HJm_20.17 //",
  "S03hjatm_pu:1687": "anyāsām api triṃśanmātrāṇāṃ rājñīnāṃ tanayā jajñire /",
  "S03hjatm_pu:1688": "athāṣṭavarṣadeśīyāṃś candreṇa kumāreṇa saha kumārān kṣatravidyāgrahaṇāya kasmaicid gurave nivedayāmāsa /",
  "S03hjatm_pu:1689": "sarvāṃś ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ kumāro 'tiśiṣye /",
  "S03hjatm_pu:1690": "jāyante guṇabāndhavāḥ sumatayaḥ ślāghyaṃ garimṇāṃ padaṃ rūḍhaṃ lāghavadoṣa eva mahatāṃ keṣāṃcid ā janmanaḥ /",
  "S03hjatm_pu:1691": "dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate // HJm_20.18 //",
  "S03hjatm_pu:1692": "samānā nīlatā satyaṃ śikhicandrendranīlayoḥ /",
  "S03hjatm_pu:1693": "sā tu ratnagatā ślāghyā kalyāṇaṃ hi sadāśrayaḥ // HJm_20.19 //",
  "S03hjatm_pu:1694": "vidyante na guṇāḥ puṃsi kvacid ākṛtimaty api /",
  "S03hjatm_pu:1695": "indranīlākṛtiṃ kāco vahann api na tadguṇaḥ // HJm_20.20 //",
  "S03hjatm_pu:1696": "atha sa rājā bodhisattvaṃ yauvarājye 'bhiṣicya tebhyo 'pi ca kumārebhyaḥ kiṃcid deśam adāt /",
  "S03hjatm_pu:1697": "atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni dṛṣṭvovāca /",
  "S03hjatm_pu:1698": "sarvathā nāmamātreṇāsmatpitā rājā khaṇḍadhāra evātrādhipatir iti /",
  "S03hjatm_pu:1699": "kumārā ūcuḥ /",
  "S03hjatm_pu:1700": "nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu lekhayāmaḥ /",
  "S03hjatm_pu:1701": "tatheti ca pratipanne candreṇa prathamaṃ candranāmāropya paścād ātmīyāni nāmāni te lekhayāmāsuḥ /",
  "S03hjatm_pu:1702": "tac ca tathā nirvṛttaṃ vijñāya khaṇḍadhāraḥ paraṃ kopam āgamya brāhmaṇān saṃnipātya rahasy avocat /",
  "S03hjatm_pu:1703": "apahṛtam anena me rājaputreṇādhipatyam /",
  "S03hjatm_pu:1704": "tad idam atra prāptakālaṃ kenacid upāṃśunā candraḥ prāṇair viyojanīya iti /",
  "S03hjatm_pu:1705": "paśyantu bhavantaḥ /",
  "S03hjatm_pu:1706": "laghīyaḥ prājyaṃ vā phalam abhimataṃ prāptumanasā nirīheṇa sthātuṃ kṣaṇam api na yuktaṃ matimatā /",
  "S03hjatm_pu:1707": "kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi // HJm_20.21 //",
  "S03hjatm_pu:1708": "brāhmaṇā ūcuḥ /",
  "S03hjatm_pu:1709": "tvam evopāyam atra vastuni śakto 'dhigantum iti /",
  "S03hjatm_pu:1710": "khaṇḍadhāra uvāca /",
  "S03hjatm_pu:1711": "yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir vaktavyaṃ deva khaṇḍadhāraḥ svapnaphalābhijñaḥ /",
  "S03hjatm_pu:1712": "sa eṣa praṣṭavya iti /",
  "S03hjatm_pu:1713": "tatheti ca brāhmaṇāḥ pratipedire /",
  "S03hjatm_pu:1714": "atha kadācit sa rājā svapnadarśanodvignahṛdayas tebhyo brāhmaṇebhyaḥ svapnaṃ nivedayāmāsa /",
  "S03hjatm_pu:1715": "brāhmaṇaiś ca khaṇḍadhāraḥ svapnādhyāyavedīti nirdiṣṭaḥ /",
  "S03hjatm_pu:1716": "tataḥ sa rājā khaṇḍadhāram āhūya svapnam iti nivedayāmāsa /",
  "S03hjatm_pu:1717": "svapne kilādya puram etad aśeṣam antrair āveṣṭitaṃ parividhūsaradīnalokam /",
  "S03hjatm_pu:1718": "baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām // HJm_20.22 //",
  "S03hjatm_pu:1719": "tad asya tāvat svapnasya guravaḥ phalam ākhyātum arhantīti /",
  "S03hjatm_pu:1720": "khaṇḍadhāra uvāca /",
  "S03hjatm_pu:1721": "deva kaṣṭaḥ khalu svapnasya vipāko dṛśyate /",
  "S03hjatm_pu:1722": "rājyād vā mahato bhraṃśaṃ svapnas tat sūcayaty ayam /",
  "S03hjatm_pu:1723": "māsadvayena gantavyaṃ diṣṭāntam athavā tvayā // HJm_20.23 //",
  "S03hjatm_pu:1724": "śrutvā vacas tasya sa bhūmipālo viprasya viproṣitakāntiśobhaḥ /",
  "S03hjatm_pu:1725": "martavyam ity āgatasādhvasatvān nodyānabhūmau na gṛhe 'bhireme // HJm_20.24 //",
  "S03hjatm_pu:1726": "vicintyamānaṃ maraṇaṃ prakṛtyā karoti dūre 'pi manoviṣādam /",
  "S03hjatm_pu:1727": "samutphaṇāśīviṣadurnirīkṣyaṃ śarīriṇāṃ kiṃ punar atyupoḍham // HJm_20.25 //",
  "S03hjatm_pu:1728": "atha sa rājā khaṇḍadhāram uvāca /",
  "S03hjatm_pu:1729": "bhavet punaḥ kaścid upāyo yenāhaṃ rājyaparibhraṃśaṃ na prāpnuyām akālamaraṇaṃ veti /",
  "S03hjatm_pu:1730": "khaṇḍadhāra uvāca /",
  "S03hjatm_pu:1731": "tena khalu devaḥ śrotum arhaty upāyam iti /",
  "S03hjatm_pu:1732": "saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ prāṇinaḥ /",
  "S03hjatm_pu:1733": "tallohitasya śukatuṇḍavilohitasya pūrṇāṃ vitānabhuvi puṣkariṇīṃ viśālām /",
  "S03hjatm_pu:1734": "bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā // HJm_20.26 //",
  "S03hjatm_pu:1735": "atha sa rājā punar api me jīvataḥ putrā guṇavattarā bhaviṣyantīti vicintya tān kumārān nigaḍabaddhān ānīya khaṇḍadhāram uvāca /",
  "S03hjatm_pu:1736": "prārabhyatām ādhvaraṃ karmeti /",
  "S03hjatm_pu:1737": "tataḥ kumāreṣu bhṛśaṃ viṣādiṣu pravartite karmaṇi sāptatantave /",
  "S03hjatm_pu:1738": "mahībhujo jyeṣṭhasutād vinākulaḥ sa mantridhūrto nijagāda pārthivam // HJm_20.27 //",
  "S03hjatm_pu:1739": "nṛcandra candraḥ sa bhavaccharīrajo balāvalipto yadi nāgamiṣyati /",
  "S03hjatm_pu:1740": "tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase // HJm_20.28 //",
  "S03hjatm_pu:1741": "rājovāca / gurujanabhaktaḥ khalu candraḥ kumāras tan na mamājñāṃ laṅghayiṣyati /",
  "S03hjatm_pu:1742": "dūtam asmai praheṣyāmīti /",
  "S03hjatm_pu:1743": "tatheti ca pratipanne khaṇḍadhāreṇa sa rājā dūtam āhūyovāca /",
  "S03hjatm_pu:1744": "gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti /",
  "S03hjatm_pu:1745": "tatheti sa ca dūtaḥ parigṛhītarājaśāsano bodhisattvasakāśam ājagāma /",
  "S03hjatm_pu:1746_0": "sa ca mahātmā saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam",
  "S03hjatm_pu:1746_1": "akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa /",
  "S03hjatm_pu:1747_0": "pratīhāranivedito 'bhyanujñātapraveśaś ca dūtaḥ pratatabāṣpakaṇavarṣiṇā mukhena praṇamya",
  "S03hjatm_pu:1747_1": "candraṃ katham api tam anekasattvavināśāyopacaritam adhvaravṛttāntam ākhyāya tāṃ",
  "S03hjatm_pu:1747_2": "rājājñāṃ nivedayāmāsa /",
  "S03hjatm_pu:1748": "tato bodhisattvaṃ suhṛdo bāndhavāś caivam ūcuḥ /",
  "S03hjatm_pu:1749": "sarvam idaṃ tava nāśāya durātmanaḥ khaṇḍadhārasya cchandaviceṣṭitam /",
  "S03hjatm_pu:1750": "mahādhūrtasya yater iva śāntā ca śarīrakriyā rākṣasasyeva cāśuddham antaḥkaraṇam /",
  "S03hjatm_pu:1751": "aho durātmanāṃ caritāni sarvathā /",
  "S03hjatm_pu:1752": "praśāntaveṣe 'pi virūkṣamānase na durjane viśvasanīyam aṇv api /",
  "S03hjatm_pu:1753": "bako hi tiṣṭhann api niścalas taṭe parisphurantīṃ śapharīṃ na hanti kim // HJm_20.29 //",
  "S03hjatm_pu:1754": "upanayati viṣādaṃ dhairyam apy āśritānāṃ janayati parimohaṃ tāpam antar vidhatte /",
  "S03hjatm_pu:1755": "ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya // HJm_20.30 //",
  "S03hjatm_pu:1756": "tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ baddhvānayāmaḥ paretanāthavaśaṃ vā prāpayāma iti /",
  "S03hjatm_pu:1757": "bodhisattva uvāca /",
  "S03hjatm_pu:1758": "satyaṃ mamāpi khaṇḍadhāraṃ prati kiṃcid abhyutthitaḥ kopa āsīt /",
  "S03hjatm_pu:1759": "sa tu me hutavaha iva saliladhārayā kṣamayopaśāntiṃ nītaḥ /",
  "S03hjatm_pu:1760": "yadi cāsmatprāṇair guravaś cirajīvino bhavanti nanu kṛtārthā vayam iti tad alam atrabhavatāṃ khaṇḍadhāraṃ prati kopena yāsyāmy evāham /",
  "S03hjatm_pu:1761": "atha sa dūto vismayād ity avocat /",
  "S03hjatm_pu:1762": "aho mahad āścaryaṃ sarvathā kumāraḥ paramārthakṣamī / kutaḥ /",
  "S03hjatm_pu:1763": "uttiṣṭhantaṃ yasya vairikṣayāya krodhavyālaṃ kṣāntividyā ruṇaddhi /",
  "S03hjatm_pu:1764": "śreyaḥprāpto baddhaśuddhāśayānāṃ labdhālokaḥ so 'graṇīḥ kṣāntibhājām // HJm_20.31 //",
  "S03hjatm_pu:1765": "atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ pitaram āgamya covāca /",
  "S03hjatm_pu:1766": "tyakto 'smi yadi tātena svajīvitagaveṣiṇā /",
  "S03hjatm_pu:1767": "mama deham imaṃ yajñapaśutām upakalpaya // HJm_20.32 //",
  "S03hjatm_pu:1768": "mayā tyakto 'si putreti bruvāṇasya mahīpateḥ /",
  "S03hjatm_pu:1769": "candrasyopari duḥkhena nipetur bāṣpabindavaḥ // HJm_20.33 //",
  "S03hjatm_pu:1770": "yadā ciram api sthitvā gantavyaṃ mṛtyugocaram /",
  "S03hjatm_pu:1771": "tadā paravināśena ko vāñched āyuṣaḥ sthitim // HJm_20.34 //",
  "S03hjatm_pu:1772": "atha khaṇḍadhāras tān ṛtvija uvāca /",
  "S03hjatm_pu:1773": "śṛṇvantūpādhyāyāḥ prathamāhutau pātyamānāyāṃ candraḥ kumāraḥ prāg ānaddhavyaḥ paścād ime kumārā iti /",
  "S03hjatm_pu:1774": "iti bruvāṇam udgrīvāḥ khaṇḍadhāraṃ vyalokayan /",
  "S03hjatm_pu:1775": "kumārāḥ sukumārāṅgāḥ śārdūlaṃ hariṇā iva // HJm_20.35 //",
  "S03hjatm_pu:1776": "atha te kumārāḥ kṛtāñjalayo bodhisattvam iti vijñāpayāmāsuḥ /",
  "S03hjatm_pu:1777": "tvayi sthite bhrātari lokavatsale mahātmani jyāyasi tuṅgacetasi /",
  "S03hjatm_pu:1778": "paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ // HJm_20.36 //",
  "S03hjatm_pu:1779": "atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ samādhim ālalambe /",
  "S03hjatm_pu:1780": "samādhinā tasya viśuddhacetasaḥ samāhatānām ca samāhitātmanaḥ /",
  "S03hjatm_pu:1781": "bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ // HJm_20.37 //",
  "S03hjatm_pu:1782": "nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake /",
  "S03hjatm_pu:1783": "udiyāya payoguruḥ payodaḥ pidadhad dyāṃ śitikaṇṭhakaṇṭhanīlaḥ /",
  "S03hjatm_pu:1784": "sphuritaprabhayā taḍidbhṛkuṭyā kupito rākṣasavaj jagarja coccaiḥ // HJm_20.38 //",
  "S03hjatm_pu:1785": "khagamuktavibhagnapādapāni dhvanimanti pracalacchilātalāni /",
  "S03hjatm_pu:1786": "śikharāṇi nipātayan girīṇāṃ pravavau vahnisakhaḥ pracaṇḍavegaḥ // HJm_20.39 //",
  "S03hjatm_pu:1787": "pramumoca tato ghanāghanaṃ tad ghanajālaṃ ghanam aśmanāṃ samūham /",
  "S03hjatm_pu:1788": "bhṛśam ākulacetasāṃ dvijānāṃ makhamadhye praṇavadhvaniḥ śaśāma // HJm_20.40 //",
  "S03hjatm_pu:1789": "paripāṭalayan payodharāṇām udarāṇi prabhayā payogurūṇi /",
  "S03hjatm_pu:1790": "drutam astam iyāya pārthivasya vyasanaṃ draṣṭum aśaknuvann ivārkaḥ // HJm_20.41 //",
  "S03hjatm_pu:1791": "kupitair iva śātakumbhakumbhāḥ kratubhūmau nihitāḥ pratāḍyamānāḥ /",
  "S03hjatm_pu:1792": "upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ // HJm_20.42 //",
  "S03hjatm_pu:1793": "praśaśāma bhayād ivādhvarāgniḥ paritaḥ prasphuritākulasphuliṅgaḥ /",
  "S03hjatm_pu:1794": "galitaślathapāṇḍudhūmajālo gaganād aśmabhir āhataḥ patadbhiḥ // HJm_20.43 //",
  "S03hjatm_pu:1795": "kariṇāṃ gurulohakośabaddhā radanāḥ śliṣṭamṛdas taṭābhighātāt /",
  "S03hjatm_pu:1796": "upalābhihatāḥ parikvaṇanto mumucuḥ prasphuritatviṣaḥ sphuliṅgān // HJm_20.44 //",
  "S03hjatm_pu:1797": "nipapāta śikhī nivāsayaṣṭeḥ kṛkavākur virasaṃ rarāsa bhītaḥ /",
  "S03hjatm_pu:1798": "upalābhihatāś ca lolanetrā viviśuś chekamṛgā gṛhodarāṇi // HJm_20.45 //",
  "S03hjatm_pu:1799": "śiśiraṃ jaladānilaṃ pipāsuḥ pṛthuvalmīkavinirgatārdhabhogaḥ /",
  "S03hjatm_pu:1800": "phaṇam āśu saphūtkṛtaṃ vitanya praviveśāśmabhir āhato bhujaṅgaḥ // HJm_20.46 //",
  "S03hjatm_pu:1801": "parihṛtya tu bodhisattvam ārāt sakumāraṃ nipatatsu vegavatsu /",
  "S03hjatm_pu:1802": "upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe // HJm_20.47 //",
  "S03hjatm_pu:1803": "sacivasya mahīpateś ca yātos taḍiduddyotavibhāvite 'rdhamārge /",
  "S03hjatm_pu:1804": "aśaniḥ śirasī bibheda bhedacyutamastiṣkalavopadigdhakeśe // HJm_20.48 //",
  "S03hjatm_pu:1805": "mṛtam aśrumatī janān niśamya kṣitipālaṃ kṣitipālapūjitājñam /",
  "S03hjatm_pu:1806": "mṛducittatayātiduḥkhabhārāt sahasā jīvitam utsasarja devī // HJm_20.49 //",
  "S03hjatm_pu:1807": "atha bhītajanojjhitāntarālaṃ bhavanaṃ bhūmipateḥ sphuṭatkapāṭam /",
  "S03hjatm_pu:1808": "upalābhihataṃ papāta sadyaḥ kanakastambhavibhaṅgajātanādam // HJm_20.50 //",
  "S03hjatm_pu:1809": "mṛtau bhavetām atha kiṃ nu jīvitau śaṭhāśayau pārthivakhaṇḍadhārakau /",
  "S03hjatm_pu:1810": "iti sphuradbhiḥ paritaḥ payodharā ruṣeva vidyunnayanair vyalokayan // HJm_20.51 //",
  "S03hjatm_pu:1811_0": "atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ",
  "S03hjatm_pu:1811_1": "saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā",
  "S03hjatm_pu:1811_2": "iti vicintya tān bhrātṝn uvāca /",
  "S03hjatm_pu:1812": "māṃ putravṛkṣaṃ saṃvṛddhyai sā siktvā snehavāriṇā /",
  "S03hjatm_pu:1813": "anavāptaphalā mattaḥ kva yātā jananī mama // HJm_20.52 //",
  "S03hjatm_pu:1814": "pṛthivīṃ pṛthivīpālaḥ pālayitvā pitā mama /",
  "S03hjatm_pu:1815": "kva yātaḥ khaṇḍadhāreṇa saha khaṇḍitadharmaṇā // HJm_20.53 //",
  "S03hjatm_pu:1816": "smaraṇīyavibhūtīdaṃ patitastambhatoraṇam /",
  "S03hjatm_pu:1817": "śocantīva guroḥ sadma vicyutāḥ śālabhañjikāḥ // HJm_20.54 //",
  "S03hjatm_pu:1818": "imā viṣamasaṃpātasphuṭitā galiteṣṭakāḥ /",
  "S03hjatm_pu:1819": "ātmānam iva śocanti dhūsarāś citrabhittayaḥ // HJm_20.55 //",
  "S03hjatm_pu:1820": "kiṃ nu saṃgītaśāleyam uta vāsagṛhaṃ bhavet /",
  "S03hjatm_pu:1821": "kṛcchrād ity anumīyante bhāgā bhagnasya veśmanaḥ // HJm_20.56 //",
  "S03hjatm_pu:1822": "āsīd iha gṛhaṃ sthāne śrīmat tasya mahīpateḥ /",
  "S03hjatm_pu:1823": "ity utsuko janaḥ śokād anyebhyaḥ kathayiṣyati // HJm_20.57 //",
  "S03hjatm_pu:1824": "niḥśrīkam upalāghātaparetaśukakokilam /",
  "S03hjatm_pu:1825": "idaṃ ca bhavanodyānaṃ dhyāyatīva mahīpateḥ // HJm_20.58 //",
  "S03hjatm_pu:1826": "aniṣṭhitasukhāśānāṃ vipattiṃ pratipālayan /",
  "S03hjatm_pu:1827": "itiśabdaḥ samāptyarthaḥ sotkaṇṭha iva tiṣṭhati // HJm_20.59 //",
  "S03hjatm_pu:1828": "puṃsām acchinnakṛtyānāṃ kariṣyati karoti ca /",
  "S03hjatm_pu:1829": "cakāra ca samāptyartham itiśabdam anityatā // HJm_20.60 //",
  "S03hjatm_pu:1830": "sthitāyāṃ mayy api vyoma nityam ity abhidhīyate /",
  "S03hjatm_pu:1831": "ity ūrdhvam iva paśyantī krodhāt tiṣṭhaty anityatā // HJm_20.61 //",
  "S03hjatm_pu:1832": "aparādhīnavṛttitvād upalabdhamanaḥśamāḥ /",
  "S03hjatm_pu:1833": "apāstabāndhavasnehā niḥsaṅgāḥ sukham āsate // HJm_20.62 //",
  "S03hjatm_pu:1834": "saṃkalpād viṣayābhilāṣiṇi jane tṛṣṇā karoty āspadaṃ tṛṣṇābaddhamanā nikāramalinaṃ badhnāti sevāñjalim /",
  "S03hjatm_pu:1835": "sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate // HJm_20.63 //",
  "S03hjatm_pu:1836": "kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan /",
  "S03hjatm_pu:1837": "duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā // HJm_20.64 //",
  "S03hjatm_pu:1838": "tato 'haṃ rājyam utsṛjya bahuvyasanakaṇṭakam /",
  "S03hjatm_pu:1839": "śāntyai śāntipathasthānaṃ gamiṣyāmi tapovanam // HJm_20.65 //",
  "S03hjatm_pu:1840": "athābhiṣicyānujam āhitakriyaṃ dvijātibhir bhrātaram udyatāśiṣam /",
  "S03hjatm_pu:1841": "vihāya lakṣmīṃ tapaso vivṛddhaye vanāya vavrāja sa dhīramānasaḥ // HJm_20.66 //",
  "S03hjatm_pu:1842": "tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya śreyogaveṣibhiḥ kṣāntibalair bhavitavyam iti //",
  "S03hjatm_pu:1843": "// candrajātakaṃ daśamam //",
  "S03hjatm_pu:1844": "__________________________________________________________________________",
  "S03hjatm_pu:1845": "...",
  "S03hjatm_pu:1846": "__________________________________________________________________________",
  "S03hjatm_pu:1847": "22. Mṛga",
  "S03hjatm_pu:1848": "na vinā vīryāt tanv api phalam īpsitam āpyate jagadbhūtyai /",
  "S03hjatm_pu:1849": "iti khedam agaṇayitvā vyāyacchante mahābhāgāḥ // HJm_22.1 //",
  "S03hjatm_pu:1850": "tadyathānuśrūyate",
  "S03hjatm_pu:1851_0": "kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā",
  "S03hjatm_pu:1851_1": "prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale",
  "S03hjatm_pu:1851_2": "marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte",
  "S03hjatm_pu:1851_3": "'nyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe",
  "S03hjatm_pu:1851_4": "ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir babhūva /",
  "S03hjatm_pu:1852": "tena ca mahātmanā rājyam iva sadvṛttena narapatinānupālyamānaṃ hariṇayūtham akutobhayaṃ mahatīṃ vṛddhim agamat /",
  "S03hjatm_pu:1853": "hariṇaṃ harakaṇṭhanīlapṛṣṭhaṃ harisattvaṃ haritaṃ tṛṇaṃ daśantam /",
  "S03hjatm_pu:1854": "sadasatpathavedinaṃ mṛgās te tam upādhyāyam ivānvaguḥ suśiṣyāḥ // HJm_22.2 //",
  "S03hjatm_pu:1855": "atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham ājagāma /",
  "S03hjatm_pu:1856": "sa ca rājā gṛhītadhanvā turagavarādhirohī sainyaparivṛtas tad vanam āgamya dūrāt taṃ mṛgayūtham ālokayāmāsa /",
  "S03hjatm_pu:1857": "vihāya romanthanam unmukhasthiraḥ sa kṛṣṇasāraḥ śarapātaśaṅkitān /",
  "S03hjatm_pu:1858": "mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram // HJm_22.3 //",
  "S03hjatm_pu:1859": "vilokya saṃbhūtakhalīnanisvanaṃ jighāṃsu tat sainyam adhijyakārmukam /",
  "S03hjatm_pu:1860": "mṛgaiḥ parīto bhayaloladṛṣṭibhiḥ sa yūthabhartedam acintayad dhruvam // HJm_22.4 //",
  "S03hjatm_pu:1861": "mahīpatiḥ pāti sukhaṃ sukhārthinīṃ prajām anutpannabhayāṃ śubhāśrayāt /",
  "S03hjatm_pu:1862": "acintayitvātmagataṃ pariśramaṃ sa rakṣitā yo vyasane 'pi rakṣati // HJm_22.5 //",
  "S03hjatm_pu:1863": "amūn bhayabhrāntavilolalocanān parisravacchoṇitasiktabhūtalān /",
  "S03hjatm_pu:1864": "mṛgān purastāt patataḥ sphurattanūn vilokayiṣyāmi kathaṃ śarāhatān // HJm_22.6 //",
  "S03hjatm_pu:1865": "mṛgāṃs tad enān mṛgayāvinodino na yāvad āghnanti śitaiḥ śilīmukhaiḥ /",
  "S03hjatm_pu:1866": "balena tāvad bhayalolacakṣuṣāṃ prayatnam eṣāṃ karavāṇi rakṣaṇe // HJm_22.7 //",
  "S03hjatm_pu:1867": "idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti samantato 'valokyācintayat /",
  "S03hjatm_pu:1868": "bhavatu labdha upāyaḥ /",
  "S03hjatm_pu:1869": "imāṃ girisaritam ullaṅghya svasti mṛgebhyaḥ syād iti tarkayāmi /",
  "S03hjatm_pu:1870": "na caikena krameṇaite hariṇāḥ śakyanta etāṃ śīghrasalilavāhinīṃ samudrapatnīṃ ullaṅghitum iti /",
  "S03hjatm_pu:1871_0": "tad idam atra prāptam asyāḥ sarito madhyāvasthitasya mama pṛṣṭhe kramaṃ dattvā sukham",
  "S03hjatm_pu:1871_1": "ete mṛgā yāsyantīti vicintya kvacit taṭataruśikhāpraskhalitasalilāyāḥ paribhramadāvartamadhyabhrāntaviśīrṇaphenasaṅghāyās",
  "S03hjatm_pu:1871_2": "tasyāḥ kṣitidharasarito madhyam avagāhya sthirayitvātmānaṃ sa mahātmā tān mṛgān uvāca /",
  "S03hjatm_pu:1872": "pariplutya taṭād asmād dattvā pṛṣṭhe kramaṃ mama /",
  "S03hjatm_pu:1873": "yāta yātabhayāḥ śīghraṃ svayūthyāḥ saṃkaṭād itaḥ // HJm_22.8 //",
  "S03hjatm_pu:1874": "śarīraṃ viśarārutvād dharmābhāvāc ca phalgu me /",
  "S03hjatm_pu:1875": "yuṣmannirvāhaṇāt sāraṃ lapsyate sucirād idam // HJm_22.9 //",
  "S03hjatm_pu:1876": "paropakāravimukho yadā kāyaḥ kalis tadā /",
  "S03hjatm_pu:1877": "yadā tv anyaddhitālambī kāyaratnam idaṃ tadā // HJm_22.10 //",
  "S03hjatm_pu:1878": "paripātum ahaṃ bhayāt samartho yadi yuṣmān nṛpasainikānubaddhān /",
  "S03hjatm_pu:1879": "saphalo 'dya bhavet tataḥ pṛthivyāṃ mama yūthādhipatitvaśabda eṣaḥ // HJm_22.11 //",
  "S03hjatm_pu:1880": "āgamyatāṃ tad adhunā nanu tāvad eva yuṣmāsu yāvad iṣavo na patanti śātāḥ /",
  "S03hjatm_pu:1881": "pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt // HJm_22.12 //",
  "S03hjatm_pu:1882": "atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ kūlam upagantum ārebhire /",
  "S03hjatm_pu:1883": "yathā yathā tasya bhṛśaṃ nipetuḥ pṛṣṭhe mṛgās trāsavilolanetrāḥ /",
  "S03hjatm_pu:1884": "tathā tathāsau mṛgayūthabhartā khurān sthiratvaṃ prasabhaṃ nināya // HJm_22.13 //",
  "S03hjatm_pu:1885": "rudhiram atha mṛgāṇāṃ patyur utkhātamāṃsāt khurapuṭaparibhinnāt tasya cakṣāra pṛṣṭhāt /",
  "S03hjatm_pu:1886": "mṛgakulam acalāntaṃ gacchad ālokya cārāt sa rujam agaṇayitvā prītim evālalambe // HJm_22.14 //",
  "S03hjatm_pu:1887": "paripālitasattvānām upāyena balena vā /",
  "S03hjatm_pu:1888": "ruṇaddhi mahatāṃ duḥkhaṃ antaḥprītiparamparā // HJm_22.15 //",
  "S03hjatm_pu:1889": "atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya vismayam āgamya śarāsaneṣu śarān saṃdadhānaṃ senājanam uvāca /",
  "S03hjatm_pu:1890": "yaḥ khalu kaścin mṛgam āhanyāt so 'smaddrohīti /",
  "S03hjatm_pu:1891": "athāvavādam ākarṇya sa janas tasya bhūpateḥ /",
  "S03hjatm_pu:1892": "bāṇaviśleṣiṇaḥ sadyaś cakāra dhanuṣo guṇān // HJm_22.16 //",
  "S03hjatm_pu:1893_0": "bodhisattvo 'pi ca kiṃ nu nistīrṇāḥ sarve mṛgāḥ syur na veti paścād ālokayann apaśyad",
  "S03hjatm_pu:1893_1": "ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ",
  "S03hjatm_pu:1893_2": "kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ karuṇām ālalambe /",
  "S03hjatm_pu:1894": "jahīhi śaṅkāṃ na hi bodhisattvo bhavantam utsrakṣyati bālam ekam /",
  "S03hjatm_pu:1895": "dvirephaśabdair iti puṣpavanta āśvāsayāmāsur iva drumās tam // HJm_22.17 //",
  "S03hjatm_pu:1896": "atha yūthapatiḥ pratyuttīrya tasmāt salilāt taṃ mṛgaśāvakam uvāca /",
  "S03hjatm_pu:1897": "aṅgādhiruhya matpṛṣṭhaṃ vimuñca maraṇavyathām /",
  "S03hjatm_pu:1898": "bhavantaṃ saritaḥ pāraṃ neṣyāmy aham itas taṭāt // HJm_22.18 //",
  "S03hjatm_pu:1899": "uddhartuṃ vīryam ārabdhaṃ yena lokaṃ bhavārṇavāt /",
  "S03hjatm_pu:1900": "sa tvāṃ nottārayiṣyāmi katham ekaṃ nadījalāt // HJm_22.19 //",
  "S03hjatm_pu:1901": "atha tenādhirūḍho 'sau mṛgaśāvena vīryavān /",
  "S03hjatm_pu:1902": "jagāhe karuṇālambī saritaṃ vīcimālinīm // HJm_22.20 //",
  "S03hjatm_pu:1903": "amūni pṛṣṭhe tava vikṣatāni rujaṃ na gāḍhāṃ janayanti kaccit /",
  "S03hjatm_pu:1904": "iti bruvāṇeva samuttarantaṃ parāmṛśat tam sarid ūrmihastaiḥ // HJm_22.21 //",
  "S03hjatm_pu:1905": "atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā saṃyojayāmāsa /",
  "S03hjatm_pu:1906": "kṛtvātha jānunī bhūmau mṛgaśāvaḥ pipāsitaḥ /",
  "S03hjatm_pu:1907": "jagrāha tvaritaṃ mātuḥ saṃbhūtaprasrutī stanau // HJm_22.22 //",
  "S03hjatm_pu:1908": "sā cainaṃ parivṛttāsyā stanyapānacalānanam /",
  "S03hjatm_pu:1909": "ālileha muhuḥ snehāj jihvayā calitāgrayā // HJm_22.23 //",
  "S03hjatm_pu:1910": "atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ /",
  "S03hjatm_pu:1911": "kathaṃcid anviṣya khurāṅkaśādvalāṃ śanair mṛgāṇāṃ padavīṃ samākulaḥ /",
  "S03hjatm_pu:1912": "niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ // HJm_22.24 //",
  "S03hjatm_pu:1913": "imāṃ daśāṃ nirghṛṇayādya vatsa satyā jananyāpi mayāsi nītaḥ /",
  "S03hjatm_pu:1914": "iti kṣatāṅgaṃ karuṇānutāpād bhṛśaṃ rurodeva tam īkṣamāṇā // HJm_22.25 //",
  "S03hjatm_pu:1915": "sa ca rājā tāṃ saritam uttīrya saparijanas turagād avatīrya vismitamanās taṃ mahātmānam upasasāda /",
  "S03hjatm_pu:1916": "sa yūthādhipatī rājānam ālokyābravīt /",
  "S03hjatm_pu:1917": "abhyutthānārham ālokya yat tvāṃ nāhaṃ samutthitaḥ /",
  "S03hjatm_pu:1918": "nādākṣiṇyaṃ tad etan me śrameṇāsmy avasāditaḥ // HJm_22.26 //",
  "S03hjatm_pu:1919": "atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca /",
  "S03hjatm_pu:1920": "nirvrīḍaiḥ param upahantum udyatāstrair bhogecchātimiraniruddhabuddhinetraiḥ /",
  "S03hjatm_pu:1921": "dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ // HJm_22.27 //",
  "S03hjatm_pu:1922": "bibharti bhṛtyān nṛpa ātmarakṣaṇaṃ vidhitsur āyodhanakālanirbhayān /",
  "S03hjatm_pu:1923": "svayūtharakṣāpaṭunā tu sarvathā nayena te bhūmibhujāṃ jito nayaḥ // HJm_22.28 //",
  "S03hjatm_pu:1924": "citraṃ kim atra bahavo yadi bhūmipālaṃ bhṛtyā raṇāntaragataṃ paripālayanti /",
  "S03hjatm_pu:1925": "ekena nāma hariṇā bahavas tvayāmī yat pālitāḥ khalu tad adbhutam etad atra // HJm_22.29 //",
  "S03hjatm_pu:1926": "bahuguṇakaruṇānvitā taveyaṃ guṇavikalāṃ karuṇāviyogalaghvīm /",
  "S03hjatm_pu:1927": "hariṇa hariṇatā viśeṣalābhād avahasatīva manuṣyatāṃ mamaitām // HJm_22.30 //",
  "S03hjatm_pu:1928": "ity abhisaṃrādhya sa rājā yūthapatim apṛcchat /",
  "S03hjatm_pu:1929": "kīdṛśaṃ punar anena paropakārapaṭunā vīryeṇa bhavān padam abhilaṣati /",
  "S03hjatm_pu:1930": "bodhisattva uvāca /",
  "S03hjatm_pu:1931": "śrūyatāṃ mahārāja /",
  "S03hjatm_pu:1932": "buddhatvam adhigantuṃ me vīryaṃ vīryavatāṃ vara /",
  "S03hjatm_pu:1933": "yathāśakti mṛgatve 'pi satīdaṃ nāvasīdati // HJm_22.31 //",
  "S03hjatm_pu:1934": "yathā mayāmī hariṇā bhayākulāḥ pratāritā bhīmarayān nadījalāt /",
  "S03hjatm_pu:1935": "tathā bahukleśasamākulaṃ jagat pratārayeyaṃ bhavaduḥkhatoyadheḥ // HJm_22.32 //",
  "S03hjatm_pu:1936": "na ca mahārāja śakyate vīryaparāṅmukhena balavatāpy abhilaṣitaṃ padam abhigantum / paśya /",
  "S03hjatm_pu:1937": "ālasyāt sasahāyo 'pi na gacchaty udayaṃ janaḥ /",
  "S03hjatm_pu:1938": "hastāgrāt skhalito bhūmau toyārdra iva kandukaḥ // HJm_22.33 //",
  "S03hjatm_pu:1939": "api ca /",
  "S03hjatm_pu:1940": "vipaścitāpy alasadhiyā sukhāśrayaṃ na śakyate padam abhigantum ucchritam /",
  "S03hjatm_pu:1941": "avāhitaṃ vahanam aritradhāribhiś cirād api vrajati na pāram ambudheḥ // HJm_22.34 //",
  "S03hjatm_pu:1942": "rājovāca / samyag abhihitaṃ mṛgayūthādhipatinā / kutaḥ /",
  "S03hjatm_pu:1943": "jātasyāpi kule viśuddhayaśasi prakhyātabhogodaye prāptasyāpi sabhāsu paṇḍitadhurām agryāṃ vipaścittayā /",
  "S03hjatm_pu:1944": "ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito 'pi viśikhaḥ kṣeptuḥ prayatnād vinā // HJm_22.35 //",
  "S03hjatm_pu:1945": "tad itthaṃ vīryāvalambinā bhavatā śakyam adhigantuṃ bauddhaṃ padam iti /",
  "S03hjatm_pu:1946": "ye śāntaṃ padam ārurukṣava iha kleśair abhinnāśayās tvattaḥ prāk kṛtinaḥ kṛtapraṇidhayo bodhau ghaṭante janāḥ /",
  "S03hjatm_pu:1947": "teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ // HJm_22.36 //",
  "S03hjatm_pu:1948": "bibhrāṇaṃ pariveṣiṇīṃ vitamasāṃ dehatviṣāṃ saṃhatiṃ dharmaṃ dharmakathābhilāṣiṇi muhuḥ prakhyāpayantaṃ jane /",
  "S03hjatm_pu:1949": "chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ // HJm_22.37 //",
  "S03hjatm_pu:1950": "iti sa rājā bodhisattvam abhisaṃrādhyovāca /",
  "S03hjatm_pu:1951": "aho bhavantam evaṃ dharmābhimukham ālokya mamāpi dharmābhilāṣa utpannaḥ /",
  "S03hjatm_pu:1952": "tad ācakṣva mahābuddhe dharmaṃ dharmavidāṃ vara /",
  "S03hjatm_pu:1953": "sevyamānena śuddhena yena yāyāṃ na durgatim // HJm_22.38 //",
  "S03hjatm_pu:1954": "bodhisattva uvāca /",
  "S03hjatm_pu:1955": "yady evam ataḥ śrotum arhati mahārājaḥ /",
  "S03hjatm_pu:1956": "avadyād vinivṛttiś ca pravṛttiś ca śubhāśraye /",
  "S03hjatm_pu:1957": "dharmatattvam idaṃ samyag ākhyātaṃ khyātabuddhibhiḥ // HJm_22.39 //",
  "S03hjatm_pu:1958": "sphuṭīkṛte 'pi tattve 'smin prakāśitaśubhāśubhe /",
  "S03hjatm_pu:1959": "yo gacchati vimārgeṇa so 'ndhaḥ saty api cakṣuṣi // HJm_22.40 //",
  "S03hjatm_pu:1960": "iti prajñāpradīpena vilokitamahāpathaḥ /",
  "S03hjatm_pu:1961": "bhajasva bhajamānāni karmāṇi kleśahānaye // HJm_22.41 //",
  "S03hjatm_pu:1962": "kṣitīśa kṣapitājñāna kṣitiṃ dharmeṇa pālaya /",
  "S03hjatm_pu:1963": "tīkṣṇadaṇḍād bhūmipālān nityam udvijate janaḥ // HJm_22.42 //",
  "S03hjatm_pu:1964": "yadi yaśasi mṛṇālabhaṅgaśukle jagadavabhāsini te 'sti kācid icchā /",
  "S03hjatm_pu:1965": "phalam abhimatam āptukāmatā vā bibhṛhi guṇābharaṇaṃ tato viśuddham // HJm_22.43 //",
  "S03hjatm_pu:1966": "atha sa narapatir aho bhavato 'nayā dharmadeśanayā prahlāditam idaṃ me hṛdayam ity abhidhāya parāṃ prītim ājagāma /",
  "S03hjatm_pu:1967": "tato yūthapates tasya khurakṣatasamutthayā /",
  "S03hjatm_pu:1968": "āviṣṭasya rujā gurvyā nimimīlatur akṣiṇī // HJm_22.44 //",
  "S03hjatm_pu:1969": "tasyātha nṛpatiḥ kṛtvācitāṃ candanadārubhiḥ /",
  "S03hjatm_pu:1970": "agnisaṃskāram akarot kṛtinaḥ puṇyajanmanaḥ // HJm_22.45 //",
  "S03hjatm_pu:1971": "atha tatra gate suhṛdīva divaṃ hariṇe karuṇāvimalaprakṛtau /",
  "S03hjatm_pu:1972": "anuśocya ciraṃ vasudhādhipatiḥ puram āgamad āśu vitānamanāḥ // HJm_22.46 //",
  "S03hjatm_pu:1973": "tasmin mṛge mṛgavadhūsadṛśekṣaṇābhiḥ sattvopakārakuśale kuśalānvitābhiḥ /",
  "S03hjatm_pu:1974": "jñātāv iva vyuparate viratakriyābhir acchinnam aśru mumuce vanadevatābhiḥ // HJm_22.47 //",
  "S03hjatm_pu:1975": "prāvepatātha vasudhā calitādriśṛṅgā vātānilena parivardhitasāgarormiḥ /",
  "S03hjatm_pu:1976": "bhrāntadvirephaśabalaś ca vikīrṇagandho mandārapuṣpanikaro nabhasaḥ papāta // HJm_22.48 //",
  "S03hjatm_pu:1977": "nirvāṇakāle ca bhagavatā bhikṣūnāṃ purastād idaṃ jātakam abhyadhāyi /",
  "S03hjatm_pu:1978": "mṛgayūthādhipas tatra vane 'bhūvam ahaṃ tadā /",
  "S03hjatm_pu:1979": "parivrāṭ ca subhadro 'yaṃ babhūva mṛgaśāvakaḥ // HJm_22.49 //",
  "S03hjatm_pu:1980": "bhagavataś ca prāk parinirvṛte tatra subhadre parivrājake bhikṣavaḥ papracchuḥ /",
  "S03hjatm_pu:1981": "kāni punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam eva ca bhagavataḥ parinirvṛta iti /",
  "S03hjatm_pu:1982": "bhagavān āha /",
  "S03hjatm_pu:1983": "kāśyapo nāma buddho 'bhūj jñeyasāgarapāragaḥ /",
  "S03hjatm_pu:1984": "nāmnāśoko 'bhavad bhikṣuḥ svasrīyas tasya tāyinaḥ // HJm_22.50 //",
  "S03hjatm_pu:1985": "sulabhaṃ me paraṃ jyotir mātule sugate sati /",
  "S03hjatm_pu:1986": "aśokaḥ paricintyeti na vyāyacchata muktaye // HJm_22.51 //",
  "S03hjatm_pu:1987": "deśāntaram aśoke 'tha gate gatapunarbhavaḥ /",
  "S03hjatm_pu:1988": "kāśyapo nirvṛtau cetaḥ kṛtavān kṛtiṇāṃ varaḥ // HJm_22.52 //",
  "S03hjatm_pu:1989": "tataḥ sthite 'śokataror adhastād aśokabhikṣau vinibaddhaśokā /",
  "S03hjatm_pu:1990": "mahīruhe tatra kṛtādhivāsā mumoca muktādyuti devatāśru // HJm_22.53 //",
  "S03hjatm_pu:1991": "bhaviṣyatīty adya vicintayantyā jinasya nirvāṇam anirvṛtāyāḥ /",
  "S03hjatm_pu:1992": "papāta pārāśariṇaḥ śarīre tasyāsram uṣṇaṃ vanadevatāyāḥ // HJm_22.54 //",
  "S03hjatm_pu:1993": "nirabhram etad gaganaṃ kuto nu mamedam ambhaḥ patitaṃ śarīre /",
  "S03hjatm_pu:1994": "iti bruvann unmukham īkṣamāṇaḥ sa devatāṃ tāṃ rudatīm apaśyat // HJm_22.55 //",
  "S03hjatm_pu:1995": "papraccha caināṃ paridīnadīnāṃ kiṃ devate rodiṣi jātaśokā /",
  "S03hjatm_pu:1996": "sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva // HJm_22.56 //",
  "S03hjatm_pu:1997": "mahāmuniḥ kāruṇiko jagaddhitaṃ vihāya dagdhānuśayendhano vaśī /",
  "S03hjatm_pu:1998": "pradāya nirvāsyati kāśyapo 'dhunā janāya śokaṃ kṛpaṇeti rodimi // HJm_22.57 //",
  "S03hjatm_pu:1999": "akampite vādivacaḥpataṅgakaiḥ pariprakāśīkṛtasatpathāpathe /",
  "S03hjatm_pu:2000": "munipradīpe parinirvṛtiṃ gate jagattrayavyāpi tamo bhaviṣyati // HJm_22.58 //",
  "S03hjatm_pu:2001": "niśamya cedaṃ vanadevatāvacaḥ sa marmaṇīvābhihataḥ śiteṣuṇā /",
  "S03hjatm_pu:2002": "papāta bhūmau vinimīlitekṣaṇaś cirāt samutthāya ca paryadevata // HJm_22.59 //",
  "S03hjatm_pu:2003": "apṛcchad enaṃ vanadevatotsukā pracakṣva bhikṣo kim iti prarudyate /",
  "S03hjatm_pu:2004": "sa mātulo me bhagavān iti vyathāṃ kathaṃ na yāsyāmi sa cedam abravīt // HJm_22.60 //",
  "S03hjatm_pu:2005": "manoharaṃ vākkusumaṃ jinadrumād gṛhītam atyalpam idaṃ pramādinā /",
  "S03hjatm_pu:2006": "jagattrayakleśaparaṃparāharaṃ mayā na labdhaṃ phalam alpabuddhinā // HJm_22.61 //",
  "S03hjatm_pu:2007": "idam manaḥsadmani me kṛtāśrayaṃ nirodhakaṃ muktipathasya dāruṇam /",
  "S03hjatm_pu:2008": "vibhidya kasmān na gato 'si nirvṛtiṃ tathāgatendor vacanāṃśubhis tamaḥ // HJm_22.62 //",
  "S03hjatm_pu:2009": "atha sā devatā taṃ bhikṣum idam avocat /",
  "S03hjatm_pu:2010": "alam alam ativiṣādena /",
  "S03hjatm_pu:2011": "yāvan na nirvāṇam upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti /",
  "S03hjatm_pu:2012_0": "anukampitaḥ syām ahaṃ bhavatyety uktavati tatra tathāgatabhāgineye sā devatā tasmād",
  "S03hjatm_pu:2012_1": "aśokān mantraparijaptāni kusumāny ādāya mamainam aśokakusumāñjalim īkṣamāṇo nabhasā",
  "S03hjatm_pu:2012_2": "gacchantīm mām anugacchety uvāca /",
  "S03hjatm_pu:2013": "athānvagāt tāṃ nabhasā sa devatām aśokapuṣpāñjalibaddhalocanaḥ /",
  "S03hjatm_pu:2014": "kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ // HJm_22.63 //",
  "S03hjatm_pu:2015": "pramādinaṃ bālam apetadhīplavaṃ nimagnam ajñānamahāpayonidhau /",
  "S03hjatm_pu:2016": "munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi // HJm_22.64 //",
  "S03hjatm_pu:2017": "iti bruvāṇaṃ parigadgadākṣaraṃ kṣarantam asraṃ kaluṣīkṛtekṣaṇam /",
  "S03hjatm_pu:2018": "kṣaṇād vimokṣāya nivartya kāpathāt pathā viśuddhena nināya taṃ jinaḥ // HJm_22.65 //",
  "S03hjatm_pu:2019": "athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ samyaksaṃbuddhaḥ parinirvavau /",
  "S03hjatm_pu:2020": "parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe /",
  "S03hjatm_pu:2021": "siṃhāsanopaviṣṭasya vākpuṣpāni vimuñcataḥ /",
  "S03hjatm_pu:2022": "kasya śroṣyati loko 'yaṃ dharmārthī dharmadeśanām // HJm_22.66 //",
  "S03hjatm_pu:2023": "tvayi nātha paraṃ jyotiḥ prāpte 'stam iva bhāskare /",
  "S03hjatm_pu:2024": "tamasā durnivāreṇa nimīlitam idaṃ jagat // HJm_22.67 //",
  "S03hjatm_pu:2025": "adya tvayi gate śāntim aśāntena manobhuvā /",
  "S03hjatm_pu:2026": "jagan mohayituṃ nūnaṃ punar āropitaṃ dhanuḥ // HJm_22.68 //",
  "S03hjatm_pu:2027": "gate munau śāntim anāśrayā vayaṃ kva viśramiṣyāma udīrṇamanyavaḥ /",
  "S03hjatm_pu:2028": "guṇair iti jñeyapathānugāminā munīndra vikruṣṭam iva tvayā vinā // HJm_22.69 //",
  "S03hjatm_pu:2029": "bhavantaṃ bodhāya praṇidhim avalambya tribhuvane bhramantaṃ sattvārthaṃ sthiradhiyam ahaṃ nojjhitavatī /",
  "S03hjatm_pu:2030": "parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā // HJm_22.70 //",
  "S03hjatm_pu:2031": "atha sa bhikṣur abhyadhāt /",
  "S03hjatm_pu:2032": "alam alaṃ devate viṣādena na kvacid iyam anityatā na praharati yatredṛśasyāpi bhagavato vajragurusārasyābhāva",
  "S03hjatm_pu:2033": "iti / atha sā devatā kathaṃcid ātmānaṃ dhīrayitvā praṇidhim iti cakāra /",
  "S03hjatm_pu:2034": "mām āgamya yathānena bhikṣuṇāsāditaṃ phalam /",
  "S03hjatm_pu:2035": "tathā śākyamuneḥ śiṣyaḥ paścimaḥ syām ahaṃ tadā // HJm_22.71 //",
  "S03hjatm_pu:2036": "arhatphalaṃ samāsādya nirvāṇasamaye muneḥ /",
  "S03hjatm_pu:2037": "tasmāt prāk parinirvāyāṃ soḍhuṃ śokam aśaknuvan // HJm_22.72 //",
  "S03hjatm_pu:2038": "atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca /",
  "S03hjatm_pu:2039": "yāsāv aśokanilayā babhūva vanadevatā /",
  "S03hjatm_pu:2040": "sa parivrāṭ subhadro 'yaṃ bhadracetā mahāmatiḥ // HJm_22.73 //",
  "S03hjatm_pu:2041": "praṇidhānavaśād eṣa mama śrāvakatāṃ gataḥ /",
  "S03hjatm_pu:2042": "prathamaṃ mama nirvāṇāt tasmād eva ca nirvṛtaḥ // HJm_22.74 //",
  "S03hjatm_pu:2043": "iti jātakam etad adbhutaṃ vidhivac chākyamuniprakāśitam /",
  "S03hjatm_pu:2044": "viduṣāṃ manasaḥ praśāntaye prathanīyaṃ madhurābhidhāyinā // HJm_22.75 //",
  "S03hjatm_pu:2045": "parahitakaraṇārthaṃ khyāpitātipratijñair api vipadi na mukto vīryasaṃnāhabandhaḥ /",
  "S03hjatm_pu:2046": "iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam // HJm_22.76 //",
  "S03hjatm_pu:2047": "// iti mṛgajātakam //",
  "S03hjatm_pu:2048": "__________________________________________________________________________",
  "S03hjatm_pu:2049": "...",
  "S03hjatm_pu:2050": "__________________________________________________________________________",
  "S03hjatm_pu:2051": "24. Mūlikajātakam",
  "S03hjatm_pu:2052": "ripum api nopekṣante karuṇāmṛducetaso gadagrastam /",
  "S03hjatm_pu:2053": "lokasya bandhubhūtāḥ kiṃ punar acchinnajanmānam // HJm_24.1 //",
  "S03hjatm_pu:2054": "tadyathānuśrūyate",
  "S03hjatm_pu:2055": "samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī mūliko nāma brāḥmaṇo bodhisattvo babhūva /",
  "S03hjatm_pu:2056": "sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy oṣadhinimittaṃ vicacāra /",
  "S03hjatm_pu:2057": "ālokayann atha bhujaṅgamaveṣṭitāni sāndrāṇi candanavanāni nidāghakāle /",
  "S03hjatm_pu:2058": "śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit // HJm_24.2 //",
  "S03hjatm_pu:2059": "hārītatuṇḍaparikhaṇḍitavidyutāni paśyan navāni maricāni darīmukheṣu /",
  "S03hjatm_pu:2060": "jighran samīracalitaṃ kusumādhivāsam adhyāsta khedavigamāya śilāṃ sa dhīraḥ // HJm_24.3 //",
  "S03hjatm_pu:2061": "kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna /",
  "S03hjatm_pu:2062_0": "baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti",
  "S03hjatm_pu:2062_1": "vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ",
  "S03hjatm_pu:2062_2": "pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam",
  "S03hjatm_pu:2062_3": "upaśāntendriyaṃ pratyekabuddham adrākṣīt //",
  "S03hjatm_pu:2063": "ālokya śāntam atha taṃ vinayāvalambī skandhān mahāntam avatārya sa mūlabhāram /",
  "S03hjatm_pu:2064": "bhaktiprasādabharam udgirateva dūrād ālagnabhūmirajasā śirasā vavande // HJm_24.4 //",
  "S03hjatm_pu:2065": ".... .... .... .... HJm_24.5",
  "S03hjatm_pu:2066": "sa brāhmaṇaś cainam apṛcchad evaṃ paśyāmy ahaṃ glānaśarīram āryam /",
  "S03hjatm_pu:2067": "ārūḍharogābhibhavapratanvyā pratyekabuddhas tam uvāca vācā // HJm_24.6 //",
  "S03hjatm_pu:2068": "idaṃ ca valmīkasamaṃ śarīraṃ utpāditaṃ karmaparaṃparābhiḥ /",
  "S03hjatm_pu:2069": "kurvvadbhir ādhiṃ jagatām anekair adhyāsitaṃ vyādhibhujaṅgamaiś ca // HJm_24.7 //",
  "S03hjatm_pu:2070": "iyaṃ jarākeśariṇī yadā ca śarīram ākrāmati mānakasya /",
  "S03hjatm_pu:2071": "madaṃ viṣādād vigatendriyārthas tadāsya cittadvirado jahāti // HJm_24.8 //",
  "S03hjatm_pu:2072": "tato paro mṛtyur akāraṇāriḥ kuṭīrakaṃ dehamayaṃ bhanakti /",
  "S03hjatm_pu:2073": "bhagne hi yasmin bhavati kṣaṇena sarvakriyāṇāṃ viratir janasya // HJm_24.9 //",
  "S03hjatm_pu:2074": "imais tribhir mṛtyujarāgadāribhiḥ prabādhyate karmasamīritair janaḥ /",
  "S03hjatm_pu:2075": "anantarakleśahutāśasambhavo bhavo yam āryair ata eva neṣyate // HJm_24.10 //",
  "S03hjatm_pu:2076": "iti vicārya vicārapaṭur bhavān pratibhayān bhujagapratimān bhavān /",
  "S03hjatm_pu:2077": "śamapathe viniveśya manorathaṃ samadhirohatu vīryamayaṃ rathaṃ // HJm_24.11 //",
  "S03hjatm_pu:2078": "atha bodhisattvaḥ aho subhāṣitam ity abhidhāya taṃ pratyekajinam abhimantryābravīt /",
  "S03hjatm_pu:2079": "subhāṣitamaṇeḥ prāptir avidyātimiracchidaḥ /",
  "S03hjatm_pu:2080": "nānyatra svacchagambhīradhītoyān sādhusāgarāt // HJm_24.12 //",
  "S03hjatm_pu:2081": "supuruṣaparicoditasya dharme paṭutaratāṃ puruṣasya yāti vīryaṃ /",
  "S03hjatm_pu:2082": "vahanam iva samīraṇapraṇunnaṃ salilanidhau sthitadakṣakarṇadhāraṃ // HJm_24.13 //",
  "S03hjatm_pu:2083_0": "tato 'haṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa",
  "S03hjatm_pu:2083_1": "ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu",
  "S03hjatm_pu:2083_2": "śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu",
  "S03hjatm_pu:2083_3": "sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu",
  "S03hjatm_pu:2083_4": "bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu",
  "S03hjatm_pu:2083_5": "malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya /",
  "S03hjatm_pu:2084": "sa palāśaiḥ palāśasya mahad ātapavāraṇam /",
  "S03hjatm_pu:2085": "kṛtvā pratyekabuddhasya dadhārātapaśāntaye // HJm_24.14 //",
  "S03hjatm_pu:2086": "na cintayati yaḥ khedam upāyakuśalo vaṇik /",
  "S03hjatm_pu:2087": "labhate vipulaṃ lābhaṃ catasraḥ saṃbhraman diśaḥ // HJm_24.15 //",
  "S03hjatm_pu:2088": "bodhisattvo vicintyeti tasya kartum upāsanām /",
  "S03hjatm_pu:2089": "na kṣudhaṃ nātapaṃ tīvraṃ na ca khedam ajīgaṇat // HJm_24.16 //",
  "S03hjatm_pu:2090": "budhān upāsīta na cej jagadgurūn āvāpnuyān naiva janaḥ subhāṣitam /",
  "S03hjatm_pu:2091": "dhanāya yo gacchati ratnamedinīṃ sa yujyate ratnaviśeṣasampadā // HJm_24.17 //",
  "S03hjatm_pu:2092": "iti sa paricaraṃs tam āryavṛttaṃ kuśalaphalopacayāya dhīrasattvaḥ /",
  "S03hjatm_pu:2093": "pratidivasam upācitaprasādaḥ saphalam amanyata sādhv ajanmalābham // HJm_24.18 //",
  "S03hjatm_pu:2094": "atha sa pratyekajino bodhisattvasya dviguṇataraprasādajananārtham ambaratalam utpatya tat tat prātihāryam adarśayat //",
  "S03hjatm_pu:2095": "parivisphuradaṅśuparītatanuḥ payasīva tatāna nabhasy amale /",
  "S03hjatm_pu:2096": "śuśubhe ca suvarṇagiripratimaḥ kamalāsanamadhyagataḥ sa vaśī // HJm_24.19 //",
  "S03hjatm_pu:2097": "praviveśa muhuḥ paribhidya mahīm udiyāya śanaiḥ saviteva punaḥ /",
  "S03hjatm_pu:2098": "anayac ca sa yogabalād bahutāṃ yugapad bhujayoḥ salilajvalanau // HJm_24.20 //",
  "S03hjatm_pu:2099": "spṛśati sma vilolanakhadyutinā kamalapratimena kareṇa ravim /",
  "S03hjatm_pu:2100": "bahutām agamad gatajanmabhayas salileṣv iva śuddhavapus tapanaḥ // HJm_24.21 //",
  "S03hjatm_pu:2101": "tam iti prasamīkṣya maharddhibalaṃ dyutimantam anuṣṇamarīcim iva /",
  "S03hjatm_pu:2102": "suciraṃ stimitīkṛtanetrayugo dvijamukhyatamaḥ sa jagāda mudam // HJm_24.22 //",
  "S03hjatm_pu:2103": "taṃ prātihāryaramaṇīyataraprabhāvaṃ pratyekabuddham avalokya dṛḍhaprasādaiḥ /",
  "S03hjatm_pu:2104": "vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi // HJm_24.23 //",
  "S03hjatm_pu:2105": "atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis taṃ pratyekajinaṃ prabhāsvarair vacanamaṇibhir abhyarcayām āsa //",
  "S03hjatm_pu:2106": "imām ālokya bhavataḥ prātihāryavatīṃ tanum /",
  "S03hjatm_pu:2107": "brahmāpi vismayaṃ yāyān mādṛk kim u pṛthagjanaḥ // HJm_24.24 //",
  "S03hjatm_pu:2108": "darśitaprātihāryeṇa bhavatā dīptatejasā /",
  "S03hjatm_pu:2109": "idam adhyāsitaṃ vyoma dvisūryam iva lakṣyate // HJm_24.25 //",
  "S03hjatm_pu:2110": "yogināṃ tvādṛśām etad ṛddhimāhātmyam adbhutam /",
  "S03hjatm_pu:2111": "parānugrahaniṣpattipaṭūnāṃ vyaktim archati // HJm_24.26 //",
  "S03hjatm_pu:2112": "ātmārthaṃ bhāsate nenduḥ prācīmukhaviśeṣakaḥ /",
  "S03hjatm_pu:2113": "parārthā eva mahatām udayāḥ śuddhacetasām // HJm_24.27 //",
  "S03hjatm_pu:2114": "yadi nāham upāgamiṣyam enaṃ malayaṃ candanapādapāndhakāram /",
  "S03hjatm_pu:2115": "na bhavatsamupāsanāsamutthaṃ kuśalaṃ muktipathasya bījam āpsyam // HJm_24.28 //",
  "S03hjatm_pu:2116": "madanugrahakāmyayā dadhānas tanum etām atanuprabhāvagurvvīm /",
  "S03hjatm_pu:2117": "malayādrivanāntare sthito 'si kṣapitakleśa gadacchalena nūnam // HJm_24.29 //",
  "S03hjatm_pu:2118": "dadhatīddharuco maṇiṃ samudrāḥ sphaṭikacchedasitaṃ payaḥ payodāḥ /",
  "S03hjatm_pu:2119": "mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham // HJm_24.30 //",
  "S03hjatm_pu:2120": "vāktantubhis tava guṇastutipuṣpamālāṃ saṃgranthya yat kuśalamūlaphalaṃ mayāptam /",
  "S03hjatm_pu:2121": "prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ // HJm_24.31 //",
  "S03hjatm_pu:2122": "atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās tatraivāntaradhīyata /",
  "S03hjatm_pu:2123": "bodhisattvo 'pi ca mahāntam iva lābham adhigamya",
  "S03hjatm_pu:2124": "pratyekabuddhapadapāṃsum asau niveśya mūrdhni prasādasamudīritaromakūpaḥ /",
  "S03hjatm_pu:2125": "āttauṣadhir malayaśailavanāntarālāl lokasya rogam apanetum agāj janāntam // HJm_24.32 //",
  "S03hjatm_pu:2126_0": "tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ",
  "S03hjatm_pu:2126_1": "svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā",
  "S03hjatm_pu:2126_2": "kulaputreṇa glānaparicaryāyān nānādareṇa bhavitavyam iti //",
  "S03hjatm_pu:2127": "// mūlikajātakaṃ caturthaṃ //",
  "S03hjatm_pu:2128": "__________________________________________________________________________",
  "S03hjatm_pu:2129": "...",
  "S03hjatm_pu:2130": "__________________________________________________________________________",
  "S03hjatm_pu:2131": "26. Jājvalijātakam",
  "S03hjatm_pu:2132": "dhyānapradīpabhāsā labdhāloko 'pi naiti nirvāṇam /",
  "S03hjatm_pu:2133": "yad bodhiṃ prāptumanās tat sattvahitānubandhāya // HJm_26.1 //",
  "S03hjatm_pu:2134": "tadyathānuśrūyate /",
  "S03hjatm_pu:2135_0": "samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ",
  "S03hjatm_pu:2135_1": "svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma brāhmaṇo babhūva /",
  "S03hjatm_pu:2136": "sa ca mahātmā viditagārhasthyadoṣaḥ praśamasukhābhilāṣī paripūrṇavibhave 'pi bhavane ratim alabhamānaḥ kadā cid evam acintayat //",
  "S03hjatm_pu:2137": "vibhave sati jāyate madaḥ sati tasmin praśamaḥ kuto bhavet /",
  "S03hjatm_pu:2138": "asati praśame gatatrapo malinaṃ karma samīhate janaḥ // HJm_26.2 //",
  "S03hjatm_pu:2139": "muhur apriyasaṃprayogaduḥkhaṃ muhur ādhiḥ priyaviprayogakāle /",
  "S03hjatm_pu:2140": "draviṇārjanakhinnamānasānāṃ yadi vāñchā viphalā tato viṣādaḥ // HJm_26.3 //",
  "S03hjatm_pu:2141": "gṛhiṇām iti nityam ākulānāṃ svajanasnehanibaddhamānasānām /",
  "S03hjatm_pu:2142": "sukham ity aphalābhimānabhājāṃ tanur apy asti na nirvṛtir gṛheṣu // HJm_26.4 //",
  "S03hjatm_pu:2143": "gṛhasaṃjñakam ity apāsya kaṣṭaṃ tvaritaṃ bandhanam etad ātmakāmaḥ /",
  "S03hjatm_pu:2144": "tapasām abhivṛddhaye vanāntaṃ praśamasthānam ahaṃ tataḥ śrayiṣye // HJm_26.5 //",
  "S03hjatm_pu:2145_0": "iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā",
  "S03hjatm_pu:2145_1": "śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye",
  "S03hjatm_pu:2145_2": "nalinīvananilīnakalahaṃsakādambacakravākopaśobhite yogimano'nukūle kva cid atimahati",
  "S03hjatm_pu:2145_3": "vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā",
  "S03hjatm_pu:2145_4": "śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās",
  "S03hjatm_pu:2145_5": "tapaś caritum ārebhe //",
  "S03hjatm_pu:2146": "dhyānaikatānamanasā vijitendriyeṇa saṃtoṣalābhasukhinā karuṇānvitena /",
  "S03hjatm_pu:2147": "yas tena saṃśrita udāradhiyā dvijena mene mudeva sa tarus tarutāṃ kṛtārthām // HJm_26.6 //",
  "S03hjatm_pu:2148": "tṛṇāstaraṇam āstīrya nāsāprāhitalocanaḥ /",
  "S03hjatm_pu:2149": "dadhyau sa dhyāyinām agryo dhyeyam ekāgramānasaḥ // HJm_26.7 //",
  "S03hjatm_pu:2150": "vīryapāramitāmārgavāhanopacitaśramam /",
  "S03hjatm_pu:2151": "dhyānapāramitā dhīraṃ vyaśiśramad ivātha tam // HJm_26.8 //",
  "S03hjatm_pu:2152": "kāmebhyo 'kuśalebhyaś ca dharmebhyo 'vasthitaṃ pṛthak /",
  "S03hjatm_pu:2153": "savitarkavicāraṃ ca viśuddhātmā vivekajam // HJm_26.9 //",
  "S03hjatm_pu:2154": "kṛtaprītisukhāsvādam āsvāditaśamāmṛtaḥ /",
  "S03hjatm_pu:2155": "sa lebhe prathamaṃ dhyānaṃ dhyātā mārgasya labdhaye // HJm_26.10 //",
  "S03hjatm_pu:2156": "avitarkāvicāraṃ ca vicārakuśalas tataḥ /",
  "S03hjatm_pu:2157": "so 'dhyātmasaṃprasādāc ca dvitīyaṃ dhyānam ādade // HJm_26.11 //",
  "S03hjatm_pu:2158": "virajya ca śanaiḥ prīteḥ smṛtimān samupekṣakaḥ /",
  "S03hjatm_pu:2159": "dhīraḥ kāyasukhāsvādī tṛtīyaṃ dhyānam āpa saḥ // HJm_26.12 //",
  "S03hjatm_pu:2160": "upekṣāpariśuddhaṃ ca prahāṇāt sukhaduḥkhayoḥ /",
  "S03hjatm_pu:2161": "virāgāc ca tataḥ prīteś caturthaṃ dhyānam āyayau // HJm_26.13 //",
  "S03hjatm_pu:2162": "evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas tatra vane tiraścām api bandhur iva viśrambhahetur āsīt //",
  "S03hjatm_pu:2163": "mṛgāḥ kapotāḥ śikhinaś cakorāḥ bhadrāśayā vyālamṛgāś ca te te /",
  "S03hjatm_pu:2164": "vihṛtya śiṣyā iva kānanānte viśaśramus tasya samīpam etya // HJm_26.14 //",
  "S03hjatm_pu:2165_0": "atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya",
  "S03hjatm_pu:2165_1": "dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya",
  "S03hjatm_pu:2165_2": "vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni",
  "S03hjatm_pu:2165_3": "muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya",
  "S03hjatm_pu:2165_4": "punaḥ punar āgamya ca tāny aṇḍāny avaṣṭabhyāvatasthe //",
  "S03hjatm_pu:2166": "tataḥ kapotītanupiñchasaṃkule tadaṅgasaṃpīḍanasaṃbhṛtoṣmaṇi /",
  "S03hjatm_pu:2167": "kulāyake 'ṇḍāni vipāṭalāṅgakāḥ kapotapotāḥ paribhidya niryayuḥ // HJm_26.15 //",
  "S03hjatm_pu:2168": "vilokya śāvān atha tān kapotikā muhur jighatsāvivṛtāgratuṇḍakān /",
  "S03hjatm_pu:2169": "acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā // HJm_26.16 //",
  "S03hjatm_pu:2170": "kapotakās te prabhavattanūruhā gṛhītabījām avalokya mātaram /",
  "S03hjatm_pu:2171": "muhur mukhāni praca(2)",
  "S03hjatm_pu:2172": "lāgrapakṣakāḥ prasārayām āsur udīritasvarāḥ // HJm_26.17 //",
  "S03hjatm_pu:2173": "dhyānāvasānasamaye 'tha samitphalārthaṃ śāntendriyo jigamiṣuḥ sa munir vanāntam /",
  "S03hjatm_pu:2174": "dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām // HJm_26.18 //",
  "S03hjatm_pu:2175": "atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ kapotī /",
  "S03hjatm_pu:2176": "yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā tapasvinī sthānam idam āgamya //",
  "S03hjatm_pu:2177": "anīkṣamāṇādya kapotapotakān imān prakāśīkṛtatāmratālukān /",
  "S03hjatm_pu:2178": "nilīya vṛkṣeṣu śucā muhur muhur nabhaḥ samutpatya paribhramiṣyati // HJm_26.19 //",
  "S03hjatm_pu:2179": "aho janmaśatabhrāntivāsanaiṣānuvartate /",
  "S03hjatm_pu:2180": "tiraścām apy apatyeṣu saṃrūḍho yad apahnavaḥ // HJm_26.20 //",
  "S03hjatm_pu:2181": "yadi na syur apatyāni mitraṃ vā bandhur eva vā /",
  "S03hjatm_pu:2182": "svatākṣaḥ syāt svatābhāvān nirbījo 'pahnavaḥ kutaḥ // HJm_26.21 //",
  "S03hjatm_pu:2183": "asaty apahnave cetaḥ parivṛṇvanti nādhayaḥ /",
  "S03hjatm_pu:2184": "asatsv ādhiṣu niḥsaṅgaḥ sukham āste śamānvitaḥ // HJm_26.22 //",
  "S03hjatm_pu:2185": "utpādyāpatyasaṃjñāni duḥkhāni kleśamohitaḥ /",
  "S03hjatm_pu:2186": "khedam eti jano mūḍhaḥ paścāttāpena tāpitaḥ // HJm_26.23 //",
  "S03hjatm_pu:2187": "anasy anicchann api gaur balīyasā yathā balāc chākaṭikena yojyate /",
  "S03hjatm_pu:2188": "śubhāśubhenaiṣa kubuddhir asyate tathā bhavodanvati karmaṇā janaḥ // HJm_26.24 //",
  "S03hjatm_pu:2189": "tasmāt kapotaśiśavo na bhavanti yāvad asmajjaṭālayagatāḥ pravirūḍhapakṣāḥ /",
  "S03hjatm_pu:2190": "dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva // HJm_26.25 //",
  "S03hjatm_pu:2191": "iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam ābadhya dhyānasukhenātmānaṃ prīṇayām āsa /",
  "S03hjatm_pu:2192_0": "pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī",
  "S03hjatm_pu:2192_1": "devatā samupagamya bodhisattvam ālokya vismayasamadhyāsitamatir aho mahātmano 'sya",
  "S03hjatm_pu:2192_2": "maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar",
  "S03hjatm_pu:2192_3": "api dhyānenātmānaṃ niścalīkṛtyāyam avasthitaḥ //",
  "S03hjatm_pu:2193": "na caiṣa mahātmā gateṣv apy eteṣu kapotakeṣu kulāyam imaṃ śirastaḥ samapaneṣyati /",
  "S03hjatm_pu:2194": "tad aham evāsya jaṭāmukuṭaviracitam enaṃ kapotālayam apaneṣyāmīti vicintya //",
  "S03hjatm_pu:2195": "vikīrṇam antaḥ kva cid aṇḍakhaṇḍaiḥ sā taṃ kulāyaṃ munisattamasya /",
  "S03hjatm_pu:2196": "śanaiḥ śanaiḥ pallavakomalena karadvayenāpanināya mūrdhnaḥ // HJm_26.26 //",
  "S03hjatm_pu:2197": "gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ cintayām āsa //",
  "S03hjatm_pu:2198": "prarūḍhapakṣeṣu kapotakeṣu gateṣu mātrā saha kānanāntam /",
  "S03hjatm_pu:2199": "kenāpi bhaktipravaṇena nūnaṃ tadālayo me śiraso 'panītaḥ // HJm_26.27 //",
  "S03hjatm_pu:2200": "iti vicintyotthāya sa mahātmā samitkuśakusumaphalāny ānīya kṛtābhiṣekaḥ //",
  "S03hjatm_pu:2201": "hutvāgniṃ sphuraduditārciṣaṃ dinārdhe vyāpaṅkaṃ phalam upayujya baddhagandham /",
  "S03hjatm_pu:2202": "nāsāgrasthitanayanas taror adhastād ārebhe punar api yogam ekacittaḥ // HJm_26.28 //",
  "S03hjatm_pu:2203_0": "tad evam dhyānavilokitatattvaḥ kṣamo 'pi nirvāṇam upagantuṃ sa bhagavān bodhisattvabhūto",
  "S03hjatm_pu:2203_1": "lokahitāya bahūpadrave 'pi saṃsāre paribhrāntavān iti vicintya buddhe bhagavati paraḥ",
  "S03hjatm_pu:2203_2": "prasāda utpādanīya iti //",
  "S03hjatm_pu:2204": "// jājvalijātakaṃ ṣaṣṭham //",
  "S03hjatm_pu:2205": "__________________________________________________________________________",
  "S03hjatm_pu:2206": "...",
  "S03hjatm_pu:2207": "__________________________________________________________________________",
  "S03hjatm_pu:2208": "32. Siṃha",
  "S03hjatm_pu:2209": "tṛṇam api rakṣanti budhā yatnena mahīyasānyanikṣiptam /",
  "S03hjatm_pu:2210": "prajñāguravaḥ kiṃ punar aśrāntāḥ prāṇinikṣepam // HJm_32.1 //",
  "S03hjatm_pu:2211": "tadyathānuśrūyate",
  "S03hjatm_pu:2212_0": "dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya",
  "S03hjatm_pu:2212_1": "haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya",
  "S03hjatm_pu:2212_2": "prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva",
  "S03hjatm_pu:2212_3": "vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit",
  "S03hjatm_pu:2212_4": "kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid",
  "S03hjatm_pu:2212_5": "umācaraṇatalālaktakāṇkitaśādvalaśyāmabhūmer anyatra śakunituṇḍakhaṇḍitapariṇatataruphalākīrṇopavanāntarasya",
  "S03hjatm_pu:2212_6": "pavanavitanyamānoccāvacakusumagandhasurabheḥ surabhimāsaprārabdhaviṭapimukulāṅkurasya",
  "S03hjatm_pu:2212_7": "kuraravinipātaśabdabhītaśakunikulavimucyamānagaṅgātīrasalilasya salīlakinnaramithunagītaśravaṇaniścalamṛgakulasya",
  "S03hjatm_pu:2212_8": "tuṅgaśikharatayā kṣīrasāgarasyevoccatām upagatasya himagirer ekadeśe sādaram iva",
  "S03hjatm_pu:2212_9": "tarubhiḥ kusumārcitadvāraśilātalāṃ",
  "S03hjatm_pu:2213_0": "haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ",
  "S03hjatm_pu:2213_1": "guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ",
  "S03hjatm_pu:2213_2": "kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ",
  "S03hjatm_pu:2213_3": "śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ",
  "S03hjatm_pu:2213_4": "śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo",
  "S03hjatm_pu:2213_5": "nāma kadācid anuttrāsitadviradamṛgo mṛgādhipatir bodhisattvo babhūva /",
  "S03hjatm_pu:2214": "avetya tasyātha nisargabhadratāṃ muner iva prāṇiṣu bhadracetasaḥ /",
  "S03hjatm_pu:2215": "svabhāvabhadrāḥ kamanīyalocanā mudā mṛgā bandhum ivainam anvayuḥ // HJm_32.2 //",
  "S03hjatm_pu:2216": "śamānvitaḥ kesaravalkalākulo mṛgānuyāto mṛgarājatāpasaḥ /",
  "S03hjatm_pu:2217": "śanaiḥ sa niṣkramya guhoṭajāntarāc cakhāda pakvāni phalāni śākhinām // HJm_32.3 //",
  "S03hjatm_pu:2218": "phalopayogāya vanāntare caran sa khelagāmī calacārukesaraḥ /",
  "S03hjatm_pu:2219": "mahāgṛhasthair atithipriyair iva pratīkṣyate smātithivan mahīruhaiḥ // HJm_32.4 //",
  "S03hjatm_pu:2220": "guhāntarān niṣpatato himātyaye prakāśatālor atimātrajṛmbhaṇāt /",
  "S03hjatm_pu:2221": "tatāna tasyāṅgasukhaṃ puraḥ śanair divākaraḥ prābhṛtavan navātapam // HJm_32.5 //",
  "S03hjatm_pu:2222": "ayaṃ mṛgāṇāṃ patir atra bhūdhare patatriṇāṃ tārkṣa ivoruvikramaḥ /",
  "S03hjatm_pu:2223": "itīva tasyopari jātasaṃbhramā niśākaracchattram adhārayan niśā // HJm_32.6 //",
  "S03hjatm_pu:2224": "papau sa yasyāṃ sariti kṣapākaraprasannam ambhaḥ śiśiraṃ taṭasthitaḥ /",
  "S03hjatm_pu:2225": "kṛtārtham ātmānam amanyateva sā sphuṭaṃ jahāseva ca phenapaṅktibhiḥ // HJm_32.7 //",
  "S03hjatm_pu:2226": "himācalas tena viśuddhacetasā mahātmanā kesariṇā samāśritaḥ /",
  "S03hjatm_pu:2227": "mahāntam ātmānam atīva bhāsato mudeva mene kanakācalād api // HJm_32.8 //",
  "S03hjatm_pu:2228": "kva ca bhuvanabhayaṃkaraṃ haritvaṃ kva ca karuṇāsya garīyasī mṛgeṣu /",
  "S03hjatm_pu:2229": "iti munim iva taṃ sthitaṃ himādrau mṛgaripavo 'pi mṛgādhipaṃ praṇemuḥ // HJm_32.9 //",
  "S03hjatm_pu:2230_0": "atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye",
  "S03hjatm_pu:2230_1": "prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān",
  "S03hjatm_pu:2230_2": "niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ",
  "S03hjatm_pu:2230_3": "śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca /",
  "S03hjatm_pu:2231": "aninditam aho karma tava vākkāyacetasām /",
  "S03hjatm_pu:2232": "aninditāṅga ity etat tvannāmānuguṇaṃ smṛtam // HJm_32.10 //",
  "S03hjatm_pu:2233": "aho tyāgakṣamāvīryagāmbhīryakaruṇādayaḥ /",
  "S03hjatm_pu:2234": "tvadguṇāḥ guṇināṃ śreṣṭha munīn apy atiśerate // HJm_32.11 //",
  "S03hjatm_pu:2235": "aho vṛttena śuddhena bhavataḥ śuddhacetasaḥ /",
  "S03hjatm_pu:2236": "paraṃ mārdavam ānītaṃ krūrāṇām api mānasam // HJm_32.12 //",
  "S03hjatm_pu:2237": "dhanyo 'yaṃ dhanyahimavān himacchannaśilātalaḥ /",
  "S03hjatm_pu:2238": "iti dhīrasvabhāvena yas tvayā samupāśritaḥ // HJm_32.13 //",
  "S03hjatm_pu:2239": "tasmād imau śiśū bhīmavyāladarśanabhīrukau /",
  "S03hjatm_pu:2240": "nikṣipya tvayi gacchāvo vanam āvāṃ phalārthinau // HJm_32.14 //",
  "S03hjatm_pu:2241": "upādāya phalaṃ yāvad āvrajāvo vanāntarāt /",
  "S03hjatm_pu:2242": "rakṣaṇīyau tvayā tāvad etau capalagātrakau // HJm_32.15 //",
  "S03hjatm_pu:2243": "kāpeyaṃ capalatvaṃ ca tulyakālam idaṃ dvayam /",
  "S03hjatm_pu:2244": "tasmād ābhyāṃ kṛtā bādhā soḍhavyā bhavatā kṣaṇam // HJm_32.16 //",
  "S03hjatm_pu:2245": "duḥkhāny api garīyāṃsi parārthapratipattaye /",
  "S03hjatm_pu:2246": "sahanta eva dhīmanta ātmasaukhyānapekṣiṇaḥ // HJm_32.17 //",
  "S03hjatm_pu:2247": "bhayam icchati yo hartum atyantam bhīrucetasām /",
  "S03hjatm_pu:2248": "manaḥsaṃtāpinīṃ pīḍāṃ sa kathaṃ na sahiṣyate // HJm_32.18 //",
  "S03hjatm_pu:2249": "iti samabhihitaḥ sa tena siṃhaḥ kapimithunena sutābhirakṣaṇāya /",
  "S03hjatm_pu:2250": "nṛpa iva pararakṣaṇakṣamo 'pi kṣaṇam idam ākulatāṃ gataḥ pradadhyau // HJm_32.19 //",
  "S03hjatm_pu:2251": "śakyate hi mahān api kanakarāśir anyanikṣipto 'bhirakṣitum /",
  "S03hjatm_pu:2252": "katham imau capalaprakṛtī vānaraśiśū rakṣaṇīyāv iti /",
  "S03hjatm_pu:2253_0": "atha vā yena mayā sakalam eva saṃsārabhayāj jagat paripālanīyaṃ so 'ham etau na paripālayiṣyāmīti",
  "S03hjatm_pu:2253_1": "na tu yuktam idaṃ mayā vitarkayitum iti sa mahātmā viniścitya tat pravaṅgamithunam uvāca /",
  "S03hjatm_pu:2254": "tad gacchataṃ tuhinaśailam imaṃ vigāhya tuṅgaiḥ snubhir gaganamadhyam ivollikhantam /",
  "S03hjatm_pu:2255": "svādūni śīghrataram ānayataṃ phalāni premṇā śiśudvayam idaṃ paripālayāmi // HJm_32.20 //",
  "S03hjatm_pu:2256": "atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca tvaritataragamanaṃ phalopanayanāya himavadvanāntarāṇi paribabhrāma /",
  "S03hjatm_pu:2257": "aciragatayoś ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ /",
  "S03hjatm_pu:2258": "aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat /",
  "S03hjatm_pu:2259": "tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ /",
  "S03hjatm_pu:2260": "guhājiropāntavane manohare hareḥ suṣupsoḥ sukhaśītamārute /",
  "S03hjatm_pu:2261": "rutena tau vānaraśāvakau muhur muhūrtanidrāsukham asya jaghnatuḥ // HJm_32.21 //",
  "S03hjatm_pu:2262": "nidrānimīlite kiṃcit punas tasya vilocane /",
  "S03hjatm_pu:2263": "aṅgulibhyāṃ tutudatuḥ sphuliṅgāpiṅgatārake // HJm_32.22 //",
  "S03hjatm_pu:2264": "sukhaṃ tasyopaviṣṭasya sthitvācakitam antike /",
  "S03hjatm_pu:2265": "prānte lāṅgūlam ādāya samācakṛṣatur muhuḥ // HJm_32.23 //",
  "S03hjatm_pu:2266": "saṭāṃ vyālambya pṛṣṭhaṃ ca tasyāruhya punaḥ punaḥ /",
  "S03hjatm_pu:2267": "sahajāc cāpalād dūram utpatyotpatya petatuḥ // HJm_32.24 //",
  "S03hjatm_pu:2268": "vidyamāneṣv api puraḥ prabhūteṣu phaleṣu tau /",
  "S03hjatm_pu:2269": "jighatsor ānanāt tasya samācikṣipatuḥ phalam // HJm_32.25 //",
  "S03hjatm_pu:2270": "iti duśceṣṭitaṃ tat tat tayor vānaraśāvayoḥ /",
  "S03hjatm_pu:2271": "karuṇābhadracittatvāt sa sehe putrayor iva // HJm_32.26 //",
  "S03hjatm_pu:2272": "sarvatra samacittānāṃ sukhaduḥkhānapekṣiṇām /",
  "S03hjatm_pu:2273": "satāṃ sarvadhurīṇānāṃ na kvacit khidyate manaḥ // HJm_32.27 //",
  "S03hjatm_pu:2274_0": "atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ",
  "S03hjatm_pu:2274_1": "kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako",
  "S03hjatm_pu:2274_2": "nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena",
  "S03hjatm_pu:2274_3": "calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī",
  "S03hjatm_pu:2274_4": "caraṇābhyām ādāya tvaritataram antarīkṣam utpatya himagiriśikhare vyalīyata /",
  "S03hjatm_pu:2275": "bodhisattvo 'pi ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar ayam utpatyānyatra viṣamatare śikhare nilīya pravagaśiśudvayam idam vipādayet /",
  "S03hjatm_pu:2276": "sarvathā nedaṃ kapiśiśudvayaṃ mayā śakyate draṣṭum /",
  "S03hjatm_pu:2277": "abhivardhitavedanākulākṣaṃ virasavyāhṛtilakṣyatālurandhram /",
  "S03hjatm_pu:2278": "udarasrutaśonitārdraroma kṣudhitaśyenavilupyamānamāṃsam // HJm_32.28 //",
  "S03hjatm_pu:2279": "anena gṛdhreṇa viluptamāṃsake prakāmam asmin kapiśāvakadvaye /",
  "S03hjatm_pu:2280": "phalāny upādāya tayor upetayoḥ kim adya śakṣyāmy abhidhātum agrataḥ // HJm_32.29 //",
  "S03hjatm_pu:2281": "pātuṃ gatau capalakau saraso jalaṃ nu vṛkṣaṃ phalārtham abhiruhya nu kiṃ niviṣṭau /",
  "S03hjatm_pu:2282": "syātām imāṃ kim atha vādriguhāṃ praviṣṭau vyālena kenacid utātra vipāditau tau // HJm_32.30 //",
  "S03hjatm_pu:2283": "tūṣṇīṃ sthito mṛgapate kim adhomukhas tvam ācakṣva tāv iha śiśū kva gatau bhavetām /",
  "S03hjatm_pu:2284": "itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi // HJm_32.31 //",
  "S03hjatm_pu:2285": "upalabhya cirāt tayor abhāvaṃ sutayoḥ kundavipāṇḍudantapaṅktyoḥ /",
  "S03hjatm_pu:2286": "samupetya śucā kariṣyatas tau baḍiśottāritamīnavepanāni // HJm_32.32 //",
  "S03hjatm_pu:2287": "tad idam atra prāptakālaṃ manye /",
  "S03hjatm_pu:2288": "yāvad vyāghranakhāṅkurākṛtibhṛtā cañcvā vibhidyodare gṛdhro 'yaṃ kapiśāvayor bhayavator antrāṇi nākarṣati /",
  "S03hjatm_pu:2289": "gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim // HJm_32.33 //",
  "S03hjatm_pu:2290": "iti vicintya sa mahātmā gṛdhrasamīpam āgamyovāca /",
  "S03hjatm_pu:2291": "bho śakunivara mama haste pitṛbhyām etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau vipādayitum enāv iti /",
  "S03hjatm_pu:2292": "nūnaṃ tavāpy apatyāni bhūtapūrvāṇi santi vā /",
  "S03hjatm_pu:2293": "yādṛśo bhavatas teṣu sneho 'nyasyāpi tādṛśaḥ // HJm_32.34 //",
  "S03hjatm_pu:2294": "iti kāruṇyam ālambya mā vadhīḥ kapiśāvakau /",
  "S03hjatm_pu:2295": "tṛptir ātyantikī nāsti bhuktvāpy enau tavāturau // HJm_32.35 //",
  "S03hjatm_pu:2296": "dhig aho jīvitaṃ tasya dhig ātmasneham īdṛśam /",
  "S03hjatm_pu:2297": "yaḥ śarīrakaleḥ puṣṭiṃ karoti parahiṃsayā // HJm_32.36 //",
  "S03hjatm_pu:2298": "ajñānāj jāyate snehaḥ sadoṣe 'pi śarīrake /",
  "S03hjatm_pu:2299": "tatpuṣṭaye karoty ajño nimittakarma durgateḥ // HJm_32.37 //",
  "S03hjatm_pu:2300": "ātmātmīyavinābhāvād yaḥ śūnyaṃ sarvam īkṣate /",
  "S03hjatm_pu:2301": "tasyābhūtavikalpotthaṃ na ruṇaddhi manas tamaḥ // HJm_32.38 //",
  "S03hjatm_pu:2302": "tamo'bhāvād yadā tattvam āsādayati kovidaḥ /",
  "S03hjatm_pu:2303": "tadā bhavati mokṣāya śubhāśubhaparāṅmukhaḥ // HJm_32.39 //",
  "S03hjatm_pu:2304": "siṃhān nānyo māṃsabhuk kaścid asti krūro veti spaṣṭam etat pṛthivyām /",
  "S03hjatm_pu:2305": "saiṃhīṃ kaṣṭāṃ yonim apy āśrito 'haṃ necchāmy etāṃ prāṇihiṃsām adharmyām // HJm_32.40 //",
  "S03hjatm_pu:2306": "mṛgam iha gahane mṛgendrajuṣṭe mṛgaripuṇābhihataṃ svayaṃ mṛtaṃ vā /",
  "S03hjatm_pu:2307": "khagavara nabhasi bhraman nirīkṣya drutagatir atsyasi tasya māṃsam etya // HJm_32.41 //",
  "S03hjatm_pu:2308": "kṣudham api mahatīṃ tato 'dhivāsya jvalanaśikhām iva deham uttapantīm /",
  "S03hjatm_pu:2309": "narakanipatanāya mā sma kārṣīr akuśalam īdṛśam ujjhitāpramādaḥ // HJm_32.42 //",
  "S03hjatm_pu:2310": "antaḥsattvāsthisaṃdhisphuṭanataṭataṭāśabdahuṃkārabhīmāḥ saṃtanvantaḥ sphuliṅgānikaram uruśikhālohitadhyāmabhīmāḥ /",
  "S03hjatm_pu:2311": "lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ // HJm_32.43 //",
  "S03hjatm_pu:2312": "āyasyāṃ kūṇitākṣaṃ jvalitahutavahasparśasaṃtāpitāyāṃ kumbhyāṃ gāḍhaṃ nadantaṃ kvathitaparicalattailapūrṇāsyakaṇṭham /",
  "S03hjatm_pu:2313": "ālokyālekhyabhittau likhitam api naraṃ nārakaṃ pacyamānaṃ hiṃsro 'pi krūrabhāvāt ka iva na viramed durgatiprāptihetoḥ // HJm_32.44 //",
  "S03hjatm_pu:2314": "śrutvā durgatiduḥkhāni viramaty aśubhān na yaḥ /",
  "S03hjatm_pu:2315": "so 'naddhāpuruṣākāraḥ pāṣāṇahṛdayo 'pi vā // HJm_32.45 //",
  "S03hjatm_pu:2316": "atha sa gṛdhro bodhisattvadharmadeśanāprasāditamatir abhipraṇamyovāca /",
  "S03hjatm_pu:2317": "mṛgapate prakāśitam idam bhavatā bālalakṣaṇam /",
  "S03hjatm_pu:2318": "paṇḍitalakṣaṇam idānīṃ vyākhyātum arhasīti /",
  "S03hjatm_pu:2319": "atha bodhisattvaḥ prasannamanasam enam avetyovāca /",
  "S03hjatm_pu:2320": "yady evam ataḥ śrūyatāṃ paṇḍitalakṣaṇam iti /",
  "S03hjatm_pu:2321": "alābhe lābhe vā suhṛdi hitavāci dviṣati vā stutau nindāyāṃ vā mahati vibhave vā vipadi vā /",
  "S03hjatm_pu:2322": "vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām // HJm_32.46 //",
  "S03hjatm_pu:2323": "athavā kim anena bhavataḥ paṇḍitalakṣaṇaśravaṇena /",
  "S03hjatm_pu:2324": "vimucyetām etau kapiśāvakāv ātmānam evāhaṃ te pradāsyāmīti /",
  "S03hjatm_pu:2325": "tvam addhi māṃsaṃ piba śoṇitaṃ ca mamākṣiṇī coddhara niścalasya /",
  "S03hjatm_pu:2326": "itīdam uktvā vinimīlitekṣaṇaś ciraṃ viniṣkampatanur babhūva saḥ // HJm_32.47 //",
  "S03hjatm_pu:2327": "dadhvāna dundubhir atha dhvaninā digantān āpūrayan surapateḥ puramadhyavartī /",
  "S03hjatm_pu:2328": "gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ // HJm_32.48 //",
  "S03hjatm_pu:2329": "cacāla bhūś calitasuvarṇabhūdharā visismiye tridaśagaṇaḥ savāsavaḥ /",
  "S03hjatm_pu:2330": "udīritastutibhir ahīśvarair api prapātitās tadupari puṣpavṛṣṭayaḥ // HJm_32.49 //",
  "S03hjatm_pu:2331": "atha kesariṇo guhāntike nidadhau vānaraśāvakau khagaḥ /",
  "S03hjatm_pu:2332": "nakhabhinnatanū viniścalau bhayamūrcchāvinimīlitekṣaṇau // HJm_32.50 //",
  "S03hjatm_pu:2333": "śanair upāgamya ca bodhisattvam utthāpayāmāsa sa gṛdhravaryaḥ /",
  "S03hjatm_pu:2334": "sthito 'gratas tasya vinītabhāvo jagāda bhaktyā stutim īdṛśīṃ ca // HJm_32.51 //",
  "S03hjatm_pu:2335": "dayālutā kveyam aho tavocchritā kva siṃhateyaṃ jagato bhayaṃkarī /",
  "S03hjatm_pu:2336": "cirāya kenāpi viśeṣahetunā bhavān muniḥ ko 'pi mṛgādhipāyate // HJm_32.52 //",
  "S03hjatm_pu:2337": "prajñāvalambi yasyaiva samaduḥkhasukhaṃ manaḥ /",
  "S03hjatm_pu:2338": "sa eva prāṇamūlyena krīṇāty āpadgataṃ param // HJm_32.53 //",
  "S03hjatm_pu:2339": "tvādṛśā na bhaveyuś cet sthirāḥ sajjanasetavaḥ /",
  "S03hjatm_pu:2340": "duḥkhodanvati majjeyur agādhe mahati prajāḥ // HJm_32.54 //",
  "S03hjatm_pu:2341": "imām ākarṇya kalyāṇīṃ bhavato dharmadeśanām /",
  "S03hjatm_pu:2342": "adyārabhya kariṣyāmi vairiṣv api dayām aham // HJm_32.55 //",
  "S03hjatm_pu:2343": "pṛcchāmi ca bhavantaṃ kiṃ punar anena tapasā padam abhilaṣasīti /",
  "S03hjatm_pu:2344": "bodhisattva uvāca /",
  "S03hjatm_pu:2345": "anādisaṃsāravivartanaśramaprabādhanāduḥkhaparaṃparāhatam /",
  "S03hjatm_pu:2346": "jagat samuddhartum idaṃ bhavodadhes tathāgatatvāya mamāyam ādaraḥ // HJm_32.56 //",
  "S03hjatm_pu:2347": "gṛdhra uvāca /",
  "S03hjatm_pu:2348": "īdṛṅ mahāprajñasya bhavato na durlabhaṃ bauddhaṃ padaṃ sarvathā /",
  "S03hjatm_pu:2349": "gambhīrair adurāsadaiḥ sadasatāṃ vijñātṛbhiḥ karmaṇāṃ śāstrāviṣkṛtabuddhibhiḥ parahitavyāpārasaktātmabhiḥ /",
  "S03hjatm_pu:2350": "sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam // HJm_32.57 //",
  "S03hjatm_pu:2351": "guhāntike mayā tatra sthāpitau kapiśāvakau /",
  "S03hjatm_pu:2352": "tasmān mām adhunā sādho visarjayitum arhasi // HJm_32.58 //",
  "S03hjatm_pu:2353": "bodhisattva uvāca /",
  "S03hjatm_pu:2354": "aho paṭuvijñāno 'si yat tvayāyam asmadupadeśo gṛhītaḥ /",
  "S03hjatm_pu:2355": "bodhyaṃ bandhugirā sphuṭīkṛtam api sthūlaṃ na gṛhṇāti yaḥ sūkṣme vastuni tasya śāstraviṣaye vyarthaṃ matiḥ khidyate /",
  "S03hjatm_pu:2356": "draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati // HJm_32.59 //",
  "S03hjatm_pu:2357": "upadeṣṭari saty api pramādī na hi bālo mativāmatāṃ jahāti /",
  "S03hjatm_pu:2358": "ṛjutām upanītam apy abhīkṣṇaṃ punar āgacchati vakratāṃ śvapuccham // HJm_32.60 //",
  "S03hjatm_pu:2359": "upadiṣṭapathaḥ prasannaśāstrair anavācīnamatir na yāty amārgam /",
  "S03hjatm_pu:2360": "paṭubhadramanāḥ parītadehaḥ paṭubhir veṇudharair iva dvipendraḥ // HJm_32.61 //",
  "S03hjatm_pu:2361": "ayam akṣagaṇaḥ susaṃyato na vikāraṃ kurute vipaścitaḥ /",
  "S03hjatm_pu:2362": "sugṛhītaphaṇo bhujaṅgamo na hi śaknoty aparāddhum aṇv api // HJm_32.62 //",
  "S03hjatm_pu:2363": "apakāraphalaṃ janasya gāḍhaṃ padam aiśvaryam asajjane tanoti /",
  "S03hjatm_pu:2364": "haritālam aher niṣiktam antar vadane tīvrataraṃ viṣaṃ karoti // HJm_32.63 //",
  "S03hjatm_pu:2365": "jitam indriyavairibhiḥ pramādāj janam icchā vinipātayaty anarthe /",
  "S03hjatm_pu:2366": "pravilīnasuvarṇadarśanīyā śalabhaṃ dīptir iva sphurantam agnau // HJm_32.64 //",
  "S03hjatm_pu:2367": "avipaścitam indriyārthasaktiḥ puruṣaṃ pātayati svadharmamārgāt /",
  "S03hjatm_pu:2368": "ślathabandhanaruddhanābhimūlaṃ phalam agrād iva pādapasya paktiḥ // HJm_32.65 //",
  "S03hjatm_pu:2369": "na ced bhaveyuḥ prakṛtiprabādhanā viṣadrumāśīviṣaśastravahnayaḥ /",
  "S03hjatm_pu:2370": "asajjanasyāvilatīkṣṇacetasaḥ samā bhavet kena punaḥ sahopamā // HJm_32.66 //",
  "S03hjatm_pu:2371": "akāraṇakrodhaka uṣṇabhāṣaṇaḥ khalo bhṛkuṭyā viṣamīkṛtekṣaṇaḥ /",
  "S03hjatm_pu:2372": "anekarandhrotthitabhīmapannagaḥ karoti valmīka ivādhikaṃ bhayam // HJm_32.67 //",
  "S03hjatm_pu:2373": "niśātayā roṣaśilātale dṛḍhaṃ paropaghātāya mudābhyudīrṇayā /",
  "S03hjatm_pu:2374": "dunoti kaṃ nāma na gocaraṃ gataṃ gatatrapo vāgasidhārayā khalaḥ // HJm_32.68 //",
  "S03hjatm_pu:2375": "śaṭhatvasaṃnāhabhṛtaḥ khalāś ciraṃ durāvarāś cendriyasainyamadhyagāḥ /",
  "S03hjatm_pu:2376": "aruṃtudāḥ sādhujane 'pi niṣkṛpāḥ kṛpāṇadhārām iva pātayanti gām // HJm_32.69 //",
  "S03hjatm_pu:2377": "budho na viśvāsam iyād asajjane vinītaveṣe 'pi manojñavācy api /",
  "S03hjatm_pu:2378": "surūpadeho 'pi kalasvano 'pi san na kiṃ mayūraḥ sphurato 'tti pannagān // HJm_32.70 //",
  "S03hjatm_pu:2379": "yadīṣyate cittakuṭumbapoṣaṇaṃ cirāya vā dhīmahiṣīvivardhanam /",
  "S03hjatm_pu:2380": "ato vipaścijjaladodaye sati prakīryatāṃ sadguṇabījam ātmani // HJm_32.71 //",
  "S03hjatm_pu:2381": "cirāya satsaṃgataśuddhamānaso na yāty asatsaṃgatam ātmavān naraḥ /",
  "S03hjatm_pu:2382": "manoharendīvarapuṣpagocaro na jātu bhṛṅgaḥ kuṇape nilīyate // HJm_32.72 //",
  "S03hjatm_pu:2383": "raṇagatasya yathā ratir udbhavaty anaparāddhaśarasya dhanuṣmataḥ /",
  "S03hjatm_pu:2384": "guṇaśarair atidūranipātibhiḥ prahatadoṣaripoḥ sudhiyas tathā // HJm_32.73 //",
  "S03hjatm_pu:2385": "ativiśuddham ahāryam akṛtrimaṃ guṇavibhūṣaṇam āryajanārcitam /",
  "S03hjatm_pu:2386": "samupalabhya narasya na jāyate suravarābharaṇeṣv api vismayaḥ // HJm_32.74 //",
  "S03hjatm_pu:2387": "sukham atyantam anvicchan guṇānāṃ vā samudbhavam /",
  "S03hjatm_pu:2388": "asajjanam atas tyaktvā kalyāṇaṃ mitram āśrayet // HJm_32.75 //",
  "S03hjatm_pu:2389": "na jātu prītaye sādhor anāryajanasaṃgatam /",
  "S03hjatm_pu:2390": "snātasya tīrthasalilaiḥ śukletaram ivāmbaram // HJm_32.76 //",
  "S03hjatm_pu:2391": "saṃparkeṇa tamobhidām jagadaghapradhvaṃsināṃ dhīmatāṃ krūro 'pi prakṛtiṃ vihāya malinām ālambate bhadratām /",
  "S03hjatm_pu:2392": "yat tṛṣṇāglapito 'pi necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām // HJm_32.77 //",
  "S03hjatm_pu:2393_0": "tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya",
  "S03hjatm_pu:2393_1": "gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam",
  "S03hjatm_pu:2393_2": "upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam",
  "S03hjatm_pu:2393_3": "īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ varāhataruṇam /",
  "S03hjatm_pu:2394": "ālokya caivam acintayad yāvad ayaṃ vyāghraḥ kṛtāhāraparyāptir bhūtvā svanilayaṃ gacchati tāvad aham ekānte tiṣṭhāmīti sthitvā ca krameṇa /",
  "S03hjatm_pu:2395": "śārdūle pramanasi tatra labdhatṛptau saṃgatyā svavasatim āgate salīlam /",
  "S03hjatm_pu:2396": "vārāhaṃ palam upayujya baddhamedaḥ śyeno 'pi svanilayam ājagāma tūrṇam // HJm_32.78 //",
  "S03hjatm_pu:2397": "mṛgapatir api bhānau kiṃśukottaṃsarāge sthitavati kanakādrer mūrdhni bhāsvanmayūkhe /",
  "S03hjatm_pu:2398": "taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma // HJm_32.79 //",
  "S03hjatm_pu:2399": "dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti vicintya /",
  "S03hjatm_pu:2400": "niruddham ambhastaṭasevibhir vibhir nirantaram pallavavidrumair drumaiḥ /",
  "S03hjatm_pu:2401": "śanair upetāli kuśeśayāśayā vyagāhatāpiñjarakesaraḥ saraḥ // HJm_32.80 //",
  "S03hjatm_pu:2402": "avagāhya ca tat saro mahad drutam uttīrya vilambikesaraḥ /",
  "S03hjatm_pu:2403": "sa guhāntikam āgaman muhuś caraṇanyāsavibhugnaśādvalam // HJm_32.81 //",
  "S03hjatm_pu:2404": "śitagṛdhranakhakṣatāṅgayor atha śākhāmṛgaśāvayos tayoḥ /",
  "S03hjatm_pu:2405": "upari tvaritaṃ sa kesaraṃ salilasrāvi dudhāva kesarī // HJm_32.82 //",
  "S03hjatm_pu:2406": "harikesaravārisicyamānau gurumūrcchāpagamād upetasaṃjñau /",
  "S03hjatm_pu:2407": "udamīlayatāṃ vilocanāni sphuritottānamukhau pravaṅgaśāvau // HJm_32.83 //",
  "S03hjatm_pu:2408": "gṛdhrātibhītaparivepitakātarāṅgau tau tasthatur mṛgapateś caraṇāntam etya /",
  "S03hjatm_pu:2409": "ālolapallavamanoharayātha so 'pi snehena tau rasanayā muhur ālileha // HJm_32.84 //",
  "S03hjatm_pu:2410": "vṛntacyutaṃ pariṇataṃ phalam ādayitvā premṇā muhuḥ svatanayāv iva sāntvayitvā /",
  "S03hjatm_pu:2411": "khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām // HJm_32.85 //",
  "S03hjatm_pu:2412_0": "krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ",
  "S03hjatm_pu:2412_1": "svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ",
  "S03hjatm_pu:2412_2": "praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām",
  "S03hjatm_pu:2412_3": "apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram",
  "S03hjatm_pu:2412_4": "upagīyamāna ivāninditakarmāninditāṅgaḥ /",
  "S03hjatm_pu:2413": "tapane tapanīyakumbhavad diśam ākrāmati śātamanyavīm /",
  "S03hjatm_pu:2414": "śanakaiḥ kapiśāvakānvitaḥ sphuritālambisaṭo viniryayau // HJm_32.86 //",
  "S03hjatm_pu:2415": "atha gṛhītaphalaṃ phalalubdhakau svatanayāv avalokayituṃ mudā /",
  "S03hjatm_pu:2416": "mṛgapater vasatiṃ drutam utsukaṃ pravagayor mithunaṃ drutam āgamat // HJm_32.87 //",
  "S03hjatm_pu:2417": "upagataṃ gatamānamadodayo mṛdupadaṃ mṛduvāk karuṇānvitam /",
  "S03hjatm_pu:2418": "kṛtanamaskṛti tan mithunaṃ hariḥ kuśalapūrvam abhāṣata lokavit // HJm_32.88 //",
  "S03hjatm_pu:2419": "kapiśāvakayoḥ sarvam yathāvṛttam anukramāt /",
  "S03hjatm_pu:2420": "tataś caramam ācakhyau gṛdhrāpaharaṇaṃ tayoḥ // HJm_32.89 //",
  "S03hjatm_pu:2421": "atikrāntām atha śrutvā vyāpadaṃ putrayoḥ śucā /",
  "S03hjatm_pu:2422": "gṛdhrakṣatāni gātrāṇi tayoḥ paspṛśatuḥ kapī // HJm_32.90 //",
  "S03hjatm_pu:2423": "ūcatuś cedam ārdrārdraṃ stutiyuktaṃ mṛgādhipam /",
  "S03hjatm_pu:2424": "bhavatā rakṣatā putrāv āvām api surakṣitau // HJm_32.91 //",
  "S03hjatm_pu:2425": "tanvan dharmakathāgaṅgāṃ cihnito guṇasānubhiḥ /",
  "S03hjatm_pu:2426": "yaśastuhinasaṃchanno jaṅgamas tvaṃ himācalaḥ // HJm_32.92 //",
  "S03hjatm_pu:2427": "ye na mānti tanor antar asaṃkhyā bhavato guṇāḥ /",
  "S03hjatm_pu:2428": "manye kesaratāṃ prāpya te 'mī bahir avasthitāḥ // HJm_32.93 //",
  "S03hjatm_pu:2429": "stimitam udadheḥ kṣubhṇāty ambhaḥ patatripatiḥ patañ jaladapaṭalacchannasyendoḥ prasarpati na dyutiḥ /",
  "S03hjatm_pu:2430": "tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame // HJm_32.94 //",
  "S03hjatm_pu:2431": "pālayitvā sutāv etāv āvayor yac chubhaṃ tvayā /",
  "S03hjatm_pu:2432": "prāptaṃ tenātimahatā labhasva prārthitaṃ phalam // HJm_32.95 //",
  "S03hjatm_pu:2433": "tad imāv upagṛhya putrakau bhavatā yatnavatābhipālitau /",
  "S03hjatm_pu:2434": "bahubandhuparītagahvarāṃ vasatiṃ yāva vanāntare nijām // HJm_32.96 //",
  "S03hjatm_pu:2435": "tena proktau yātam ity utsukau tau kṛtvā bhaktyā vandanāṃ tasya sādhoḥ /",
  "S03hjatm_pu:2436": "śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam // HJm_32.97 //",
  "S03hjatm_pu:2437": "yātoḥ pitroḥ pṛṣṭhamadhyādhirūḍhau lagnau gāḍhaṃ skandharomṇāṃ samūhe /",
  "S03hjatm_pu:2438": "vyāvartyeṣal locanāny utsukau tau bhūyo bhūyo dṛṣṭavantau mṛgendram // HJm_32.98 //",
  "S03hjatm_pu:2439": "taṃ nikṣepaṃ sarvanikṣepasāraṃ sāraprajñāgocaraḥ so 'rpayitvā /",
  "S03hjatm_pu:2440": "skandhād bhāraṃ sthāpayitveva bhūmau khedacchedād bhūyasīṃ prītim āpa // HJm_32.99 //",
  "S03hjatm_pu:2441": "nānyat kaṣṭataraṃ kiṃcit prāṇinikṣepadhāraṇāt /",
  "S03hjatm_pu:2442": "pratyarpaṇāc ca tasyaiva nānyad asti sukham nṛṇām // HJm_32.100 //",
  "S03hjatm_pu:2443": "tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ /",
  "S03hjatm_pu:2444": "tadavasthenāpi ca prajñāparicayaḥ kṛta iti vicintya",
  "S03hjatm_pu:2445": "yas tena dharmanikṣepo nikṣiptaḥ sādhu tāyinā /",
  "S03hjatm_pu:2446": "pālanīyaḥ sa yuṣmābhir atyantaṃ sukham icchubhiḥ // HJm_32.101 //",
  "S03hjatm_pu:2447": "// iti siṃhajātakam //",
  "S03hjatm_pu:2448": "__________________________________________________________________________",
  "S03hjatm_pu:2449": "...",
  "S03hjatm_pu:2450": "__________________________________________________________________________",
  "S03hjatm_pu:2451": "35. Śākyasiṃha",
  "S03hjatm_pu:2452": "vijahati divyam api sukhaṃ tribhuvanahitakāmyayā mahātmānaḥ /",
  "S03hjatm_pu:2453": "paraduḥkhaṃ hi garīyo duḥkhayati dayāvatāṃ cetaḥ // HJm_35.1 //",
  "S03hjatm_pu:2454": "tadyathānuśrūyate",
  "S03hjatm_pu:2455": "sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas tuṣitabhavane samudapādi /",
  "S03hjatm_pu:2456": "sa ca mahātmā tannivāsināṃ devānāṃ dharmyayā kathayā sanmārgam abhiprakāśyaivam acintayat /",
  "S03hjatm_pu:2457": "kṛtayuge hi dharmaparāyaṇo lokaḥ sukham avatāryate satpatham /",
  "S03hjatm_pu:2458": "asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno durgatiparāyaṇāḥ /",
  "S03hjatm_pu:2459": "tan mayā yuktaṃ bodhim avagamya saṃsārāj jagad uddhartum iti /",
  "S03hjatm_pu:2460": "madhyadeśe ca śraddhāviśuddhamanā lokaḥ /",
  "S03hjatm_pu:2461": "yaś caiṣa śuddhodanaḥ kapilavastuni mahānagare narapatir ayam atīva saccaritena maharṣīn apy atiśete /",
  "S03hjatm_pu:2462": "tad asyaivāgramahiṣyā māyāyāḥ kukṣau janmaparigrahaṃ kariṣyāmīti vicintya niśi suptāyāḥ svapne /",
  "S03hjatm_pu:2463": "kṛtvā himādridhavalaṃ guruṣaḍviṣāṇaṃ dānādhivāsitamukhaṃ dviradasya rūpam /",
  "S03hjatm_pu:2464": "śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya // HJm_35.2 //",
  "S03hjatm_pu:2465": "atha devī mahāmāyā rājñe taṃ svapnaṃ nivedayāmāsa /",
  "S03hjatm_pu:2466": "deva svapne kila mamādya śaradambudharāvadātaḥ ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti /",
  "S03hjatm_pu:2467": "tataḥ sa rājā taṃ svapnaṃ svapnaphalavidāṃ dvijātīnāṃ purastād varṇayāmāsa /",
  "S03hjatm_pu:2468": "te ca brāhmaṇās tam ūcuḥ /",
  "S03hjatm_pu:2469": "mahārāja cakravartī te putro bhaviṣyatīti /",
  "S03hjatm_pu:2470": "sa ca rājā pratītamanās tān dvijātīn satkṛtya visasarja /",
  "S03hjatm_pu:2471": "sāntaḥpurajanā devī kadācid atha lumbinīm /",
  "S03hjatm_pu:2472": "jagāmānumate rājñaḥ saṃbhūtottamadohadā // HJm_35.3 //",
  "S03hjatm_pu:2473": "śākhām ālambamānāyāḥ puṣpabhārāvalambinīm /",
  "S03hjatm_pu:2474": "devyāḥ kukṣiṃ vibhidyāśu bodhisattvo viniryayau // HJm_35.4 //",
  "S03hjatm_pu:2475": "taṃ jātamātram atha kāñcanayūpagauraḥ prītaḥ sahasranayanaḥ śanakair agṛhṇāt /",
  "S03hjatm_pu:2476": "māndārapuṣpanikaraiḥ saha tasya mūrdhni khān nirmale ca vinipetatur ambudhāre // HJm_35.5 //",
  "S03hjatm_pu:2477": "saṃsthāpito balabhidā jagadekanātho dhīraḥ krameṇa bhuvi saptapadāni gatvā /",
  "S03hjatm_pu:2478": "atyadbhutāṃ giram imāṃ nijagāda śāntāṃ janmedam antyam iti me tamasām abhāvāt // HJm_35.6 //",
  "S03hjatm_pu:2479": "tasya prabhātha muṣitāśiśirāṃśudīptiḥ śāntātmano vasumatīm avabhāsayantī /",
  "S03hjatm_pu:2480": "iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda // HJm_35.7 //",
  "S03hjatm_pu:2481": "ayam ayam mahātmā dharmarājo 'bhiṣikta iti pramuditamanobhir amaraiś cāmbaratale dundubhayo 'bhijaghnire /",
  "S03hjatm_pu:2482": "śibikām cādhiruhya devī bodhisattvam ādāya svabhavanam agamat /",
  "S03hjatm_pu:2483_0": "athātyadbhutavismitamanāḥ śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam",
  "S03hjatm_pu:2483_1": "atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram akārayat /",
  "S03hjatm_pu:2484": "śabalahariṇakṛtticchāditaskandhadeśaṃ nicayam analabhāsām udvahantam jaṭānām /",
  "S03hjatm_pu:2485": "asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ // HJm_35.8 //",
  "S03hjatm_pu:2486_0": "atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā",
  "S03hjatm_pu:2486_1": "ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ darśayann uvāca /",
  "S03hjatm_pu:2487": "bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti /",
  "S03hjatm_pu:2488": "athāsito bodhisattvam ālokya caivam acintayat /",
  "S03hjatm_pu:2489": "yathāyaṃ lakṣaṇaiḥ spaṣṭair bhūṣaṇair iva bhūṣitaḥ /",
  "S03hjatm_pu:2490": "jagadduḥkhāpanodāya tathā buddho bhaviṣyati // HJm_35.9 //",
  "S03hjatm_pu:2491": "yadāyaṃ bhavitā buddho yāsyāmi maraṇaṃ tadā /",
  "S03hjatm_pu:2492": "śroṣyanty asmāt kathāṃ dharmyāṃ ye te dhanyāḥ śarīriṇaḥ // HJm_35.10 //",
  "S03hjatm_pu:2493": "iti cintayatas tasya maharṣeḥ śuddhacetasaḥ /",
  "S03hjatm_pu:2494": "nayane natapakṣmāgre babhūvatur udaśruṇī // HJm_35.11 //",
  "S03hjatm_pu:2495": "atha śuddhodanaḥ sāśrunayanam asitam avalokya sasaṃbhramam uvā-",
  "S03hjatm_pu:2496": "ca / niyatam ayam alpāyuḥ /",
  "S03hjatm_pu:2497": "tena bhagavān sāśrulocanaḥ samvṛttaḥ /",
  "S03hjatm_pu:2498": "kaṣṭam avikasitam eva me tanayakamalam idam antakadviradapatir unmūlayiṣyati /",
  "S03hjatm_pu:2499": "asito 'bravīt /",
  "S03hjatm_pu:2500": "alam alaṃ mahārāja śokena /",
  "S03hjatm_pu:2501": "aham ātmānam anuśocāmi /",
  "S03hjatm_pu:2502_0": "yadāyaṃ viṣayān utsṛjya jarāmaraṇagrastān dehino 'valokya saṃvignamanās tapovanaṃ",
  "S03hjatm_pu:2502_1": "gatvā buddho bhaviṣyati tadāhaṃ pañcatvam upayāsyāmīty ato mama śokena sāśrum idaṃ",
  "S03hjatm_pu:2502_2": "cakṣuḥ kṛtam ity abhidhāya gate tasmin maharṣau siddhārtha iti nāma bodhisattvasya",
  "S03hjatm_pu:2502_3": "kṛtvācireṇaiva kālena gurusakāśād adhigatasarvavijñānasya tasya sadṛśāt kulād yaśodharāṃ",
  "S03hjatm_pu:2502_4": "nāma varayitvā vadhūm ānināya /",
  "S03hjatm_pu:2503_0": "katham ayaṃ jarāmaraṇarogānabhijña eva me tanayaḥ syād iti vicintya śuddhodano 'ntarbhavana",
  "S03hjatm_pu:2503_1": "evāntaḥpuramadhyavartinam avicchinnanṛttagītāvalokanaśravaṇaparāyaṇaṃ bodhisattvaṃ kārayāmāsa /",
  "S03hjatm_pu:2504_0": "sa ca yaśodharāyāṃ rāhulaṃ nāma tanayaṃ janayitvā kadācid gītopanibaddhāni pramadavanāni",
  "S03hjatm_pu:2504_1": "śrutvā bahirniṣkramaṇāya buddhiṃ kṛtvā pitrābhyanujñāto rathavaram adhiruhya kṛtaśobhāṃ",
  "S03hjatm_pu:2504_2": "kapilavastuvīthīm ālokayan paricacāra /",
  "S03hjatm_pu:2505": "śrutvātha taṃ parijanān nayanābhirāmaṃ sākṣān manobhavam iva śravaṇāyatākṣam /",
  "S03hjatm_pu:2506": "taddarśanaṃ prati samutsukamānasānāṃ ceṣṭā babhūva vividhā nagarāṅganānām // HJm_35.12 //",
  "S03hjatm_pu:2507_0": "atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā",
  "S03hjatm_pu:2507_1": "gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam",
  "S03hjatm_pu:2507_2": "iti sakhyai darśayāmāsa /",
  "S03hjatm_pu:2508": "kācit punar aho bhāgyavatī yaśodharā yāsya dharmacāriṇīti vicintya ciram enaṃ stimitanayanāpaśyat /",
  "S03hjatm_pu:2509": "aparā punaḥ karadvayāvalambitagavākṣastambhaśālabhañjikeva bhṛśam aśobhata /",
  "S03hjatm_pu:2510": "kim evaṃ rājaputradarśanakutūhalād atitvaritaṃ gacchasi /",
  "S03hjatm_pu:2511": "samutkṣipainam ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ paśyati /",
  "S03hjatm_pu:2512": "kim iti nirvrīḍāsīti kācid aparām upālabdhavatī /",
  "S03hjatm_pu:2513": "kācit punar gurupayodharaikadeśe saṃsparśenārdhāpāvṛtaṃ kapāṭam anujagrāheva /",
  "S03hjatm_pu:2514": "naikākinyās tavaiva kumāradarśanakutūhalaṃ dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata /",
  "S03hjatm_pu:2515": "kumāraṃ draṣṭukāmānāṃ tāsām iti visarpaṇāt /",
  "S03hjatm_pu:2516": "mekhalānūpuradhvāno bhavaneṣu vyatanyata // HJm_35.13 //",
  "S03hjatm_pu:2517": "gacchan narendratanayo 'tha pathi krameṇa daṇḍārpitapracalapāṇim apetakāntim /",
  "S03hjatm_pu:2518": "vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam // HJm_35.14 //",
  "S03hjatm_pu:2519": "atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ pariṇatakāśakusumasitaśirasijaḥ śiraḥprakampeṇa kim api pralayann ivālokyate /",
  "S03hjatm_pu:2520": "sārathir uvāca /",
  "S03hjatm_pu:2521": "kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī kupiteva yūnām yauvanamadam utsārayati yayaiṣa imām avasthāṃ nīta iti /",
  "S03hjatm_pu:2522": "atha sa mahātmā punar uvāca /",
  "S03hjatm_pu:2523": "yadi jarā tāruṇyam evaṃ vināśayati kā nāma ratir asmin pariṇāmini dehe /",
  "S03hjatm_pu:2524": "sūta uvāca /",
  "S03hjatm_pu:2525": "kumāra na kevalaṃ jarā vyādhir api dhātukṣobhasaṃbhūto dehināṃ mahān anarthaḥ /",
  "S03hjatm_pu:2526": "tato 'paro mṛtyur nāma sarvakriyāpaharaṇapaṭur anarthataro yaḥ paricintyamāno 'pi śarīriṇāṃ mahad duḥkham utpādayati /",
  "S03hjatm_pu:2527": "bodhisattva uvāca /",
  "S03hjatm_pu:2528": "tribhir imair anubaddham aho jagan maraṇarogajarāribhir anvaham /",
  "S03hjatm_pu:2529": "mahati nāma bhaye sati dāruṇe katham idam viṣayaikaparāyaṇam // HJm_35.15 //",
  "S03hjatm_pu:2530": "iti nivartaya sūta rathaṃ laghu vraja gṛhāya punaḥ kim ihāsyate /",
  "S03hjatm_pu:2531": "maraṇarogajarāpariśaṅkino mama bhaviṣyati nopavane ratiḥ // HJm_35.16 //",
  "S03hjatm_pu:2532": "atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ sārathaye saṃdideśa /",
  "S03hjatm_pu:2533": "pramadavanam eva kumāro netavya iti /",
  "S03hjatm_pu:2534": "sa ca sārathiḥ prasabham enam upavanam eva praviśyābhihitavān /",
  "S03hjatm_pu:2535": "draṣṭum arhaty āyuṣmān iha hi /",
  "S03hjatm_pu:2536": "kiṃcit kiṃcit kusumahasitavyaktiśobhāvatīnāṃ mandaṃ mandaṃ malayamarutā sarpatā nartitānām /",
  "S03hjatm_pu:2537": "ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ // HJm_35.17 //",
  "S03hjatm_pu:2538": "atha bodhisattvo rathād avatīrya jarāmaraṇarogacintāparyākulamatir antaḥśalya iva dviradapatir ity abravīt /",
  "S03hjatm_pu:2539": "dhairyacchidas",
  "S03hjatm_pu:2540": "tanudhiyām virasāvasānāḥ śāntātmabhiḥ parihṛtā bhujagā ivogrāḥ /",
  "S03hjatm_pu:2541": "yūno 'pi manmathaparasya jagatsapatnāḥ paryākulaṃ na hi mano viṣayā haranti // HJm_35.18 //",
  "S03hjatm_pu:2542": "atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam prāhiṇot /",
  "S03hjatm_pu:2543": "tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ /",
  "S03hjatm_pu:2544": "atha kācid enam uktavatī paśya kumāra /",
  "S03hjatm_pu:2545": "vānty",
  "S03hjatm_pu:2546": "ete malayānilāḥ surabhayaḥ puṣpadrumākampinaś cūtasya bhramaraḥ pradakṣiṇayati prodbhedinīṃ mañjarīm /",
  "S03hjatm_pu:2547": "cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ // HJm_35.19 //",
  "S03hjatm_pu:2548": "api ca /",
  "S03hjatm_pu:2549": "svarajaḥkṛtāṅgarāgā bālā sahakāramañjarīkanyā /",
  "S03hjatm_pu:2550": "bhramaravareṇa bhramatā kṣaṇam iva parihīyate tanvī // HJm_35.20 //",
  "S03hjatm_pu:2551": "aparā punar enam uvāca /",
  "S03hjatm_pu:2552": "śilīmukhaṃ bhuktalatāvadhūjanaṃ vilokya tatpuṣparajovidhūsaram /",
  "S03hjatm_pu:2553": "samīraṇākampitabālapaṅkajā muhur muhus tarjayatīva padminī // HJm_35.21 //",
  "S03hjatm_pu:2554": "kācit tv enam abravīt /",
  "S03hjatm_pu:2555": "gacchāmy ahaṃ tava kṛte kusumāni yāvad etāni sūkṣmamakarandanirantarāṇi /",
  "S03hjatm_pu:2556": "maddṛṣṭibādhinam aśāntagatidvirephaṃ dūrāt kumāra vinivāraya tāvad eva // HJm_35.22 //",
  "S03hjatm_pu:2557": "aparā punaḥ sahāsam abhitaḥ sthitvainam abhyadhāt /",
  "S03hjatm_pu:2558": "ādhūtaṃ bakulajyayā madhukaravyādhūtakiñjalkayā vinyasyorasi śaṅkhabhaṅgadhavalacchāyaṃ dhanuḥ kausumam /",
  "S03hjatm_pu:2559": "gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ // HJm_35.23 //",
  "S03hjatm_pu:2560": "bodhisattva uvāca /",
  "S03hjatm_pu:2561": "alam alaṃ bhaginya ebhir asatpralāpaiḥ /",
  "S03hjatm_pu:2562": "na khalu mama saṃvigne manasi saliladhārā iva hutabhuji śṛṅgārakathāḥ samavakāśam adhunā labhante /",
  "S03hjatm_pu:2563": "bhaginya iti tat tasya niśamya vacanaṃ striyaḥ /",
  "S03hjatm_pu:2564": "mukhāni namayāmāsus trapayā tyaktavibhramāḥ // HJm_35.24 //",
  "S03hjatm_pu:2565": "hrītaṃ tad yuvatikadambakaṃ viditvā saṃvignaṃ nṛpatanayaṃ ca śuddhabuddhim /",
  "S03hjatm_pu:2566": "tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa // HJm_35.25 //",
  "S03hjatm_pu:2567": "atha bodhisattvas tatra pramadavane ratim alabhamāno 'stam upeyuṣi savitari rathavaram adhiruhya tāś cāṅganā bhavanam ājagmuḥ /",
  "S03hjatm_pu:2568": "tato bodhisattvaḥ śṛṅgārakathām avamanyamānaḥ śayanatale viniviśya jarāmaraṇarogān eva manasi nidhāya cintāparo babhūva /",
  "S03hjatm_pu:2569": "tataḥ śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā kriyate sma /",
  "S03hjatm_pu:2570": "tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni vadanāny abhūvan /",
  "S03hjatm_pu:2571": "anparāsāṃ ca kuṭṭimatalaparyastāni praśithilavigalitadukūlatayā pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva śarīrāṇy āsan /",
  "S03hjatm_pu:2572": "aparā ca murajapuṣkaraviniveśitadviguṇabāhūpadhānavinihitānanā viṣṭarād vinipatya tathaiva śiṣye /",
  "S03hjatm_pu:2573": "kasyāścin nidrāpahṛtāṅguliyatnāt karād adharaviśliṣṭaprathamarandhraḥ pramadānayanatārakānīlo vaṃśaḥ papāta /",
  "S03hjatm_pu:2574": "dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva yaṣṭipradīpaiḥ /",
  "S03hjatm_pu:2575": "atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca /",
  "S03hjatm_pu:2576": "imaṃ samuttartumanā bhavārṇavaṃ tapovanaṃ gantum ahaṃ samudyataḥ /",
  "S03hjatm_pu:2577": "atas tvam asmadvyavasāyasiddhaye mahājavaṃ kanthakam aśvam ānaya // HJm_35.26 //",
  "S03hjatm_pu:2578": "chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya vāmakakṣyāvinihitāsiḥ kanthakam aśvavaram āninā-",
  "S03hjatm_pu:2579_0": "ya / bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ",
  "S03hjatm_pu:2579_1": "karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur iti /",
  "S03hjatm_pu:2580": "atha vyudasyābharaṇāni vigrahāt sa bhāsitāni sphuṭaratnatejasā /",
  "S03hjatm_pu:2581": "taraṅginaḥ kokilakaṇṭhamecakāṃś cakarta khaḍgena śanaiḥ śiroruhān // HJm_35.27 //",
  "S03hjatm_pu:2582": "taṃ chandakaḥ samavalokya nirastabhūṣaṃ svacchaṃ jalāśayam ivāpahṛtāravindam /",
  "S03hjatm_pu:2583": "saṃtāpitaḥ prabalaśokahutāśanena muktānibhān nayanavārikaṇān mumoca // HJm_35.28 //",
  "S03hjatm_pu:2584": "bodhisattva uvāca /",
  "S03hjatm_pu:2585": "na khalu dharmonmukhe suhṛdi svajane vā tapovanābhiprasthite viṣādaṃ kartum arhati sajjanaḥ /",
  "S03hjatm_pu:2586": "tad gaccha mama gurujanam evaṃ brūhi /",
  "S03hjatm_pu:2587": "athaveyam tanuḥ kṣīṇā tīvreṇa tapasā mama /",
  "S03hjatm_pu:2588": "mayā vā tat padaṃ labdhaṃ yad dṛṣṭaṃ tattvadarśibhiḥ // HJm_35.29 //",
  "S03hjatm_pu:2589": "chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram āgamya taṃ bodhisattvasaṃdeśaṃ narapataye nivedayāmāsa /",
  "S03hjatm_pu:2590": "śrutvā ca tasya viniścayaṃ sahāntaḥpureṇa śuddhodano bahuvidhaṃ vilalāpa /",
  "S03hjatm_pu:2591": "bodhisattvaś ca lubdhakarūpadhāriṇo devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ śanair arāḍasyāśramaṃ jagāma /",
  "S03hjatm_pu:2592": "dṛṣṭvā ca bodhisattvam āgacchantam arāḍaḥ svāgataṃ svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ cakāra /",
  "S03hjatm_pu:2593": "tato bodhisattvas tam apṛcchat /",
  "S03hjatm_pu:2594": "kīdṛśo bhavatām dharmaḥ katham vā so 'dhigamyate /",
  "S03hjatm_pu:2595": "tattvaṃ me draṣṭukāmāya vaktum arhati sattamaḥ // HJm_35.30 //",
  "S03hjatm_pu:2596": "arāḍa uvāca /",
  "S03hjatm_pu:2597": "śrotum arhati mahābhāga iti /",
  "S03hjatm_pu:2598": "prakṛtivikārayor janmajarāmṛtyavas tattvam ity abhihitam /",
  "S03hjatm_pu:2599": "prakṛtiś ca pañca mahābhūtāny ahaṃkāro vyaktaṃ ceti /",
  "S03hjatm_pu:2600": "vikāraś cendriyāṇi tadarthāś ca pāṇipādavākpāyūpasthaṃ mana ity asya kṣetraṃ vijānāti /",
  "S03hjatm_pu:2601": "tat kṣetrajña ity abhidhīyate /",
  "S03hjatm_pu:2602": "kṣetrajñaṃ cātmānam avacakṣate tattvavidaḥ /",
  "S03hjatm_pu:2603": "yac cotpādāvasānān maraṇadharmātmakaṃ tad vyaktam iti boddhavyam avyaktam etadviparyayād iti /",
  "S03hjatm_pu:2604": "ajñānaṃ karma tṛṣṇā ca saṃsārahetavo vijñeyāḥ /",
  "S03hjatm_pu:2605": "tritaye cāvasthito jantur na sattvam atikramya vartate /",
  "S03hjatm_pu:2606": "vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ /",
  "S03hjatm_pu:2607": "vipratyayo nāma viparītapravartanam /",
  "S03hjatm_pu:2608": "aham abhidadhāmy ahaṃ vedmīty evamādy ahaṃkāraḥ /",
  "S03hjatm_pu:2609": "yas tv asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ /",
  "S03hjatm_pu:2610": "yad eva cāhaṃ tāny evāmūni manobuddhikarmāṇi /",
  "S03hjatm_pu:2611": "yaś caiṣa gaṇaḥ so 'ham ity abhisaṃplavam udāharanti /",
  "S03hjatm_pu:2612": "aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so 'viśeṣa iti boddhavyaḥ /",
  "S03hjatm_pu:2613": "svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ /",
  "S03hjatm_pu:2614": "yatra vastuni saktim upety amedhā manovāgbuddhikarmabhiḥ so 'bhiṣvaṅga ity abhidhīyate /",
  "S03hjatm_pu:2615": "mamedam asyāham iti yad duḥkham abhimanyate so 'bhyavapātaḥ /",
  "S03hjatm_pu:2616": "prāṇināṃ saṃsārahetur ālasyaṃ nāma /",
  "S03hjatm_pu:2617": "tamo moho mṛtyujanmanī /",
  "S03hjatm_pu:2618": "mahāmohaḥ kāma iti saṃjñitaḥ /",
  "S03hjatm_pu:2619": "tāmisraṃ ca krodha ity avagamyatām /",
  "S03hjatm_pu:2620": "viṣādaḥ punar andhatāmisram abhidhīyate /",
  "S03hjatm_pu:2621": "anayāvidyayā pañcaparvayā bāliśo baddhamanā jātyādau mahati duḥkhe punaḥ punar āvartate /",
  "S03hjatm_pu:2622": "tatra cāhaṃ draṣṭā śrotā mantā kāryakāraṇaṃ cety evam avagamya saṃsāre paribhramati /",
  "S03hjatm_pu:2623": "ebhiś ca hetubhir janmasrotaḥpravṛttir dṛṣṭā hetvabhāvāj janmābhāva iti /",
  "S03hjatm_pu:2624": "tatra ca mokṣakāmaḥ pratibuddhāpratibuddhau vyaktāvyakte ca jānīyāt /",
  "S03hjatm_pu:2625": "etac catuṣṭayam avagamya kṣetrajñaḥ sarvaduḥkhanirmuktaḥ padam akṣaram avāpnotīti /",
  "S03hjatm_pu:2626": "tyaktvādito bhavanibandhanam ādibījam ādāya liṅgam apavṛttasukhābhilāṣaḥ /",
  "S03hjatm_pu:2627": "saṃtoṣavān padam anuttamam āptukāmaḥ śīlaṃ viśuddham upagṛhya vased vanānte // HJm_35.31 //",
  "S03hjatm_pu:2628_0": "paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam",
  "S03hjatm_pu:2628_1": "ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam āpnoti /",
  "S03hjatm_pu:2629": "sa caivaṃvidhena kāmadveṣavigarhiṇā śamenānvito brahmalokam adhigacchati /",
  "S03hjatm_pu:2630": "tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ dhyānam āsādayati /",
  "S03hjatm_pu:2631": "tayā ca prītyā hriyamāṇamanā deveṣv ābhāsvareṣūpapadyate /",
  "S03hjatm_pu:2632": "yaḥ punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti /",
  "S03hjatm_pu:2633": "tat tṛtīyadhyānanimagnamanāś ca śubhakṛtsneṣv amareṣu janma pratilabhate /",
  "S03hjatm_pu:2634": "tādṛśaṃ ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate /",
  "S03hjatm_pu:2635": "tac ca dīrghatvād āyuṣaḥ kecin muktim evādhyavasyanti /",
  "S03hjatm_pu:2636": "kasmāt sukhaduḥkhavicchedāc cetasaś cāvyāpārāt /",
  "S03hjatm_pu:2637": "asya ca dhyānasya bṛhatphalair devaiḥ sāmānyaṃ phalam ācakṣate vidvāṃsaḥ /",
  "S03hjatm_pu:2638": "tasmāc ca samādher vyutthitaḥ śarīriṇāṃ doṣān ālokya śarīravinivṛttihetor jñānam adhigacchati /",
  "S03hjatm_pu:2639": "tad api ca dhyānam apahāya viśeṣakāṅkṣī rūpād api virajyate /",
  "S03hjatm_pu:2640": "yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv api dravyeṣv ākāśādhimuktim utpādayati /",
  "S03hjatm_pu:2641_0": "ākāśagataṃ cātmānam abhisaṃkṣipyānantam ākāśam ālokayan viśeṣād adhigamād ātmakauśalād",
  "S03hjatm_pu:2641_1": "ātmānam ātmani saṃkṣipya kiṃcin nāstīty ākiṃcanya iti saṃjñām upagataḥ śarīravirahān",
  "S03hjatm_pu:2641_2": "mukta ity abhidhīyate /",
  "S03hjatm_pu:2642": "bodhisattva uvāca /",
  "S03hjatm_pu:2643": "yadi cetayitāsty eva kuto muktir bhaviṣyati /",
  "S03hjatm_pu:2644": "tasmin sati pravartante kuśalākuśalakriyāḥ // HJm_35.32 //",
  "S03hjatm_pu:2645": "yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca dṛṣṭaṃ virohad evam ātmāpi gṛhītavyaḥ /",
  "S03hjatm_pu:2646": "karmājñānatṛṣṇātyāgāc ca yo niścīyate mokṣaḥ sati cātmani tatparityāgam nopalabhāmahe /",
  "S03hjatm_pu:2647": "tadaparityāgāc ca kuto mokṣa ity ahaṃkāraparityāgaś ca saty ātmani kuto bhavet /",
  "S03hjatm_pu:2648": "sati cāhaṃkāre sthitam evedaṃ janmasrotasīty abhidhāya /",
  "S03hjatm_pu:2649": "arāḍasyāśramāt tasmān niṣkramya sa mahāmatiḥ /",
  "S03hjatm_pu:2650": "tapobhir duṣkarais tīvraiḥ śoṣayāmāsa vigraham // HJm_35.33 //",
  "S03hjatm_pu:2651_0": "nānena tapasā tattvādhigamo bhavatīti ca matvotthāya paridurbalaśarīro bodhisattvo",
  "S03hjatm_pu:2651_1": "nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ /",
  "S03hjatm_pu:2652": "sa cāṣapaṅktyātatanīlapakṣayā parītadehaḥ paripāṭalāṅgayā /",
  "S03hjatm_pu:2653": "saroruhāṇāṃ pracalatpalāśayā srajeva nīlotpalapattramiśrayā // HJm_35.34 //",
  "S03hjatm_pu:2654": "atha mandapadaṃ gatvā dhīmān hemācaladyutiḥ /",
  "S03hjatm_pu:2655": "adhastād bodhivṛkṣasya niṣasāda sa bodhaye // HJm_35.35 //",
  "S03hjatm_pu:2656": "tato duhitṛbhiḥ sārdhaṃ cāpam ādāya kausumam /",
  "S03hjatm_pu:2657": "ājagāma manoyonis tasya kṣobhayituṃ manaḥ // HJm_35.36 //",
  "S03hjatm_pu:2658": "ājighrantī puras tasya mālatīkusumaṃ navam /",
  "S03hjatm_pu:2659": "kācin nyamīlayat kāṃcid dṛṣṭim ālolatārakām // HJm_35.37 //",
  "S03hjatm_pu:2660": "sakhīkarṇe 'bhidhāyānyā kim api smitapūrvakam /",
  "S03hjatm_pu:2661": "tatra līlāvatī rāmā kāśayantī mukhaṃ yayau // HJm_35.38 //",
  "S03hjatm_pu:2662": "sakāmā darśayanty anyā jagādeti jinarṣabham /",
  "S03hjatm_pu:2663": "rāmāyāḥ ślathakāñcīkaṃ nitambasrastam aṃśukam // HJm_35.39 //",
  "S03hjatm_pu:2664": "kva ca yauvanam etad indukāntaṃ kva ca te tapase mano'bhilāṣaḥ /",
  "S03hjatm_pu:2665": "bhaja kāmam ato nivartayasva vada kiṃ tapasaḥ phalaṃ tvayāptum // HJm_35.40 //",
  "S03hjatm_pu:2666": "hitakāmyatayā bruve bhavantaṃ kim ataḥ param āptum icchasi tvam /",
  "S03hjatm_pu:2667": "gṛhidharmam abādhinaṃ mahāntaṃ na vihāya kim anyad asti puṇyam // HJm_35.41 //",
  "S03hjatm_pu:2668": "tvadadhigamasamutsukāsu dhīman kim iyam adayitā manoharāsv apīti /",
  "S03hjatm_pu:2669": "mukhalavadantī kāminī kāmukāṃ vadanakamalāni nakhena khaṇḍayantī // HJm_35.42 //",
  "S03hjatm_pu:2670": "yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu dhyānastimitākṣa eva tasthau tadā māraḥ pravyājahāra /",
  "S03hjatm_pu:2671": "bhīṣayitvainam utthāpayateti /",
  "S03hjatm_pu:2672": "tataḥ siṃhamukhaḥ kaścit phūtkāreṇa punaḥ punaḥ /",
  "S03hjatm_pu:2673": "bodhisattvasya trāsārthaṃ vahneḥ kaṇān vyasarjayat // HJm_35.43 //",
  "S03hjatm_pu:2674": "te kṛśānukaṇās tasya kiṃkarasya mukhojjhitāḥ /",
  "S03hjatm_pu:2675": "nipatantaḥ kṣaṇāj jagmuḥ praphullapuṣpatām muneḥ // HJm_35.44 //",
  "S03hjatm_pu:2676": "śatavaktreṇa tīkṣṇāgrāṃ kṣeptā śaktiṃ yadākṣipat /",
  "S03hjatm_pu:2677": "vikasatkesaravyūho babhūvotpalaśekharaḥ // HJm_35.45 //",
  "S03hjatm_pu:2678": "daṃṣṭrādhareṇa cānyena vidyudāpiṅgalatviṣā /",
  "S03hjatm_pu:2679": "kṣiptāny ayoguḍoṣṇāni puṣpāṇi babhūvuḥ kṣaṇāt // HJm_35.46 //",
  "S03hjatm_pu:2680": "anyenābhyudyato bāhuḥ sakhaḍgaḥ piṅgacakṣuṣā /",
  "S03hjatm_pu:2681": "lohastambhasamucchrāyaḥ kṣaṇān niścalatāṃ yayau // HJm_35.47 //",
  "S03hjatm_pu:2682": "atha madanavijetuḥ siddhamantrānilena jaladhitaṭagavahniḥ kiṃkarāṇāṃ samūhaḥ /",
  "S03hjatm_pu:2683": "asitagatisakhena preryamāṇaḥ samantād iva virasavikīrṇaḥ kṣīṇarociḥśato 'bhūt // HJm_35.48 //",
  "S03hjatm_pu:2684": "tataḥ sainyabhagnād viṣādavati kusumaketau bhagavāṃś caturthadhyānād vyutthāyedam acintayat /",
  "S03hjatm_pu:2685": "ātmanaś cet sukhād duḥkhāt puṇyaṃ pāpaṃ prasūyate /",
  "S03hjatm_pu:2686": "kathaṃ na bhadratā nityaṃ dharmābhāve ca dehinām // HJm_35.49 //",
  "S03hjatm_pu:2687": "rūpasaubhāgyabhāgyādibhedaḥ katham iheṣyate /",
  "S03hjatm_pu:2688": "yadi pūrvakṛtaṃ nāsti katham atra śubhāśubhau // HJm_35.50 //",
  "S03hjatm_pu:2689": "karmaṇāṃ hetukaṃ karma cet sārādi na kalpayet /",
  "S03hjatm_pu:2690": "ahetukaṃ jagat syāc cet kaḥ karmasvakatāṃ vadet // HJm_35.51 //",
  "S03hjatm_pu:2691": "sukhahetuḥ sukham syāc ced duḥkhaṃ duḥkhasya hetukam /",
  "S03hjatm_pu:2692": "tapasā duṣkareṇaivaṃ kathaṃ muktir bhaviṣyati // HJm_35.52 //",
  "S03hjatm_pu:2693": "īśvaraḥ kāraṇaṃ kecid abudhāḥ saṃpracakṣate /",
  "S03hjatm_pu:2694": "kathaṃ na samatā loke samavartīśvaro hi saḥ // HJm_35.53 //",
  "S03hjatm_pu:2695": "ity evam abudhāḥ kecid astināstipravādinaḥ /",
  "S03hjatm_pu:2696": "kudṛṣṭikarmato hīnā jāyante narakeṣv api // HJm_35.54 //",
  "S03hjatm_pu:2697": "sudṛṣṭikarmato bhadrā āryajñānapravedinaḥ /",
  "S03hjatm_pu:2698": "svargalokaṃ gatāḥ kecit kāyavākcittasaṃyamāt // HJm_35.55 //",
  "S03hjatm_pu:2699": "aho bhavarato lokaḥ kleśasaṃghair vihanyate /",
  "S03hjatm_pu:2700": "jarāvyādhivipannaś ca mṛtaḥ punaḥ prajāyate // HJm_35.56 //",
  "S03hjatm_pu:2701": "atha bodhisattvasyaivam abhavat /",
  "S03hjatm_pu:2702": "kasmin sati jarāmaraṇaṃ bhavati kiṃ ca pratyayāt /",
  "S03hjatm_pu:2703": "punar evam abhavat /",
  "S03hjatm_pu:2704_0": "yad utāvidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ nāmarūpaṃ",
  "S03hjatm_pu:2704_1": "nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā vedanā vedanāpratyayā",
  "S03hjatm_pu:2704_2": "tṛṣṇā tṛṣṇāpratyayam upādānam upādānapratyayo bhavo bhavapratyayā jātir jātipratyayā",
  "S03hjatm_pu:2704_3": "jarāmaraṇaśokaparidevaduḥkhadaurmanasyopāyāsāḥ saṃbhavanty evam asya kevalasya mahato",
  "S03hjatm_pu:2704_4": "duḥkhaskandhasya samudayo bhavati /",
  "S03hjatm_pu:2705_0": "avidyānirodhāt saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho",
  "S03hjatm_pu:2705_1": "nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād",
  "S03hjatm_pu:2705_2": "vedanānirodho vedanānirodhāt tṛṣṇānirodhas tṛṣṇānirodhād upādānanirodha upādānanirodhād",
  "S03hjatm_pu:2705_3": "bhavanirodho bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā nirudhyante /",
  "S03hjatm_pu:2706": "evam asya kevalasya mahato duḥkhaskandhasya nirodho bhavati /",
  "S03hjatm_pu:2707": "ity evaṃ bodhisattvasya prajñācakṣur udapādi /",
  "S03hjatm_pu:2708": "athāsau bhagavān buddhaḥ prajñālokaprakāśakaḥ /",
  "S03hjatm_pu:2709": "vaihāyasaṃ samudgamya siṃhanādaṃ nanāda ca // HJm_35.57 //",
  "S03hjatm_pu:2710": "siṃho 'haṃ vādijantūnāṃ virajasko nirāsravaḥ /",
  "S03hjatm_pu:2711": "duḥkhasyāntaṃ kariṣyāmi sattvānāṃ nirahaṃkṛtiḥ // HJm_35.58 //",
  "S03hjatm_pu:2712": "tataś cakampe sadharādharā dharā velām vyatītya prasasāra sāgaraḥ /",
  "S03hjatm_pu:2713": "saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ // HJm_35.59 //",
  "S03hjatm_pu:2714": "diśaḥ prasannābharaṇāś cakāśire mārtaṇḍacandrau śaradīva rejatuḥ /",
  "S03hjatm_pu:2715": "paribhramac candanacūrṇarañjitaṃ papāta puṣpaṃ nabhasaḥ sugandhimat // HJm_35.60 //",
  "S03hjatm_pu:2716": "samāyayur vismayaphullalocanā divaukasas tatra sahāpsarogaṇaiḥ /",
  "S03hjatm_pu:2717": "vavau manojñātmaguṇaḥ samīraṇo manaḥsu harṣo jagatāṃ vyajṛmbhata // HJm_35.61 //",
  "S03hjatm_pu:2718": "udīritā harṣaparītamānasair mahadbhir bhūtagaṇaiḥ savismayaiḥ /",
  "S03hjatm_pu:2719": "buddhasya dharmātiśayastavāśrayāḥ samantataḥ śuśruvire giraḥ śubhāḥ // HJm_35.62 //",
  "S03hjatm_pu:2720": "aho bataudāryam aho subuddhitā viśuddhitām paśya yathāsya cetasaḥ /",
  "S03hjatm_pu:2721": "aho svasaukhyeṣu nisaṅgatā mater namo 'stu te 'tyadbhutadhairyavikrama // HJm_35.63 //",
  "S03hjatm_pu:2722": "sanāthatāṃ sādhu jagad gataṃ tvayā punarvibuddhekṣaṇapaṅkajaśriyā /",
  "S03hjatm_pu:2723": "amogharūpā bata puṇyasaṃcayāś cirasya dharmeṇa khalūrjitaṃ jitam // HJm_35.64 //",
  "S03hjatm_pu:2724": "sarvabuddhāś ca buddhāya vadantaḥ sādhu sādhv iti /",
  "S03hjatm_pu:2725": "sauvarṇaratnacchattrāṇi prayacchanti sma suśriye // HJm_35.65 //",
  "S03hjatm_pu:2726_0": "atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ",
  "S03hjatm_pu:2726_1": "puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ",
  "S03hjatm_pu:2726_2": "viditvābhisaṃpūjayanta iti prārthayāmāsuḥ /",
  "S03hjatm_pu:2727": "nāthodya jagatāṃ dhīra mārahantar jinarṣabha /",
  "S03hjatm_pu:2728": "andhabhūte jagaty evaṃ prajñādīpaṃ prakāśaya // HJm_35.66 //",
  "S03hjatm_pu:2729": "kṣutpipāsāhate loke durdṛṣṭivikalāśaye /",
  "S03hjatm_pu:2730": "sarvapāramitāmeghair dharmāmṛtaṃ pravarṣaya // HJm_35.67 //",
  "S03hjatm_pu:2731": "iti tuṣṭāḥ sarve ca devagaṇāḥ prāñjalayas tatraiva tasthuḥ /",
  "S03hjatm_pu:2732": "tato 'tra kāmāvacarāḥ suvaktrāḥ sugandhapuṣpākṣatalājatoyaiḥ /",
  "S03hjatm_pu:2733": "sauvarṇakumbhaiś ca sagītavādyais tasyābhiṣekaṃ saphalaṃ pracakruḥ // HJm_35.68 //",
  "S03hjatm_pu:2734": "atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ pracakrāma /",
  "S03hjatm_pu:2735": "atha māro bhagavantaṃ sametyovāca /",
  "S03hjatm_pu:2736": "parinirvātu buddhaḥ saṃś cittasaṃkalpavarjitaḥ /",
  "S03hjatm_pu:2737": "mahānto munayaḥ prājñā nirvāṇaṃ hi yayur vrataiḥ // HJm_35.69 //",
  "S03hjatm_pu:2738": "evam ukte 'tha māre 'smin bhagavāṃs tam uvāca saḥ /",
  "S03hjatm_pu:2739": "ahaṃ tāvan na pāpīyann āgamiṣyāmi nirvṛtim // HJm_35.70 //",
  "S03hjatm_pu:2740": "yāvan na bhikṣavo dhīrā dāntāḥ prājñā viśāradāḥ /",
  "S03hjatm_pu:2741": "āryajñānaprasaṃbodhā bhaviṣyanti bahuśrutāḥ // HJm_35.71 //",
  "S03hjatm_pu:2742": "yāvan na trīṇi ratnāni loke saṃprathitāni ca /",
  "S03hjatm_pu:2743": "dānapārādibhiḥ śaktā bodhisattvā jitārthinaḥ // HJm_35.72 //",
  "S03hjatm_pu:2744": "bhaviṣyanti na me yāvad bodhiprāptā jitārayaḥ /",
  "S03hjatm_pu:2745": "tāvat pāpiṣṭha yāsyāmi nirvāṇaṃ na kṣayāntakṛt // HJm_35.73 //",
  "S03hjatm_pu:2746": "evam ukte 'tha śākyendre 'dhomukhaḥ kusumāyudhaḥ /",
  "S03hjatm_pu:2747": "hato 'ham iti kāṣṭhena viṣasāda mahīṃ likhan // HJm_35.74 //",
  "S03hjatm_pu:2748": "atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta /",
  "S03hjatm_pu:2749": "durmanāsi kathaṃ tāta procyatāṃ yady asau naraḥ /",
  "S03hjatm_pu:2750": "rāgapāśena taṃ baddhvā kuñjaraṃ vānayāmahe // HJm_35.75 //",
  "S03hjatm_pu:2751": "ānayitvā ca taṃ śīghraṃ kariṣyāmi vaśaṃ tava /",
  "S03hjatm_pu:2752": "tāta mā gā viṣādaṃ taṃ naro 'yaṃ kim ato bhayam // HJm_35.76 //",
  "S03hjatm_pu:2753": "māra āha /",
  "S03hjatm_pu:2754": "arhan sa sugato loke na rāgasya vaśaṃ vrajet /",
  "S03hjatm_pu:2755": "viṣayaṃ me vyatikrāntaṃ tasmāc chocāmy ahaṃ bhṛśam // HJm_35.77 //",
  "S03hjatm_pu:2756": "tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire /",
  "S03hjatm_pu:2757": "babhāṣa śakyendram aninditādharā vilāsinī taṃ madhurapralāpinī /",
  "S03hjatm_pu:2758": "stanau prakāśya dvipakumbhanirjitau mukhena candraṃ kamalaṃ ca hāsinī // HJm_35.78 //",
  "S03hjatm_pu:2759": "ekātapatraṃ jagataḥ prabhutvaṃ navaṃ vayaḥ saumyavapuś ca kāntam /",
  "S03hjatm_pu:2760": "etāṃś ca hitvā tapasā kimarthaṃ ramasva kāmaṃ mama kāmyadehe // HJm_35.79 //",
  "S03hjatm_pu:2761": "anyā surāmā mṛgaśāvakākṣī śanaiḥ śanais taṃ madavihvalāṅgī /",
  "S03hjatm_pu:2762": "gatyā jayantī gajarājahaṃsau kiṃcid vihasyātha muniṃ babhāṣe // HJm_35.80 //",
  "S03hjatm_pu:2763": "sauvarṇamuktābharaṇāṅgabhūṣaṃ tvadartham eveha bibharmi rājan /",
  "S03hjatm_pu:2764": "prabhuṅkṣva kāmaṃ tapasaḥ phalaṃ tat kāme prasaktā munayo hy aṭante // HJm_35.81 //",
  "S03hjatm_pu:2765": "ācchādya vastreṇa mukhārdhabhāgaṃ nibadhya dṛṣṭiṃ munivaṃśaketau /",
  "S03hjatm_pu:2766": "tasthau tadagre kim api pravaktuṃ vikāśayantī kamalaṃ salīlā // HJm_35.82 //",
  "S03hjatm_pu:2767": "lokānukampā tava cen mataṃ syād vihāya mātāpitarau ca mitrān /",
  "S03hjatm_pu:2768": "vane vasaṃs tvaṃ kam ivoddhariṣyer iti pragalbhaṃ manasīva tasyāḥ // HJm_35.83 //",
  "S03hjatm_pu:2769": "kurvanti bhāvāni muniṃ vijetuṃ yathā yathā tāḥ sma vilāsavatyaḥ /",
  "S03hjatm_pu:2770": "tasthau nirīhe nirahaṃkṛtau ca tathā tathāsau stimitāyatākṣaḥ // HJm_35.84 //",
  "S03hjatm_pu:2771": "etā muner bhāvavidarśayantyo mano 'tha hartuṃ na ca śaknuvantyaḥ /",
  "S03hjatm_pu:2772": "tapo'parādhāj jarasā nipītaṃ vapur virūpaṃ tamasābhijagmuḥ // HJm_35.85 //",
  "S03hjatm_pu:2773": "tatas tāḥ pitur antikaṃ gatvaivam āhuḥ /",
  "S03hjatm_pu:2774": "satyaṃ vadasi nas tāta na rāgeṇa sa nīyate /",
  "S03hjatm_pu:2775": "viṣayaṃ no vyatikrāntaṃ vayaṃ śocāmahe 'pi tat // HJm_35.86 //",
  "S03hjatm_pu:2776": "tat sādhu nas tātedam jarājarjaraśarīram antardhāpaya / māra āha /",
  "S03hjatm_pu:2777": "nāhaṃ paśyāmi taṃ loke puruṣaṃ sacarācare /",
  "S03hjatm_pu:2778": "buddhasya yo hy adhiṣṭhānaṃ śaknuyāt kartum anyathā // HJm_35.87 //",
  "S03hjatm_pu:2779": "taṃ gatvā tvaritaṃ yūyaṃ prārthayadhvaṃ guṇāmbudhim /",
  "S03hjatm_pu:2780": "sa vaḥ paurāṇakaṃ kāyaṃ kariṣyati yathāmatam // HJm_35.88 //",
  "S03hjatm_pu:2781": "tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ /",
  "S03hjatm_pu:2782_0": "atha durdine saṃjāte mucilindanāgarājaḥ svabhavanān niṣkramya bhagavataḥ kāye śītārtaṃ",
  "S03hjatm_pu:2782_1": "mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ jagāma /",
  "S03hjatm_pu:2783": "tataś carakaparivrājakavṛddhaśrāvakagautamanirgranthājīvikādayas taṃ tathāgataṃ nyagrodhamūlasthaṃ praṇipatyocuḥ /",
  "S03hjatm_pu:2784": "api bhagavatā gautamenaitat saptāhadurdinaṃ samyak sukhena vyatināmitam iti /",
  "S03hjatm_pu:2785": "bhagavān āha /",
  "S03hjatm_pu:2786": "sukhaṃ vivekatuṣṭasya sadā śāntau sthitasya ca /",
  "S03hjatm_pu:2787": "sukhaṃ virāgato loke pāpānāṃ samatikramāt // HJm_35.89 //",
  "S03hjatm_pu:2788": "tatas tathāgato dhyānasukhavedī tārāyaṇamūle tasthau /",
  "S03hjatm_pu:2789_0": "tanmuhūrte trapuṣabhallikau vaṇijau vividhapaṇyaṃ gṛhītvā dakṣiṇāpathād uttarāpathaṃ",
  "S03hjatm_pu:2789_1": "gacchantau kāṣāyasaṃvṛtaśāntadehaṃ tathāgataṃ paśyantau praharṣajātau tatpādau śirasābhivandya",
  "S03hjatm_pu:2789_2": "madhupāyasapūrṇapiṇḍapātraṃ tasmai pradadatuḥ /",
  "S03hjatm_pu:2790": "atha tathāgatasya bhojanakālaṃ jñātvā catvāro mahārājānaḥ saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi prayacchanti sma /",
  "S03hjatm_pu:2791": "atha bhagavāṃs tāni pātrāṇi pratigṛhya maṅgalavākyapūrvaṃ tān uvāca /",
  "S03hjatm_pu:2792": "śrīr vo 'stu dakṣiṇe haste śrīr vo vāmakare sthitā /",
  "S03hjatm_pu:2793": "śrīr vo 'stu sarvalokeṣu māleva śirasi sthitā // HJm_35.90 //",
  "S03hjatm_pu:2794": "svasti kurvantu vo devās tiṣṭhatāṃ gacchatāṃ pathi /",
  "S03hjatm_pu:2795": "matir dharme sadā bhūyāt pāpe ma bhūt kadā cana // HJm_35.91 //",
  "S03hjatm_pu:2796": "labdhārthāḥ satataṃ yūyaṃ nīrogāḥ paramāyuṣaḥ /",
  "S03hjatm_pu:2797": "anena karmaṇā bauddhā bhavantu sugatātmajāḥ // HJm_35.92 //",
  "S03hjatm_pu:2798": "iti śrutvā muner vākyaṃ cittapadmaprakāśikāḥ /",
  "S03hjatm_pu:2799": "buddhe dharme ca saṃghe ca te nityam śaraṇaṃ yayuḥ // HJm_35.93 //",
  "S03hjatm_pu:2800": "atha tathāgatasyaitad abhavat /",
  "S03hjatm_pu:2801": "duṣkareṇa mayā bodhiḥ prāpteyaṃ paramārthataḥ /",
  "S03hjatm_pu:2802": "deśayeyaṃ parebhyaś cen na te jānanty alaṃ tataḥ // HJm_35.94 //",
  "S03hjatm_pu:2803": "iti niścitya sārajñas tūṣṇībhāvaṃ yayau muniḥ /",
  "S03hjatm_pu:2804": "mūrkhānāṃ maṇḍale saṃstho maunatvād vipraśobhate // HJm_35.95 //",
  "S03hjatm_pu:2805": "atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau divyāvabhāsenāvabhāsya tathāgatam abhivandya ca dharmadeśanatāyai prārthayāmāsa /",
  "S03hjatm_pu:2806": "mohāndhe bhagavāṃl loke prajñādīpaṃ pradīpaya /",
  "S03hjatm_pu:2807": "kṣutpipāsāhate loke dharmāmṛtaṃ pravarṣaya // HJm_35.96 //",
  "S03hjatm_pu:2808": "yato bodhiṃ samāsādya duṣkareṇaiva tāpasā /",
  "S03hjatm_pu:2809": "dhyānasukheṣu līno 'si loko 'yam pralayaṃ vrajet // HJm_35.97 //",
  "S03hjatm_pu:2810": "atha tathāgatas tam śikhinaṃ brāhmaṇaṃ tūṣṇībhāvenādhivāsayati sma /",
  "S03hjatm_pu:2811": "tasminn eva samaye māgadhānāṃ pāpācāratvān mahotpātam udapādi /",
  "S03hjatm_pu:2812": "punar api śikhī brāhmaṇas tathāgatam etad avocat /",
  "S03hjatm_pu:2813": "bhagavan magadhe deśe mahotpātasamākulāḥ /",
  "S03hjatm_pu:2814": "bhavanti vikalā lokā bhūtayakṣair upadrutāḥ // HJm_35.98 //",
  "S03hjatm_pu:2815": "teṣāṃ pāpāgniśāntaye dharmāmṛtaṃ pravarṣaya /",
  "S03hjatm_pu:2816": "yathāpūrvaṃ pratijñātaṃ sāphalyaṃ kuru sāṃpratam // HJm_35.99 //",
  "S03hjatm_pu:2817_0": "atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ",
  "S03hjatm_pu:2817_1": "lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya dharmadeśanatayā",
  "S03hjatm_pu:2818": "svīkṛtavān dharmaṃ deśayiṣyāmīti /",
  "S03hjatm_pu:2819": "tataḥ śikhī brāhmaṇaḥ pramuditamanā muneś caraṇau vanditvā svabhavanaṃ yayau /",
  "S03hjatm_pu:2820": "atha bodhivṛkṣadevatā praṇamyaivam āha /",
  "S03hjatm_pu:2821": "kva bhagavan dharmacakraṃ pravartayiṣyasīti /",
  "S03hjatm_pu:2822": "tathāgata āha /",
  "S03hjatm_pu:2823": "vārāṇasyāṃ mṛgadāva iti / kutaḥ /",
  "S03hjatm_pu:2824": "kāśī puṇyavatī bhūmiḥ subhikṣā sujanāśrayā /",
  "S03hjatm_pu:2825": "yatra devāḥ sadā santy apy amarā martum icchayā // HJm_35.100 //",
  "S03hjatm_pu:2826": "api ca /",
  "S03hjatm_pu:2827": "tatra pravartitaṃ cakraṃ pūrvabuddhais tathāgataiḥ /",
  "S03hjatm_pu:2828": "anāgatāś ca tatraiva vartayiṣyanti dharmakam // HJm_35.101 //",
  "S03hjatm_pu:2829": "tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān /",
  "S03hjatm_pu:2830": "tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity abhyanuyuktas tathagataś cainam avocat /",
  "S03hjatm_pu:2831": "vārāṇasīṃ gamiṣyāmi gatvā vai yogināṃ purim /",
  "S03hjatm_pu:2832": "andhabhūtasya lokasya dharmolkāṃ saṃprakāśaye // HJm_35.102 //",
  "S03hjatm_pu:2833": "gaccha gautamety utthāya sa ājīvako dakṣiṇābhimukhaḥ prakrāntaḥ /",
  "S03hjatm_pu:2834": "tathāgato 'pi vārāṇasīm abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram ādāya vārāṇasīṃ mahānagarīṃ piṇḍāya prāvikṣat /",
  "S03hjatm_pu:2835": "tasyāṃ piṇḍāya caritvā kṛtabhakta ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas tasthau /",
  "S03hjatm_pu:2836": "tataḥ pañcakā bhadravargīyā bhikṣavas tathāgatasya pādau śirobhir vandya prāñjalayo niṣeduḥ /",
  "S03hjatm_pu:2837": "atha tathāgatadehād raśmir niścaran sarvāvantaṃ lokadhātum avabhāsya saṃcodayati sma /",
  "S03hjatm_pu:2838": "mānuṣaṃ durlabhaṃ prāpya kṣaṇasaṃpat sudurlabhā /",
  "S03hjatm_pu:2839": "tathāgatasya cotpattir udumbarasudurlabhā // HJm_35.103 //",
  "S03hjatm_pu:2840": "adya kāśīṃ gato buddho lokānāṃ duḥkhaśāntaye /",
  "S03hjatm_pu:2841": "tad vo dharme matiḥ kāryā samāyātātra satvaram // HJm_35.104 //",
  "S03hjatm_pu:2842": "tataḥ samantād digbhyaḥ pūrvapraṇidhānasamanvāgatā bodhisattvagaṇāḥ",
  "S03hjatm_pu:2843_0": "śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś",
  "S03hjatm_pu:2843_1": "ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya",
  "S03hjatm_pu:2843_2": "bhagavantam abhisaṃmukhās tatraiva tasthuḥ /",
  "S03hjatm_pu:2844_0": "tato dharmacakrapravartano nāma bodhisattvo bhagavantaṃ pradakṣiṇīkṛtya praṇamya",
  "S03hjatm_pu:2844_1": "sarvaratnamayaṃ sahasrāraṃ nānāsugandhipuṣpadāmasaṃyuktaṃ tathāgatapūjārtham upanāmayya",
  "S03hjatm_pu:2844_2": "kṛtāñjalipuṭo dharmacakrapravartanāyainaṃ prārthayāmāsa /",
  "S03hjatm_pu:2845": "bhagavan muniśārdūla jitamāra jinarṣabha /",
  "S03hjatm_pu:2846": "pūraya dharmaśaṅkhāṃ ca kutīrthamṛgabhītaye // HJm_35.105 //",
  "S03hjatm_pu:2847": "yas tvaṃ pūrvādibhiḥ pūrvaṃ praṇidhiṃ kṛtavān iti /",
  "S03hjatm_pu:2848": "buddho bhaveyaṃ lokeṣu sattvaduḥkhapraśāntaye // HJm_35.106 //",
  "S03hjatm_pu:2849": "tat kuru bhagavan nātha pratijñāyāś ca pūraṇam /",
  "S03hjatm_pu:2850": "no ced bhagavāṃś chāstā bhavaduḥkhākulaṃ jagat // HJm_35.107 //",
  "S03hjatm_pu:2851": "dīpaṃkaraprasādena buddho bhavasi sāṃpratam /",
  "S03hjatm_pu:2852": "duḥkhāgnidīpitaṃ lokaṃ dṛṣṭvāmṛtaṃ pravarṣaya // HJm_35.108 //",
  "S03hjatm_pu:2853": "brahmādyā lokapālāś ca śrotukāmāḥ samāgatāḥ /",
  "S03hjatm_pu:2854": "duḥkhamūlaprahāṇāya dharmacakraṃ pravartaya // HJm_35.109 //",
  "S03hjatm_pu:2855": "athāvocan mahābauddhaḥ śākyasiṃho dayodadhiḥ /",
  "S03hjatm_pu:2856": "parṣadaṃ ca samālokya bhikṣūn ālabhya pañcakān // HJm_35.110 //",
  "S03hjatm_pu:2857": "avidyābījasaṃbhūtaḥ skandhāṅkuraḥ prarohati /",
  "S03hjatm_pu:2858": "puṇyapāparasaṃ pītvā bhavavṛkṣo mahān bhavet // HJm_35.111 //",
  "S03hjatm_pu:2859": "tasya phalaṃ mahat svādu pariṇāmaṃ viṣāyate /",
  "S03hjatm_pu:2860": "tad evaṃ viṣaphalaṃ jñātvā tyaktavyaṃ dūrato budhaiḥ // HJm_35.112 //",
  "S03hjatm_pu:2861": "viṣavṛkṣāṅkuraṃ dagdhuṃ bījam eva pradahyatām /",
  "S03hjatm_pu:2862": "avidyābījadagdhena bhavān muktir bhaved dhruvam // HJm_35.113 //",
  "S03hjatm_pu:2863": "ity evaṃ bhagavān buddhaḥ puruṣadamyasārathiḥ /",
  "S03hjatm_pu:2864": "dharmacakraṃ pravartyātha punar dharmaṃ dideśa saḥ // HJm_35.114 //",
  "S03hjatm_pu:2865": "śrāvakāṇāṃ catuḥsatyam āryam aṣṭāṅgamārgikam /",
  "S03hjatm_pu:2866": "ādāv ante ca madhye ca kalyāṇaṃ brahmacaryakam // HJm_35.115 //",
  "S03hjatm_pu:2867": "tataḥ praharṣād iva sācalācalā mahī cakampe nibhṛtārṇavāṃśukā /",
  "S03hjatm_pu:2868": "vitastanuḥ khe suradundubhisvanā diśaḥ prasādābharaṇāś cakāśire // HJm_35.116 //",
  "S03hjatm_pu:2869": "prasaktamandastanitāḥ prahāsinas taḍitpinaddhāś ca ghanāḥ samantataḥ /",
  "S03hjatm_pu:2870": "parasparāśleṣavikīrṇareṇubhiḥ prasaktam enaṃ kusumair avākiran // HJm_35.117 //",
  "S03hjatm_pu:2871": "samudvahan dhīragatiḥ samīraṇaḥ sugandhi nānādrumapuṣpajaṃ rajaḥ /",
  "S03hjatm_pu:2872": "mudā pravṛttair avibhaktabhaktibhis tam arcayāmāsa kṛśāṃśukair iva // HJm_35.118 //",
  "S03hjatm_pu:2873": "atha sarvāvate dhātau babhūvur brahmacāriṇaḥ /",
  "S03hjatm_pu:2874": "buddhasya vacanaṃ śrutvā buddhadharmaparāyaṇāḥ // HJm_35.119 //",
  "S03hjatm_pu:2875": "tataḥ sarve samutthāya pujāṃ kṛtvā jagadguroḥ /",
  "S03hjatm_pu:2876": "sanāthaṃ syāj jagac cādya iti proktā yayur mudā // HJm_35.120 //",
  "S03hjatm_pu:2877": "bhagavān api sakalasattvoddhāraṃ kariṣyāmīti samutthāya janapadacārikāṃ pracarati sma /",
  "S03hjatm_pu:2878": "tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān iti buddhe paraḥ prasādaḥ karaṇīyaḥ /",
  "S03hjatm_pu:2879": "satkṛtya ca taddharmaṃ śrotavyam evaṃ duṣkareṇa bodhiprāptavān iti /",
  "S03hjatm_pu:2880_0": "eṣa rājakumāro rājyasukhatṛpto divyastrīparibhogavirataḥ sakalarājyabhogyāni tṛṇavad",
  "S03hjatm_pu:2880_1": "vijahya paraduḥkhena duḥkhī duṣkaracaryāṃ caran balavantaṃ māraṃ vijitvā samyaksaṃbodhim",
  "S03hjatm_pu:2880_2": "api prāpto buddho babhūva /",
  "S03hjatm_pu:2881": "ayam eva bhagavāñ chākyasiṃhas tribhuvananātha iti bodhigaveṣiṇā puruṣeṇa rājyasukham api viramaṇīyam /",
  "S03hjatm_pu:2882": "duṣkareṇāpi bhavitavyaṃ māram api jetavyam iti bodhisattvena bodhivāñchayā bhavitavyam iti //",
  "S03hjatm_pu:2883": "// iti śākyasiṃhatathāgatajātakaṃ samāptam //"
}