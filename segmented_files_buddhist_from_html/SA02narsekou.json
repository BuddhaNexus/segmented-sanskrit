{
  "SA02narsekou:0": "Sekoddeśaḥ",
  "SA02narsekou:1": "om namaḥ kālacakrāya",
  "SA02narsekou:2": "sucandra āha -",
  "SA02narsekou:3": "sekaḥ saptavidhaḥ śāstastrividho 'nuttarastathā /",
  "SA02narsekou:4": "laukikottarasiddhyarthaṃ saṃkṣepāt kathayasva me // Sekod_1 //",
  "SA02narsekou:5": "bhagavānāha -",
  "SA02narsekou:6": "śṛṇu sucandra sekārthaṃ saptadhā trividhaṃ param /",
  "SA02narsekou:7": "nāḍīsaṃcāramāyāmamuddeśāt kathayāmi te // Sekoddeśa_2 //",
  "SA02narsekou:8": "uddeśastrividhastantre nirdeśastrividho bhavet /",
  "SA02narsekou:9": "pratyuddeśo mahoddeśaḥ pratinirdeśako 'paraḥ // Sekoddeśa_3 //",
  "SA02narsekou:10": "uddeśa eva nirdeśastantrasaṃgītirucyate /",
  "SA02narsekou:11": "pratyuddeśaśca nirdeśaḥ pañjikā padabhañjikā // Sekoddeśa_4 //",
  "SA02narsekou:12": "mahoddeśaśca nirdeśaṣṭīkā sarvārthasūcikā /",
  "SA02narsekou:13": "abhijñālābhibhiḥ sā tu kartavyā naiva paṇḍitaiḥ // Sekoddeśa_5 //",
  "SA02narsekou:14": "evaṃ ṣaṭkoṭibhiḥ śuddhaṃ vajrayogaiścaturvidhaiḥ /",
  "SA02narsekou:15": "catuḥsambodhibhiḥ skandhadhātvāyatanaṣaṭkulaiḥ // Sekoddeśa_6 //",
  "SA02narsekou:16": "paṭalaiḥ pañcabhiḥ śuddhaṃ lokadhātvādikairmataiḥ /",
  "SA02narsekou:17": "satyābhyāmādibuddhaṃ syāt kālacakrābhidhānakam // Sekoddeśa_7 //",
  "SA02narsekou:18": "ādau saptābhiṣeko yo bālānāmavatāraṇam /",
  "SA02narsekou:19": "trividho lokasaṃvṛtyā caturthaḥ paramārthataḥ // Sekoddeśa_8 //",
  "SA02narsekou:20": "satyadvayena dharmāṇāṃ deśanā vajriṇo mama /",
  "SA02narsekou:21": "lokasaṃvṛtisatyena satyena paramārthataḥ // Sekoddeśa_9 //",
  "SA02narsekou:22": "udakaṃ mukuṭaḥ paṭṭo vajraghaṇṭā mahāvratam /",
  "SA02narsekou:23": "nāmānujñāsamāyuktaḥ sekaḥ saptavidho nṛpa // Sekoddeśa_10 //",
  "SA02narsekou:24": "kāyavākcittasaṃśuddhirabhiṣekadvayaṃ dvayam /",
  "SA02narsekou:25": "anujñā jñānaśuddhiḥ syādanyā dhātvādiśuddhitaḥ // Sekoddeśa_11 //",
  "SA02narsekou:26": "udakaṃ dhātusaṃśuddhirmaulī skandhaviśodhanam /",
  "SA02narsekou:27": "paṭṭaḥ pāramitāśuddhirvajraghaṇṭā mahākṣaram // Sekoddeśa_12 //",
  "SA02narsekou:28": "buddhabhāṣā na vicchinnā arkendvekatraśodhanam /",
  "SA02narsekou:29": "viṣayendriyasaṃśuddhiḥ syādvajravratamacyutam // Sekoddeśa_13 //",
  "SA02narsekou:30": "nāma maitryādiśuddhiḥ syādanujñā buddhaśodhanam /",
  "SA02narsekou:31": "ete sapta sekā deyā vartayitvā tu maṇḍalam // Sekoddeśa_14 //",
  "SA02narsekou:32": "kumbho guhyābhiṣekaśca prajñājñānābhidhānakaḥ /",
  "SA02narsekou:33": "punareva mahāprajñā tasyā jñānābhidhānakaḥ // Sekoddeśa_15 //",
  "SA02narsekou:34": "kṣaraḥ kṣarastataḥ spando niḥspandaśca tato 'paraḥ /",
  "SA02narsekou:35": "kāyavākcittasaṃśuddhyā abhiṣekatrayaṃ kramāt // Sekoddeśa_16 //",
  "SA02narsekou:36": "caturtho jñānasaṃśuddhiḥ kāyavākcittaśodhakaḥ /",
  "SA02narsekou:37": "bālaḥ prauḍhastathā vṛddhaścaturthastu prajāpatiḥ // Sekoddeśa_17 //",
  "SA02narsekou:38": "prajñāstanāṅgasaṃsparśād bodhicittacyutaṃ sukham /",
  "SA02narsekou:39": "payodharābhiṣiktaḥ sa bālaḥ prāptaṃ yataḥ sukham // Sekoddeśa_18 //",
  "SA02narsekou:40": "guhyāsphālāccirājjātaṃ bodhicittacyutaṃ sukham /",
  "SA02narsekou:41": "prauḍho guhyābhiṣiktaḥ sa guhyāt prāptaṃ yataḥ sukham // Sekoddeśa_19 //",
  "SA02narsekou:42": "guhyāsphālāccirājjātaṃ vajrāgre spandataḥ sukham /",
  "SA02narsekou:43": "prajñājñānābhiṣiktaḥ sa vṛddhaḥ spandaṃ gato yataḥ // Sekoddeśa_20 //",
  "SA02narsekou:44": "mahāmudrānurāgādyajjātaṃ niḥspandataḥ sukham /",
  "SA02narsekou:45": "mahāprajñābhiṣiktaḥ sa yato niḥspandatāṃ gataḥ // Sekoddeśa_21 //",
  "SA02narsekou:46": "prajāpatiḥ sa vijñeyo janakaḥ sarvatāyinām /",
  "SA02narsekou:47": "vajrasattvo mahāsattvo bodhisattvo 'dvayo 'kṣaraḥ // Sekoddeśa_22 //",
  "SA02narsekou:48": "asau samayasattvaḥ syādvajrayogaścaturvidhaḥ /",
  "SA02narsekou:49": "kālacakra iha khyāto yogināṃ muktidāyakaḥ // Sekoddeśa_23 //",
  "SA02narsekou:50": "asyaiva sādhanaṃ kuryāt pratibhāsairacintitaiḥ /",
  "SA02narsekou:51": "dhūmādibhirnimittaistaiḥ prajñābimbairnabhaḥsamaiḥ // Sekoddeśa_24 //",
  "SA02narsekou:52": "astināstivyatikrāntaiḥ pratyayārthaiḥ svacetasaḥ /",
  "SA02narsekou:53": "paramāṇurajaḥsaṃdohaiḥ sarvataḥ parivarjitaiḥ // Sekoddeśa_25 //",
  "SA02narsekou:54": "dhūmamarīcikhadyotadīpajvālendubhāskaraiḥ /",
  "SA02narsekou:55": "tamaḥ kalā mahābindurviśvabimbaṃ prabhāsvaram // Sekoddeśa_26 //",
  "SA02narsekou:56": "pihitāpihitanetrābhyāṃ śūnye yannānukalpitam /",
  "SA02narsekou:57": "dṛśyate svapnavad bimbaṃ tad bimbaṃ bhāvayet sadā // Sekoddeśa_27 //",
  "SA02narsekou:58": "abhāve bhāvanā bimbe yogināṃ sā na bhāvanā /",
  "SA02narsekou:59": "bhāvo 'bhāvo na cittasya bimbe 'kalpitadarśanāt // Sekoddeśa_28 //",
  "SA02narsekou:60": "pratisenāṃ yathādarśe kumārī paśyedavastujām /",
  "SA02narsekou:61": "atītānāgataṃ dharmaṃ tattvayogyambare tathā // Sekoddeśa_29 //",
  "SA02narsekou:62": "asyā bhāvo na bhāvaḥ syādvastuśūnyārthadarśanāt /",
  "SA02narsekou:63": "vastuno 'bhāvato 'rtho 'sti māyāsvapnendrajālavat // Sekoddeśa_30 //",
  "SA02narsekou:64": "asati dharmiṇi hyeṣa dharmotpādaḥ pradṛśyate /",
  "SA02narsekou:65": "cintāmaṇirivānantasattvāśāparipūrakaḥ // Sekoddeśa_31 //",
  "SA02narsekou:66": "adṛṣṭaṃ pratisenāyāṃ kumārī caurādi paśyati /",
  "SA02narsekou:67": "tat prādeśikanetrābhyāṃ gatvā paśyanti sādhakāḥ // Sekoddeśa_32 //",
  "SA02narsekou:68": "yadi paśyati sadrūpaṃ svamukhaṃ kiṃ na paśyati /",
  "SA02narsekou:69": "yadi paśyatyasadrūpaṃ śaśaśṛṅgaṃ kathaṃ na ca // Sekoddeśa_33 //",
  "SA02narsekou:70": "na paśyatyanyacakṣurbhyāṃ svacakṣurbhyāṃ na paśyati /",
  "SA02narsekou:71": "dṛśyamānamajātaṃ tat kumāryā jātakaṃ yathā // Sekoddeśa_34 //",
  "SA02narsekou:72": "dṛṣṭe bimbe tataḥ kuryāt prāṇāyāmaṃ nirantaram /",
  "SA02narsekou:73": "urdhvādhastriṣu nāḍīṣu kāyavākcittarodhanāt // Sekoddeśa_35 //",
  "SA02narsekou:74": "candrārkarāhuviṇmūtraśukramārgapravāhiṣu /",
  "SA02narsekou:75": "toyāgniśūnyabhūvāyujñānadhātukajātiṣu // Sekoddeśa_36 //",
  "SA02narsekou:76": "candrasūryataminyo yāḥ kāyavākcittanāḍikāḥ /",
  "SA02narsekou:77": "viṇmūtraśukravāhinyaḥ prāṇe 'pāne krameṇa tāḥ // Sekoddeśa_37 //",
  "SA02narsekou:78": "candraḥ kāya upāyasya prajñāyā vāgdivākaraḥ /",
  "SA02narsekou:79": "prajñākāyastu viṇnāḍī virbhorvāṅmūtravāhinī // Sekoddeśa_38 //",
  "SA02narsekou:80": "urdhvādhaścittanāḍyau dve taminīśukravāhinyau /",
  "SA02narsekou:81": "taminī cittamupāyasya prajñāyāḥ śukravāhinī // Sekoddeśa_39 //",
  "SA02narsekou:82": "ūrdhvādhaḥ ṣaṭkulaṃ hyetat kāyavākcittayogataḥ /",
  "SA02narsekou:83": "prajñopāyāṅgabhāvena saṃsthitaṃ sarvadehinām // Sekoddeśa_40 //",
  "SA02narsekou:84": "ariṣṭaṃ kāyavāṅnāḍyorūrdhvādho 'dhikamārutaiḥ /",
  "SA02narsekou:85": "taminīśukravāhinyorutpattimaraṇasthitiḥ // Sekoddeśa_41 //",
  "SA02narsekou:86": "utpāde mṛtyukāle ca maithune śukravāhinī /",
  "SA02narsekou:87": "taminī ca vahatyūrdhve saṃkrāntau viṣuve raveḥ // Sekoddeśa_42 //",
  "SA02narsekou:88": "lagnodayābhisaṃdhau ca viṣuvaṃ vahati madhye /",
  "SA02narsekou:89": "ṣaṭpañcāśatsapādañca śvāsocchvāsaṃ narādhipa // Sekoddeśa_43 //",
  "SA02narsekou:90": "adhikān pañcasaptatyā ṣaṭśatāṃśca divāniśam /",
  "SA02narsekou:91": "ekaviṃśatsahasrāṃśca ṣaṭśatairadhikāṃśca yān // Sekoddeśa_44 //",
  "SA02narsekou:92": "vāmā ca dakṣiṇā nāḍī vahatyūnānanena tān /",
  "SA02narsekou:93": "satripakṣitrivarṣāṇi śatavarṣe hi madhyamā // Sekoddeśa_45 //",
  "SA02narsekou:94": "vāmā savyordhve candrārkau lalaneḍā piṅgalāparā /",
  "SA02narsekou:95": "toyatejaḥsvabhāvinyau padmadhṛgratnadhṛṅmate // Sekoddeśa_46 //",
  "SA02narsekou:96": "adho viṇmūtravāhinyau pṛthvīvāyusvarūpake /",
  "SA02narsekou:97": "madhyanāḍī ca vāmā cacakradhṛk khaḍgadhṛṅmate // Sekoddeśa_47 //",
  "SA02narsekou:98": "ūrdhvādho madhyamā savyā rāhuśukrapravāhinī /",
  "SA02narsekou:99": "śūnyajñānasvabhāvinyau vajradhṛgvajradhṛṅmate // Sekoddeśa_48 //",
  "SA02narsekou:100": "viṇnāḍī candramārgeṇa raviṇā mūtravāhinī /",
  "SA02narsekou:101": "jātau mṛtyau viṣuve rāge rāhuṇā śukravāhinī // Sekoddeśa_49 //",
  "SA02narsekou:102": "yā nābhyūrdhve 'vadhūtī sā suṣumnā tamovāhinī /",
  "SA02narsekou:103": "yādhaḥ khagamukhā sā ca śaṅkhinī śukravāhinī // Sekoddeśa_50 //",
  "SA02narsekou:104": "nābhyabje hṛdaye kaṇṭhe lalāṭoṣṇīṣapaṅkaje /",
  "SA02narsekou:105": "bhūtoyāgnimarucchūnyaṃ saṃhāreṇa pravāhinī // Sekoddeśa_51 //",
  "SA02narsekou:106": "nirgacchantī viśantīsāsṛṣṭinā viśati kṣitau /",
  "SA02narsekou:107": "karṇikāt karṇikāmadhye 'vadhūtyā gatirāgatiḥ // Sekoddeśa_52 //",
  "SA02narsekou:108": "nābhau guhye ca maṇyabje kāyavākcittavāhinī /",
  "SA02narsekou:109": "nirgacchantī viśantī sā saṃhārasṛṣṭirūpiṇī // Sekoddeśa_53 //",
  "SA02narsekou:110": "śaṅkhinī sarvajantūnāmapānānilavāhikā /",
  "SA02narsekou:111": "eṣā strīṇāṃ sukhācchukraṃ ṛtau raktapravāhinī // Sekoddeśa_54 //",
  "SA02narsekou:112": "prajñopāyāṅgabhāvena ūrdhve savyāvasavyayoḥ /",
  "SA02narsekou:113": "adho viṇmūtravāhasya rajaḥśukrapravāhayoḥ // Sekoddeśa_55 //",
  "SA02narsekou:114": "caṇḍālī rajaso vāhāt khagamukhā śukravāhataḥ /",
  "SA02narsekou:115": "ūdhve ṛtau smṛtā strīṇāṃ ḍombī puṃso 'vadhūtikā // Sekoddeśa_56 //",
  "SA02narsekou:116": "vijñānādyaṃ sadā vāme nāḍyāṃ maṇḍalapañcakam /",
  "SA02narsekou:117": "bhūmyādidakṣiṇe nāḍyāṃ madhye vahati ṣaṣṭhamam // Sekoddeśa_57 //",
  "SA02narsekou:118": "nābhipadmadale ṣaṣṭi maṇḍalāni yathākramam /",
  "SA02narsekou:119": "vāme ca dakṣiṇe lagne meṣādye vṛṣabhādike // Sekoddeśa_58 //",
  "SA02narsekou:120": "mūle vāme tataḥ savya ūrdhvemadhye 'nilaḥ kramāt /",
  "SA02narsekou:121": "ekaikamaṇḍalaṃ daṇḍādbhūmyādyaṃ nāsarandhrayoḥ // Sekoddeśa_59 //",
  "SA02narsekou:122": "nāḍikā vahati śvāsān saṣaṣṭitriśatān kramāt /",
  "SA02narsekou:123": "aṣṭādaśaśataśvāsānnāḍyaḥ pañca vahanti tān // Sekoddeśa_60 //",
  "SA02narsekou:124": "ṣaṣṭi nāḍyo divārātraṃ maṇḍalānīti dehataḥ /",
  "SA02narsekou:125": "dalamadhye tataḥ pūrve savye vāme 'pare kramāt // Sekoddeśa_61 //",
  "SA02narsekou:126": "ākāśādyaṃ sadā vāme bhūmyādyaṃ dakṣiṇe 'parāt /",
  "SA02narsekou:127": "vijñānādibhavo vāme saṃhāraḥ kṣmādi dakṣiṇe // Sekoddeśa_62 //",
  "SA02narsekou:128": "apare pūrve dharā vāyuḥ prajñopāyaḥ parasparam /",
  "SA02narsekou:129": "aṅguṣṭhānāmikādvābhyāṃ yato vaktre 'bhiṣiñcanam // Sekoddeśa_63 //",
  "SA02narsekou:130": "savye vāme havistoyaṃ prajñopāyaḥ parasparam /",
  "SA02narsekou:131": "madhyamātarjanīdvābhyāṃ yataḥ khaḍgo bhaviṣyati // Sekoddeśa_64 //",
  "SA02narsekou:132": "ardhacandrākṛtirmudrā daṃṣṭrā kartī kanīyasī /",
  "SA02narsekou:133": "śūnyamakṣaramūrdhvādhaḥ prajñopāyaḥ parasparam // Sekoddeśa_65 //",
  "SA02narsekou:134": "daśamaṇḍalasaṃyoge aṅgulīnāṃ parasparam /",
  "SA02narsekou:135": "karatale puṭite mūrdhni ekaśūkaṃ sakartikam // Sekoddeśa_66 //",
  "SA02narsekou:136": "viṣuvattanmadhye nāḍyāṃ sṛṣṭisaṃhārakārakam /",
  "SA02narsekou:137": "skandhadhātutrivajrāṇāmekatvaṃ madhyamāgatau // Sekoddeśa_67 //",
  "SA02narsekou:138": "candrārkanāḍikāruddhe ruddhā viṇmūtranāḍikāḥ /",
  "SA02narsekou:139": "rāhunāḍīvi(ni)",
  "SA02narsekou:140": "ruddhe syādruddhādhaḥ śukravāhinī // Sekoddeśa_68 //",
  "SA02narsekou:141": "mukte muktā bhavantyetāḥ sṛṣṭisaṃhārakārikāḥ /",
  "SA02narsekou:142": "saṃcāra eṣa nāḍīnāṃ prāṇāpānatrimārgataḥ // Sekoddeśa_69 //",
  "SA02narsekou:143": "vāmāyāṃ dakṣiṇāyāṃ vā pravahatyadhiko 'nilaḥ /",
  "SA02narsekou:144": "ekarātraṃ tathā pañca trivarṣairmaraṇaṃtataḥ // Sekoddeśa_70 //",
  "SA02narsekou:145": "pañca diktithayo viṃśati tattvānyekottaraṃ kramāt /",
  "SA02narsekou:146": "trayastriṃśaddinārohaḥ ariṣṭaṃ dakṣiṇe ravau // Sekoddeśa_71 //",
  "SA02narsekou:147": "tridvyekasamakairmāsaiḥ ṣaṭtriyugmendubhirdinaiḥ /",
  "SA02narsekou:148": "tithidikpañcaguṇadvyekairāyurgacchati dehinām // Sekoddeśa_72 //",
  "SA02narsekou:149": "mūlādekottareṇa syādvāme candrasya rohaṇam /",
  "SA02narsekou:150": "dinairmāsairdinairmāsaistridināni dvimāsakau // Sekoddeśa_73 //",
  "SA02narsekou:151": "dine 'riṣṭaṃ śubhe māse vṛddhihānistatastayoḥ /",
  "SA02narsekou:152": "madhyamārohaṇaṃ mṛtyoḥ śatābdaparipūrṇataḥ // Sekoddeśa_74 //",
  "SA02narsekou:153": "samaviṣamadinaistasya janmajāto 'tha maṇḍalaiḥ /",
  "SA02narsekou:154": "rohaṇaṃ savyavāme ca pakṣadvayavināśanāt // Sekoddeśa_75 //",
  "SA02narsekou:155": "anyathā maraṇaṃ na syāt pakṣadvayasyasaṃsthiteḥ /",
  "SA02narsekou:156": "savyāvasavyasaṃcārāta pañcamaṇḍalavāhataḥ // Sekoddeśa_76 //",
  "SA02narsekou:157": "ariṣṭalakṣaṇaṃ jñātvā prāṇaṃ bindau niveśayet /",
  "SA02narsekou:158": "avadhūtīpadamāśrityabhāvayetparamākṣaram // Sekoddeśa_77 //",
  "SA02narsekou:159": "vajrotthānaṃ sadā kuryāccandrārkagatibhañjanāt /",
  "SA02narsekou:160": "anyathā nāvadhūtyaṅge viśati prāṇamārutaḥ // Sekoddeśa_78 //",
  "SA02narsekou:161": "apāno 'dhaśca śaṅkhinyāṃ maraṇaṃ tadaveśataḥ /",
  "SA02narsekou:162": "ariṣṭavañcanaṃ hyetadānandairyogināṃ bhavet // Sekoddeśa_79 //",
  "SA02narsekou:163": "śukrāgamanamānandamuṣṇīṣādūrṇṇāpaṅkaje /",
  "SA02narsekou:164": "kaṇṭhe hṛdi paramānandaṃ viramānandaṃ tato bhavet // Sekoddeśa_80 //",
  "SA02narsekou:165": "vividhaṃ ramaṇaṃ nābhau guhyapadme yadāgatam /",
  "SA02narsekou:166": "guhyādvajramaṇiṃ yāvat sahajānandamacyutam // Sekoddeśa_81 //",
  "SA02narsekou:167": "apratiṣṭhitanirvāṇaṃ mahārāgo 'kṣaraḥ prabhuḥ /",
  "SA02narsekou:168": "virāgādyaccyutaṃ saukhyaṃ tannirvāṇaṃ pratiṣṭhitam // Sekoddeśa_82 //",
  "SA02narsekou:169": "śukrendūdaya uṣṇīṣe pūrṇā guhye saroruhe /",
  "SA02narsekou:170": "kalā ṣoḍaśamā yā sā maṇipadme vajramūrdhagā // Sekoddeśa_83 //",
  "SA02narsekou:171": "tadūrdhvaṃ cyutikālaḥ syāt kṛṣṇapratipadāgame /",
  "SA02narsekou:172": "ravistūrṇāpadaṃ yāti amāvasyāṃ virāgataḥ // Sekoddeśa_84 //",
  "SA02narsekou:173": "kalā ṣoḍaśamā tasya uṣṇīṣakamale gatā /",
  "SA02narsekou:174": "naṣṭacandra ihākhyāto viraktī rāgasaukhyataḥ // Sekoddeśa_85 //",
  "SA02narsekou:175": "adhaścandrāmṛtaṃ yāti maraṇe sarvadehinām /",
  "SA02narsekou:176": "ūrdhve sūryarajo rāhuvijñānaṃ bhāvalakṣaṇe // Sekoddeśa_86 //",
  "SA02narsekou:177": "ataścandrāmṛtasyordhve kartavyaṃ gamanaṃ nṛpa /",
  "SA02narsekou:178": "adho 'rkarajaso rāhuvijñānasyākṣare sukhe // Sekoddeśa_87 //",
  "SA02narsekou:179": "ūrṇṇābje sarvabuddhānāṃ candrāmṛtasya pūrṇimā /",
  "SA02narsekou:180": "amārkarajaso guhye kaloṣṇīṣe maṇau tayoḥ // Sekoddeśa_88 //",
  "SA02narsekou:181": "iti vajrapadaṃ śāsturviparītaṃ sarvadehinām /",
  "SA02narsekou:182": "apratiṣṭhitanirvāṇādviparītaṃ yānti dhātavaḥ // Sekoddeśa_89 //",
  "SA02narsekou:183": "maṇau cittaṃcaguhye vākkāyo nābhau mahāsukhāt /",
  "SA02narsekou:184": "dharmasambhoganirmāṇāḥ śuddhakāyāt spharantyamī // Sekoddeśa_90 //",
  "SA02narsekou:185": "adhopāyasya rājendra prajñāyāūrdhvato bhavet /",
  "SA02narsekou:186": "lalāṭe kāyavajramasyā grīvahṛnnābhipaṅkaje // Sekoddeśa_91 //",
  "SA02narsekou:187": "vākcittajñānavajrāṇi nirmāṇādyāt spharantyamī /",
  "SA02narsekou:188": "spharaṇaṃ skandhadhātūnāṃ nirāvaraṇataḥ sukhāt // Sekoddeśa_92 //",
  "SA02narsekou:189": "karmamudrāsamāpattyā jñānamudrāvalambanaiḥ /",
  "SA02narsekou:190": "mahāmudraikayogena vṛddhiṃ yāti tadakṣaram // Sekoddeśa_93 //",
  "SA02narsekou:191": "vṛddhasya na ca syāt vṛddhiḥ kṣīṇasya kṣīṇatā na ca /",
  "SA02narsekou:192": "astaṃgatasya nāstamanamuditasyodayaṃ na hi // Sekoddeśa_94 //",
  "SA02narsekou:193": "na prakāśaḥ prakāśasya pihitaṃ pihitasya na /",
  "SA02narsekou:194": "jātasyaiva na janma syān mṛtasya maraṇaṃ na ca // Sekoddeśa_95 //",
  "SA02narsekou:195": "muktasya na ca muktiḥ syādasthitasya ca cāsthitiḥ /",
  "SA02narsekou:196": "abhāvo na hyabhāvasya bhāvo bhāvasya naiva ca // Sekoddeśa_96 //",
  "SA02narsekou:197": "kṣarasyāpi kṣaro na syādakṣarasya na cākṣaraḥ /",
  "SA02narsekou:198": "svabhāvābhāvadharmāṇāṃ māyotpādaḥ kṣayastathā // Sekoddeśa_97 //",
  "SA02narsekou:199": "na kṣayaṃ yānti bhūtāni na jāyante svabhāvataḥ /",
  "SA02narsekou:200": "niḥsvabhāvamidaṃ viśvaṃ bhāvābhāvaikalakṣaṇam // Sekoddeśa_98 //",
  "SA02narsekou:201": "svaprajñāliṅgitaṃ cittaṃ padme vajramaṇau gatam /",
  "SA02narsekou:202": "tatra candragataspando niḥspandākṣarabhāvanā // Sekoddeśa_99 //",
  "SA02narsekou:203": "kāyavākcittanāḍīṣu kāyavākcittabhāvanā /",
  "SA02narsekou:204": "samāhārastrivajrāṇāṃ śaṅkhinyāṃ jñānabhāvanā // Sekoddeśa_100 //",
  "SA02narsekou:205": "prajñārāgadrutānāṃ ca bindūnāṃ śirasaḥ kramāt /",
  "SA02narsekou:206": "pūrṇāpadaṃ praviṣṭānāṃ bandhanaṃ paramārthataḥ // Sekoddeśa_101 //",
  "SA02narsekou:207": "yathoditaḥ kramāccandraḥ kalābhiryāti pūrṇatām /",
  "SA02narsekou:208": "vāsanāharaṇaṃ pūrṇānacandracchedo na pūraṇam // Sekoddeśa_102 //",
  "SA02narsekou:209": "tathoditaṃ kramājjñānaṃ bhūmibhiryāti pūrṇatām /",
  "SA02narsekou:210": "kleśādyāharaṇaṃ pūrṇānajñānacchedo na pūraṇam // Sekoddeśa_103 //",
  "SA02narsekou:211": "yathā madhyaśaśāṅkena pūrṇāyāṃ na sthiraḥ śaśī /",
  "SA02narsekou:212": "saṃsāravāsanāṅkena tathā cittaṃ sukhe 'kṣare // Sekoddeśa_104 //",
  "SA02narsekou:213": "utpattiḥ pralayaḥ pakṣaḥśuklaḥkṛṣṇaḥ pratiṣṭhitaḥ /",
  "SA02narsekou:214": "tayormadhye tu yā pūrṇā sā pūrṇā na pratiṣṭhitā // Sekoddeśa_105 //",
  "SA02narsekou:215": "ekakṣaṇābhisambuddhaṃ pūrṇāyāṃ niścalaṃ bhavet /",
  "SA02narsekou:216": "yadā vajramaṇau citaṃ tat sarvakṣaṇapūrakam // Sekoddeśa_106 //",
  "SA02narsekou:217": "na sthitiḥ śuklapakṣe 'sya gamanaṃ nāsite kvacit /",
  "SA02narsekou:218": "pakṣadvayasya madhyasthaṃ pūrṇāyāṃ gatamadvayam // Sekoddeśa_107 //",
  "SA02narsekou:219": "uṣṇīṣādudayaṃ tasya pūrṇā vajramaṇau bhavet /",
  "SA02narsekou:220": "savirāgāt kalāhānirvajrāddhāneḥ prapūrṇatā // Sekoddeśa_108 //",
  "SA02narsekou:221": "uṣṇīse hyudayo bhūyaḥ pūrṇā vajramaṇau punaḥ /",
  "SA02narsekou:222": "savirāgāt kalāhānirjñānahānirna dehinām // Sekoddeśa_109 //",
  "SA02narsekou:223": "mahāsukhasvabhāvo 'sya pūrṇāśabdena gīyate /",
  "SA02narsekou:224": "anyabhāvāntaraṃ sarvaṃ sṛṣṭisaṃhārahetukam // Sekoddeśa_110 //",
  "SA02narsekou:225": "bhavādgacchati nirvāṇaṃ tasmādeti punarbhavam /",
  "SA02narsekou:226": "svapakṣābhyāṃ yathāṃ candro 'yanābhyāṃ bhāskaro yathā // Sekoddeśa_111 //",
  "SA02narsekou:227": "pūrṇāyāṃ niścalasyāsya bhūmibhiḥ paripūrṇatā /",
  "SA02narsekou:228": "dvyayutadvyaṣṭaśataiḥ śvāsairakṣarakṣaṇabhakṣitaiḥ // Sekoddeśa_112 //",
  "SA02narsekou:229": "pakṣadvayaṃ vyatikramya bhūmibhiḥ paripūritam /",
  "SA02narsekou:230": "dvādaśākārasatyārthaṃ ṣoḍaśākāramakṣaram // Sekoddeśa_113 //",
  "SA02narsekou:231": "bhūmibhirdvādaśākāraṃ pūritaṃ paramādvayam /",
  "SA02narsekou:232": "kalābhiḥ pūritaṃ cittaṃ ṣoḍaśākāramakṣaram // Sekoddeśa_114 //",
  "SA02narsekou:233": "ekārthamadvayaṃ dharmaṃ paramārthamavinaśvaram /",
  "SA02narsekou:234": "pūrṇāvasthāṃ gataṃ cittaṃ āsamantāt prapūritam // Sekoddeśa_115 //",
  "SA02narsekou:235": "virāgādimahārāgaṃ vajrānaṅgaṃ mahākṣaram /",
  "SA02narsekou:236": "paripūrṇamasaṃkliṣṭaṃ pakṣadvayasyavāsanaiḥ // Sekoddeśa_116 //",
  "SA02narsekou:237": "yathā nadyudakaṃ viṣṭaṃ samudre tatpayaḥsamam /",
  "SA02narsekou:238": "tathā bhāvasamūho 'yamakṣare tatsamo 'kṣaraḥ // Sekoddeśa_117 //",
  "SA02narsekou:239": "yathā dhātusamūho 'yaṃ rasatvaṃ yāti bhakṣitaḥ /",
  "SA02narsekou:240": "bījairbījasva bhāvaṃ ca phalakāle mānavarjitam // Sekoddeśa_118 //",
  "SA02narsekou:241": "evaṃ bhāvasamūho 'pi paramākṣarabhakṣitaḥ /",
  "SA02narsekou:242": "paramākṣaratāṃ yāti sarvākārasvarūpadhṛk // Sekoddeśa_119 //",
  "SA02narsekou:243": "na daṃśe vedanāṃ vetti nānyatra cāpi daṣṭakaḥ /",
  "SA02narsekou:244": "na viṣayānindriyadvāraiḥ pūrṇāvasthāṃ viṣe gate // Sekoddeśa_120 //",
  "SA02narsekou:245": "evaṃ na ca maṇau yogī nānyatra vetti satsukham /",
  "SA02narsekou:246": "na viṣayānindriyadvāraiścitte pūrṇakalāṃ gate // Sekoddeśa_121 //",
  "SA02narsekou:247": "yathā lohaikadeśe 'pi saṃsthito hi mahārasaḥ /",
  "SA02narsekou:248": "lohaṃ tīvrāgnisaṃtaptaṃ vedhayedāsamantataḥ // Sekoddeśa_122 //",
  "SA02narsekou:249": "tethaivaikapradeśe 'pi saṃsthitaṃ sukhamakṣaram /",
  "SA02narsekou:250": "cittaṃ kāmāgnisaṃtaptaṃ vedhayedāsamantataḥ // Sekoddeśa_123 //",
  "SA02narsekou:251": "yathā ca viddhalohānāṃ naiva malo bhavet kvacit /",
  "SA02narsekou:252": "tathā ca viddhacittānāṃ na vāsanā bhavet kvacit // Sekoddeśa_124 //",
  "SA02narsekou:253": "hematvaṃ hi gataṃ lohamagninā nirmalaṃ bhavet /",
  "SA02narsekou:254": "bhūyo bhūyastathā cittaṃ nirmalaṃ rāgavahninā // Sekoddeśa_125 //",
  "SA02narsekou:255": "yathā mahāmaṇisparśādyāti śīlā pradīptatām /",
  "SA02narsekou:256": "tathākṣarasukhasparśāt sukhatāṃ cittameti vai // Sekoddeśa_126 //",
  "SA02narsekou:257": "kimatra bahunoktena lokasaṃvṛtisatyataḥ /",
  "SA02narsekou:258": "avitarkyo rasasadbhāvo lohasyāvedhanaṃ prati // Sekoddeśa_127 //",
  "SA02narsekou:259": "vitarkyo jñānasadbhāvaḥ kiṃ punaḥ paramārthataḥ /",
  "SA02narsekou:260": "malāgantukaliptasya cittasyāvedhanaṃ prati // Sekoddeśa_128 //",
  "SA02narsekou:261": "nāgantuko malaścitte na cittāccirakālikaḥ /",
  "SA02narsekou:262": "na cittena vinā jāto na citte saṃsthito 'vyayaḥ // Sekoddeśa_129 //",
  "SA02narsekou:263": "yadyāgantuka eva syāccittaṃ prāgamalaṃ tadā /",
  "SA02narsekou:264": "cirakālī yadā cittāttasyaiva sambhavaḥ kutaḥ // Sekoddeśa_130 //",
  "SA02narsekou:265": "yadi cittaṃ vinā jātastadā khakusumaṃ yathā /",
  "SA02narsekou:266": "yadi sthitaḥ sadā citte na naśyet sarvatastadā // Sekoddeśa_131 //",
  "SA02narsekou:267": "tāmrasya kālimā yadvadrasayogena naśyati /",
  "SA02narsekou:268": "na tasya sattvatā naśyennirmalatvena yā sthitā // Sekoddeśa_132 //",
  "SA02narsekou:269": "tadvaccittamalaḥ śūnyatāyogena praṇaśyati /",
  "SA02narsekou:270": "na tasya jñānatā naśyennirmalatvena yā sthitā // Sekoddeśa_133 //",
  "SA02narsekou:271": "rasaviddho yathā loho na punarlohatāṃ vrajet /",
  "SA02narsekou:272": "sukhaviddhaṃ tathā cittaṃ na punarduḥkhatāṃ vrajet // Sekoddeśa_134 //",
  "SA02narsekou:273": "na virāgāt paraṃ pāpaṃ na puṇyaṃ sukhataḥ param /",
  "SA02narsekou:274": "ato 'kṣarasukhe cittaṃ veśanīyaṃ sadā nṛpa // Sekoddeśa_135 //",
  "SA02narsekou:275": "vaktuṃ na śakyate saukhyaṃ kumāryā surataṃ vinā /",
  "SA02narsekou:276": "yauvane surataṃ prāpya svato vetti mahāsukham // Sekoddeśa_136 //",
  "SA02narsekou:277": "evaṃ na śakyate vaktuṃ samādhirahitaiḥ sukham /",
  "SA02narsekou:278": "samādhāvakṣaraṃ prāpya svato vindanti yoginaḥ // Sekoddeśa_137 //",
  "SA02narsekou:279": "akṣarajasukhajñāne sarvajñairapi śaṃkyate /",
  "SA02narsekou:280": "tathā kvacinna kartavyo virāgo manaso 'sukhāt // Sekoddeśa_138 //",
  "SA02narsekou:281": "cyutervirāgasaṃbhūtirvirāgādduḥkhasaṃbhavaḥ /",
  "SA02narsekou:282": "duḥkhāddhātukṣayaḥ puṃsāṃ kṣayān mṛtyuriti smṛtaḥ // Sekoddeśa_139 //",
  "SA02narsekou:283": "mṛtyoḥ punarbhavasteṣāṃ bhavān mṛtyuścyutiḥ punaḥ /",
  "SA02narsekou:284": "evaṃ virāgasaṃbhūteḥ sattvānāṃ nānyathā bhavaḥ // Sekoddeśa_140 //",
  "SA02narsekou:285": "tasmāt sarvaprayatnena cyutirāgaṃ vivarjayet /",
  "SA02narsekou:286": "yenākṣarasukhaṃ yāti yogī saṃsārabandhanāt // Sekoddeśa_141 //",
  "SA02narsekou:287": "kāmuko 'pi virāgānna kāmaśāstraṃ samīhate /",
  "SA02narsekou:288": "mayokte kiṃ punastantre yogī duḥkhaṃ samīhate // Sekoddeśa_142 //",
  "SA02narsekou:289": "śukrākṣarasvabhāvena sādhayet paramākṣaram /",
  "SA02narsekou:290": "ādhāre cyutimāpanne ādheyasya virāgatā // Sekoddeśa_143 //",
  "SA02narsekou:291": "ādhārādheyasaṃbandho yāvannākṣaratāṃ vrajet /",
  "SA02narsekou:292": "cittamakṣaratāprāptaṃ nādhārādheyalakṣaṇam // Sekoddeśa_144 //",
  "SA02narsekou:293": "akṣarodbhavakāyasya ūrṇṇācakragatasya tu /",
  "SA02narsekou:294": "ālikālisamāyogo hūṃkāro neṣyate nṛpa // Sekoddeśa_145 //",
  "SA02narsekou:295": "bimbaṃ śūnyodbhavaṃ hetuḥ phalamakṣarajaṃ sukham /",
  "SA02narsekou:296": "phalena mudrito heturhetunā mudritaṃ phalam // Sekoddeśa_146 //",
  "SA02narsekou:297": "śūnyatā bimbadhṛgghetuḥ karuṇākṣaradhṛk phalam /",
  "SA02narsekou:298": "śūnyatākaruṇābhinnaṃ bodhicittaṃ tadacyutam // Sekoddeśa_147 //",
  "SA02narsekou:299": "nirvāṇarahitaṃ bimbaṃ saṃsārātītamakṣaram /",
  "SA02narsekou:300": "śāścatocchedanirmuttastatoryogo 'dvayo 'paraḥ // Sekoddeśa_148 //",
  "SA02narsekou:301": "abhāvo nāsti bimbasya abhāvodbhūtalakṣaṇāt /",
  "SA02narsekou:302": "bhāvo nāstyakṣarasyāpi bhāvasambhūtalakṣaṇāt // Sekoddeśa_149 //",
  "SA02narsekou:303": "bhāvābhāvasamāyogo vajrayogo 'dvayo 'paraḥ /",
  "SA02narsekou:304": "rūpārūpavinirmuktaḥ pratiseneva darpaṇe // Sekoddeśa_150 //",
  "SA02narsekou:305": "bimbaṃ na bhavamāyāti nāpi nirvāṇamakṣaram /",
  "SA02narsekou:306": "anyonyāliṅgitaṃ śāntaṃ napuṃsakapadaṃ param // Sekoddeśa_151 //",
  "SA02narsekou:307": "prajñāhetorajātatvāt prajñāhetūdbhavaṃ phalam /",
  "SA02narsekou:308": "prajñāhetorajātatvāt prajñājātaṃ na hetujam // Sekoddeśa_152 //",
  "SA02narsekou:309": "ato na hetujaṃ jñānaṃ prajñājñānamanuttaram /",
  "SA02narsekou:310": "phalena hetunānyonyaṃ na parasparamudraṇam // Sekoddeśa_153 //",
  "SA02narsekou:311": "hetuḥ phalaṃ ca yat sarvaṃ tat pratītyasamudbhavam /",
  "SA02narsekou:312": "anyonyamudritaṃ bimbaṃ notpannaṃ na ca nirvṛtam // Sekoddeśa_154 //",
  "SA02narsekou:313": "prajñā cātyantanirvṛtā utpannaśca paro 'kṣaraḥ /",
  "SA02narsekou:314": "hetuphalavinirmuktirna parasparamudraṇam // Sekoddeśa_155 //",
  "SA02narsekou:315": "ajātasyāniruddhasya yajjñeyasyeha darśanam /",
  "SA02narsekou:316": "tat svacittasya nānyasya bāhyajñeyavibhāgataḥ // Sekoddeśa_156 //",
  "SA02narsekou:317": "ato na cātmanātmānaṃ mudrituṃ śakyate kvacit /",
  "SA02narsekou:318": "kiṃ chinatti mahākhaḍga ātmānamātmadhārayā // Sekoddeśa_157 //",
  "SA02narsekou:319": "bandhyāduhitṛsaṃgena svapne saukhyaṃ yathā bhavet /",
  "SA02narsekou:320": "gaganodbhavabimbena sevitena tathātmanaḥ // Sekoddeśa_158 //",
  "SA02narsekou:321": "na prajñā nāpyupāyo 'sau sahajaḥ prajñayā saha /",
  "SA02narsekou:322": "āpūrṇaścaiva saukhyena sarvāvaraṇavarjitaḥ // Sekoddeśa_159 //",
  "SA02narsekou:323": "ākāśavannirāvaraṇo viṣayendriyavarjitaḥ /",
  "SA02narsekou:324": "sarvataḥ sarvabhūtastha acchedyo bhedavarjitaḥ // Sekoddeśa_160 //",
  "SA02narsekou:325": "svayambhūrvajrasattvo 'sau mahārthaḥ paramākṣaraḥ /",
  "SA02narsekou:326": "mahārāgo mahāsattvaḥ sarvasattvaratiṃkaraḥ // Sekoddeśa_161 //",
  "SA02narsekou:327": "bodhisattvo mahādveṣaḥ kleśakṣayī mahāripuḥ /",
  "SA02narsekou:328": "samayasattvo mahāmoho mūḍhadhīmohasūdanaḥ // Sekoddeśa_162 //",
  "SA02narsekou:329": "vajrayogo mahākrodhaḥ kruddhamāramahāripuḥ /",
  "SA02narsekou:330": "kālacakro mahālobhaḥ kṣaralobhaniṣūdanaḥ // Sekoddeśa_163 //",
  "SA02narsekou:331": "vajramabhedyamityāha mahārthaṃ bhagavāniha /",
  "SA02narsekou:332": "sattvaṃ tribhavasyaikatā taduktaṃ paramākṣaram // Sekoddeśa_164 //",
  "SA02narsekou:333": "paramākṣarasukhāpūrṇo bhūmibhiḥ paripūritaḥ /",
  "SA02narsekou:334": "mahārāgo mahāsattvaḥ sarvasattvaratiṃkaraḥ // Sekoddeśa_165 //",
  "SA02narsekou:335": "bodhau vyavasthitaḥ sattvo bodhisattvastato 'calaḥ /",
  "SA02narsekou:336": "kleśādidveṣasaṃghānāṃ mahādveṣo mahāripuḥ // Sekoddeśa_166 //",
  "SA02narsekou:337": "samayaścandrāmṛtaṃ śukramacyutistasya bhakṣaṇam /",
  "SA02narsekou:338": "samayasattvo 'nayā vṛttyā mūḍhadhīmohasūdanaḥ // Sekoddeśa_167 //",
  "SA02narsekou:339": "ekatvaṃ sarvavajrāṇāṃ prajñākāyākṣaraiḥ saha /",
  "SA02narsekou:340": "mahākrodho mahāśatrurmārāṇāṃ krodharūpiṇām // Sekoddeśa_168 //",
  "SA02narsekou:341": "mahākṣarasukhopāyāt sattvārthaṃ na tyajet kvacit /",
  "SA02narsekou:342": "sattvān moktuṃ mahālobhaḥ kṣaralobhaniṣūdanaḥ // Sekoddeśa_169 //",
  "SA02narsekou:343": "ete hyuktāḥ ṣaḍākārā akṣarajñānavedanā /",
  "SA02narsekou:344": "vijñānarūpasaṃskārasaṃjñāḥ skandhakulāni te // Sekoddeśa_170 //",
  "SA02narsekou:345": "jñānāgnyambarapṛthivīvāyūdakā yathākramam /",
  "SA02narsekou:346": "manaścakṣuḥśrutikāyanāsajihvāstathaiva ca // Sekoddeśa_171 //",
  "SA02narsekou:347": "śabdarasadharmadhātukagandhaspraṣṭavyarūpiṇaḥ /",
  "SA02narsekou:348": "krodharāṭ ṣaṇmukho bhīmaḥ ṣaṭkulaiḥ pariśodhitaḥ // Sekoddeśa_172 //",
  "SA02narsekou:349": "kāyaguhyendriyacittaṃ trividhaṃ maṇḍalaṃ sadā /",
  "SA02narsekou:350": "prajñopāyatrivajrāṇāṃ jāyate vajrasattvatā // Sekoddeśa_173 //",
  "SA02narsekou:351": "idaṃ sekasya sādhanaṃ paramākṣarasādhanam /",
  "SA02narsekou:352": "nāḍīkulasamāyuktamuddeśāccandra bhāṣitam // Sekoddeśa_174 //",
  "SA02narsekou:353": "iti śrīsekoddeśaḥ samāptaḥ"
}