{
  "S01kbavk93u:0": "ślāghyā jayanti jinabhaktiviśeṣabhājāṃ śraddhāsudhāprasaranirjharaśīkarās te /",
  "S01kbavk93u:1": "niścetano 'py ucitacetanatām ivaiti yaḥ pūjyapūjanavidhau kusumādivargaḥ // KAvk_93.1 //",
  "S01kbavk93u:2": "śrāvastyāṃ vijanāsīnaṃ jinaṃ jetavane purā /",
  "S01kbavk93u:3": "anāthapiṇḍado 'bhyetya bhagavantam abhāṣata // KAvk_93.2 //",
  "S01kbavk93u:4": "tvadbhaktir iva sarvatra mahārhaguṇaviśrutā /",
  "S01kbavk93u:5": "bhagavan prauḍhim āyātā kanyā mama sumāgadhā // KAvk_93.3 //",
  "S01kbavk93u:6": "śrīmataḥ sārthanāthasya nagare puṇḍravardhane /",
  "S01kbavk93u:7": "sūnur vṛṣabhadattākhyas tatpāṇigraham iṣyate // KAvk_93.4 //",
  "S01kbavk93u:8": "kanyāṃ dadāmi tāṃ tasmai bhagavan yadi manyase /",
  "S01kbavk93u:9": "tvadadhīnadhanaprāṇas tvadājñāśaraṇo hy aham // KAvk_93.5 //",
  "S01kbavk93u:10": "ity ukte tena bhagavān vātsalyavimalāśayaḥ /",
  "S01kbavk93u:11": "ko doṣas tanayā tasmai dīyatām ity abhāṣata // KAvk_93.6 //",
  "S01kbavk93u:12": "śāstuḥ śāsanam ādāya sādaraṃ pranipatya tam /",
  "S01kbavk93u:13": "anāthapiṇḍadaḥ śrīmān prayayau nijamandiram // KAvk_93.7 //",
  "S01kbavk93u:14": "tataḥ sumāgadhāṃ kanyāṃ vibhavena mahīyasā /",
  "S01kbavk93u:15": "arhāyaṃ sa dadau tasmai bhūriratnāmbarapradaḥ // KAvk_93.8 //",
  "S01kbavk93u:16": "dattā dūrataraṃ deśam atha yāntī sumāgadhā /",
  "S01kbavk93u:17": "bhagavaccaraṇasmṛtyā sabāṣpanayanābhavat // KAvk_93.9 //",
  "S01kbavk93u:18": "cireṇa sā samāsādya nagaraṃ puṇḍravardhanam /",
  "S01kbavk93u:19": "śuśrūṣābhiratā patyuḥ sadā bhartṛgṛhe 'vasat // KAvk_93.10 //",
  "S01kbavk93u:20": "kadācid atha tāṃ śvaśrūr bhojyasaṃbhārakāriṇī /",
  "S01kbavk93u:21": "uvāca dhanavatyākhyā saṃkhyātītavyayodyatā // KAvk_93.ll //",
  "S01kbavk93u:22": "pūjyopakaraṇaṃ sajjaṃ kuru sarvaṃ sumāgadhe /",
  "S01kbavk93u:23": "gṛhān naḥ prātar āgantā jagatpūjyaguṇo jinaḥ // KAvk_93.12 //",
  "S01kbavk93u:24": "guravo gauravapadaṃ pūjyāḥ sarvajanasya te /",
  "S01kbavk93u:25": "sameṣyanti kṣapaṇakāḥ saṃmohakṣapaṇodyatāḥ // KAvk_93.l3 //",
  "S01kbavk93u:26": "ity uktā sā tayā tatra babhūvārambhatatparā /",
  "S01kbavk93u:27": "jñātvā bhikṣugaṇāyeva tāṃ pūjāṃ parikalpitām // KAvk_93.14 //",
  "S01kbavk93u:28": "athāpare 'hni viviśur nagnāḥ kṣapaṇakā gṛham /",
  "S01kbavk93u:29": "ulluñcitakacaśmaśrusaṃkleśaniśitavratāḥ // KAvk_93.15 //",
  "S01kbavk93u:30": "tān alajjān avasanān avalokya sumāgadhā /",
  "S01kbavk93u:31": "māṣaśaṣpāśanābhyāsapīvarān mahiṣān iva // KAvk_93.16 //",
  "S01kbavk93u:32": "lajjitā vāsasācchādya vadanaṃ gurusaṃnidhau /",
  "S01kbavk93u:33": "khedanirvedavinatā śvaśrūjanam abhāṣata // KAvk_93.17 //",
  "S01kbavk93u:34": "aho vatāyam ācāraḥ sucirād avalokitaḥ /",
  "S01kbavk93u:35": "digambarāṇām apy agre yad ihāste vadhūjanaḥ // KAvk_93.18 //",
  "S01kbavk93u:36": "ete bhavadgṛhe 'dāntā bhuñjante śṛṅgavarjitāḥ /",
  "S01kbavk93u:37": "amānuṣatvān naiteṣāṃ lajjante nūnam aṅganāḥ // KAvk_93.19 //",
  "S01kbavk93u:38": "asthāne bhavatāṃ bhaktiḥ ko 'yam ucchṛṅkhalaḥ kramaḥ /",
  "S01kbavk93u:39": "na tyaktam aśanaṃ yena sa kathaṃ vastram ujjhati // KAvk_93.20 //",
  "S01kbavk93u:40": "keśonmūlanakarmaṇaiva niśitaṃ nairghṛṇyam āveditaṃ",
  "S01kbavk93u:41": "kaupīnāṃśukavarjanena sujane śīlasya vārtaiva kā /",
  "S01kbavk93u:42": "dambhārambhabhayaṃkare ca vadane krodhaḥ svayaṃ lakṣyate",
  "S01kbavk93u:43": "nagnānām aśanaiṣiṇāṃ niyaminām eṣāṃ paśūnām iva // KAvk_93.21 //",
  "S01kbavk93u:44": "yatraite paśavaḥ pūjyās tatrotsāryā bhavanti ke /",
  "S01kbavk93u:45": "athavā deśadoṣo 'yaṃ gatānugatikā sthitiḥ // KAvk_93.22 //",
  "S01kbavk93u:46": "iti bruvāṇāṃ tāṃ śvaśrūr viṣaṇṇā pratyabhāṣata /",
  "S01kbavk93u:47": "pitus te bhavane bhadre pūjyate vada kīdṛśaḥ // KAvk_93.23 //",
  "S01kbavk93u:48": "sāvadan matpitur gehe pūjyate bhagavān jinaḥ /",
  "S01kbavk93u:49": "kāruṇyāt sarvajagatāṃ kuśalātiśayodyataḥ // KAvk_93.24 //",
  "S01kbavk93u:50": "dhyānādhīnaḥ stimitanayanaḥ pūrṇalāvaṇasindhur",
  "S01kbavk93u:51": "nāsāvaṃśaṃ vipulasaralaṃ setubhūtaṃ dadhānaḥ /",
  "S01kbavk93u:52": "bhūṣāśūnyaprasṛtarucimatkarṇapāśābhirāmaḥ",
  "S01kbavk93u:53": "kāntyaivāsau kim api viduṣāṃ śāntim antas tanoti // KAvk_93.25 //",
  "S01kbavk93u:54": "śirasi sahajaprājyālokaprasekamayaṃ maṇiṃ",
  "S01kbavk93u:55": "karipatikarākārau bāhūkavat kanakadyutiḥ /",
  "S01kbavk93u:56": "karatalagatām lekhāṃ śaṅkhadhvajāmbujamālikāṃ",
  "S01kbavk93u:57": "śamamayamahāsāṃrājyārhaṃ bibharti sa lakṣaṇam // KAvk_93.26 //",
  "S01kbavk93u:58": "tasyābhilāṣajanakasya mahāmunīnāṃ sarvābhilāṣakalanārahitaḥ svabhāvaḥ /",
  "S01kbavk93u:59": "niḥśeṣitasmṛtibhuvaḥ pramadāśrayasya rāgojjhitasya sutarām adharaḥ sarāgaḥ // KAvk_93.27 //",
  "S01kbavk93u:60": "mūrtir nirbharasaṃgamapraṇayinī maitrī manaḥśāyinī",
  "S01kbavk93u:61": "kṣāntis tanmayakāriṇī hṛdi dayā gāḍhaṃ samāśleṣiṇī /",
  "S01kbavk93u:62": "sarvāśābharaṇasya bhūridayitāsaktasya saṃlakṣyate",
  "S01kbavk93u:63": "tasyāpūrvamaṇer ananyamahimā vairāgyagarbhaḥ śamaḥ // KAvk_93.28 //",
  "S01kbavk93u:64": "pūjyaḥ sa bhavane 'smākaṃ yasya pravrajyayā satām /",
  "S01kbavk93u:65": "dhatte śīladukūlānām nirāvaraṇatāṃ manaḥ // KAvk_93.29 //",
  "S01kbavk93u:66": "viśvarakṣāmaṇer yasya smṛtyāpi bhavabhoginā /",
  "S01kbavk93u:67": "rāgadveṣogradaṃṣṭreṇa bādhyate na punar janaḥ // KAvk_93.30 //",
  "S01kbavk93u:68": "iti tasyā vacaḥ śvaśrūḥ śrutvā śrotrarasāyanam /",
  "S01kbavk93u:69": "sadyaḥ prasādaviśadā tāṃ jagāda pramodinī // KAvk_93.31 //",
  "S01kbavk93u:70": "api taddarśanopāyaḥ kaścid asti varānane /",
  "S01kbavk93u:71": "api tvatpuṇyasaṃbandhād vayam apy amṛtāspadam // KAvk_93.32 //",
  "S01kbavk93u:72": "iti sānunayaṃ śvaśrvā sā sādaradhiyārthitā /",
  "S01kbavk93u:73": "taṃ vaḥ saṃdarśayāmīti babhāṣe bhaktimāninī // KAvk_93.33 //",
  "S01kbavk93u:74": "mahāpratijñāsaṃbhārabharanirvahaṇaiṣiṇī /",
  "S01kbavk93u:75": "sā saṃśayatulāruḍhā kṣaṇaṃ dhyānaparābhavat // KAvk_93.34 //",
  "S01kbavk93u:76": "tataḥ prāsādam āruhya bhagavatsevitāṃ diśam /",
  "S01kbavk93u:77": "praṇipatyāsṛjat pūjyapūjārhakusumāñjalim // KAvk_93.35 //",
  "S01kbavk93u:78": "puṣpadhūpodakair arcāṃ sā kṛtvā tatpadonmukhī /",
  "S01kbavk93u:79": "ānandabāṣpasaṃruddhavistīrṇanayanāvadat // KAvk_93.36 //",
  "S01kbavk93u:80": "anukampyaiva bhagavan ratnatrayavivarjitā /",
  "S01kbavk93u:81": "tavāśramamṛgīvāhaṃ dūraṃ deśam imam gatā // KAvk_93.37 //",
  "S01kbavk93u:82": "tvatpādapadmayugalaṃ śaraṇam prapannāṃ dūrasthitām api dṛśā spṛśa māṃ dayālo /",
  "S01kbavk93u:83": "vātsalyapeśaladhiyāṃ mahatāṃ pravāsadurīkṛteṣu karuṇā na tanutvam eti // KAvk_93.38 //",
  "S01kbavk93u:84": "bhagavan dāsasutayā tvaṃ mayādya nimantritaḥ /",
  "S01kbavk93u:85": "prātar āgamanenaiva mānaṃ vitara me vibho // KAvk_93.39 //",
  "S01kbavk93u:86": "ity udīrya tayotsrṣṭā vicitrakusumāvalī /",
  "S01kbavk93u:87": "sajīviteva prayayau nabhasā bhaktidūtikā // KAvk_93.40 //",
  "S01kbavk93u:88": "sā śvetaraktaharitāsitapuṣpapālī khe dhūpadhūmaśabalā śanakaiḥ prayāntī /",
  "S01kbavk93u:89": "bālāmbudapraṇayinī suciraṃ cakāśe saṃcālicāpalatikeva śacīdhavasya // KAvk_93.41 //",
  "S01kbavk93u:90": "atha jetavanaṃ prāpya kṣaṇena kusumāvalī /",
  "S01kbavk93u:91": "sā bhaktiśālinī śāstuḥ papāta caraṇābjayoḥ // KAvk_93.42 //",
  "S01kbavk93u:92": "bhagavān api sarvajñaḥ sarvaṃ jñātvā samīhitam /",
  "S01kbavk93u:93": "sumāgadhāyāḥ kāruṇyād ānandam avadat puraḥ // KAvk_93.43 //",
  "S01kbavk93u:94": "prātar gantavyam asmābhir nagaraṃ puṇḍravardhanam /",
  "S01kbavk93u:95": "sumāgadhā prārthayate sasaṃghasya mamārcanam // KAvk_93.44 //",
  "S01kbavk93u:96": "śataṣaṣṭyadhikaṃ tatra yojanānām itaḥ param /",
  "S01kbavk93u:97": "ekenāhnā ca gantavyaṃ na vilambo 'tra yujyate // KAvk_93.45 //",
  "S01kbavk93u:98": "vyomnā maharddhyā śaknoti gantuṃ yo yaḥ prabhāvavān /",
  "S01kbavk93u:99": "nimantraṇaśalākāṃ tvaṃ tasmai tasmai samarpaya // KAvk_93.46 //",
  "S01kbavk93u:100": "preritaḥ sugateneti sa bhikṣubhyo nyavedayat /",
  "S01kbavk93u:101": "ekāhagamanaprāpyaṃ śalākābhir nimantraṇam // KAvk_93.47 //",
  "S01kbavk93u:102": "śalākāsu gṛhītāsu tatra sarvair maharddhibhiḥ /",
  "S01kbavk93u:103": "pūrṇaḥ kumbhopadhānīyaḥ sthaviro 'py agrahīt kramāt // KAvk_93.48 //",
  "S01kbavk93u:104": "tena prāptaprabhāvena śalākāyāṃ prasārite /",
  "S01kbavk93u:105": "pāṇau prāha tam ānandaḥ kiṃcit smitasitānanaḥ // KAvk_93.49 //",
  "S01kbavk93u:106": "anāthapiṇḍadagṛhaṃ na gantavyaṃ padadvayam /",
  "S01kbavk93u:107": "saṣaṣṭiyojanaśataṃ dinārdhenaiva laṅghyate // KAvk_93.50 //",
  "S01kbavk93u:108": "ity uktaḥ sthaviras tena vailakṣyavinatānanaḥ /",
  "S01kbavk93u:109": "acintayat svavargāgre nyūnabhāvo hi duḥsahaḥ // KAvk_93.5l //",
  "S01kbavk93u:110": "anādikālopacitāḥ kleśajanmajarādayaḥ /",
  "S01kbavk93u:111": "hantuṃ sapatnaiḥ śakyante prāptum ṛddhipadaṃ kiyat // KAvk_93.52 //",
  "S01kbavk93u:112": "iti cintayatas tasya tīvrasaṃvegayā dhiyā /",
  "S01kbavk93u:113": "prādur āsīt kṣaṇenaiva maharddhiḥ śuddhacetasaḥ // KAvk_93.53 //",
  "S01kbavk93u:114": "atha rātryāṃ vyatītāyāṃ prabhāte sarvabhikṣavaḥ /",
  "S01kbavk93u:115": "nānātridaśaveśeṇa vimānair nabhasā yayuḥ // KAvk_93.54 //",
  "S01kbavk93u:116": "atrāntare mahārambhasambhāraparipūrite /",
  "S01kbavk93u:117": "sumāgadhā bhartṛgṛhe bhagavaddarśanotsukā // KAvk_93.55 //",
  "S01kbavk93u:118": "saha prāsādam āruhya śvaśrūśvaśurabhartṛbhiḥ /",
  "S01kbavk93u:119": "tasthau kusumadhūpārdhyāracanāsaṃgrahonmukhī // KAvk_93.56 //",
  "S01kbavk93u:120": "bhikṣur ājñātakauṇḍinyas tato 'śvaratham āsthitaḥ /",
  "S01kbavk93u:121": "divyarddhivividhāścaryaḥ prathamaṃ pratyadṛśyata // KAvk_93.57 //",
  "S01kbavk93u:122": "taṃ dṛṣṭvā sūryasaṃkāśaṃ vismitāḥ śvaśurādayaḥ /",
  "S01kbavk93u:123": "ūcuḥ sumāgadhāṃ prītyā kim eṣa bhagavān iti // KAvk_93.58 //",
  "S01kbavk93u:124": "sāvadad bhagavān nāyaṃ dṛśyate taraṇiprabhaḥ /",
  "S01kbavk93u:125": "ayam ājñātakauṇḍinyo bhikṣur akṣuṇṇadīdhitiḥ // KAvk_93.59 //",
  "S01kbavk93u:126": "āpatatsu krameṇātha ratheṣu śvaśurādayaḥ /",
  "S01kbavk93u:127": "kim ayaṃ kim ayaṃ bhadre bhagavān iti tāṃ jaguḥ // KAvk_93.60 //",
  "S01kbavk93u:128": "sābravīn naiva śāstāyam ete tacchāsanocitāḥ /",
  "S01kbavk93u:129": "bhikṣavaḥ praśamaślāghyās tapodīptataratviṣaḥ // KAvk_93.6l //",
  "S01kbavk93u:130": "yaḥ kāntahemadrumaramyaśailaśrṅgādhirūḍhaḥ parato 'bhyupaiti /",
  "S01kbavk93u:131": "āścaryakṛn mūrta iva prabhāvaḥ śrīmān mahākāśyapa eṣa bhikṣuḥ // KAvk_93.62 //",
  "S01kbavk93u:132": "pañcānanasyandanam āsthito yaḥ satoyajīmūtagabhīraghoṣam /",
  "S01kbavk93u:133": "vyomnā samabhyeti gunaiḥ pragītaḥ sa eṣa bhikṣur bhuvi śāriputraḥ // KAvk_93.63 //",
  "S01kbavk93u:134": "āruhya kailāsam ivātiśubhraṃ dvipam caturdantam anantakāntiḥ /",
  "S01kbavk93u:135": "āyāti yaḥ puṇyavatāṃ jagatsu maudgalyanāmā ca sa eṣa bhikṣuḥ // KAvk_93.64 //",
  "S01kbavk93u:136": "vaidūryanālaṃ kanakāravindam āruhya ratnāṅkurakeśarāḍhyam /",
  "S01kbavk93u:137": "upaiti yaḥ saurabhapūritāśaḥ sa eṣa bhikṣuḥ prathito 'niruddhaḥ // KAvk_93.65 //",
  "S01kbavk93u:138": "yaś cāmbarāgraṃ garuḍādhirūḍhaḥ pakṣānilotsāritavārivāhaḥ /",
  "S01kbavk93u:139": "vigāhate sphitavanena bhikṣur maitrāyaṇīsūnur ayaṃ sa pūrṇaḥ // KAvk_93.66 //",
  "S01kbavk93u:140": "anantam āsthāya nitāntaśāntam īrṣyāpathaṃ sattvamahodadhir yaḥ /",
  "S01kbavk93u:141": "prabhāmṛtaiḥ sarpati tarpitāśaḥ prabhāvavān eṣyajid eṣa bhikṣuḥ // KAvk_93.67 //",
  "S01kbavk93u:142": "vilolavallīvalayābhirāmaṃ viśālam āruhya suvarṇatālam /",
  "S01kbavk93u:143": "yaḥ puṇyapūrṇadyutir abhyupaiti sa eṣa bhikṣur matimān upālī // KAvk_93.68 //",
  "S01kbavk93u:144": "āruhya vaiḍūryavimānaśṛṅgaṃ suvarṇaratnojjvalapatralekham /",
  "S01kbavk93u:145": "limpann ivāgacchati yaḥ prabhābhiḥ kātyāyano nāma sa eṣa bhikṣuḥ // KAvk_93.69 //",
  "S01kbavk93u:146": "śarīriṇaṃ dharmam ivādhiruhya vigāhate khaṃ vṛṣavāhano yaḥ /",
  "S01kbavk93u:147": "pṛṣṭhaḥ pratiṣṭhāpariniṣṭhitānāṃ gariṣṭhadhīḥ kauṣṭhila eṣa bhikṣuḥ // KAvk_93.70 //",
  "S01kbavk93u:148": "vimānahaṃsadyutibhir muhūrtaṃ smitormiramyaṃ muhur antarīkṣam /",
  "S01kbavk93u:149": "kurvan samabhyeti taponidhir yaḥ pilindavatsāhvaya eṣa bhikṣuḥ // KAvk_93.7l //",
  "S01kbavk93u:150": "yo 'yaṃ samutphullalatāvitānavanāntarāle viharann upaiti /",
  "S01kbavk93u:151": "sa śroṇakoṭiḥ śruta eṣa bhikṣur akṣuṇṇalakṣmīr gṛhanirvyapekṣaḥ // KAvk_93.72 //",
  "S01kbavk93u:152": "yaś cakravartī divi bhāti so 'yaṃ śāstuḥ suto rāhulakābhidhānaḥ /",
  "S01kbavk93u:153": "hemaprabhābhūṣitadigvibhāgaḥ saṃlakṣyate merur ivānyarūpaḥ // KAvk_93.73 //",
  "S01kbavk93u:154": "ete giribhyo 'tha digantarebhyaḥ kṣmāmaṇḍalād vyomataṭāntarāc ca /",
  "S01kbavk93u:155": "āyānty asaṃkhyādbhutabhikṣusaṃghā vicitraratnāsanavāhanasthāḥ // KAvk_93.74 //",
  "S01kbavk93u:156": "tayā krameṇeti nivedyamānaṃ te bhikṣusaṃghaṃ vimukhaṃ vilokya /",
  "S01kbavk93u:157": "yayuḥ praharṣādbhutasaṃbhramāṇāṃ vidheyatāṃ tulyam ananyalakṣmyāḥ // KAvk_93.75 //",
  "S01kbavk93u:158": "atha jvalatkāñcanacūrṇavarṇaṃ jagad babhūvārkaśataprakāśam /",
  "S01kbavk93u:159": "aśeṣasaṃtāpaviśeṣaśāntyā śītāṃśumālāśataśītalaṃ ca // KAvk_93.76 //",
  "S01kbavk93u:160": "atha dhanapatiśakrabrahmamukhyair amartyair vipulagaganayātrādattasevānuyātraḥ /",
  "S01kbavk93u:161": "amarapurapurastrīkīrṇapuṣpaprabhāvān nayanapatham ayāsīt puṇyabhājāṃ jinendraḥ // KAvk_93.77 //",
  "S01kbavk93u:162": "aṣṭādaśadvārapathā puraṃ tat sa tulyam aṣṭādaśamūrtir eva /",
  "S01kbavk93u:163": "praviśya cakre śaśikāntaratnaśikhāmayaṃ veśma sumāgadhāyāḥ // KAvk_93.78 //",
  "S01kbavk93u:164": "abhyarcitas tatra bahuprakāraiḥ pūrṇopacāraiḥ praṇipatya sarvaiḥ /",
  "S01kbavk93u:165": "apūjayat paurajanaḥ samantād bahiś ca bhittipratibimbitaṃ tam // KAvk_93.79 //",
  "S01kbavk93u:166": "sumāgadhāyā dayayā dayāluḥ pūjāṃ gṛhītvā bhagavān sasaṃghaḥ /",
  "S01kbavk93u:167": "anugrahālokanasaṃvibhāgaiḥ sarvānvavāyā vidadhe prasādam // KAvk_93.80 //",
  "S01kbavk93u:168": "sumāgadhā saśvaśurādivargā sahāparaiḥ paurajanaiś ca sarvāḥ /",
  "S01kbavk93u:169": "śāstus tayā deśanayā babhūvuḥ śuddhāśayās tatkṣaṇadṛṣṭasatyāḥ // KAvk_93.81 //",
  "S01kbavk93u:170": "sumāgadhāyāḥ kuśalānubandhaṃ puṇyaṃ prabhāvaṃ vipulaṃ vilokya /",
  "S01kbavk93u:171": "te bhikṣavas tatra kutūhalena papracchū ramyaṃ jinam ādivṛttam // KAvk_93.82 //",
  "S01kbavk93u:172": "pṛṣṭaḥ sa taiḥ saṃsadi sarvadarśī sumāgadhāyāḥ kuśalasya hetum /",
  "S01kbavk93u:173": "dantaprabhābhiḥ kakubhāṃ mukheṣu diśan prakāśam bhagavān babhāṣe // KAvk_93.83 //",
  "S01kbavk93u:174": "vārāṇasyām abhūt pūrvaṃ kṛkeḥ kantasya bhūpateḥ /",
  "S01kbavk93u:175": "sutā kāñcanamālākhyā kucakāñcanamālikā // KAvk_93.84 //",
  "S01kbavk93u:176": "kāśyapākhyasya śāstuḥ sā satataṃ bhaktiśālinī /",
  "S01kbavk93u:177": "paricaryāṃ vyadhāt sārdhaṃ sakhīnāṃ pañcabhiḥ śataiḥ // KAvk_93.85 //",
  "S01kbavk93u:178": "sa kadācin narapatir vikṛtasvapnadarśanāt /",
  "S01kbavk93u:179": "bhayasaṃśayasaṃbhrāntaḥ papraccha phalakovidān // KAvk_93.86 //",
  "S01kbavk93u:180": "te taṃ rājasutādveṣān nimittajñā babhāṣire /",
  "S01kbavk93u:181": "atipriyasya hṛdayaṃ hutvāgnau labhyate śivam // KAvk_93.87 //",
  "S01kbavk93u:182": "iti teṣām anādṛtya vacaḥ krūrataraṃ nṛpaḥ /",
  "S01kbavk93u:183": "bhagavantaṃ yayau draṣṭuṃ kāśyapaṃ duhitur girā // KAvk_93.88 //",
  "S01kbavk93u:184": "sa tam etyāvadat svapnaḥ savikāraḥ paraṃ mayā /",
  "S01kbavk93u:185": "dṛṣṭo 'dya sarvaṃ sarvajña tatphalaṃ vaktum arhasi // KAvk_93.89 //",
  "S01kbavk93u:186": "vātāyanena nirgacchan ruddhapuccho mayā gajaḥ /",
  "S01kbavk93u:187": "tṛṣitasya tathā paścāt kupo dhāvan vilokitaḥ // KAvk_93.90 //",
  "S01kbavk93u:188": "tṛptaś ca śaktuprasthena mauktiprasthavikrayaḥ /",
  "S01kbavk93u:189": "samīkṛtāni dṛṣṭāni kudārūṇi ca candanaiḥ // KAvk_93.9l //",
  "S01kbavk93u:190": "kalabhena mahāhastī samāhūtas tathāhave /",
  "S01kbavk93u:191": "parān aśuciliptāṅgaḥ pralimpan viplutaḥ kapiḥ // KAvk_93.92 //",
  "S01kbavk93u:192": "sphītarājyām abhiṣiktaś ca kucāpalanidhiḥ kapiḥ /",
  "S01kbavk93u:193": "paṭo 'ṣṭādaśabhiḥ kṛṣṭaḥ puruṣair apy asaṃkṣayaḥ // KAvk_93.93 //",
  "S01kbavk93u:194": "ramyapuṣpaphalārāmaś caurair api viluṇṭhitaḥ /",
  "S01kbavk93u:195": "dveṣopahāsakalahāsaktaś ca vipulo janaḥ // KAvk_93.94 //",
  "S01kbavk93u:196": "svapnādbhutānām eteṣāṃ manye ghorataraṃ phalam /",
  "S01kbavk93u:197": "iti pṛṣṭaḥ kṣitibhujā bhagavān kāśyapo 'bravīt // KAvk_93.95 //",
  "S01kbavk93u:198": "śatāyuṣi jane śāstā śāntaḥ śākyamunir jinaḥ /",
  "S01kbavk93u:199": "bhaviṣyaty amṛtāmbhodhiḥ sa drṣṭaḥ kuñjaras tvayā // KAvk_93.96 //",
  "S01kbavk93u:200": "tasyāpi paścime kāle śrāvakāḥ kalisaṃśrayāt /",
  "S01kbavk93u:201": "tyaktaśīlaguṇācārā bhaviṣyanti saviplavāḥ // KAvk_93.97 //",
  "S01kbavk93u:202": "apakvālpavivekānāṃ balāt te gṛhavāsinām /",
  "S01kbavk93u:203": "svayaṃ sevāṃ samālambya kariṣyanty eva deśanām // KAvk_93.98 //",
  "S01kbavk93u:204": "arthanīyo 'rthibhāvena yasmāt sevāsu dhāvati /",
  "S01kbavk93u:205": "tṛṣitasya vrajan paścāt kūpas tasmād vilokitaḥ // KAvk_93.99 //",
  "S01kbavk93u:206": "te kariṣyanti lobhāndhaḥ saṃmohopahatāḥ param /",
  "S01kbavk93u:207": "bodhyaṅgamuktāprasthasya śaktuprasthena vikrayam // KAvk_93.lOO //",
  "S01kbavk93u:208": "tīrthavākyakudārūṇi buddhabhāṣitacandanaiḥ /",
  "S01kbavk93u:209": "sāmyam āpādayiṣyanti te maugdhyād aviśeṣiṇaḥ // KAvk_93.101 //",
  "S01kbavk93u:210": "kvacid bhadraṃ samāsādya vinītaṃ bhikṣukuñjaram /",
  "S01kbavk93u:211": "duḥśīlakalabho bhikṣuḥ spardhayā dhik kariṣyati // KAvk_93.102 //",
  "S01kbavk93u:212": "cāpalāśuciliptāṅgaḥ suśīlān bhikṣumarkaṭaḥ /",
  "S01kbavk93u:213": "anulimpan svadoṣeṇa kariṣyaty ātmasannibhān // KAvk_93.103 //",
  "S01kbavk93u:214": "ṣaṇḍakasyābhiṣekaś ca bhaviṣyati kaper iva /",
  "S01kbavk93u:215": "saṃbuddhaśāsanapaṭaṃ kṛṣyamāṇaṃ na naṃkṣyati // KAvk_93.104 //",
  "S01kbavk93u:216": "saṃghadravyaphalārāmeṣv api yāsyanti cauratām /",
  "S01kbavk93u:217": "mithaḥ kalahaśīlāś ca bhaviṣyanty apavādinaḥ // KAvk_93.105 //",
  "S01kbavk93u:218": "tava svapnavipākānte phalāny etāni bhūtale /",
  "S01kbavk93u:219": "iti śāstur vacaḥ śrutvā vismito 'bhūn mahīpatiḥ // KAvk_93.106 //",
  "S01kbavk93u:220": "sānugasyātha nṛpateḥ sa śāstā dharmadeśanām /",
  "S01kbavk93u:221": "kṛtvā kāñcanamālāyā dideśa kuśalārhatām // KAvk_93.l07 //",
  "S01kbavk93u:222": "janmāntale cakārārcāṃ stūpe nāraṅgamālayā /",
  "S01kbavk93u:223": "sā tena sukṛtenaiva jātā hemasrajāṅkitā // KAvk_93.108 //",
  "S01kbavk93u:224": "seyaṃ sumāgadhā puṇyaprabhāveṇa mahīyasā /",
  "S01kbavk93u:225": "prāptādya janakāyasya samyak kuśalasetutām // KAvk_93.109 //",
  "S01kbavk93u:226": "adhidhāyeti bhagavān nabhasā bhikṣubhiḥ saha /",
  "S01kbavk93u:227": "rucā saṃpūrayann āśāṃ yayau jetavanaṃ jinaḥ // KAvk_93.ll0 //",
  "S01kbavk93u:228": "puṃsāṃ satkulabhūtaye balavatī mithyaiva putraspṛhā",
  "S01kbavk93u:229": "sūnuś ced aguṇas tad eva viphalaṃ tat kiṃ na sarvaṃ kulam /",
  "S01kbavk93u:230": "sā kanyā kila jāyate guṇavatī puṇyaprabhāvād yayā",
  "S01kbavk93u:231": "saṃsārorusaritpatau kulayugam nāv eva saṃtāryate // KAvk_93.111 //",
  "S01kbavk93u:232": "iti kṣemendraviracitāyāṃ bodhisattvāvadānakalpalatāyāṃ sumāgadhāvadānaṃ trinavatitamaḥ pallavah."
}