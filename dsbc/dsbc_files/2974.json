{
    "2974:0": "Munimatālaṁkāra nanu yad uktaṁ samvṛtyotpattir iti tatra keyaṁ saṁvṛtir nāma|",
    "2974:1": "(1) niḥsvabhāveṣv api bhāvato bhāveṣu yā viparītākārādhyāropiṇī bhrāntā buddhiḥ sā saṁvṛtir ucyate|",
    "2974:2": "saṁvriyate cchādyata ivāsyām anayā vā tattvam iti kṛtvā|",
    "2974:3": "tathā coktaṁ sūtre- bhāvā jāyanti saṁvṛtyā paramārthe niḥsvabhāvakāḥ|",
    "2974:4": "niḥsvabhāveṣu yā bhrāntiḥ sā tathyāsaṁvṛtir matā||",
    "2974:5": "iti|",
    "2974:6": "tadbhavatvād vā sarva etadupadarśitā vyalīkā bhāvāḥ sāṁvṛtā ucyante|",
    "2974:7": "sā cānādivibhramavāsanāparipākavaśād asato bhāvato bhāvān sata ivopadarśayanty upajāyate sarvaprāṇabhṛtāṁ yatas tasmād abhiprāyavaśāt sarva evālīkarūpā bhāvāḥ saṁvṛtisanta ucyante|",
    "2974:8": "na punar eṣāṁ bhāvato bhāvarūpatvam,",
    "2974:9": "yathāpratibhāsam atattvāt|",
    "2974:10": "nāpi śaśaviṣāṇavad atyantābhāvarūpatā,",
    "2974:11": "avicāraramaṇīyākāreṇa pratibhāsanāt||",
    "2974:12": "tathā hi māyāpuruṣādau yad bhrāntajñānasamaṁgibhir narair avasthāpitaṁ (2)",
    "2974:13": "rūpam, tadvat sarvapadārtheṣu yad alīkākārajñānasamāropitaṁ tat saṁvṛtisatyam iti vyavahriyate|",
    "2974:14": "tatraiva ca māyāpuruṣādau yathānupaplutavijñānair avasthāpitaṁ rūpaṁ tadvat sarvapadārthānāṁ yat samyakpramāṇapariniścitaṁ rūpaṁ tat paramārthasatyam||",
    "2974:15": "yathā ca bhrāntābhrāntajñānavyavasthāpitarūpasaṁvṛtiparamā- rthasatyadvayāśrayāt taimirikādyupalabhyeṣu keśādiṣu vijñānavādināṁ ca grāhyagrāhakākāradvaye saṁvṛtyā sattvaṁ paramārthenāsattvam ityādivyavasthā pekṣābhedān na virudhyate,",
    "2974:16": "tadvat sarvapadārtheṣu||",
    "2974:17": "ato yathoktabhrāntirūpā saṁvṛtir ajanmano'pi bhāvato bhāvān jāyamānān ivopadarśayati yatas tena tadāśrayavaśāt saṁvṛtyotpadyante bhāvā ity ucyate|",
    "2974:18": "paramārthatas tu notpadyante||",
    "2974:19": "aviparītārthaviṣayatvāt sarvam eva samyakśrutacintābhāvanā- mayaṁ jñānaṁ paramārtham ucyate|",
    "2974:20": "paramo'syārtha iti kṛtvā||",
    "2974:21": "sākṣātpāraṁparyakṛtas tu viśeṣaḥ|",
    "2974:22": "tadvaśād ete sarvabhāvā anutpannā eva pratīyante|",
    "2974:23": "samyagjñānasaṁsiddho naiṣām utpāda ity uktaṁ bhavati||",
    "2974:24": "avicāro vā saṁvṛtiḥ|",
    "2974:25": "tathā hy aviparītatattvanidhyānapravṛttasamyak- pramāṇabalabhāvinī cintāmayī prajñā tathā bhāvanāmayy api sākṣāttattvārthānuvicāritayā tanniṣyandatayā vā vicāra ucyate|",
    "2974:26": "tathārthaparāṅmukhaṁ tu sarvam eva tadviparyayād alīkākāropagrāhi jñānam avicāraḥ|",
    "2974:27": "na tu nirvikalpakaṁ jñānaṁ nāpi vicārābhāvamātram|",
    "2974:28": "(3) atas tatprasiddharūpatvāt sarva evālīkarūpo bhāvaḥ sāṁvṛtaḥ||",
    "2974:29": "atha vā lokapratītiḥ saṁvṛtiḥ|",
    "2974:30": "sarvalokaprasiddhasya sarvasyaivārthasya sāṁvṛtatveneṣṭatvāt|",
    "2974:31": "na ca sarvo'rtho'pi sarvasyaivendriyasya gocaraḥ kasyacid eva kaiścid īkṣaṇāt||",
    "2974:32": "ato'tyantaparokṣasya sarvākārapratiniyatakarmaphalāder vyavasthā sarvajñajñānata evānyasya punar itarajñānato'pi||",
    "2974:33": "yat punaḥ kaiścic chāstrakāraiḥ pratītim ullaṁghya bhāvānāṁ nityādirūpam upakalpitaṁ tat mithyāsaṁvṛtisad ucyate|",
    "2974:34": "pratītito'pi tasyāsattvāt|",
    "2974:35": "yat punaḥ pratītyanusārataḥ prakalpitam,",
    "2974:36": "yathā- nāstīha sattva ātmā ca dharmās tv ete sahetukā iti,",
    "2974:37": "tat tathyasaṁvṛtisad ucyate|",
    "2974:38": "tena saty apy ekatra vastuni śāstrakārāṇām anekarūpavyārope vastuno na pa- rasparaviruddhānekasvabhāvatāprasaṅgaḥ||",
    "2974:39": "māyārtho vā saṁvṛtyarthaḥ|",
    "2974:40": "asatyārtho māyārthaḥ|",
    "2974:41": "bhrāntajñānarūpe 'pi ca māyārthe jñānasya na vastutāprasaṅgaḥ|",
    "2974:42": "alīkākāropagraheṇa tasya bhāsanāt,",
    "2974:43": "satyālīkarūpayoś ca parasparaviruddhatvāt|",
    "2974:44": "tenālīkarūpatāyā api satyatāpatter na bhrāntatā jñānasya bhāvet|",
    "2974:45": "nāpi citrarūpatā virodhāt||",
    "2974:46": "bhrāntatve vāsatyarūpatāyā apy alīkatvān na jñānasya satyatā bhavet|",
    "2974:47": "sarvātmanā tayoḥ parasparam anānātvād ekasyāṅgāṅgibhāvāsaṁbhavāt|",
    "2974:48": "(4) ato jñānasyāpy alīkatvād antarjñeyanayād asya mahān viśeṣaḥ||",
    "2974:49": "śabda mātraṁ saṁvṛtir ity anabhijñāḥ|",
    "2974:50": "na hi śabdamātraṁ saṁvṛtir iti kasyāpi saugatasya matam|",
    "2974:51": "yad api- nāmamātram idaṁ sarvaṁ saṁjñāmātre pratiṣṭhitam|",
    "2974:52": "abhidhānāt pṛthagbhūtam abhidheyaṁ na vidyate||",
    "2974:53": "iti sūtre'bhihitam,",
    "2974:54": "tatrāpi ye vastubhūtam evābhidhānam abhidheyaṁ ca tatpṛthagbhūtam api kalpayanti tanmatapratiṣedhāya kalpanāpratiṣṭhitatvam evābhidhānābhidheyayor upadarśitam|",
    "2974:55": "saṁjñā hy atra kalpanā|",
    "2974:56": "kalpanārūpam evābhidhānaṁ nāmaśabdenābhipretam|",
    "2974:57": "na tu śrotrajñānapratibhāsy arthasyāvācakatvāt|",
    "2974:58": "tanmātratve ca viśvasya rūpādivaicitryapratibhāso na bhavet|",
    "2974:59": "nāpi skandhādivya vasthā||",
    "2974:60": "yathā ca bahuṣu māyānareṣu naro nara iti sāmānyākārarūpaḥ kalpitaḥ śabdārtho vyavasthāpyate,",
    "2974:61": "tathā paramārthāsvabhāveṣv api bhāveṣu paramārtho'py adhyāropitarūpeṇa kathyamānaḥ saṁvṛtir eva bhavet,",
    "2974:62": "tasya sarvaprapañcātikrāntatvāt|",
    "2974:63": "tathā coktaṁ sūtre- yadi devaputra paramārthataḥ paramārthasatyaṁ kāyavāṅmanasāṁ viṣayabhāvam āgacchen na paramārthasatyam iti saṁkhyāṁ gacchet saṁvṛtisatyam eva tad bhavet|",
    "2974:64": "api tu (5) paramārthataḥ paramārthasatyaṁ sarvavyavahārātikrāntam|",
    "2974:65": "iti||",
    "2974:66": "kṣaṇikatvaṁ vā bhāvānāṁ saṁvṛtiḥ|",
    "2974:67": "teṣāṁ calātmanāṁ sarvabhāvānāṁ yā māyāvat prakṛtiniḥsvabhāvatālakṣaṇā śūnyatā sa paramārthaḥ,",
    "2974:68": "sarvatathāgatānām utpādānutpādayor api sarvakālam adhiṣṭhitatvān nityaḥ|| (6)"
}