{
  "S03n246:0": "23. mahābodhi-jātakam",
  "S03n246:1": "asatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvāt kṣamāsātmyācca |",
  "S03n246:2": "tadyathānuśrūyate-",
  "S03n246:3": "bodhisattvabhūtaḥ kilāyaṃ bhagavān mahābodhirnāma parivrājako babhūva |",
  "S03n246:4": "sa gṛhasthabhāva eva parividitakramavyāyāmo lokābhimatānāṃ vidyāsthānānāṃ kṛtajñānakautūhalaścitrāsu ca kalāsu pravrajyāśrayāllokahitodyogācca viśeṣavattaraṃ dharmaśāstreṣvavahitamatisteṣvācāryakaṃ padamavāpa |",
  "S03n246:5": "sa kṛtapuṇyatvājjñānamāhātmyāllokajñatayā pratipattiguṇasauṣṭhavācca yatra yatra gacchati sma tatra tatraiva viduṣāṃ vidvatpriyāṇāṃ ca rājñāṃ brāhmaṇagṛhapatīnāmanyatīrthikānāṃ ca pravrajitānāmabhigamanīyo bhāvanīyaśca babhūva |",
  "S03n246:6": "guṇā hi puṇyāśrayalabdhadīptayo gatāḥ priyatvaṃ pratipattiśobhayā |",
  "S03n246:7": "api dviṣadbhyaḥ svayaśonurakṣayā bhavanti satkāraviśeṣabhāginaḥ ||1 ||",
  "S03n246:8": "atha sa mahātmā lokānugrahārthamanuvicaran grāmanagaranigamajanapadarāṣṭrarājadhāṇīranyatamasya rājño viṣāyāntaramupajāgāma |",
  "S03n246:9": "śrutagunavistaraprabhavastu sa rājā tasyāgamanaṃ dūrata evopalabhya prītamanā ramaṇīye svasminnudyānavanapradeśe tasyāvasathaṃ kārayāmāsa |",
  "S03n246:10": "abhyudgamanādisatkārapuraḥsaraṃ cainaṃ praveśya svaviṣayaṃ śiṣya ivācāryaṃ paricaraṇaparyupāsanavidhinā saṃmānayāmāsa |",
  "S03n246:11": "vibhūtiguṇasaṃpannamupetaḥ praṇayād gṛham |",
  "S03n246:12": "gunapriyasya gunavānutsavātiśayo'tithiḥ ||2 ||",
  "S03n246:13": "bodhisattvo'pi cainaṃ śrutihṛdayahlādinībhirdharmyābhiḥ kathābhiḥ śreyomārgamanupratipādayamānaḥ pratyahamanujagrāha |",
  "S03n246:14": "adṛṣṭabhaktiṣvapi dharmavatsalā",
  "S03n246:15": "hitaṃ vivakṣanti parānukampinaḥ |",
  "S03n246:16": "ka eva vādaḥ śucibhājanopame",
  "S03n246:17": "hitārthini premaguṇotsuke jane ||3 ||",
  "S03n246:18": "atha tasya rājño'mātyā labdhavidvatsaṃbhāvanā labdhasaṃmānāśca sadasyāḥ pratyahamabhivardhamānasatkārāṃ bodhisattvasya guṇasamṛddhimīrṣyopahatabuddhitvānna sehire |",
  "S03n246:19": "svaguṇātiśayoditairyaśobhirjagadāvarjanadṛṣṭaśaktiyogaḥ |",
  "S03n246:20": "racanāgunamatrasatkṛteṣu jvalayatyeva pareṣvamarṣavahnim ||4 ||",
  "S03n246:21": "prasahya cainaṃ śāstrakathāsvabhibhavitumaśaktā dharmaprasaṅgamamṛṣyamāṇāśca rājñastena tena krameṇa rājānaṃ bodhisattvaṃ prati vigrāhayāmāsuḥ-nārhati devo bodhiparivrājake viśvāsamupagantum |",
  "S03n246:22": "vyaktamayaṃ devasya guṇapriyatāṃ dharmābhimukhatāṃ copalabhya vyasanapratāraṇaślakṣṇaṭhamadhuravacanaḥ pravṛttisaṃcāraṇaheturabhūtaḥ kasyāpi pratyarthino rājño nipuṇaḥ praṇidhiprayogaḥ |",
  "S03n246:23": "tathā hi dharmātmako nāma bhūtvā devamekāntena kāruṇyapravṛttau hrīdainye ca samanuśāsti,",
  "S03n246:24": "arthakāmoparodhiṣu ca kṣatradharmabāhyeṣvāsannāpanayeṣu dharmasamādāneṣu dayānuvṛttyā ca nāma te kṛtyapakṣamāśvāsanavidhinopagṛṇīte priyasaṃstavaścānyarājadūtaiḥ |",
  "S03n246:25": "na cāyamaviditavṛttānto rājaśāstrāṇām |",
  "S03n246:26": "ataḥ sāśaṅkānyatra no hṛdayānīti |",
  "S03n246:27": "atha tasya rājñaḥ punaḥ punarbhedopasaṃhitaṃ hitamiva bahubhirucyamānasya bodhisattvaṃ prati pariśaṅkāsaṃkocitasnehagauravaprasaramanyādṛśaṃ cittamabhavat |",
  "S03n246:28": "paisunyavajrāśanisaṃnipāte bhīmasvane cāśanisaṃnipāte |",
  "S03n246:29": "visrambhavānmānuṣamātradhairyaḥ syānnirvikāro yadi nāma kaścit ||5 ||",
  "S03n246:30": "atha sa rājā visrambhavirahanmandībhutapremabahumānastasmin mahāsattve na yathāpūrvaṃ satkāraprayogasumukho babhūva |",
  "S03n246:31": "bodhisattvo'pi śuddhasvabhāvatvāt bahukāryavyāsaṅgā rājāna iti tanmanasi cakāra |",
  "S03n246:32": "tatsamīpavartināṃ tu vinayopacāraśaithilyasaṃdarśanādviraktahṛdayamavetya rājānaṃ samādāya tridaṇḍāduṇḍikādyāṃ parivrājakabhāṇḍikāṃ prakramaṇasavyāpāraḥ samabhavat |",
  "S03n246:33": "tadupaśrutya sa rājā sāvaśeṣasnehatayā dākṣiṇyavinayanuvṛttyā cainamabhigamya pradarśitasaṃbhramo vinivartayitukāma iva tamuvāca-",
  "S03n246:34": "asmanakasmādapahāya kasmādgantavya eva praṇatā matiste |",
  "S03n246:35": "vyalīkaśaṅkājanakaṃ nu kiṃcid dṛṣṭaṃ pramādaskhalitaṃ tvayā naḥ ||6 ||",
  "S03n246:36": "athainaṃ bodhisattva uvāca-",
  "S03n246:37": "nākasmiko'yaṃ gamanodyamo me nāsatkriyāmātrakarūkṣikatvāt |",
  "S03n246:38": "abhajanatvaṃ tu gato'si śāṭhyāddharmasya tenāhamito vrajāmi ||7 ||",
  "S03n246:39": "athāsya sarabhasabhaṣitamativivṛtavadanamabhidravantaṃ vallabhaṃ śvānaṃ tatrāgatamabhipradarśayan punaruvāca-ayaṃ cātra mahārāja amānuṣaḥ sākṣinirdeśo dṛśyatām |",
  "S03n246:40": "ayaṃ hi pūrvaṃ paṭucāṭukarmā bhūtvā mayi śvā bhavato'nuvṛttyā |",
  "S03n246:41": "ākāraguptyajñatayā tvidānīṃ tvadbhāvasūcāṃ bhaṣitaiḥ karoti ||8 ||",
  "S03n246:42": "tvattaḥ śrutaṃ kiṃcidanena nūnaṃ madantare bhaktivipattirukṣam |",
  "S03n246:43": "ato'nuvṛttaṃ dhruvamityanena tvatprītihetoranujīvivṛttam ||9 ||",
  "S03n246:44": "atha sa rājā tatpratyadeśād vrīḍāvanāmitavadanastena cāsya matinaipuṇyena samāvarjitamatirjātasaṃvego nedānīṃ śāṭhyānuvṛttikāla iti bodhisattvamabhipraṇamyovāca-",
  "S03n246:45": "tvadāśrayā kacidabhūtkathaiṣā saṃprastutā naḥ sadasi pragalbhaiḥ |",
  "S03n246:46": "upekṣitā kāryavaśānmayā ca tatkṣamyatāṃ tiṣṭha ca sādhu mā gāḥ ||10 ||",
  "S03n246:47": "bodhisattva uvāca-naiva khalvahaṃ mahārāja asatkāraprakṛtatvādakṣamayā vā praṇudyamāṇo gacchāmi |",
  "S03n246:48": "na tvayaṃ mahārāja avasthānakāla iti na tiṣṭhāmi |",
  "S03n246:49": "paśyatu bhavān |",
  "S03n246:50": "vimadhyabhāvādapi hīnaśobhe yāyāṃ na satkāravidhau svayaṃ cet |",
  "S03n246:51": "saṅgādagatyā jaḍatābalādvā nanvardhacandrābhinayottaraḥ syām ||11 ||",
  "S03n246:52": "prāptakramo'yaṃ vidhiratra tena yāsyāmi nāprītyabhitaptacittaḥ |",
  "S03n246:53": "ekāvamānābhihatā hi satsu pūrvopakārā na samībhavanti ||12 ||",
  "S03n246:54": "asnigdhabhāvastu na paryupāsyastoyārthina śuṣka ivodapānaḥ |",
  "S03n246:55": "prayatnasādhyāpi tato'rthasiddhiryasmādbhavedākaluṣā kṛśā ca ||13 ||",
  "S03n246:56": "prasanna eva tvabhigamyarūpaḥ śaradviśuddhāmbumahāhradābhaḥ |",
  "S03n246:57": "sukhārthinaḥ kleśaparāṅmukhasya lokaprasiddhaḥ sphuṭa eṣa mārgaḥ ||14 ||",
  "S03n246:58": "bhaktyunmukhādyo'pi parāṅmukhaḥ syātparāṅmukhe cābhimukhatvadīnaḥ |",
  "S03n246:59": "pūrvopakārasmaraṇālaso vā narākṛtiścintyaviniścayaḥ saḥ ||15 ||",
  "S03n246:60": "asevanā cātyupasevanā ca yācñābhiyogāśca dahanti maitrīm |",
  "S03n246:61": "rakṣyaṃ yataḥ prītyavaśeṣametannivāsadoṣāditi yāmi tāvat ||16 ||",
  "S03n246:62": "rājovāca-yadyavaśyameva gantavyamiti niścitātrabhavato matiḥ,",
  "S03n246:63": "tatpunarapīdānīmihāgamanenāsmānanugrahītumarhati bhavān |",
  "S03n246:64": "asevanādapi hi prītiranurakṣitavyaiva |",
  "S03n246:65": "bodhisattva uvāca-bahvantarāyo mahārāja bahūpadravapratyarthikatvāllokasaṃniveśa iti na śakyametadavadhāraṇayā pratijñātumāgamiṣyāmīti |",
  "S03n246:66": "sati tvāgamanakāraṇasākalye'pi nāma punarbhavantaṃ paśyema |",
  "S03n246:67": "ityanunīya sa māhatmā taṃ rājānaṃ kṛtābhyanujñāsatkārastena rājñā tadviṣayātpracakrāma |",
  "S03n246:68": "sa tena gṛhijanasaṃstavenākulitahṛdayo'nyatamadaraṇyāyatanamupaśritya dhyānābhiyuktamatistatra viharannacireṇeva catvāri dhyānāni pañcābhijñāḥ pratilebhe |",
  "S03n246:69": "tasya samasvāditapraśamasukharasasya smṛtiranukampanusāriṇī taṃ rājānaṃ prati prādurabhūt-kā nu khalu tasya rājño'vastheti |",
  "S03n246:70": "athainaṃ dadarśa tairamātyairyathābhiniviṣṭāni dṛṣṭigatāni prait pratāryamāṇam |",
  "S03n246:71": "kaścidenamamātyo durvibhāvyahetubhirnidarśanairahetuvādaṃ prati pracakarṣa-",
  "S03n246:72": "kaḥ padmanāladalakesarakarṇikānāṃ",
  "S03n246:73": "saṃsthānavarṇaracanāmṛdutādihetuḥ |",
  "S03n246:74": "patrāṇi citrayati ko'tra patatriṇāṃ vā",
  "S03n246:75": "svābhāvikaṃ jagadidaṃ niyataṃ tathaiva ||17 ||",
  "S03n246:76": "apara iśvarakāraṇamasmai svabuddhirucitamupavarṇayāmāsa-",
  "S03n246:77": "nākasmikaṃ bhavitumarhati sarvameta-",
  "S03n246:78": "dastyatra sarvamadhi kaścidananta ekaḥ |",
  "S03n246:79": "svecchāviśeṣaniyamādya imaṃ vicitraṃ",
  "S03n246:80": "lokaṃ karoti ca punaśca samīkaroti ||18 ||",
  "S03n246:81": "sarvamidaṃ pūrvakarmakṛtaṃ sukhāsukham |",
  "S03n246:82": "na prayatnasāmarthyamastītyevamanya enaṃ vigrāhayāmāsa-",
  "S03n246:83": "evaṃ kariṣyati kathaṃ nu samānakālaṃ",
  "S03n246:84": "bhinnāśrayān bahuvidhānamitāṃśca bhāvān |",
  "S03n246:85": "sarvaṃ tu pūrvakṛtakarmanimittametat",
  "S03n246:86": "saukhyaprayatnanipuṇo'pi hi duḥkhameti ||19 ||",
  "S03n246:87": "apara ucchedavādakathābhirenaṃ kāmabhogaprasaṅga eva pratārayāmāsa-",
  "S03n246:88": "dārūṇi naikavidhavarṇaguṇākṛtīni",
  "S03n246:89": "karmātmakāni na bhavanti bhavanti caiva |",
  "S03n246:90": "naṣṭāni naiva ca yathā punarudbhavanti",
  "S03n246:91": "lokastathāyamiti saukhyaparāyaṇaḥ syāt ||20 ||",
  "S03n246:92": "apara enaṃ kṣatravidyāparidṛṣṭeṣu nītikauṭilyaprasaṅgeṣu nairghṛṇyamalineṣu dharmavirodhiṣvapi rājadharmo'yamiti samanuśaśāsa-",
  "S03n246:93": "chāyādrumeṣviva nareṣu kṛtāśrayeṣu",
  "S03n246:94": "tāvatkṛtajñacaritaiḥ svayaśaḥ parīpset |",
  "S03n246:95": "nārtho'ti yāvadupabhoganayena teṣāṃ",
  "S03n246:96": "kṛtye tu yajña iva te paśavo niyojyāḥ ||21 ||",
  "S03n246:97": "iti te'mātyāstaṃ rājānaṃ tena tena dṛṣṭikṛtonmārgeṇa netumīṣuḥ |",
  "S03n246:98": "atha bodhisattvaḥ pāpajanasaṃparkavaśātparapratyayaneyabuddhitvācca dṛṣṭikṛtaprapātābhimukhamavekṣya rājānaṃ tadanukampāsamāvarjitahṛdayastannivartanopāyaṃ vimamarśa |",
  "S03n246:99": "guṇābhyāsena sādhūnāṃ kṛtaṃ tiṣṭhati cetasi |",
  "S03n246:100": "bhraśyatyapakṛtaṃ tasmājjalaṃ padmadalādiva ||22 ||",
  "S03n246:101": "atha bodhisattvaḥ idamatra prāptakālamiti viniścitya svasminnāśramapade mahāntaṃ vānaramabhinirmāya ṛddhiprabhāvāttasya carmāpanīya śeṣamantardhāpayāmāsa |",
  "S03n246:102": "sa tannirmitaṃ mahadvānaracarma bibhrattasya nṛpaterbhavanadvāre prādurabhūt |",
  "S03n246:103": "niveditābhyāgamanaśca dauvārikairyathākramamāyudhīyaguptaparyantāmamātyadvijayodhadūpapauramukhyābhikīrṇāṃ vinītadhīrodāttaveṣajanāṃ sāsiyaṣṭibhiḥ pratihārairadhiṣṭhitapradvārāṃ siṃhāsanāvaśtitanarādhipāmanākulāṃ rājaparṣadamavajagāhe |",
  "S03n246:104": "pratyudgamanādividhinā cātithijanopacāreṇa pratipūjyamānaḥ kṛtapratisaṃmodanakathāsatkārāsanābhinirhāraśca tena rājñā kautūhalānuvṛttyā vānaracarmapratilambhaṃ pratyanuyuktaḥ-kenedamāryāya vānaracarmopanayatā mahatānugraheṇātmā saṃyojita iti |",
  "S03n246:105": "bodhisattva uvāca-mayaivedaṃ mahārāja svayamadhigataṃ nānyena kenacidupahṛtam |",
  "S03n246:106": "kuśatṛṇamātrāstīrṇāyāṃ hi pṛthivyāṃ svabhāvakaṭhināyāṃ niṣaṇṇena svapatā vā pratapyamānaśarīreṇa na sukhaṃ dharmavidhiranuṣṭhiyate |",
  "S03n246:107": "ayaṃ ca mayāśramapade mahān vānaro dṛṣṭaḥ |",
  "S03n246:108": "tasya me buddhirabhavat-upapannaṃ bata me dharmasādhanamidamasya vānarasya carma |",
  "S03n246:109": "śakyamatra niṣaṇṇena svapatā vā parārdhyāstaraṇāstīrṇebhyo rājaśayanebhyo'pi nivṛttaspṛheṇa svadharmavidhiranuṣṭhātumiti mayā tasyedaṃ carma pragṛhītam |",
  "S03n246:110": "sa ca praśamita iti |",
  "S03n246:111": "tacchrutvā sa rājā dākṣiṇyavinayānuvṛttyā na bodhisattvaṃ kiṃcitpratyuvāca |",
  "S03n246:112": "savrīḍahṛdayastu kiṃcidavāṅmukho babhūva |",
  "S03n246:113": "atha te'mātyāḥ pūrvamapi tasmin mahāsattve sāmarṣahṛdayā labdhavacanāvakāśatvātpravikasitavadanā rājānamūdīkṣya bodhisattvamupadarśayanta ūcuḥ-aho bhagavato dharmanurāgaikarasā matiḥ |",
  "S03n246:114": "aho dhairyam |",
  "S03n246:115": "aho vyavasāyasādhusāmarthyam |",
  "S03n246:116": "āśramapadamabhigata eva mahānnāma vānara ekākinā tapaḥkṣāmaśarīreṇa praśamita ityāścaryam |",
  "S03n246:117": "sarvathā tapaḥsiddhirastu |",
  "S03n246:118": "athainānasaṃrabdha eva bodhisattvaḥ pratyuvāca-nārhantyatrabhavantaḥ svavādaśobhānirapekṣamityasmān vigarhitum |",
  "S03n246:119": "na hyayaṃ kramo vidvadyaśaḥ samudbhābayitum |",
  "S03n246:120": "pahsyantvatrabhavantaḥ-",
  "S03n246:121": "svavādaghnena vacasā yaḥ parān vijugupsate |",
  "S03n246:122": "sa khalvātmavadheneva parasyākirtīmicchati ||23 ||",
  "S03n246:123": "iti sa mahātmā tānamātyān sāmānyenopālabhya pratyekaśaḥ punarupālabdhukāmastamahetuvādinamāmantryovāca-",
  "S03n246:124": "svābhāvikaṃ jagaditi pravikathase tvaṃ",
  "S03n246:125": "tattvaṃ ca tadyadi vikutsayasi kimasmān |",
  "S03n246:126": "śākhāmṛge nidhanamāpatite svabhāvāt",
  "S03n246:127": "pāpaṃ kṛto mama yataḥ suhato mayāyam ||24 ||",
  "S03n246:128": "atha pāpamasti mama tasya vadhānnanu hetutastaditi siddhamidam |",
  "S03n246:129": "tadahetuvādamidamutsṛja vā vada vātra yattava na yuktamiva ||25 ||",
  "S03n246:130": "yadi padmanālaracanādi ca yattadahetukaṃ nanu sadaiva bhavet |",
  "S03n246:131": "salilādībījakṛtameva tu tat sati tatra saṃbhavati na hyasati ||26 ||",
  "S03n246:132": "api cāyuṣman,",
  "S03n246:133": "samyagupadhāraya tāvat,",
  "S03n246:134": "na heturastīti vadan sahetukaṃ nanu pratijñā svayameva hāpayet |",
  "S03n246:135": "athāpi hetupraṇayālaso bhavet pratijñayā kevalayāsya kiṃ bhavet ||27 ||",
  "S03n246:136": "ekatra kvacidanavekṣya yaśca hetuṃ tenaiva pravadati sarvahetvabhāvam |",
  "S03n246:137": "prtyakṣaṃ nanu tadavetya hetusāraṃ taddveṣī bhavati virodhaduṣṭavākyaḥ ||28 ||",
  "S03n246:138": "na lakṣyate yadi kuhacicca kāraṇaṃ kathaṃ nu tad dṛḍhamasadeva bhāṣase |",
  "S03n246:139": "na dṛśyate sadapi hi kāraṇāntarāddinātyaye vimalavivārkamaṇḍalam ||29 ||",
  "S03n246:140": "nanu ca bhoḥ",
  "S03n246:141": "sukhārthamiṣṭān viṣayān prapadyase niṣevituṃ necchasi tadvirodhinaḥ |",
  "S03n246:142": "nṛpasya sevāṃ ca karoṣi tatkṛte na heturastīti ca nāma bhāṣase ||30 ||",
  "S03n246:143": "tadevamapi cedbhāvānanupaśyasyahetukān |",
  "S03n246:144": "ahetorvānaravadhe siddhe kiṃ māṃ vigarhase ||31 ||",
  "S03n246:145": "iti sa mahātmā tamahetuvādinaṃ viśadairhetubhirniṣpratibhaṃ kṛtvā tamīśvakāraṇikamamantrayovāca-āyuṣmānapyasmān nārhatyeva vigarhitum |",
  "S03n246:146": "īśvaraḥ sarvasya hi te kāraṇamabhimataḥ | paśya-",
  "S03n246:147": "kurute yadi sarvamīśvaro nanu tenaiva hataḥ sa vānaraḥ |",
  "S03n246:148": "tava keyamamaitracittatā paradoṣān mayi yanniṣiñcasi ||32 ||",
  "S03n246:149": "atha vānaravīravaiśasaṃ na kṛtaṃ tena dayānurodhinā |",
  "S03n246:150": "bṛhadityavaghuṣyate kathaṃ jagataḥ kāraṇamīśvarastvayā ||33 ||",
  "S03n246:151": "api ca bhadra sarvamīśvarakṛtamiti paśyataḥ-",
  "S03n246:152": "īśvare prasādāśā kā stutipraṇāmādyaiḥ |",
  "S03n246:153": "sa svayaṃ svayaṃbhūste yatkaroti tatkarma ||34 ||",
  "S03n246:154": "tvatkṛtātha yadījyā na tvasau tadakartā |",
  "S03n246:155": "ātmano hi vibhūtyā yaḥ karoti sa karjā ||35 ||",
  "S03n246:156": "īśvaraḥ kurute cetpāpakānyakhilāni |",
  "S03n246:157": "tatr abhaktiniveśaḥ kaṃ guṇaṃ nu samīkṣya ||36 ||",
  "S03n246:158": "tānyadharmabhayādvā yadyayaṃ na karoti |",
  "S03n246:159": "tena vaktumayuktaṃ sarvamīśvarasṛṣṭam ||37 ||",
  "S03n246:160": "tasya ceśvaratā syāddharmataḥ parato vā |",
  "S03n246:161": "dharmato yadi na prāgīśvaraḥ sa tato'bhūt ||38 ||",
  "S03n246:162": "dāsataiva ca sā syādyā kriyeta pareṇa |",
  "S03n246:163": "syādathāpi na hetoḥ kasyaneśvaratā syat ||39 ||",
  "S03n246:164": "evamapi tu gate bhaktirāgādavigaṇitayuktāyuktasya-",
  "S03n246:165": "yadi kāraṇamīśvara eva vibhurjagato nikhilasya tavābhimataḥ |",
  "S03n246:166": "nanu nārhasi mayyadhiropayituṃ vihitaṃ vibhunā kapirājavadham ||40 ||",
  "S03n246:167": "iti sa mahātmā tamīśvakāraṇikaṃ suśliṣṭairhetubhirmūkatāmivopanīya taṃ pūrvakarmakṛtavādinamāmantraṇāsauṣṭhavenābhimukhīkṛtyovāca-bhavānapyasmānna śobhate vikutsayamānaḥ |",
  "S03n246:168": "sarvaṃ hi te pūrvakarmakṛtamityabhimānaḥ |",
  "S03n246:169": "tena ca tvāṃ bravīmi-",
  "S03n246:170": "syātsarvameva yadi pūrvakṛtaprabhāvā-",
  "S03n246:171": "cchākhāmṛgaḥ suhata eva mayaiṣa tasmāt |",
  "S03n246:172": "dagdhe hi pūrvakṛtakarmadavāgnināsmin",
  "S03n246:173": "pāpaṃ kimatra mama yena vigarhase mām ||41 ||",
  "S03n246:174": "athāsti pāpaṃ mama vānaraṃ ghnataḥ kṛtaṃ mayā tarhi na pūrvakarmaṇā |",
  "S03n246:175": "yadiṣyate karma ca karmahetukaṃ na kaścidevaṃ sati mokṣameṣyati ||42 ||",
  "S03n246:176": "bhavecca saukhyaṃ yadi duḥkhahetuṣu sthitasya duḥkhaṃ sukhasādhaneṣu vā |",
  "S03n246:177": "ato'numīyeta sukhāsukhaṃ dhruvaṃ pravartate pūrvakṛtaikahetukam ||43 ||",
  "S03n246:178": "na dṛṣṭamevaṃ ca yataḥ sukhāsukhaṃ na pūrvakarmaikamato'sya kāraṇam |",
  "S03n246:179": "bhavedabhāvaśca navasya karmaṇastadaprasiddhau ca purātanaṃ kutaḥ ||44 ||",
  "S03n246:180": "pūrvakarmakṛtaṃ sarvamathaivamapi manyase |",
  "S03n246:181": "vānarasya vadhaḥ kasmānmatkṛtaḥ parikalpyate ||45 ||",
  "S03n246:182": "iti sa mahātmā niranuyojyairhetubhistasya maunavratamivopadiśya tamucchedavādinaṃ smitapūrvakamuvāca-āyuṣmataḥ ko'yamatyādaro'smadvigarhāyāṃ yadi tattvamucchedavādaṃ manyase?",
  "S03n246:183": "lokaḥ paro yadi na kaścana kiṃ vivarjyaṃ",
  "S03n246:184": "pāpaṃ śubhaṃ prati ca kiṃ bahumānamohaḥ |",
  "S03n246:185": "svacchandaramyacarito'tra vicakṣaṇaḥ syā-",
  "S03n246:186": "devaṃ gate suhata eva ca vānaro'yam ||46 ||",
  "S03n246:187": "janavādabhayādathāśubhaṃ parivarjyaṃ śubhamārgasaṃśrayāt |",
  "S03n246:188": "svavacaḥpratilomaceṣṭitairjanavādānapi nātiyātyayam ||47 ||",
  "S03n246:189": "svakṛtāntapathāgataṃ sukhaṃ na samāpnoti ca lokaśaṅkayā |",
  "S03n246:190": "iti niṣphalavādavibhramaḥ paramo'yaṃ nanu bāliśādhamaḥ ||48 ||",
  "S03n246:191": "yadapi ca bhavānāha-",
  "S03n246:192": "dārūṇi naikavidhavarṇaguṇākṛtīni",
  "S03n246:193": "karmātmakāni na bhavanti bhavanti caiva |",
  "S03n246:194": "naṣṭāni naiva ca yathā punarudbhavanti",
  "S03n246:195": "lokastathāyamiti ko'tra ca nāma hetuḥ ||49 ||",
  "S03n246:196": "ucchedavādavātsalyaṃ syādevamapi te yadi |",
  "S03n246:197": "vigarhaṇīyaḥ kiṃ hantā vānarasya narasya vā ||50 ||",
  "S03n246:198": "iti sa mahāsattvastamucchedavādinaṃ vispaṣṭaśobhenottarakrameṇa tūṣṇīṃbhāvaparāyaṇaṃ kṛtvā taṃ kṣatravidyāvidagdhamamātyamuvāca-bhavānapyasmān kasmāditi vikutsayate yadi nyāyyamarthaśāstraparidṛṣṭaṃ vidhiṃ manyase?",
  "S03n246:199": "anuṣṭheyaṃ hi tatreṣṭamarthārthaṃ sādhvasādhu vā |",
  "S03n246:200": "athoddhṛtya kilātmānamarthairdharmaṃ kariṣyate ||51 ||",
  "S03n246:201": "atastvāṃ bravīmi-",
  "S03n246:202": "prayojanaṃ prāpya na cedavekṣyaṃ snigdheṣu bandhuṣvapi sādhuvṛttam |",
  "S03n246:203": "hate mayā carmaṇi vānare'smin kā śāstradṛṣṭe'pi naye vigarhā ||52 ||",
  "S03n246:204": "dayāviyogādatha garhaṇīyaṃ karmedṛśaṃ dūḥkhaphalaṃ ca dṛṣṭam |",
  "S03n246:205": "yatrābhyanujñātamidaṃ na tantre prapadyase kena mukhena tattvam ||53 ||",
  "S03n246:206": "iyaṃ vibhūtiśca nayasya yatra tatrānayaḥ kidṛśavibhramaḥ syāt |",
  "S03n246:207": "aho pragalbhaiḥ paribhūya lokamunnīyate śāstrapathairadharmaḥ ||54 ||",
  "S03n246:208": "adṛṣṭamevātha tavaitadiṣṭaṃ śāstre kila spaṣṭapathopadiṣṭam |",
  "S03n246:209": "śāstraprasiddhena nayena gacchan na garhaṇīyo'smi kapervadhena ||55 ||",
  "S03n246:210": "iti sa mahātmā jitaparṣatkān paricitaprāgalbhyānapi ca tānamātyān prasahyābhibhūya samāvarjitahṛdayāṃ ca sarājikāṃ parṣadamavetya teṣāṃ vānaravadhahṛllekhavinayanārthaṃ rājānamābabhāṣe-naiva ca khalvahaṃ mahārāja prāṇinaṃ vānaraṃ hatavān |",
  "S03n246:211": "nirmāṇavidhirayam |",
  "S03n246:212": "nirmitasya hi vānarasyedaṃ carma mayā gṛhītamasyaiva kathākramasya prastāvārtham |",
  "S03n246:213": "tadalaṃ māmanyathā pratigrahītum |",
  "S03n246:214": "ityuktvā tamṛddhyābhisaṃskāraṃ pratisaṃhṛtya parayā ca mātrayābhiprasāditamānasaṃ rājānaṃ saparṣatkamavetyovāca-",
  "S03n246:215": "saṃpaśyan hetutaḥ siddhiṃ svatantraḥ paralokavit |",
  "S03n246:216": "sādhupratijñaḥ saghṛṇaḥ prāṇinaṃ ko haniṣyati ||56 ||",
  "S03n246:217": "paśya mahārāja,",
  "S03n246:218": "ahetuvādī paratantradṛṣṭiranāstikaḥ kṣatranayānugo vā |",
  "S03n246:219": "kuryānna yannāma yaśolavārthaṃ tannyāyavādī kathamabhyupeyāt ||57 ||",
  "S03n246:220": "dṛṣṭirnaraśreṣṭha śubhāśubhā vā sabhāgakarmapratipattihetuḥ |",
  "S03n246:221": "dṛṣṭyanvayaṃ hi pravikalpya tattadvāgbhiḥ kriyābhiśca vidarśayanti ||58 ||",
  "S03n246:222": "saddṛṣṭirasmācca niṣevitavyā tyājyā tvasaddṛṣṭiranarthavṛṣṭiḥ |",
  "S03n246:223": "labhyaśca satsaṃśrayiṇā kramo'yamasajjanāddūracareṇa bhutvā ||59 ||",
  "S03n246:224": "asaṃyatāḥ saṃyataveṣadhāriṇaścaranti kāmaṃ bhuvi bhikṣurākṣasāḥ |",
  "S03n246:225": "vinirdahantaḥ khalu bāliśaṃ janaṃ kudṛṣṭibhirdṛṣṭiviṣā ivoragāḥ ||60 ||",
  "S03n246:226": "ahetuvādādivirūkṣavāśitaṃ śṛgālavattatra viśeṣalakṣaṇam |",
  "S03n246:227": "ato na tānarhati sevituṃ budhaścarettadarthaṃ tu parākrame sati ||61 ||",
  "S03n246:228": "loke virūḍhayaśasāpi tu naiva kāryā kāryārthamapyasadṛśena janena maitrī |",
  "S03n246:229": "hemantadurdinasamāgamadūṣito hi saubhāgyahānimupayāti niśākaro'pi ||62 ||",
  "S03n246:230": "tadvarjanād guṇavivarjayiturjanasya saṃsevanācca guṇasevanapaṇḍitasya |",
  "S03n246:231": "svāṃ kirtimujjvalaya saṃjanayan prajānāṃ doṣānurāgavilayaṃ guṇasauhṛdaṃ ca ||63 ||",
  "S03n246:232": "tvayi ca carati dharma bhūyasāyaṃ nṛlokaḥ",
  "S03n246:233": "sucaritasumukhaḥ syātsvargamārgapratiṣṭhaḥ |",
  "S03n246:234": "jagadidamanupālyaṃ caivamabhyudyamaste",
  "S03n246:235": "vinayaruciramārgaṃ dharmamasmādbhajasva ||64 ||",
  "S03n246:236": "śīlaṃ viśodhaya samarjaya dātṛkīrtiṃ",
  "S03n246:237": "maitraṃ manaḥ kuru jane svajane yathaiva |",
  "S03n246:238": "dharmeṇa pālaya mahīṃ ciramapramādā-",
  "S03n246:239": "devaṃ sameṣyasi sukhaṃ tridivaṃ yaśaśca ||65 ||",
  "S03n246:240": "kṛṣipradhānān paśupālanodyatān",
  "S03n246:241": "mahīruhān puṣpaphalānvitāniva |",
  "S03n246:242": "apālayañjānapadān balipradān",
  "S03n246:243": "nṛpo hi sarvauṣadhibhirvirudhyate ||66 ||",
  "S03n246:244": "vicitrapaṇyakrayavikrayāśrayaṃ",
  "S03n246:245": "vaṇigjanaṃ paurajanaṃ tathā nṛpaḥ |",
  "S03n246:246": "na pāti yaḥ śulkapathopakāriṇaṃ",
  "S03n246:247": "virodhamāyāti sa kośasaṃpadā ||67 ||",
  "S03n246:248": "adṛṣṭadoṣaṃ yudhi dṛṣṭavikramaṃ",
  "S03n246:249": "tathā balaṃ yaḥ prathitāsrakauśalam |",
  "S03n246:250": "vimānayed bhūpatiradhyupekṣayā",
  "S03n246:251": "dhruvaṃ viruddhaḥ sa raṇe jayaśriyā ||68 ||",
  "S03n246:252": "tathaiva śīlaśrutayogasādhuṣu prakāśamāhātmyaguṇeṣu sādhuṣu |",
  "S03n246:253": "carannavajñāmalinena vartmanā narādhipaḥ svargasukhervirudhyate ||69 ||",
  "S03n246:254": "drumadyathāmaṃ pracinoti yaḥ phalaṃ sa hanti bījaṃ na rasaṃ ca vindati |",
  "S03n246:255": "adharmyamevaṃ balimuddharannṛpaḥ kṣiṇoti deśaṃ na ca tena nandati ||70 ||",
  "S03n246:256": "yathā tu saṃpūrṇaguṇo mahoruhaḥ phalodayaṃ pākavaśātprayacchati |",
  "S03n246:257": "tathaiva deśaḥ kṣitipābhirakṣito yunakti dharmārthasukhairnarādhipam ||71 ||",
  "S03n246:258": "hitānamātyānnipuṇārthadarśinaḥ śucīni mitrāṇi janaṃ svameva ca |",
  "S03n246:259": "badhāna cetassu tadiṣṭayā girā dhanaiśca saṃmānanayopapāditaiḥ ||72 ||",
  "S03n246:260": "tasmāddharmaṃ tvaṃ puraskṛtya nityaṃ śreyaḥprāptau yuktacetāḥ prajānām |",
  "S03n246:261": "rāgadveṣonmuktayā daṇḍanītyā rakṣallokānātmano rakṣa lokān ||73 ||",
  "S03n246:262": "iti sa mahātmā taṃ rājānaṃ dṛṣṭikṛtakāpathādvivecya samavatārya ca sanmārgaṃ saparṣatkaṃ tata eva gaganatalaṃ samutpatya prāñjalinā tena janena sabahumānapraṇatena pratyarcyamānastadevāraṇyāyatanaṃ pratijagāma |",
  "S03n246:263": "tadevamasatkṛtānāmapi satpuruṣāṇāṃ pūrvopakāriṣvanukampā na śithilībhavati kṛtajñatvātkṣamāsātmyācca |",
  "S03n246:264": "iti nāsatkāramātrakeṇa pūrvakṛtaṃ vismartavyam |",
  "S03n246:265": "evaṃ sa bhagavānanabhisaṃbuddho'pi paravādānabhibhūya sattvavinayaṃ kṛtavāniti buddhavarṇe'pi vācyam |",
  "S03n246:266": "evaṃ mithyādṛṣṭirananuyogakṣamānupāśrayatvādasevyā ceti mithyādṛṣṭivigarhāyāmapyupaneyam |",
  "S03n246:267": "viparyayeṇa samyagdṛṣṭipraśaṃsāyāmiti |",
  "S03n246:268": " || iti mahābodhi-jātakaṃ trayoviṃśatitamam |"
}