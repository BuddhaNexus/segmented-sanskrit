{
    "485:0": "śālistambasūtram |",
    "485:1": "evaṃ mayā śrutam |",
    "485:2": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhamardhatrayodaśabhirbhikṣusahasraiḥ saṃbahulaiśca bodhisattvamahāsattvaiḥ |",
    "485:3": "athāyuṣmān śāriputro yena maitreyasya bodhisattvasya mahāsattvasya caṃkramaḥ,",
    "485:4": "tenopasamakramīt |",
    "485:5": "upasaṃkramya anyonyaṃ saṃmodanīyāṃ kathāṃ bahuvidhāṃ vyatisārayitvā ubhau śilātale upāviśatām ||",
    "485:6": "athāyuṣmān śāriputro maitreyaṃ bodhisattvaṃ mahāsattvametadavocat-adyātra śālistambamavalokya maitreya bhagavatā bhikṣubhyaḥ sūtramidamuktam-yo bhikṣavaḥ pratītyasamutpādaṃ paśyati,",
    "485:7": "sa dharmaṃ paśyati |",
    "485:8": "yo dharmaṃ paśyati,",
    "485:9": "sa buddhaṃ paśyati |",
    "485:10": "ityuktvā bhagavāṃstūṣṇīṃ babhūvaṃ |",
    "485:11": "atha maitreya sugatoktasūtrāntasya arthaḥ katamaḥ ?",
    "485:12": "pratītyasamutpādaḥ katamaḥ ?",
    "485:13": "dharma katamaḥ ?",
    "485:14": "buddhaḥ katamaḥ ?",
    "485:15": "kathaṃ pratītyasamutpādaṃ paśyan dharmaṃ paśyati ?",
    "485:16": "kathaṃ dharmaṃ paśyan buddhaṃ paśyati ?",
    "485:17": "evamukte maitreyo bodhisattvo mahāsattvaḥ āyuṣmantaṃ śāradvatīputrametadavocat-atra yaduktaṃ bhadanta śāriputra bhagavatā dharmasvāminā sarvajñena-yo bhikṣavaḥ pratītyasamutpādaṃ paśyati,",
    "485:18": "sa dharmaṃ paśyati |",
    "485:19": "yo dharmaṃ paśyati,",
    "485:20": "sa buddhaṃ paśyati iti,",
    "485:21": "tatra katamaḥ pratītyasamutpādo nāma ?",
    "485:22": "pratītyasamutpādo nāma yadidam-asmin sati idaṃ bhavati,",
    "485:23": "asyotpādādidamutpadyate |",
    "485:24": "yaduta avidyāpratyayāḥ saṃskārāḥ |",
    "485:25": "saṃskārapratyayaṃ vijñānam |",
    "485:26": "vijñānapratyayaṃ nāmarūpam |",
    "485:27": "nāmarūpapratyayaṃ ṣaḍāyatanam |",
    "485:28": "ṣaḍāyatanapratyayaḥ sparśaḥ |",
    "485:29": "sparśapratyayā vedanā |",
    "485:30": "vedanāpratyayā tṛṣṇā |",
    "485:31": "tṛṣṇāpratyayamupādānam |",
    "485:32": "upādānapratyayo bhavaḥ |",
    "485:33": "bhavapratyayā jāti |",
    "485:34": "jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti |",
    "485:35": "evamasya kevalasya mahato duḥkhaskandhasya samudayo bhavati |",
    "485:36": "tatra avidyānirodhāt saṃskāranirodhaḥ |",
    "485:37": "saṃskāranirodhādvijñānanirodhaḥ |",
    "485:38": "vijñānanirodhānnāmarūpanirodhaḥ |",
    "485:39": "nāmarūpanirodhāt ṣaḍāyatananirodhaḥ |",
    "485:40": "ṣaḍāyatananirodhāt sparśanirodhaḥ |",
    "485:41": "sparśanirodhāt vedanānirodhaḥ |",
    "485:42": "vedanānirodhāt tṛṣṇānirodhaḥ |",
    "485:43": "tṛṣṇānirodhādupādānanirodhaḥ |",
    "485:44": "upādānanirodhādbhavanirodhaḥ |",
    "485:45": "bhavanirodhājjātinirodhaḥ |",
    "485:46": "jātinirodhājjarāmaraṇaśokaparidevaduḥkhadaurmanasyopāyāsā nirudhyante |",
    "485:47": "evamasya kevalasya mahato duḥkhaskandhasya nirodho bhavati |",
    "485:48": "ayamucyate pratītyasamutpādo bhagavatā ||",
    "485:49": "katamo dharmaḥ ?",
    "485:50": "āryāṣṭāṅgiko mārgaḥ |",
    "485:51": "tadyathā-samyagdṛṣṭiḥ samyaksaṃkalpaḥ samyagvāk samyakkarmāntaḥ samyagājīvaḥ samyagvyāyāmaḥ samyaksmṛtiḥ samyaksamādhiḥ |",
    "485:52": "ayamukto bhagavatā āryāṣṭāṅgiko mārgaḥ phalalābhanirvāṇaikasaṃgṛhīto dharmaḥ ||",
    "485:53": "tatra katamo buddho bhagavān ?",
    "485:54": "yaḥ sarvadharmāvabodhādbuddha ucyate,",
    "485:55": "sa āryaprajñānetraḥ dharmakāyasamanvitaḥ śaikṣāśaikṣadharmānimān paśyati ||",
    "485:56": "tatra kathaṃ pratītyasamutpādaṃ paśyati ?",
    "485:57": "ihoktaṃ bhagavatā-ya imaṃ pratītyasamutpādaṃ satatasamitam,",
    "485:58": "ajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamabhayamanāhāryamavyayamavyupaśamasvabhāvaṃ paśyati,",
    "485:59": "(sa dharmaṃ paśyati) |",
    "485:60": "yastu evaṃ dharmaṃ satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambanaṃ śivamanāhāryamavyayamavyupaśamasvabhāvaṃ paśyati,",
    "485:61": "so'nuttaradharmaśarīraṃ buddhaṃ paśyati |",
    "485:62": "āryadharmābhisamaye samyagjñānopanayenaiva ||",
    "485:63": "pratītyasamutpāda iti kasmāducyate ?",
    "485:64": "sahetukaḥ sapratyayo nāhetuko nāpratyayaḥ,",
    "485:65": "tasmāt pratītyasamutpāda ityucyate |",
    "485:66": "tatra bhagavatā pratītyasamutpādalakṣaṇaṃ saṃkṣepeṇoktamidaṃpratyayatāphalam |",
    "485:67": "utpādādvā tathāgatānāmanutpādādvā sthitaiveṣā dharmāṇāṃ dharmatā yāvadyaiṣā dharmatā dharmasthititā dharmaniyāmatā pratītyasamutpādasamatā tathatā aviparītatathatā ananyatathatā bhūtatā satyatā aviparītatā aviparyayatā iti ||",
    "485:68": "atha ca punarayaṃ pratītyasamutpādo dvābhyāṃ kāraṇābhyāmutpadyate |",
    "485:69": "katamābhyāṃ dvābhyām ?",
    "485:70": "yadidaṃ hetūpanibandhataḥ pratyayopanibandhataśca |",
    "485:71": "so'pi dvividho draṣṭavyaḥ-bāhyaśca ādhyātmikaśca |",
    "485:72": "tatra bāhyasya pratītyasamutpādasya hetūpanibandhaḥ katamāḥ ?",
    "485:73": "yadidaṃ bījādaṅkuraḥ |",
    "485:74": "aṅkurātpatram |",
    "485:75": "patrātkāṇḍam |",
    "485:76": "kāṇḍānnālam |",
    "485:77": "nālādgaṇḍaḥ |",
    "485:78": "gaṇḍādgarbham |",
    "485:79": "garbhācchūkaḥ |",
    "485:80": "śūkātpuṣpam |",
    "485:81": "puṣpāt phalam |",
    "485:82": "asati bīje aṅkuro na bhavati,",
    "485:83": "yāvadasati puṣpe phalaṃ na bhavati |",
    "485:84": "sati tu bīje aṅkurasyābhinirvṛttirbhavati,",
    "485:85": "evaṃ yāvat sati puṣpe phalasyābhinirvṛttirbhavati |",
    "485:86": "tatra bījasya naivaṃ bhavati-ahamaṅkuramabhinirvartayāmīti |",
    "485:87": "aṅkurasyāpi naivaṃ bhavati-ahaṃ bījenābhinirvartita iti |",
    "485:88": "evaṃ yāvat puṣpasya naivaṃ bhavati-ahaṃ phalamabhinirvartayāmīti |",
    "485:89": "phalasyāpi naivaṃ bhavati-ahaṃ puṣpeṇābhinirvartitamiti |",
    "485:90": "atha punaḥ bīje sati aṅkurasyābhinirvṛttirbhavati prādurbhāvaḥ |",
    "485:91": "evaṃ yāvat puṣpe sati phalasyābhinirvṛttirbhavati prādurbhāvaḥ |",
    "485:92": "evaṃ bāhyasya pratītyasamutpādasya hetūpanibandho draṣṭavyaḥ ||",
    "485:93": "kathaṃ bāhyasya pratītyasamutpādasya pratyayopanibandho draṣṭavyaḥ ?",
    "485:94": "ṣaṇṇāṃ dhātūnā samudāyāt |",
    "485:95": "katameṣāṃ ṣaṇṇāṃ samavāyāt ?",
    "485:96": "yadidaṃ pṛthivyaptejovāyvākāśaṛtudhātusamavāyādbāhyasya pratītyasamutpādasya pratyayopanibandho draṣṭavyaḥ |",
    "485:97": "tatra pṛthivīdhāturbījasya saṃdhāraṇakṛtyaṃ karoti |",
    "485:98": "abdhāturbījaṃ snehayati |",
    "485:99": "tejodhāturbījaṃ paripācayati |",
    "485:100": "vāyudhāturbījamabhinirharati |",
    "485:101": "ākāśadhāturbījasyānāvaraṇakṛtyaṃ karotīti |",
    "485:102": "ṛturapi bījasya pariṇāmanākṛtyaṃ karoti |",
    "485:103": "asatsu eṣu pratyayeṣu bījādaṅkurasyābhinirvṛttirna bhavati |",
    "485:104": "yadā bāhyaśca pṛthivīdhāturavikalo bhavati,",
    "485:105": "evamaptejovāyvākāśaṛtudhātavaścāvikalā bhavanti,",
    "485:106": "tataḥ savaṣāṃ samavāyādbīje nirudhyamāne aṅkurasyābhinirvṛttirbhavati |",
    "485:107": "tatra pṛthivīdhātornaivaṃ bhavati-ahaṃ bījasya saṃdhāraṇakṛtyaṃ karomīti |",
    "485:108": "evamabdhātorapi naivaṃ bhavati-ahaṃ bījaṃ snehayāmīti |",
    "485:109": "tejodhātorapi naivaṃ bhavati-ahaṃ bījaṃ paripācayāmīti |",
    "485:110": "vāyudhātorapi naivaṃ bhavati-ahaṃ bījamabhinirharāmīti |",
    "485:111": "ākāśadhātorapi naivaṃ bhavati-ahaṃ bījasyānāvaraṇakṛtyaṃ karomīti |",
    "485:112": "ṛtorapi naivaṃ bhavati-ahaṃ bījasya pariṇāmanākṛtyaṃ karomīti |",
    "485:113": "bījasyāpi naivaṃ bhavati-ahaṃ bījaṃ (aṅkuraṃ?)",
    "485:114": "abhinirvartayāmīti |",
    "485:115": "aṅkurasyāpi naivaṃ bhavati-ahamebhiḥ pratyayairabhinirvartita iti |",
    "485:116": "atha punaḥ satsu eteṣu pratyayeṣu bīje nirudhyamāne aṅkurasyābhinirvṛttiebhavati |",
    "485:117": "evaṃ yāvat puṣpe sati phalasyābhinirvṛttirbhavati |",
    "485:118": "sa ca aṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto ( na caikakāraṇādhīno)",
    "485:119": "nāpyahetusamutpannaḥ |",
    "485:120": "atha punaḥ pṛthivyaptejovāyvākāśaṛtudhātusamavāyād bīje nirudhyamāne aṅkurasyābhinirvṛttirbhavati |",
    "485:121": "evaṃ bāhyasya pratītyasamutpādasya pratyayopanibandho draṣṭavyaḥ ||",
    "485:122": "tatra bāhyaḥ pratītyasamutpādaḥ pañcabhirākārairdraṣṭavyaḥ |",
    "485:123": "katamaiḥ pañcabhiḥ ?",
    "485:124": "na śāśvatataḥ,",
    "485:125": "nocchedataḥ,",
    "485:126": "na saṃkrāntitaḥ,",
    "485:127": "parīttahetuto vipulaphalābhinirvṛttitaḥ,",
    "485:128": "tatsadṛśānuprabandhataśca |",
    "485:129": "kathaṃ na śāśvatata iti ?",
    "485:130": "yasmādanyo'ṅkuraḥ anyadbījam |",
    "485:131": "na ca ya evāṅkuraḥ tadeva bījam |",
    "485:132": "na ca niruddhādbījādaṅkura utpadyate nāpyaniruddhāt |",
    "485:133": "bījaṃ punarnirudhyate,",
    "485:134": "tadaivāṅkuraścotpadyate |",
    "485:135": "tasmānna śāśvatataḥ |",
    "485:136": "kathaṃ nocchedataḥ ?",
    "485:137": "na ca pūrvaniruddhād bījādaṅkuro niṣpadyate |",
    "485:138": "nāpyaniruddhāt |",
    "485:139": "api ca bījaṃ ca nirudhyate,",
    "485:140": "tasminneva samaye aṅkura utpadyate tulādaṇḍonnāmāvanāmavat |",
    "485:141": "ato nocchedataḥ ||",
    "485:142": "kathaṃ na saṃkrāntitaḥ ?",
    "485:143": "visadṛśo bījādaṅkura iti |",
    "485:144": "ato na saṃkrāntitaḥ ||",
    "485:145": "kathaṃ parīttahetuto vipulaphalābhinirvṛttitaḥ ?",
    "485:146": "parīttaṃ bījamupyate,",
    "485:147": "vipulaphalamabhinirvartayatīti |",
    "485:148": "ataḥ parīttahetuto vipulaphalābhinirvṛttitaḥ ||",
    "485:149": "kathaṃ tatsadṛśānuprabandhataḥ ?",
    "485:150": "yādṛśaṃ bījamupyate,",
    "485:151": "tādṛśaṃ phalamabhinirvartayatīti |",
    "485:152": "atastatsadṛśānuprabandhataśceti ||",
    "485:153": "evaṃ bāhyaḥ pratītyasamutpādaḥ pañcabhirākārairdraṣṭavyaḥ ||",
    "485:154": "evamādhyātmiko'pi pratītyasamutpādo dvābhyāṃ kāraṇābhyāmutpadyate |",
    "485:155": "katamābhyāṃ dvābhyām ?",
    "485:156": "yadidaṃ hetūpanibandhataḥ pratyayopanibandhataśca |",
    "485:157": "tatrādhyātmikasya pratītyasamutpādasya hetūpanibandhaḥ katamaḥ ?",
    "485:158": "yadidamavidyāpratyayāḥ saṃskārāḥ,",
    "485:159": "yāvajjātipratyayaṃ jarāmaraṇamiti |",
    "485:160": "avidyā cennābhaviṣyat,",
    "485:161": "naiva saṃskārāḥ prajñāsyante |",
    "485:162": "evaṃ yāvajjātiścennābhaviṣyat,",
    "485:163": "jarāmaraṇaṃ na prajñāsyate |",
    "485:164": "atha satyāmavidyāyāṃ saṃskārāṇāmabhinirvṛttirbhavati |",
    "485:165": "evaṃ yāvajjātyāṃ sattyāṃ jarāmaraṇasyābhinirvṛttirbhavati |",
    "485:166": "tatra avidyāyā naivaṃ bhavati-ahaṃ saṃskārānabhinirvartayāmīti |",
    "485:167": "saṃskārāṇāmapi naivaṃ bhavati-vayamavidyayā abhinirvatitā iti |",
    "485:168": "evaṃ yāvajjāterapi naivaṃ bhavati-ahaṃ jarāmaraṇamabhinirvartayāmīti |",
    "485:169": "jarāmaraṇasyāpi naivaṃ bhavati-ahaṃ jātyābhinirvartitamiti |",
    "485:170": "atha ca satyāmavidyāyāṃ saṃskārāṇāmabhinirvṛttirbhavati prādurbhāvaḥ |",
    "485:171": "evaṃ yāvajjātyāṃ satyāṃ jarāmaraṇasyābhinirvṛttirbhavati prādurbhāvaḥ |",
    "485:172": "evamādhyātmikasya pratītyasamutpādasya hetūpanibandho draṣṭavyaḥ ||",
    "485:173": "kathamādhyātmikasya pratītyasamutpādasya pratyayopanibandho draṣṭavyaḥ ?",
    "485:174": "ṣaṇṇāṃ dhātūnāṃ samavāyāt |",
    "485:175": "katameṣāṃ ṣaṇṇāṃ dhātūnāṃ samavāyāt ?",
    "485:176": "yadidaṃ pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya pratyayopanibandho draṣṭavyaḥ |",
    "485:177": "tatra ādhyātmikasya pratītyasamutpādasya pṛthivīdhātuḥ katamaḥ ?",
    "485:178": "yo'yaṃ kāyasya saṃśleṣataḥ kaṭhinabhāvamabhinirvartayati,",
    "485:179": "ayamucyate pṛthivīdhātuḥ |",
    "485:180": "yaḥ kāyasya anuparigrahakṛtyaṃ karoti,",
    "485:181": "ayamucyate'bdhātuḥ |",
    "485:182": "yaṃ kāyasya aśitapītabhakṣitaṃ paripācayati,",
    "485:183": "ayamucyate tejodhātuḥ |",
    "485:184": "yaṃ kāyasya āśvāsapraśvāsakṛtyaṃ karoti,",
    "485:185": "ayamucyate vāyudhātuḥ |",
    "485:186": "yaṃ kāyasyāntaḥśauṣiryamabhinirvartayati,",
    "485:187": "ayamucyate ākāśadhātuḥ |",
    "485:188": "ya kāyasya nāmarūpāṅkuramabhinirvartayati,",
    "485:189": "naḍakalāpayogena,",
    "485:190": "pañcavijñānakāyasaṃyuktaṃ sāsravaṃ ca manovijñānam,",
    "485:191": "ayamucyate vijñānadhātuḥ |",
    "485:192": "tatra asatāmeṣāṃ pratyayānāṃ kāyasyotpattirnaṃ bhavati |",
    "485:193": "yadā ādhyātmikaḥ pṛthivīdhāturavikalo bhavati,",
    "485:194": "evamaptejovāyvākāśavijñānadhātavaśca avikalā bhavanti,",
    "485:195": "tataḥ sarveṣāṃ samavāyāt kāyasyābhinirvṛttirbhavati |",
    "485:196": "tatra pṛthivīdhātornaivaṃ bhavati-ahaṃ kāyasya saṃśleṣataḥ kaṭhinabhāvamabhinirvartayāmīti |",
    "485:197": "abdhātornaivaṃ bhavati-ahaṃ kāyasya anuparigrahakṛtyaṃ karomīti |",
    "485:198": "tejodhātorapi naivaṃ bhavati-ahaṃ kāyasya aśitapītabhakṣitaṃ paripācayāmīti |",
    "485:199": "vāyudhātornaivaṃ bhavati-ahaṃ kāyasya āśvāsapraśvāsakṛtyaṃ karomīti |",
    "485:200": "ākāśadhātornaivaṃ bhavati-ahaṃ kāyasyāntaḥśauṣiryamabhinirvartayāmīti |",
    "485:201": "vijñānadhātornaivaṃ bhavati-ahaṃ kāyasya nāmarūpamabhinirvartayāmīti |",
    "485:202": "kāyasyāpi naivaṃ bhavati-ahamebhiḥ pratyayairjanita iti |",
    "485:203": "atha ca satsu eṣu pratyayeṣu kāyasyotpattirbhavati ||",
    "485:204": "tatra pṛthivīdhāturnātmā na sattvo na jīvo na jantuḥ na manajo na mānavo na strī na pumān na napuṃsakaṃ na cāhaṃ na mama na cānyasya kasyacit |",
    "485:205": "evamabdhātustejodhāturvāyudhāturākāśadhāturvijñānadhātuḥ nātmā na sattvo na jīvo na jantuḥ na manujo na mānavo na strī na pumān na napuṃsakaṃ na cāhaṃ na mama na cānyasya kasyacit ||",
    "485:206": "tatra avidyā katamā ?",
    "485:207": "yā eṣāmeva ṣaṇṇāṃ dhātūnāmekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā sukhasaṃjñā ātmasaṃjñā sattvajīvajantupoṣapuruṣapudgalasaṃjñā manujamānavasaṃjñā ahaṃkāramamakārasaṃjñā,",
    "485:208": "evamādi vividhamajñānam |",
    "485:209": "iyamucyate avidyeti |",
    "485:210": "evamavidyāyāṃ satyāṃ viṣayeṣu rāgadveṣamohāḥ pravartante |",
    "485:211": "tatra ye rāgadveṣamohā viṣayeṣu,",
    "485:212": "amī (avidyāpratyayāḥ)",
    "485:213": "saṃskārā ityucyante |",
    "485:214": "vastuprativijñaptirvijñānam |",
    "485:215": "vijñānasahabhuvaścatvāraḥ skandhā arūpiṇaḥ upādānākhyāḥ tannāma |",
    "485:216": "rūpaṃ catvāri mahābhūtāni tāni copādāya rūpam |",
    "485:217": "tacca nāma tacca rūpamaikadhyamabhisaṃkṣipya tannāmarūpam |",
    "485:218": "nāmarūpasaṃniśritāni indriyāṇi ṣaḍāyatanam |",
    "485:219": "trayāṇāṃ dharmāṇāṃ saṃnipātaḥ sparśaḥ |",
    "485:220": "sparśānubhavo vedanā |",
    "485:221": "vedanādhyavasānaṃ tṛṣṇā |",
    "485:222": "tṛṣṇāvaipulyamupādānam |",
    "485:223": "upādānanirjātaṃ punarbhavajanakaṃ karma bhavaḥ |",
    "485:224": "bhavahetukaḥ skandhaprādurbhāvo jātiḥ |",
    "485:225": "jātasya skandhaparipāko jarā |",
    "485:226": "jīrṇasya skandhasya vināśo maraṇam |",
    "485:227": "mriyamāṇasya saṃmūḍhasya sābhiṣvaṅgasya antaḥparidāhaḥ śokaḥ |",
    "485:228": "śokotthamālapanaṃ paridevaḥ |",
    "485:229": "pañcavijñānakāyasaṃyuktamasātamanubhavanaṃ duḥkham |",
    "485:230": "manasikārasaṃyuktaṃ mānasaṃ duḥkhaṃ daurmanasyam |",
    "485:231": "ye cāpi anye evamādayaḥ kleśāḥ,",
    "485:232": "te upāyāsā iti ||",
    "485:233": "tatra mahāndhakārārthena avidyā |",
    "485:234": "abhisaṃskārārthena saṃskārāḥ |",
    "485:235": "vijñāpanārthena vijñānam |",
    "485:236": "anyonyopastambhanārthena nāmarūpam |",
    "485:237": "āyadvārārthena ṣaḍāyatanam |",
    "485:238": "sparśanārthena sparśaḥ |",
    "485:239": "anubhavanārthena vedanā |",
    "485:240": "paritarṣaṇārthena tṛṣṇā |",
    "485:241": "upādānarthena upādānam |",
    "485:242": "punarbhavajananārthena bhavaḥ |",
    "485:243": "skandhaprādurbhāvārthena jātiḥ |",
    "485:244": "skandhaparipākārthena jarā |",
    "485:245": "vināśārthena maraṇam |",
    "485:246": "śocanārthena śokaḥ |",
    "485:247": "vacanaparidevanārthena paridevaḥ |",
    "485:248": "kāyasaṃpīḍanārthena duḥkham |",
    "485:249": "cittasaṃpīḍanārthena daurmanasyam |",
    "485:250": "upakleśārthena upāyāsāḥ ||",
    "485:251": "punaraparam-tattve'pratipattirmithyāpratipattirajñānamavidyā |",
    "485:252": "evamavidyāyāṃ satyāṃ trividhāḥ saṃskārā abhinirvartante-puṇyopagā apuṇyopagā āneñjyopagāḥ |",
    "485:253": "tatra puṇyopagānāṃ saṃskārāṇāṃ puṇyopagameva vijñānaṃ bhavati |",
    "485:254": "apuṇyopagānāṃ saṃskārāṇāmapuṇyopagameva vijñānaṃ bhavati |",
    "485:255": "āneñjyopagānāṃ saṃskārāṇāmāneñjyopagameva vijñānaṃ bhavati |",
    "485:256": "idamucyate saṃskārapratyayaṃ vijñānamiti |",
    "485:257": "vijñānasahabhuvaścatvāro'rūpiṇaḥ skandhā nāmarūpam |",
    "485:258": "tadvijñānapratyayaṃ nāmarūpamucyate |",
    "485:259": "nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante |",
    "485:260": "tannāmarūpapratyayaṃ ṣaḍāyatanamityucyate |",
    "485:261": "ṣaḍbhyaścāyatanebhyaḥ ṣaṭ sparśakāyāḥ pravartante |",
    "485:262": "ayaṃ ṣaḍāyatanapratyayaḥ sparśa ityucyate |",
    "485:263": "yajjātīyaḥ sparśo bhavati,",
    "485:264": "tajjātīyā vedanā pravartate |",
    "485:265": "iyamucyate sparśapratyayā vedaneti |",
    "485:266": "yastāṃ vedanāṃ viśeṣeṇāsvādayati abhinandati adhyavasyati adhyavasāya tiṣṭhati,",
    "485:267": "sā vedanāpratyayā tṛṣṇetyucyate |",
    "485:268": "āsvādanābhinandanādhyavasānādhyavasāyasthānādātmapriyarūpasātarūpairviyogo mā bhūditi nityamaparityāgāya yaivaṃ prārthanā,",
    "485:269": "idamucyate tṛṣṇāpratyayamupādānam |",
    "485:270": "evaṃ prārthayamānaḥ punarbhavajanakaṃ karma samutthāpayati kāyena vācā manasā ca,",
    "485:271": "sa upādānapratyayo bhava ityucyate |",
    "485:272": "tatkarmanirjātānāṃ pañcaskandhānāmabhinirvṛttiryā,",
    "485:273": "sā bhavapratyayā jātirityucyate |",
    "485:274": "jātyābhinirvṛttānāṃ skandhānāmupacayanaparipākādvināśo bhavati,",
    "485:275": "tadidaṃ jātipratyayaṃ jarāmaraṇamityucyate ||",
    "485:276": "evamayaṃ dvādaśāṅgaḥ pratītyasamutpādaḥ anyonyahetukaḥ anyonyapratyayaḥ |",
    "485:277": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo'nādikālapravṛtto'nucchinno'pravartate nadīsrotavat ||",
    "485:278": "yadyayaṃ dvādaśāṅgaḥ pratītyasamutpādo'nyonyahetuko'nyonyapratyayaḥ,",
    "485:279": "na nityo nānityo na saṃskṛto nāsaṃskṛto nāhetuko nāpratyayo na vedayitā na kṣayadharmo na vināśadharmo na nirodhadharmo'nādikālapravṛtto'nucchinno'nupravartate nadīsrotavat,",
    "485:280": "atha ca imānyasya dvādaśāṅgasya pratītyasamutpādasya catvāri aṅgāni saṃghātakriyāyai hetutvena pravartante |",
    "485:281": "katamāni catvāri ?",
    "485:282": "yaduta avidyā tṛṣṇā karma vijñānaṃ ca |",
    "485:283": "tatra vijñānaṃ bījasvabhāvatvena hetuḥ |",
    "485:284": "karma kṣetrasvabhāvena hetuḥ |",
    "485:285": "avidyā tṛṣṇā ca kleśasvabhāvatvena hetuḥ |",
    "485:286": "tatra karmakleśā vijñānabījaṃ janayanti |",
    "485:287": "tatra karma vijñānabījasya kṣetrakāryaṃ karoti |",
    "485:288": "tṛṣṇā vijñānabījaṃ snehayati |",
    "485:289": "avidyā vijñānabījamavakirati |",
    "485:290": "asatāmeṣāṃ pratyayānāṃ vijñānabījasyābhinirvṛttirna bhavati |",
    "485:291": "tatra karmaṇo naivaṃ bhavati-ahaṃ vijñānabījasya kṣetrakāryaṃ karomīti |",
    "485:292": "tṛṣṇāyā api naivaṃ bhavati-ahaṃ vijñānabījaṃ snehayāmīti |",
    "485:293": "avidyāyā api naivaṃ bhavati-ahaṃ vijñānabījamavakirāmīti |",
    "485:294": "vijñānabījasyāpi naivaṃ bhavati-ahamebhiḥ pratyayairjanitamiti |",
    "485:295": "atha ca vijñānabījaṃ karmakṣetrapratiṣṭhitaṃ tṛṣṇāsnehābhiṣyanditamavidyayā svavakīrṇaṃ virohati |",
    "485:296": "tatratatra upapattyāyatanapratisaṃdhau mātuḥkukṣau nāmarūpāṅkuramabhinirvartayati |",
    "485:297": "sa ca nāmarūpāṅkuro na svayaṃkṛto na parakṛto nobhayakṛto neśvarakṛto na kālapariṇāmito na prakṛtisaṃbhūto na caikakāraṇādhīno nāpyahetusamutpannaḥ |",
    "485:298": "atha ca mātāpitṛsaṃyogadṛtusamavāyādanyeṣāṃ ca pratyayānāṃ samavāyāt tatra tatra āsvādaviddhaṃ vijñānabījamupapattyāyatanapratisaṃghau mātuḥ kukṣau nāmarūpāṅkuramabhinirvartayati,",
    "485:299": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt |",
    "485:300": "tadyathā-pañcabhiḥ kāraṇaiḥ cakṣurvijñānamutpadyate |",
    "485:301": "katamaiḥ pañcabhiḥ ?",
    "485:302": "yaduta cakṣuḥ pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam |",
    "485:303": "tatra cakṣurvijñānasya cakṣurāśrayakṛtyaṃ karoti |",
    "485:304": "rūpaṃ cakṣurvijñānasya ālambanakṛtyaṃ karoti |",
    "485:305": "ālokaḥ avabhāsakṛtyaṃ karoti |",
    "485:306": "ākāśamanāvaraṇakṛtyaṃ karoti |",
    "485:307": "tajjamanasikāraḥ samanvāhārakṛtyaṃ karoti |",
    "485:308": "asatāmeṣāṃ pratyayānāṃ cakṣurvijñānaṃ notpadyate |",
    "485:309": "yadā tu cakṣurādhyātmikamāyatanamavikalaṃ bhavati,",
    "485:310": "evaṃ rūpālokākāśatajjamanasikārāśca avikalā bhavanti,",
    "485:311": "tataḥ sarveṣāṃ samavāyāccakṣurvijñānamutpadyate |",
    "485:312": "tatra cakṣuṣo naivaṃ bhavati-ahaṃ cakṣurvijñānasyāśrayakṛtyaṃ karomīti |",
    "485:313": "rūpasyāpi naivaṃ bhavati-ahaṃ cakṣurvijñānasya ālambanakṛtyaṃ karomīti |",
    "485:314": "ālokasyāpi naivaṃ bhavati-ahaṃ cakṣurvijñānasya avabhāsakṛtyaṃ karomīti |",
    "485:315": "ākāśasyāpi naivaṃ bhavati-ahaṃ cakṣurvijñānasya anāvaraṇakṛtyaṃ karomīti |",
    "485:316": "tajjamanasikārasyāpi naivaṃ bhavati-ahaṃ cakṣurvijñānasya samanvāhārakṛtyaṃ karomīti |",
    "485:317": "cakṣurvijñānasyāpi naivaṃ bhavati-ahamebhiḥ pratyayairjanitamiti |",
    "485:318": "atha ca punaḥ satsu eṣu pratyayeṣu cakṣurvijñānasyotpattirbhavati |",
    "485:319": "evaṃ śeṣāṇāmindriyāṇāṃ yathāyogaṃ yojyam ||",
    "485:320": "tatra na kaściddharmo'smāllokāt paralokaṃ saṃkrāmati |",
    "485:321": "asti ca karmaphalaprativijñaptiḥ,",
    "485:322": "hetupratyayānāmavaikalyāt |",
    "485:323": "tadyathā supariśuddhe ādarśamaṇḍale mukhapratibimbakaṃ dṛśyate |",
    "485:324": "na ca tatra ādarśamaṇḍale mukhaṃ saṃkrāmati |",
    "485:325": "asti ca mukhaprativijñaptiḥ,",
    "485:326": "hetupratyayānāmavaikalyāt |",
    "485:327": "evamasmāllokāt na kaścit cyutaḥ,",
    "485:328": "nāpyanyatropapannaḥ |",
    "485:329": "asti ca karmaphalaprativijñaptiḥ,",
    "485:330": "hetupratyayānāmavaikalyāt |",
    "485:331": "tadyathā candramaṇḍalaṃ catvāriṃśadyojanaśatamūrdhvaṃ vrajati |",
    "485:332": "atha ca punaḥ parītte'bhyudakabhājane candrasya pratibimbaṃ dṛśyate |",
    "485:333": "na ca candramaṇḍalaṃ tasmātsthānāccyutam,",
    "485:334": "parītte udakasya bhājane saṃkrāntaṃ bhavati|",
    "485:335": "asti ca candramaṇḍalaprativijñaptiḥ,",
    "485:336": "hetupratyayānāmavaikalyāt |",
    "485:337": "evamasmāllokānna kaścit cyutaḥ,",
    "485:338": "nāpyanyatropapannaḥ |",
    "485:339": "asti ca karmaphalaprativijñaptiḥ,",
    "485:340": "hetupratyayānāmavaikalyāt ||",
    "485:341": "tadyathā agnirupādānapratyaye sati jvalati,",
    "485:342": "upādānavaikalyānna jvalati,",
    "485:343": "evameva karmakleśajanitaṃ vijñānabījaṃ tatra tatra upapattyāyatanapratisaṃghau mātuḥ kukṣau nāmarūpāṅkuramabhinirvartayati,",
    "485:344": "asvāmikeṣu dharmeṣu amameṣu aparigraheṣu ākāśasameṣu māyālakṣaṇasvabhāveṣu hetupratyayānāmavaikalyāt |",
    "485:345": "evaṃ ādhyātmikasya pratītyasamutpādasya pratyayopanibandho draṣṭavyaḥ ||",
    "485:346": "tatra ādhyātmikaḥ pratītyasamutpādaḥ pañcabhirākārairdraṣṭavyaḥ |",
    "485:347": "katamaiḥ pañcabhiḥ ?",
    "485:348": "na śāśvatataḥ,",
    "485:349": "nocchedataḥ,",
    "485:350": "na saṃkrāntitaḥ,",
    "485:351": "parīttahetuto vipulaphalābhinirvṛttataḥ,",
    "485:352": "tatsadṛśānuprabandhataśceti |",
    "485:353": "kathaṃ na śāśvatataḥ ?",
    "485:354": "yasmādanye māraṇāntikāḥ skandhāḥ,",
    "485:355": "anye aupapattyaṃśikāḥ skandhāḥ,",
    "485:356": "na tu ya evaṃ māraṇāntikāḥ skandhāḥ,",
    "485:357": "ta eva aupapattyaṃśikāḥ |",
    "485:358": "api tu māraṇāntikāḥ skandhā nirudhyante,",
    "485:359": "tasminneva ca samaye aupapattyaṃśikāḥ skandhāḥ prādurbhavanti |",
    "485:360": "ato na śāśvatataḥ ||",
    "485:361": "kathaṃ nocchedataḥ?",
    "485:362": "na ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti,",
    "485:363": "nāpyaniruddheṣu |",
    "485:364": "api tu māraṇāntikāḥ skandhā nirudhyante,",
    "485:365": "tasminneva ca samaye aupapattyaṃśikāḥ skandhāḥ prādurbhavanti tulādaṇḍonnāmāvanāmavat |",
    "485:366": "ato nocchedataḥ ||",
    "485:367": "kathaṃ na saṃkrāntitaḥ ?",
    "485:368": "visadṛśāḥ sattvanikāyāḥ sabhāgāyāṃ jātyāṃ jātimabhinirvartayanti |",
    "485:369": "ato na saṃkrāntitaḥ |",
    "485:370": "kathaṃ parīttahetuto vipulaphalābhinirvṛttitaḥ ?",
    "485:371": "parīttaṃ karma kriyate,",
    "485:372": "vipulaḥ phalavipāko'nubhūyate |",
    "485:373": "ataḥ parīttahetuto vipulaphalābhinirvṛttitaḥ ||",
    "485:374": "kathaṃ tatsadṛśānuprabandhataḥ ?",
    "485:375": "yathāvedanīyaṃ karma kriyate,",
    "485:376": "tathāvedanīyo vipāko'nubhūyate |",
    "485:377": "atastatsadṛśānuprabandhataśca ||",
    "485:378": "evamādhyātmikaḥ pratītyasamutpādaḥ pañcabhirākārairdraṣṭavyaḥ ||",
    "485:379": "yaḥ kaścid bhadanta śāriputra imaṃ pratītyasamutpādaṃ bhagavatā samyakpraṇītamevaṃ yathābhūtaṃ samyakprajñayā satatasamitamajīvaṃ nirjīvaṃ yathāvadaviparītamajātamabhūtamakṛtamasaṃskṛtamapratighamanālambaṃ śivamabhayamanāhāryamavyayamavyupaśamasvabhāvaṃ paśyati,",
    "485:380": "asataḥ tucchataḥ riktataḥ asārataḥ rogataḥ gaṇḍataḥ śalyataḥ aghataḥ anityataḥ duḥkhataḥ śūnyataḥ anātmataḥ samanupaśyati,",
    "485:381": "na sa pūrvāntaṃ pratisarati-kiṃ nvahamabhūvamatīte'dhvani,",
    "485:382": "kathaṃ nvahamabhūvamatīte'dhvani iti |",
    "485:383": "aparāntaṃ vā na punaḥ pratisarati-kiṃ nvahaṃ bhaviṣyāmyanāgate'dhvani,",
    "485:384": "āhosvinna bhaviṣyāmyanāgate'dhvani,",
    "485:385": "ko nu bhaviṣyāmyanāgate'dhvani,",
    "485:386": "kathaṃ nu bhaviṣyāmyanāgate'dhvani iti |",
    "485:387": "pratyutpannaṃ vā punarnaṃ pratisarati-kiṃ nvidam,",
    "485:388": "kathaṃ nvidam,",
    "485:389": "ke santaḥ ke bhaviṣyāmaḥ,",
    "485:390": "ime sattvāḥ kuta āgatāḥ,",
    "485:391": "itaścyutāḥ kutra gamiṣyantīti |",
    "485:392": "yāni ekeṣāṃ śramaṇabrāhmaṇānāṃ pṛthag loke dṛṣṭigatāni bhaviṣyanti,",
    "485:393": "tadyathā-ātmavādapratisaṃyuktāni sattvavādapratisaṃyuktāni jīvavādapratisaṃyuktāni pudgalavādapratisaṃyuktāni kautukamaṅgalavādapratisaṃyuktāni unmiñjitāni nimiñjitāni ca,",
    "485:394": "tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi ||",
    "485:395": "yo bhadanta śāriputra evaṃvidhadharmakṣāntisamanvitaḥ pratītyasamutpādaṃ samyagavagacchati,",
    "485:396": "tasya tathāgato'rhan samyaksaṃbuddho vidyācaraṇasaṃpannaḥ sugato lokavit puruṣadamyasārathiranattaraḥ śāstā devamanuṣyāṇāṃ buddho bhagavān samyaksaṃbodhiṃ vyākaroti-samyaksaṃbuddho buddho bhaviṣyasīti |",
    "485:397": "maitreyeṇa bodhisattvena mahāsattvena evamuktam ||",
    "485:398": "atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ |",
    "485:399": "prakrāntāste ca bhikṣavaḥ ||",
    "485:400": "āryaśālistambaṃ nāma mahāyānasūtraṃ saṃpūrṇam ||"
}