{
    "1390:0": "triṃśikāvijñaptikārikāḥ",
    "1390:1": "|ṃamaḥ sarvabuddhabodhisattvebhyaḥ||",
    "1390:2": "ātmadharmopacāro hi vividho yaḥ pravartate|",
    "1390:3": "vijñānapariṇāme'sau pariṇāmaḥ sa ca tridhā||1||",
    "1390:4": "vipāko mananākhyaśca vijñaptirviṣayasya ca|",
    "1390:5": "tatrālayākhyaṃ vijñānaṃ vipākaḥ sarvabījakam||2||",
    "1390:6": "asaṃviditakopādisthānavijñaptikaṃ ca tat|",
    "1390:7": "sadā sparśamanaskāravitsaṃjñācetanānvitam||3||",
    "1390:8": "upekṣā vedanā tatrānivṛtāvyākṛtaṃ ca tat|",
    "1390:9": "tathā sparśādayastacca vartate srotasaughavat||4||",
    "1390:10": "tasya vyāvṛttirarhattve tadāśritya pravartate|",
    "1390:11": "tadālambaṃ manonāma vijñānaṃ mananātmakam||5||",
    "1390:12": "kleśaiścaturbhiḥ sahitaṃ nivṛtāvyākṛtaiḥ sadā|",
    "1390:13": "ātmadṛṣṭyātmamohātmamānātmasnehasaṃjñitaiḥ||6||",
    "1390:14": "yatrajastanmayairanyaiḥ sparśādyaiścārhato na tat|",
    "1390:15": "na nirodhasamāpattau mārge lokottare na ca||7||",
    "1390:16": "dvitīyaḥ pariṇāmo'yaṃ tṛtīyaḥ ṣaḍvidhasya yā|",
    "1390:17": "viṣayasyopalabdhiḥ sā kuśalākuśalādvayā||8||",
    "1390:18": "sarvatragairviniyataiḥ kuśalaiścaitasairasau|",
    "1390:19": "samprayuktā tathā kleśairupakleśaistrivedanā||9||",
    "1390:20": "ādyāḥ sparśādayaśchandādhimokṣasmṛtayaḥ saha|",
    "1390:21": "samādhidhībhyāṃ niyatāḥ śraddātha hrīrapatrapā||10||",
    "1390:22": "alobhāditrayaṃ vīryaṃ praśrabdhiḥ sāpramādikā|",
    "1390:23": "ahiṃsā kuśalāḥ kleśā rāgapratighamūḍhayaḥ||11||",
    "1390:24": "mānadṛgvicikitsāśca krodhopanahane punaḥ|",
    "1390:25": "mrakṣaḥ pradāśa īrṣyātha mātsaryaṃ saha māyayā||12||",
    "1390:26": "śāṭhyaṃ mado'vihiṃsā hrīratrapā styānamuddhavaḥ|",
    "1390:27": "āśraddhyamatha kausīdyaṃ pramādo muṣitā smṛtiḥ||13||",
    "1390:28": "vikṣepo'samprajanyaṃ ca kaukṛtyaṃ middhameva ca|",
    "1390:29": "vitarkaśca vicāraścetyupakleśā dvaye dvidhā||14||",
    "1390:30": "pañcānāṃ mūlavijñāne yathāpratyayamudbhavaḥ|",
    "1390:31": "vijñānānāṃ saha na vā taraṅgāṇāṃ yathā jale||15||",
    "1390:32": "manovijñānasaṃbhūtiḥ sarvadāsaṃjñikādṛte|",
    "1390:33": "samāpattidvayānmiddhānmūrcchanādapyacittakāt||16||",
    "1390:34": "vijñānapariṇāmo'yaṃ vikalpo yad vikalpyate|",
    "1390:35": "tena tannāsti tenedaṃ sarvaṃ vijñaptimātrakam||17||",
    "1390:36": "sarvabījaṃ hi vijñānaṃ pariṇāmastathā tathā|",
    "1390:37": "yātyanyo'nyavaśād yena vikalpaḥ sa sa jāyate||18||",
    "1390:38": "karmaṇo vāsanā grāhadvayavāsanayā saha|",
    "1390:39": "kṣīṇe pūrvavipāke'nyad vipākaṃ janayanti tat||19||",
    "1390:40": "yena yena vikalpena yad yad vastu vikalpyate|",
    "1390:41": "parikalpita evāsau svabhāvo na sa vidyate||20||",
    "1390:42": "paratantrasvabhāvastu vikalpaḥ pratyayodbhavaḥ|",
    "1390:43": "niṣpannastasya pūrveṇa sadā rahitatā tu yā||21||",
    "1390:44": "ata eva sa naivānyo nānanyaḥ paratantrataḥ|",
    "1390:45": "anityatādivad vācyo nādṛṣṭe'smin sa dṛśyate||22||",
    "1390:46": "trividhasya svabhāvasya trividhāṃ niḥsvabhāvatām|",
    "1390:47": "sandhāya sarvadharmāṇāṃ deśitā niḥsvabhāvatā||23||",
    "1390:48": "prathamo lakṣaṇenaiva niḥsvabhāvo'paraḥ punaḥ|",
    "1390:49": "na svayaṃbhāva etasyetyaparā niḥsvabhāvatā||24||",
    "1390:50": "dharmāṇāṃ paramārthaśca sa yatastathatā'pi saḥ|",
    "1390:51": "sarvakālaṃ tathābhāvāt saiva vijñaptimātratā||25||",
    "1390:52": "yāvad vijñaptimātratve vijñānaṃ nāvatiṣṭhati|",
    "1390:53": "grāhadvayasyānuśayastāvanna vinivartate||26||",
    "1390:54": "vijñaptimātramevedamityapi hyupalambhataḥ|",
    "1390:55": "sthāpayannagrataḥ kiñcit tanmātre nāvatiṣṭhate||27||",
    "1390:56": "yadālambanaṃ jñānaṃ naivopalabhate tadā|",
    "1390:57": "sthitaṃ vijñānamātratve grāhyābhāve tadagrahāt||28||",
    "1390:58": "acitto'nupalambho'sau jñānaṃ lokottaraṃ ca tat|",
    "1390:59": "āśrayasya parāvṛttirdvidhā dauṣṭhulyahānitaḥ||29||",
    "1390:60": "sa evānāsravo dhāturacintyaḥ kuśalo dhruvaḥ|",
    "1390:61": "sukho vimuktikāyo'sau dharmākhyo'yaṃ mahāmuneḥ||30||",
    "1390:62": "||triṃśikāvijñaptikārikāḥ samāptāḥ||",
    "1390:63": "|kṛtiriyamācāryavasubandhoḥ||"
}