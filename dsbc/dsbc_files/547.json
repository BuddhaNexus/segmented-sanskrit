{
    "547:0": "|| vyāghrīparivartaḥ ||",
    "547:1": "punaraparaṃ kuladevate parahitārthāyātmaparityāgamapi bodhisattvabhūtena bhavitavyam |",
    "547:2": "tatkathamidam |",
    "547:3": "divi bhuvi ca visṛtavipulavimalavividhaguṇaśatakiraṇo'pratihatajñānadarśanabalaparākramo bhagavānbhikṣuśatasahasraparivṛtaḥ pañcavidhacakṣuprāptaḥ prañcāleṣu janapadeṣu janapadacārikāṃ caramāṇo'nyatameva vanakhaṇḍamanuprāpto babhūva |",
    "547:4": "sa tatra dadarśa haritamṛdunīlaśādvalatalavividhakusumapratimaṇḍitaṃ pṛthivīpradeśaṃ dṛṣṭvā ca bhagavānāyuṣmantamānandamāmantrayati sma |",
    "547:5": "ruciro'yamānanda ! pṛthivīpradeśaḥ |",
    "547:6": "asmiṃścāsmikasthānaniṣṭhā saṃjñāyate |",
    "547:7": "etarhi tathāgatasyāsanaṃ prajñāpaya |",
    "547:8": "tatasyena bhagavata ājñayāsanaṃ prajñaptam |",
    "547:9": "prajñapya ca bhagavantametadavocat |",
    "547:10": "prajñaptamāsanaṃ bhagavanniṣīda jṣṭheṣṭha śreṣṭha nṛṇāṃ varada variṣṭha mokṣavaha paramāmṛtakathāṃ visṛja nṛṇāṃ hitāya bhagavannidhanaviprayuktaṃ |",
    "547:11": "atha bhagavāṃstasminnāsane niṣadya bhikṣūnāmantrayate sma |",
    "547:12": "icchatha yūyaṃ bhikṣavo duṣkarakārikāṇāṃ bodhisattvānāṃ śarīrāṇi draṣṭum ||",
    "547:13": "evamukte bhikṣavo bhagavantametadavocan |",
    "547:14": "ayamṛṣivarakālaprāpta",
    "547:15": "sattvārthasāramadvayanīratasya draṣṭum |",
    "547:16": "asmābhirasthīṇyaparimita",
    "547:17": "guṇaśritasya tatsādhu ghāṭaya || 1 ||",
    "547:18": "atha bhagavānsahasrāracakracaraṇavilikhitatalena sthūlitanavakamalakomalena pāṇinā dharaṇītalaṃ jaghāna vyāhatamātreṇa ṣaḍvikāraṃ pṛthivī cacāla |",
    "547:19": "maṇikena karajātavikṛtaṃ ca stūpaṃ tato'bhyujjagāma |",
    "547:20": "atha bhagavānāyuṣmantamānandamāmantrayate sma |",
    "547:21": "vighāṭayānandemaṃ stūpam |",
    "547:22": "athāyuṣmānānando bhagavate pratikṣutya stūpaṃ vighaṭayāmāsa |",
    "547:23": "sa tatra dadarśa kanakavisṛtamuktāsaṃchāditaṃ hiraṇyamayaṃ samudrakam |",
    "547:24": "dṛṣṭvā ca bhagavantametadavocat |",
    "547:25": "hiraṇyamayaṃ bhagavansamudrakaḥ samuddhṛtaḥ |",
    "547:26": "bhagavānuvāca |",
    "547:27": "saptaite samudrakānsarva uddhāṭanīyāḥ |",
    "547:28": "tadoddhāṭayāmāsa |",
    "547:29": "sa tatra dadarśa himakumudasadṛśānyasthīni |",
    "547:30": "dṛṣṭvā ca bhagavantametadavocat |",
    "547:31": "bhagavannasthīnyupalakṣyante |",
    "547:32": "bhagavānāha |",
    "547:33": "ānīyatāmānanda mahāpuruṣasyāsthīni ||",
    "547:34": "athāyuṣmānānandastānyasthīnyādāya bhagavate buddhāyopanāmayāmāsa |",
    "547:35": "bhagavāṃścāsthīni gṛhītvā saṃghasya purataḥ saṃsthāpyovāca |",
    "547:36": "imānyasthīni mahāpravaraguṇāmuktasya samantadamadhyānakṣāntipravaradṛḍhotsāhayaśaḥsaṃskṛto bhūyaḥ satatasamitaṃ bodhau matimato dṛḍhotsāhino dhṛtimataḥ sadādānaniratasya |",
    "547:37": "tato bhagavānbhikṣūnāmantrayāmāsa |",
    "547:38": "vadanta bhikṣavo bodhisattvaśarīrāṇi śīlaguṇavāsitāni paramadurlabhadarśanāni puṇyakṣetrabhūtāni |",
    "547:39": "tataste bhikṣavaḥ kṛtakarapuṭā āvarjitamanasastāni śarīrāṇi mūrdhnā vandante sma ||",
    "547:40": "athāyuṣmānānandaḥ kṛtakarapuṭo bhagavantametadavocat |",
    "547:41": "bhagavānatītānāgatapratyutpannasarvalokābhyudbhataḥ sarvasattvairnamaskṛtaḥ tatkathaṃ tathāgata evaitānyasthīni namasyate |",
    "547:42": "atha bhagavānāyuṣmantamānandametadavocat |",
    "547:43": "vandanīyānīmānyasthīnyānanda |",
    "547:44": "tatkasya hetoḥ |",
    "547:45": "ebhirānandāsthibhirmayaivaṃ kṣipramanuttarā samyaksaṃbodhirabhisaṃbuddheti |",
    "547:46": "bhūtapūrvamānandātīte'dhvanyanekadhanadhānyavāhanabalopapanno'pratihatabalaparākramo mahāratho nāma rājābhūt |",
    "547:47": "tasya devakumārasadṛśāstrayaḥ putrā babhūvaḥ |",
    "547:48": "mahāpraṇādo mahādevo mahāsattvāśceti |",
    "547:49": "atha rājā krīḍanārthamudyānamabhiniṣkramate sma |",
    "547:50": "te ca kumārāstasyodyānasya guṇānurādhitayā kusumalolayā cetastato'nuvicaramānā mahādvādaśavanagulmaṃ praviviśuḥ |",
    "547:51": "teṣu prasṛteṣu kumāropasthāyakā anyonyaprasṛtā babhūvuḥ |",
    "547:52": "rājakumārotsṛṣṭā udyānamahatyāmalakṣitāyāṃ taṃ dvādaśavanagulmaṃ praviviśuḥ |",
    "547:53": "atha mahāpraṇādo bhrātṛdvayamuvāca |",
    "547:54": "bhīrme hṛdayamāviśate |",
    "547:55": "āgacchata mā vayaṃ śvāpade vināśamāpadyema |",
    "547:56": "mahādeva uvāca |",
    "547:57": "na me bhayamastyapi tviṣṭajanaviyogāddhi me hṛdaye pravartate |",
    "547:58": "mahāsattva uvāca ||",
    "547:59": "na ca mama bhayamihāsti nāpi śoko",
    "547:60": "vanavare munijanasaṃstute vivikte |",
    "547:61": "paramasuvipulamahārthatā lābhā",
    "547:62": "hṛdayamidaṃ mama saṃprapuṣpati ca || 2 ||",
    "547:63": "atha te rājakumārāstad dvādaśavanagulmavivaraṃ cañcūryamāṇā ekāṃ vyāghrīṃ dadṛśuḥ saptāhaprasutāṃ pañcasutaparivṛtāṃ kṣuttṛṣaparikarṣitāṃ paramadurbalaśarīrāṃ dṛṣṭā mahāpraṇādo'bravīt |",
    "547:64": "bho kaṣṭamiyaṃ tapasvinī ṣaḍahaprasutā vā saptāhaprasutā vā bhaviṣyati |",
    "547:65": "idānīṃ bhojanamalabhamānā svasutāni bhakṣayiṣyati jighatsayā vā kālaṃ kariṣyati |",
    "547:66": "mahāsattva uvāca |",
    "547:67": "kimasyāstapasvinyā bhojanam |",
    "547:68": "mahāpraṇāda uvāca |",
    "547:69": "māṃsoṣṇāni rūdhirāṇi rasasaṃkāśaṃ bhavedyadiha |",
    "547:70": "etadbhojanamuktaṃ vyāghratarakṣvṛkṣasiṃhānām || 3 ||",
    "547:71": "mahādeva uvāca |",
    "547:72": "ihaiṣā tapasvīnī kṣuttuṣaparītaśarīrā alaṃ prāṇāvaśeṣā paramadurbalā na śakyamanyasthāne bhojanamanveṣṭum |",
    "547:73": "ko'syāḥ prāṇaparirakṣaṇārthamātmaparityāgaṃ kuryāditi |",
    "547:74": "mahāpraṇāda uvāca |",
    "547:75": "bho duṣkara ātmaparityāgaḥ |",
    "547:76": "mahāsattva uvāca |",
    "547:77": "asmadvidhān duṣkara śarīra",
    "547:78": "abhiyuktānāṃ eṣa nayaḥ |",
    "547:79": "anyeṣāṃ parahitābhiyuktānāṃ",
    "547:80": "satpuruṣāṇa na duṣkaraḥ || 4 ||",
    "547:81": "api ca |",
    "547:82": "kṛpākaruṇamamavatāriya",
    "547:83": "sattvo divi ceha labhyate saḥ |",
    "547:84": "svadeha śataśa iha kṛtva",
    "547:85": "muditamanāḥ parajīvaśarīre || 5 ||",
    "547:86": "atha te rājakumārāḥ paramasaṃdīptā eṣā vyāghrīti drutamanimiṣimanunirīkṣantaḥ pracaṅkramustato mahāsattvasyaitadabhūt |",
    "547:87": "ayamidānīmātmaparityāgasya kālaḥ | kutaḥ -",
    "547:88": "suciramapi ṛto'yaṃ pūtikāyo mahāhaiḥ",
    "547:89": "śayanavasanānnairbhojanairvāhanaiśca |",
    "547:90": "śtanayakṛtadharmābhaidanāntairanantaṃ",
    "547:91": "na vijahati anupūrvaṃ svasvabhāvaṃ kṛtaghnuḥ || 6 ||",
    "547:92": "api ca |",
    "547:93": "nāstī tasyopajīvyaṃ sarvatu",
    "547:94": "madhye bhutatvāttaṃ niyojya |",
    "547:95": "tasmai jarāmaraṇasya samudra-",
    "547:96": "uttaraṇapotabhūtu bhavissam || 7 ||",
    "547:97": "api ca |",
    "547:98": "tyaktvāhaṃ puṇḍrabhūtaṃ",
    "547:99": "bhavaśatabharitaṃ viṣṭāntaḥ pūrṇam |",
    "547:100": "niḥsāraphenakalpaṃ kṛmiśata-",
    "547:101": "bharitaṃ kāryakṛtyaṃ tanu hi || 8 ||",
    "547:102": "niḥśoka nirvikāraṃ",
    "547:103": "nirupadhimamalaṃ dhyānaprajñādiguṇaiḥ |",
    "547:104": "saṃpūrṇaṃ dharmakāya guṇaśata -",
    "547:105": "bharitaṃ prāpsyeva suśuddham || 9 ||",
    "547:106": "sa khalvevaṃ kṛtavyavasāyaḥ paramakaruṇoparigatahṛdayaḥ tayorvikṣepaṃ cakāra |",
    "547:107": "gacchetāṃ tāvadbhavantau svakāryeṇāhaṃ dvādaśavanagulmaṃ pravekṣyāmīti ||",
    "547:108": "atha sa mahāsattvo rājakumāraḥ tasmādupavanātpratinivṛtya vyāghryā ālayamupagamya vanalatāyāṃ prāvaraṇamṛtsṛjya praṇidhānaṃ cakāra |",
    "547:109": "eṣo'haṃ jagato hitārthamanuttarāṃ bodhiṃ vibudhya śivāṃ kāruṇyātpradadāmi niścalamatirdehaṃ parairdustyajam |",
    "547:110": "tanme bodhiranāmayā yā jinasutairabhyarcitā nirjvalā trailikyaṃ bhavasāgarātpratibhayāduttārayeyānmām |",
    "547:111": "ityatha vyāghryā abhimukhaṃ mahāsattvaḥ prapatitaḥ |",
    "547:112": "tato vyāghrī maitrīvato bodhisattvasya na kiñciccakre |",
    "547:113": "tato bodhisattvo durbalāvarto'yamathetyutthāya śastraṃ paryeṣate sma |",
    "547:114": "kṛpāmatirna kvacicchastramalabhat |",
    "547:115": "so'tibalāṃ varṣaśatikāṃ vaṃśalatāṃ gṛhītvā tayā svabālamutkṣepya vyāghrīsamīpe papāta |",
    "547:116": "prapatitamātre ca bodhisattve bhūmiriyaṃ pracaravihīneva nauḥ salilamadhye gatā ṣaḍvikāraṃ pracacāla |",
    "547:117": "rāhugrasta iva dinakarakiraṇo na babhrāje |",
    "547:118": "divyagandhacūrṇasaṃniśritaṃ ca kusumavarṣaṃ papāta |",
    "547:119": "athānyatarā vismayā varjitamanasā devatā bodhisattvaṃ tuṣṭāva ||",
    "547:120": "yathā kāruṇyaṃ te visṛtamiha sattveṣu sumate",
    "547:121": "yathā vai taddehaṃ tyajasi naravīra pramuditaḥ |",
    "547:122": "śivaṃ śreṣṭhaṃ sthānaṃ jananamaraṇārthe virahitaṃ",
    "547:123": "nirāyāsaṃ śāntaṃ tvamiha na cirātprāpsyasi śubham || 10 ||",
    "547:124": "atha khalu sā vyāghrī rudhiramrakṣitaśarīraṃ bodhisattvamavekṣya muhūrtamātreṇa nirmāṃsarudhiramasthyavaśeṣaṃ cakāra ||",
    "547:125": "atha mahāpraṇādastaṃ bhūmikampamanuniśamya mahādevametadavocat ||",
    "547:126": "pracalita sasamudrā sāgarā",
    "547:127": "vasumatidaśadikṣū suptaraśmiśca sūryaḥ |",
    "547:128": "patati kusumavarṣaṃ vyākulaṃ vā mano me",
    "547:129": "svatanuriha visṛṣṭaḥ sāṃprataṃ bhrātṛṇā me || 11 ||",
    "547:130": "mahādeva uvāca |",
    "547:131": "yathā ca so karuṇavaco hyavocata",
    "547:132": "samīkṣya tāṃ svatanāyabhakṣaṇodyatāṃ |",
    "547:133": "kṣudhānvitāṃ vyaśanaśataiḥ samanvitāṃ",
    "547:134": "sudurbalā matiriha saṃśayā tu me || 12 ||",
    "547:135": "atha tau rājakumārau paramaśokābhibhūtau vāṣpapariplutākṣau tamenaṃ panthānaṃ pratinivṛtya gacchantau vyāghrīsamīpamevābhijagmatuḥ |",
    "547:136": "taṃ dadṛśtuḥ śataṃ vaṃśalatāsamāyuktaṃ prāvaraṇaṃ kṛṣṇavikṛṣṇāni cāsthīni rudhirakardamāni |",
    "547:137": "nānādigvidikṣu keśānvistīrṇāndṛṣṭvā ca samūrcchannau bhūmau nipetatuḥ |",
    "547:138": "sacirātsaṃjñāmupalabhyotthāyocceyabāhū ārtasvaraṃ mumucatuḥ |",
    "547:139": "aho priyabhrātṛka pārthivāyaṃ",
    "547:140": "tathā jananī sutavatsalā yā",
    "547:141": "pṛcchiṣyate sā jananī tṛtīyaḥ",
    "547:142": "kva vā yuvābhyāṃ kamalāyatekṣṇaḥ || 13 ||",
    "547:143": "aho hi asmākamihaiva śobhitaṃ",
    "547:144": "nanū pradeśe maraṇaṃ na jīvitam |",
    "547:145": "kathaṃ mahāsattvavivarjitā vayaṃ",
    "547:146": "dāsyāmahe darśanamambatātayoḥ ||14 ||",
    "547:147": "atha tau rājakumārau bahuvividhakaruṇaṃ vilāpya pracakramatuḥ |",
    "547:148": "tatra kumārasyopasthāyakā diśi vidiśi pradhāvantaḥ kumārānveṣaṇāḥ parasparaṃ dṛṣṭvā ca papracchuḥ kva kumāraḥ kva kumāra iti |",
    "547:149": "tasmiṃśca samaye devī śayanatalagatā priyaviprayogasūcakaṃ svapnaṃ dadarśa |",
    "547:150": "tadyathā stanau chidyamānau dantotpātanaṃ ca kriyamāṇaṃ trayaḥ kapotaśāvakāḥ pratilambhamānāste bhītā eva śyenenācchidyamānāḥ |",
    "547:151": "atha devī bhūmikāmpādutrastahṛdayā sahasā prativibudhya cintāparā babhūva ||",
    "547:152": "kimeṣā bhūtadhātrī jalanidhivasanā kampati bhṛśaṃ",
    "547:153": "sūryaḥ śūlī na raśmirmama ca kica bhūbhajaṃ vayati vā |",
    "547:154": "duḥkhaṃ kurvati me gātraṃ calati ca nayanaṃ svastanaṃ chidyatī ca |",
    "547:155": "svasti me syātsutānāṃ vanavivaramidaṃ krīḍanārthaṃ gatānām || 15 ||",
    "547:156": "athaivaṃ cintayantyāśceṭī ca saṃtrastahṛdayā praviśya devyā nivedayāmāsa |",
    "547:157": "devi kumāraparicārakāḥ kumāramanveṣante naṣṭaḥ śrūyate |",
    "547:158": "tatra putrahataśravaṇācca devī saṃkampitāhṛdayā vāṣpākulanayanavadanā rājānamabhigamyovāca |",
    "547:159": "deva naṣṭo me priyasutaḥ śrūyate |",
    "547:160": "rājāpi saṃkampitahṛdayaḥ paramasaṃtrāsamāpede |",
    "547:161": "hā kaṣṭaṃ viyukto'smi priyasutena |",
    "547:162": "atha rājā devīmāśvāsayāmāsa |",
    "547:163": "mā bhīrdevi putrārthaṃ vayaṃ kumārānveṣaṇopalabhantaḥ |",
    "547:164": "tatra pravṛtte kumārānveṣaṇābhidrute janakāya athācirādeva rājā dadarśa dūrata evāgacchantau rājakumārau |",
    "547:165": "dṛṣṭvā rājābravīt |",
    "547:166": "etāvālabhantau kumārau na tu sarve |",
    "547:167": "hā kaṣṭaṃ sutaviyogo nāma |",
    "547:168": "na bhavati nirupalambhe na prītirevaṃ narāṇāṃ",
    "547:169": "bhavati sutaviyogādyādṛśaṃ daurmanasyam |",
    "547:170": "nanu varasukhinaste yena puṃsābhiyogā",
    "547:171": "maraṇamupagatā vā ye na jīvanti putrāḥ || 16 ||",
    "547:172": "atha devī paramaśokābhibhūtā marmahanteva kalabhī ārtasvaramuvāca ||",
    "547:173": "yadi tanayāstrayasya bhṛtyavargā",
    "547:174": "vanavare kusumākule praviṣṭāḥ |",
    "547:175": "kva sa hṛdayasamo samastṛtīyaḥ",
    "547:176": "sutamanayāpadavaiti kanīyasametat|| 17 ||",
    "547:177": "tayorāgatayo rājā putrāvetatparyapṛcchatotsukaḥ kumārau paripṛcchati sma |",
    "547:178": "kva dārakaḥ kanīyasa iti |",
    "547:179": "tataḥ śokārtāvaśrudrutanayanau pariśuṣkatālvoṣṭhadaśanavadanau na kiñcidūcatuḥ || devyuvāca ||",
    "547:180": "kathayatāṃ laghu vimuhyati smṛtiśca",
    "547:181": "paramabhṛśaṃ paripīḍyate ca dehaḥ |",
    "547:182": "kva sa mama putrastṛtīya hṛdayaṃ",
    "547:183": "idaṃ sphuṭitaṃ tu saṃmūrcchati vā || 18 ||",
    "547:184": "atha tau kumārau vistareṇa taṃ vṛttāntaṃ nivedayāmāsa |",
    "547:185": "sahaśravaṇena rājā devī parijanāśca mohamupagatāḥ |",
    "547:186": "mohapratyāgatāśca karuṇārtasvaraṃ rodamānāstaṃ deśamabhijagmuḥ |",
    "547:187": "atha rājā devī ca taṇyasthīnyapagatarudhiramāṃsāni vāyunā diśo vidiśaśca keśavikīrṇā dṛṣṭvā cāhara iva drumo bhūmau nipatitau |",
    "547:188": "tataḥ purohitaḥ suciraṃ tāmavasthāṃ dṛṣṭvā salilamalayacandanapaṅkai rājño devyāśca śarīraṃ prahlādayāmāsa |",
    "547:189": "atha sucirātsaṃjñāmupalabhya rājotthāya karuṇakaruṇaṃ vilalāpa ||",
    "547:190": "hā kaṣṭaṃ putra kva manorasa darśanīya",
    "547:191": "mṛtyorvaśaṃ śīghramupagatāsi |",
    "547:192": "mṛtyoḥ praśmameva hi cāgato",
    "547:193": "vinā te paraṃ mama bhaviṣyati duḥkhamanyat || 19 ||",
    "547:194": "devī ca mohātyāgatā prakīrṇakeśī bāhubhyāmurastāḍayantī sthānyāṃ pluta iva matsyā dharaṇyāstale parivartamānā mahiṣīva naṣṭavatsā kalabhīva naṣṭaśāvakā karuṇakaruṇaṃ roditi ||",
    "547:195": "hā kānta priyasuta kena vrajase bhagno",
    "547:196": "'yaṃ padmo dharaṇītale hi vikīrṇaḥ |",
    "547:197": "śatruṇā mama bhuvi kena nāśaṃ gato'dya",
    "547:198": "putro me nayanamanoharacandraḥ",
    "547:199": "hā kiṃ śarīramiha adya na yāti bhagnaṃ",
    "547:200": "paśyāmi haṃ sutavaraṃ nihataṃ pṛthivyām || 20 ||",
    "547:201": "saṃvyaktaṃ hṛdayamayo mamaitaṃ",
    "547:202": "dhigvyasanaṃ avekṣya no cedbhedayate |",
    "547:203": "hā caitatpāpakaṃ svapnaphalaṃ",
    "547:204": "yacchinnāvimāvadya kenacidasinā |",
    "547:205": "svapnāntare dvau stanau daṃṣṭrotpāṭya",
    "547:206": "me priyasuto nāśaṃ gataḥ śīghramataḥ || 21 ||",
    "547:207": "sa śyenenāpahṛto",
    "547:208": "yathaiva iha me labdhaiḥ kapotaistribhiḥ |",
    "547:209": "so me'dya tribhirātmajaiḥ",
    "547:210": "parivṛta eko hato mṛtyunā || 22||",
    "547:211": "atha rājā devī ca bahuvidhaṃ karuṇakaruṇaṃ paridevatastayoḥ sarvabharaṇānyavamucya mahatā janakāyena sārdhaṃ putrasya",
    "547:212": "śarīrapūjāṃ kṛtvā tasminpṛthivīpradeśe suvarṇamayacaityeṣu nyastāni tāni śarīrāṇi ||",
    "547:213": "syātte khalu punarānandānyaḥ sa tena kālena tena samayena mahāsattvo nāma rājakumāro'bhūt |",
    "547:214": "naivaṃ draṣṭavyam |",
    "547:215": "tatkasya hetoḥ |",
    "547:216": "ahaṃ sa tena kālena tena samayena mahāsattvo nāma rājakumāro'bhūt |",
    "547:217": "tadāpi mayānanda rājadveṣamohāparimuktena narakādibhyaśca duḥkhebhyaḥ kṛpayā jagadanugṛhītam |",
    "547:218": "kiṃ khalu punaridānīṃ sarvadoṣāpagatena samyaksaṃbuddheneti |",
    "547:219": "evaṃ hyekaikasya sattvasyārthe kalpaṃ samudeyaṃ narakeṣu jātiṃ saṃsārādvimocayeyam |",
    "547:220": "khalu sattvasāraiśca jagatparigṛhītaṃ duṣkaramanekavidhavicitramiti ||",
    "547:221": "atha bhagavāṃstasyāṃ velāyāmimā gāthā abhāṣata ||",
    "547:222": "bahūni kalpāni mayātmā tyaktaḥ",
    "547:223": "paryeṣayetā imamagrabodhim |",
    "547:224": "yathāsi rājā yatha rājaputram",
    "547:225": "tathaiva tyaktā maya ātmabhāvāḥ || 23 ||",
    "547:226": "anusmarami purimāsu jātiṣu",
    "547:227": "mahāratho nāma babhūva rājā |",
    "547:228": "tasyāpi putrau mahātyāgavanto",
    "547:229": "nāmnā mahāsattva varo babhūva || 24 ||",
    "547:230": "dvau tasya āsīdatha bhrātarau ca",
    "547:231": "nāmnā mahādeva mahāpraṇādaḥ |",
    "547:232": "vanakhaṇḍa gatvā va samānagotrai-",
    "547:233": "stairdṛṣṭa vyāghrī kṣudhayābhibhūtā || 25 ||",
    "547:234": "tasyāgrasattvasya kṛpābhijātā",
    "547:235": "yannūna haṃ ātma tyajeya māṃsam |",
    "547:236": "eṣā hi vyāghrī kṣudhatarṣapīḍitā",
    "547:237": "khādīya etāni svakātmajāni || 26 ||",
    "547:238": "patitaścāsīttadā sa",
    "547:239": "mahārathasuto mahāsattvaḥ |",
    "547:240": "dṛṣṭvā ca vyāghrīṃ",
    "547:241": "kṣudhārtāṃ vyāghrasutamokṣārtham || 27 ||",
    "547:242": "karuṇāmaye patite'tra kampita saśaila dharaṇī",
    "547:243": "vidruta pakṣisaṃgha vividhāni |",
    "547:244": "saṃtrasto mṛgasaṃghastadākula -",
    "547:245": "saṃsthito'bhūlloko'yam || 28 ||",
    "547:246": "dvau tasya bhrātarau ca",
    "547:247": "mahāpraṇādastathā mahādevaḥ |",
    "547:248": "na labhete mahāsattvaṃ dṛṣṭvā",
    "547:249": "tatra mahāvanakhaṇḍe'smin || 29 ||",
    "547:250": "atiśokaśalyahṛdayā",
    "547:251": "vicaranti vanāntare visaṃjñāśca |",
    "547:252": "paryeṣanti bhrātaramaścumukhāni",
    "547:253": "vicaranti vanamadhye || 30 ||",
    "547:254": "ubhau tau rājakumārau",
    "547:255": "mahāpraṇādastathā mahādevaḥ |",
    "547:256": "tatropasaṃkramitva yatra vyāghrī",
    "547:257": "sudurbalā śayitā vyāghrīsutā || 31 ||",
    "547:258": "dṛṣṭvā rudhiraliptāṅgāni",
    "547:259": "keśāsthicarmamātraṃ dharaṇyām |",
    "547:260": "avakīrṇa patitāni yatkiñcinmātraṃ",
    "547:261": "tasya patitaṃ dharaṇīyaṃ paśyanti || 32 ||",
    "547:262": "ubhau tau nṛpasutau saṃmūrcchitau hi",
    "547:263": "tatra patanti dharaṇīyam |",
    "547:264": "naṣṭamanāḥ sarvapāṇḍu rajoliptagātrāḥ",
    "547:265": "smṛtīndriyavihīnamūḍhacittāśca | 33 ||",
    "547:266": "teṣāṃ co pārṣadyāḥ",
    "547:267": "karuṇasvararodamānaśokārttāḥ |",
    "547:268": "siñcanti te jalenotthito -",
    "547:269": "rdhvabahavaśca kradantaḥ || 34 ||",
    "547:270": "tasminpatitamātreṇa sāntarjane",
    "547:271": "vipriyāgramahiṣī ca |",
    "547:272": "paśyati pañcastrīśatebhī",
    "547:273": "rājakulāntargatā sukhapraviṣṭakāyā || 35 ||",
    "547:274": "tābhyāṃ stanābhyāṃ",
    "547:275": "kṣīrapramuktaṃ prastravantya vegaiḥ |",
    "547:276": "sarvāṅgamasyā hi",
    "547:277": "sūcībhiriva bhidyamānāpi || 36 ||",
    "547:278": "atiśokaghūrṇahṛdayā",
    "547:279": "putraviyogārttaśokaśaraviddhā |",
    "547:280": "upasaṃkramitva nṛpatiṃ",
    "547:281": "sudīnamanasā atiśokasaṃtaptā |",
    "547:282": "karuṇasvaraṃ rodamāna",
    "547:283": "rājño'tha mahārathasyaivāvocat || 37 ||",
    "547:284": "śṛṇu mama nṛpate narendra",
    "547:285": "śokāgninā mama dahyate śarīram |",
    "547:286": "ubhābhyāṃ stanamukhābhyāṃ",
    "547:287": "kṣīrapramuktamacireṇa || 38 ||",
    "547:288": "sūcībhirivāṅgamaṅgaṃ pīḍyanti",
    "547:289": "sma tāni mama hṛdayaṃ ca |",
    "547:290": "yathā nimittaṃ yādṛśa na bhūya",
    "547:291": "paśyāmi darśanaṃ priyasutāna || 39 ||",
    "547:292": "putrāṇāṃ me vijāna dadāhi",
    "547:293": "mama jīvitaṃ kṣemaṃ kuruṣva |",
    "547:294": "svapno mayā dṛṣṭastrayo",
    "547:295": "mama kapotasutāni",
    "547:296": "yo'sya tṛtīyamahaṃ",
    "547:297": "kapotasutaṃ priyamanā || 40 ||",
    "547:298": "śyenastatra praviṣṭaḥ śyenenāpahṛtaṃ",
    "547:299": "kapotakaṃ ca svapnāntare ca |",
    "547:300": "mama īdṛśa śokaṃ",
    "547:301": "praviṣṭiṃ hṛdaye'smin || 41 ||",
    "547:302": "atidāhaśokacintā",
    "547:303": "maraṇaṃ mama bhaviṣyati na cireṇa |",
    "547:304": "putrāṇa me vijāna",
    "547:305": "dadasva mama jīvitaṃ bhavānsvakāruṇyam || 42 ||",
    "547:306": "evamuktvāgramahiṣī saṃmūrcchati patati tatra dharaṇīye",
    "547:307": "smṛtīya parihīnā vinaṣṭacittā visaṃjñamanā |",
    "547:308": "sarvāntaḥpuraṇāśca karuṇasvaraṃ",
    "547:309": "rodamānāḥ krandantaḥ || 43 ||",
    "547:310": "dṛṣṭvā tāmagramahiṣīṃ",
    "547:311": "saṃmūrcchitapatitāṃ ca tatra dharaṇīye |",
    "547:312": "samanantaraśokārttaḥ",
    "547:313": "putraviyogaḥ sāmātyo rājendraḥ |",
    "547:314": "amātyāśca prayuktā jijñāsārthaṃ",
    "547:315": "gatāḥ kumārāṇām || 44 ||",
    "547:316": "sarvanagarāntarjanā",
    "547:317": "nānāśastragṛhītotthitāḥ |",
    "547:318": "tathā āgatāścāśrumukhā rodamānāḥ",
    "547:319": "pṛcchinti patheṣu taṃ mahāsattvam || 45 ||",
    "547:320": "kiṃ jīvito vāṃ kva gataḥ",
    "547:321": "sāṃprataṃ mahāsattvaḥ kiṃ drakṣyāmyahamadya |",
    "547:322": "manāpaṃ sattvadarśana priyamanāpaṃ",
    "547:323": "na cireṇa vinaṣṭaśramam || 46 ||",
    "547:324": "saśokavadanaḥ prayāti viṣaye",
    "547:325": "'smindāruṇanirdanākaraḥ |",
    "547:326": "anantāyāsasaṃkaṭāni ghoṣaḥ",
    "547:327": "rājā mahārathotthāya rodamānaḥ || 47 ||",
    "547:328": "śokārttaḥ siñcati saliladhāraiḥ",
    "547:329": "agramahiṣīṃ ca dharaṇīye patantīṃ |",
    "547:330": "siñcati udakena yāvatsmṛtiṃ labhyate",
    "547:331": "utthāya pṛcchiraṃ dīnamānasā || 48 ||",
    "547:332": "kiṃ mama putrā hi mṛtā jīvanti",
    "547:333": "rājā mahārathaścāgramahiṣīṃ ca |",
    "547:334": "evamevāvoca diśi vidiśāsu",
    "547:335": "amātyā pārṣadyā jijñāsārthaṃ gatāḥ || 49 ||",
    "547:336": "kumārāṇāṃ mā tvamatidīnamānasā",
    "547:337": "bhavā hīnāyāsa śokahṛdayā |",
    "547:338": "evaṃ mahārathaśca kṣamāpayitvā",
    "547:339": "tadāgramahiṣīṃ ca kampo niṣkrame || 50 ||",
    "547:340": "rājakulato'thāśrumukho rodamānaḥ",
    "547:341": "śokārttaḥ amātyagaṇaparivṛttaḥ |",
    "547:342": "sudīnamanasātha dīnacakṣuśca",
    "547:343": "niṣkramya nagarapurato jijñāsārthāya || 51 ||",
    "547:344": "rājā putrāṇāṃ bahuprāṇinaḥ",
    "547:345": "aśrumukho rodamāno dhāvati |",
    "547:346": "nirgataṃ dṛṣṭvā rājānaṃ pṛṣṭhataḥ",
    "547:347": "samanubuddho'tha samanantaraniṣkrāntaḥ || 52 ||",
    "547:348": "rājā sa mahārathaḥ samanantarā-",
    "547:349": "tpriyaputradarśanārthaṃ prekṣati |",
    "547:350": "diśatāṃ sugaulanayano",
    "547:351": "dṛṣṭvānyataraṃ puruṣaṃ muṇḍitaśīrṣaṃ ca || 53 ||",
    "547:352": "rudhirāliptāṅga pāṃśulaśarīraṃ",
    "547:353": "aśrumukhaṃ rodamānaṃ gacchantam |",
    "547:354": "dāruṇaśokārttaḥ mahārathasya",
    "547:355": "hṛdayastho'śrumukho rodamānaḥ || 54 ||",
    "547:356": "sthita ūrdhvabāhuśca krandantaḥ",
    "547:357": "athānyatamo'mātyastvarāgatya |",
    "547:358": "śīghrabhārādupasaṃkramya nṛpate",
    "547:359": "rājño mahārathasya āvaciṃsu || 55 ||",
    "547:360": "mā śokacittastvaṃ bhava nṛpate",
    "547:361": "tiṣṭhanti te putrāḥ priyamanāpāḥ |",
    "547:362": "na cireṇāgamya iha tavāntike",
    "547:363": "drakṣyasi tvaṃ putravaraṃ manāpam || 56 ||",
    "547:364": "muhūrtamātramabhigamya - - rājño",
    "547:365": "dvitīyo'mātya āgatastataḥ |",
    "547:366": "rajo'vakīrṇo malavastraprāvṛtaḥ",
    "547:367": "sāśrumukho rājānamidamabravīd || 57 ||",
    "547:368": "dvai ca te putrai mahānṛpendra",
    "547:369": "tiṣṭhataḥ śokānalasaṃpradīptau |",
    "547:370": "ekastavo putravaro na dṛśyeta nṛpa",
    "547:371": "grasto mahāsattva anityatayā || 58 ||",
    "547:372": "dṛṣṭvā ca vyāghrīmaciraprasutāṃ",
    "547:373": "svīyāñca putrānupabhoktukāmām |",
    "547:374": "teṣāṃ mahāsattva varakumāro",
    "547:375": "mahānta kāruṇya balaṃ janetvā || 59 ||",
    "547:376": "bodhau ca kṛtvā praṇidhimudārāṃ",
    "547:377": "sarvāṃśca sattvāniha bodhayiṣye |",
    "547:378": "taṃ bodhiṃ gambhīramudāramiṣṭvā",
    "547:379": "anāgate'dhvani ahaṃ spṛśeyam || 60 ||",
    "547:380": "patito mahāsattvo giri taṭatu",
    "547:381": "so'gre sthito vyāghryaḥ kṣudhābhibhūtāyāḥ |",
    "547:382": "muhūrta nirmāsakṛtaḥ sa aṅgaṃ ca",
    "547:383": "asthāvaśeṣaṃ kṛtaḥ rājaputraḥ || 61 ||",
    "547:384": "evaṃ ca śrutvā sa vacaḥ sudhāreṃ",
    "547:385": "saṃmūrcchito rāja mahārathaśca |",
    "547:386": "patitaśca dharaṇīya vinaṣṭacittaḥ",
    "547:387": "śokāgninā prajvalitaḥ sudāruṇā || 62 ||",
    "547:388": "āmātyapārṣadya karuṇāsvararodamānā",
    "547:389": "śokārta siñcantite jalena |",
    "547:390": "sarve sthitā ūrdhvabāhuśca sa kandamānāḥ",
    "547:391": "tṛtīyo'mātyo nṛpamabravīt || 63 ||",
    "547:392": "dṛṣṭau mayādya ubhau kumārau",
    "547:393": "samucchatau tatra mahāvane'smin |",
    "547:394": "patitau dharaṇyāṃ ca vinaṣṭacittau",
    "547:395": "asmābhirudakena ca siñcitāni || 64 ||",
    "547:396": "yāvatsmṛtiṃ labhyate punaḥ sthitau hi",
    "547:397": "ādīpta paśyanti diśaścatastraḥ |",
    "547:398": "muhūrta tiṣṭhanti patanti bhūmau",
    "547:399": "kāruṇasvareṇa paridevayanti || 65 ||",
    "547:400": "tā ūrdhvabāhu satataṃ sthihanti",
    "547:401": "varṇamudīrantayorbhrātarasya",
    "547:402": "sa caiva rājā hṛdi dīnacittaḥ",
    "547:403": "putraviyogātsuvikṣiptacittaḥ || 66 ||",
    "547:404": "śokapraviddhaḥ paridevayitvā",
    "547:405": "evaṃ hi rājā paridevayanti |",
    "547:406": "ekaśca me putra priyamanāpaḥ",
    "547:407": "grasta kaniṣṭho vanarākṣasena || 67 ||",
    "547:408": "mā me imau anya ca dvau hi putra",
    "547:409": "śokāgninā jīvitasaṃkṣayaṃ vrajet |",
    "547:410": "yannūna haṃ śīghra vrajeya tatra",
    "547:411": "paśyeya putrau priyadarśanau tau || 68 ||",
    "547:412": "śīghreṇa yānena ca rājadhānīṃ",
    "547:413": "praveśayedrājakulānta śīghram |",
    "547:414": "mā eṣā māturhi janetu kāmaṃ",
    "547:415": "śokāgninā taddhṛdaya sphaṭe tat || 69 ||",
    "547:416": "putrau ca dṛṣṭvā labhate praśāntiṃ",
    "547:417": "na jīvitenālabhate viyogam |",
    "547:418": "rājāpi cāmātyagaṇena sārdhaṃ",
    "547:419": "dvipābhirūḍho gata tatra darśitu || 70 ||",
    "547:420": "dṛṣṭvā ca putrau bhrātṛnāmāhvānau",
    "547:421": "karuṇāsvaraṃ krandatau āttamānā |",
    "547:422": "rājā hi tatputradvayaṃ gṛhītvā",
    "547:423": "prarodamānopi puraṃ vrajitvā |",
    "547:424": "sā śīghraśīghraṃ tvaramāna svaputrāṃ",
    "547:425": "devīṃ adarśetsutaputrakāmām | 71 ||",
    "547:426": "ahaṃ ca sa śākyamunistathāgataḥ",
    "547:427": "pūrvaṃ mahāsattvavaro babhūva ||",
    "547:428": "putraśca rājño hi mahārathasya",
    "547:429": "yenaiva vyāghrī sukhitā kṛtāsīt || 72 ||",
    "547:430": "śuddhodano hi varapārthivendro",
    "547:431": "mahāratho nāma babhūva rājā |",
    "547:432": "mahiṣī ca āsīdvaramāyadevī",
    "547:433": "mahāpraṇādastatha maitriyo'bhūt || 73 ||",
    "547:434": "mahādevī āsīdatha rājaputro",
    "547:435": "mañjuśrīrabhūdvīrakumārabhūtaḥ |",
    "547:436": "vyāghrī abhūttatra mahāprajāpatī",
    "547:437": "vyāghrīsutā pañcaka amī hi bhikṣavaḥ || 74 ||",
    "547:438": "atha mahārājā mahādevī va bahuvidhakaruṇāparidevanaṃ kṛtvā bharaṇānyevamucya mahato janakāyena sārdhaṃ putrasya śarīrapūjāṃ kṛtvāsminpradeśe tasya mahāsattvasyeme śarīrā pratiṣṭhāpitā ayaṃ saptaratnayamastūpaḥ |",
    "547:439": "tatra devena mahāsattvenāsyai vyāghryā ātmabhāvaṃ parityaktam |",
    "547:440": "evaṃ rūpaṃ ca praṇidhānaṃ karuṇayā kṛtam |",
    "547:441": "imaṃ mayā śarīrasya parideśanā'nāgate'dhvani gaṇanāsamatikrāntaiḥ kalpaiḥ sarvasattvānāṃ buddhakāyaṃ ca kāritā |",
    "547:442": "asmindeśane nirdiśyamāna aprameyāṇāṃ sattvānāṃ sadevamānuṣikāyāḥ prajāyāḥ anuttarāyāṃ samyaksaṃbodhau cittamutpāditam |",
    "547:443": "ayaṃ ca heturayaṃ ca pratyayaḥ |",
    "547:444": "asya stūpasyeha nidarśanatāyāḥ |",
    "547:445": "sa ca stūpo buddhādhiṣṭhānena tatraivāntardhānamanuprāpta iti ||",
    "547:446": "iti śrīsuvarṇaprabhāsottamasūtrendrarāje vyāghrīparivarto",
    "547:447": "nāmonaviṃśatitamaḥ ||"
}