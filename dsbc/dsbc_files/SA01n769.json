{
  "SA01n769:0": "ṣaṣṭhaṃ kośasthānam",
  "SA01n769:1": "om namo buddhāya ||",
  "SA01n769:2": "kleśaprahāṇāmākhyātaṃ satyadarśanabhāvanāt |",
  "SA01n769:3": "dvividho bhāvanāmārgo darśanākhyastvanāsravaḥ ||1 ||",
  "SA01n769:4": "satyānyuktāni catvāri duḥkhaṃ samudayastathā |",
  "SA01n769:5": "nirodhamārga iti eṣāṃ yathā'bhisamayaṃ kramaḥ ||2 ||",
  "SA01n769:6": "duḥkhā stridūḥkhatāyogādyathāyogamaśeṣataḥ |",
  "SA01n769:7": "manāpā amanāpāśca tadanye caiva sāsravāḥ ||3 ||",
  "SA01n769:8": "yatra bhinnena tadbuddhiranyāpohe dhiyā ca tat |",
  "SA01n769:9": "ghaṭārthavatsaṃvṛtisat paramārthasadanyathā ||4 ||",
  "SA01n769:10": "vṛttasthaḥ śrutacintāvānbhāvanāyāṃ prayujyate |",
  "SA01n769:11": "nāmobhayārthaviṣayā śrutamayyādikā dhiyaḥ ||5 ||",
  "SA01n769:12": "vyapakarṣadvayavataḥ nāsaṃtuṣṭamahecchayoḥ |",
  "SA01n769:13": "labdhe bhūyaḥspṛhā'tuṣṭiralabdhecchā mahecchatā ||6 ||",
  "SA01n769:14": "viparyāsāttadvipakṣau tridhātvāptāmalau ca tau |",
  "SA01n769:15": "alobhaḥ āryavaṃśāśca teṣāṃ tuṣṭayātmakāstrayaḥ ||7 ||",
  "SA01n769:16": "karmāntena tribhirvṛttiḥ tṛṣṇotpādavipakṣataḥ |",
  "SA01n769:17": "mamāha kāravastvicchātatkālātyantaśāntaye ||8 ||",
  "SA01n769:18": "tatrāvatāro'śubhayā cānāpānasmṛtena ca |",
  "SA01n769:19": "adhirāgavitarkāṇām śaṃkalā sarvārāgiṇām ||9 ||",
  "SA01n769:20": "āsamudrāsthivistārasaṃkṣepādādikarmikaḥ |",
  "SA01n769:21": "pādāsthna ākapālārdhatyāgāt kṛtajayaḥ smṛtaḥ ||10 ||",
  "SA01n769:22": "atikrāntamanaskāro bhrūmadhye cittadhāraṇāt |",
  "SA01n769:23": "alobho daśabhūḥ kāmadṛśyālambā nṛjā'śubhā ||11 ||",
  "SA01n769:24": "ānāpānasmṛtiḥ prajñā pañcabhūrvāyurgīcarā |",
  "SA01n769:25": "kāmāśrayā na bāhyānām ṣaḍ vidhā gaṇanādibhiḥ ||12 ||",
  "SA01n769:26": "ānāpānau yataḥ kāyaḥ sattvākhyau anupāttakau |",
  "SA01n769:27": "naiḥṣyandikau nādhareṇa lakṣyete manasā ca tau ||13 ||",
  "SA01n769:28": "niṣprannaśamathaḥ kuryāt smṛtyupasthānabhāvanām |",
  "SA01n769:29": "kāyaviccittadharmāṇāṃ dvilakṣaṇaparīkṣaṇāt ||14 ||",
  "SA01n769:30": "prajñā śrutādimayī anye saṃsargālambanāḥ kramaḥ |",
  "SA01n769:31": "yathotpatti catuṣkaṃ tu viparyāsavipakṣataḥ ||15 ||",
  "SA01n769:32": "sa dharmasmṛtyupasthāne samastālambane sthitaḥ |",
  "SA01n769:33": "ānityaduḥkhataḥ śūnyānātmatastānvipaśyati ||16 ||",
  "SA01n769:34": "tata ūṣmagatotpattiḥ taccatuḥsatyagocaram |",
  "SA01n769:35": "ṣoḍaśākāram ūṣmabhyo mūrdhānaḥ te'pi tādṛśāḥ ||17 ||",
  "SA01n769:36": "ubhayākaraṇaṃ dharmeṇa anyairapi tu vardhanam |",
  "SA01n769:37": "tebhyaḥ kṣāntiḥ dvidhā tadvat kṣāntyā dharmeṇa vardhanam ||18 ||",
  "SA01n769:38": "kāmāptaduḥkhaviṣayā tvadhimātrā kṣaṇaṃ ca sā |",
  "SA01n769:39": "tathāgradharmāḥ sarve tu pañcaskandhāḥ vināptibhiḥ ||19 ||",
  "SA01n769:40": "iti nirvedhabhāgīyaṃ caturdhā bhāvanāmayam |",
  "SA01n769:41": "anāgamyā ntaradhyānabhūmikam dve tvadho'pi vā ||20 ||",
  "SA01n769:42": "kāmāśrayāṇi agradharmān dvayāśrayān labhate'ṅganā |",
  "SA01n769:43": "bhūmityāgāttyajatyāryastāni anāryastu mṛtyunā ||21 ||",
  "SA01n769:44": "ādye dve parihāṇyā ca maulestatraiva satyadṛk |",
  "SA01n769:45": "apūrvāptirvihīneṣu hānī dve asamanvitiḥ ||22 ||",
  "SA01n769:46": "mūrdhalābhī na mūlacchit kṣāntilābhyanapāyagaḥ |",
  "SA01n769:47": "śiṣyagotrā nnivartya dve buddhaḥ syāt trīṇyapītaraḥ ||23 ||",
  "SA01n769:48": "ābodheḥ sarvamekatra dhyānāntye śāstṛkhaḍgayoḥ |",
  "SA01n769:49": "prāktebhyo mokṣabhāgīyaṃ kṣipraṃ mokṣastribhirbhavaiḥ ||24 ||",
  "SA01n769:50": "śrutacintāmayaṃ trīṇi karmāṇi ākṣipyate nṛṣu |",
  "SA01n769:51": "laukikebhyo'gradharmebhyo dharmakṣāntiranāsravā ||25 ||",
  "SA01n769:52": "kāmaduḥkhe tato'traiva dharmajñānaṃ tathā punaḥ |",
  "SA01n769:53": "śeṣe duḥkhe'nvayakṣāntijñāne satyatraye tathā ||26 ||",
  "SA01n769:54": "iti ṣoḍaśacitto'yaṃ satyābhisamayaḥ tridhā |",
  "SA01n769:55": "darśanālambakāryākhyaḥ so'gradharmaikabhūmikaḥ ||27 ||",
  "SA01n769:56": "kṣāntijñānānyanantarya muktimārgā yathākramam |",
  "SA01n769:57": "adṛṣṭadṛṣṭerdṛṅgmārgastatra pañcadaśa kṣaṇāḥ ||28 ||",
  "SA01n769:58": "mṛdutīkṣṇendriyau teṣu śraddhādharmānusāriṇau |",
  "SA01n769:59": "ahīnabhāvanāheyau phalādyuapratipannakau ||29 ||",
  "SA01n769:60": "yāvat pañcaprakāraghnau dvītīye'rvāṅnavakṣayāt |",
  "SA01n769:61": "kāmādviraktāvūrdhvaṃ vā tṛtīyapratipannakau ||30 ||",
  "SA01n769:62": "ṣoḍaśe tu phalasthau tau yatra yaḥ pratipannakaḥ |",
  "SA01n769:63": "śraddhādhimuktadṛṣṭyāptau mṛdutīkṣṇendriyau tadā ||31 ||",
  "SA01n769:64": "phale phalaviśiṣṭasya lābho mārgasya nāstyataḥ |",
  "SA01n769:65": "nāprayukto viśeṣāya phalasthaḥ pratipannakaḥ ||32 ||",
  "SA01n769:66": "navaprakārā doṣā hi bhūmau bhūmau tathā guṇāḥ |",
  "SA01n769:67": "mṛdumadhyādhimātrāṇāṃ punarmṛdvādibhedataḥ ||33 ||",
  "SA01n769:68": "akṣīṇabhāvanāheyaḥ phalasthaḥ saptakṛtparaḥ |",
  "SA01n769:69": "tricaturvidhamuktastu dvitrijanmā kulaṃkulaḥ ||34 ||",
  "SA01n769:70": "āpañcamaprakāraghno dvitīyapratipannakaḥ |",
  "SA01n769:71": "kṣīṇaṣaṣṭhaprakārastu sakṛdāgāmyasau punaḥ ||35 ||",
  "SA01n769:72": "kṣīṇasaptāṣṭadoṣāṃśa ekajanmaikavīcikaḥ |",
  "SA01n769:73": "tṛtīyapratipannaśca so'nāgāmi navakṣayāt ||36 ||",
  "SA01n769:74": "so'ntarotpannasaṃskārāsaṃskāraparinirvṛtiḥ |",
  "SA01n769:75": "ūrdhvastrotāśca sa dhyāne vyavakīrṇo'kaniṣṭhagaḥ ||37 ||",
  "SA01n769:76": "sa pluto'rdhaplutaḥ sarvacyutaśca anyo bhavāgragaḥ |",
  "SA01n769:77": "ārūpyagaścaturdhānyaḥ iha nirvāpako'paraḥ ||38 ||",
  "SA01n769:78": "punastrīṃstrividhān kṛtvā nava rūpopagāḥ smṛtāḥ |",
  "SA01n769:79": "tadviśeṣaḥ punaḥ karmakleśendriyaviśeṣataḥ ||39 ||",
  "SA01n769:80": "ūrdhvastroturabhedena sapta sadgatayo matāḥ |",
  "SA01n769:81": "sadasadvṛttyavṛttibhyāṃ gatāpratyāgateśca tāḥ ||40 ||",
  "SA01n769:82": "na parāvṛttajanmāryaḥ kāme dhātvantaropagaḥ |",
  "SA01n769:83": "sa cordhvajaśca naivākṣasaṃcāraparihāṇibhāk ||41 ||",
  "SA01n769:84": "ākīryate caturtha prāk niṣpatti kṣaṇamiśraṇāt |",
  "SA01n769:85": "upapattivihārārtha kleśabhīrutayā'pi ca ||42 ||",
  "SA01n769:86": "tatpāñcavidhyātpañcaiva śuddhāvāsopapattayaḥ |",
  "SA01n769:87": "nirodhalābhyanāgāmī kāyasākṣī punarmataḥ ||43 ||",
  "SA01n769:88": "ābhavāgrāṣṭabhāgakṣidarhattve pratipannakaḥ |",
  "SA01n769:89": "navamasyāpyānantaryapathe vajropamaśca saḥ ||44 ||",
  "SA01n769:90": "tatkṣayāptyā kṣayajñānaṃ āśaikṣo'rhannasau tadā |",
  "SA01n769:91": "lokottareṇa vairāgyaṃ bhavāgrāt anyato dvidhā ||45 ||",
  "SA01n769:92": "laukikenāryavairāgye visaṃyogāptayo dvidhā |",
  "SA01n769:93": "lokottareṇa cetyeke tyakte kleśāsamanvayāt ||46 ||",
  "SA01n769:94": "bhavāgrādhavimuktordhvajātavattvasamanvayaḥ |",
  "SA01n769:95": "anāsraveṇa vairāgyamanāgāmyena sarvataḥ ||47 ||",
  "SA01n769:96": "dhyānātsāmantakādvā'ntyo mukti mārgastribhūjaye |",
  "SA01n769:97": "nordhvaṃ sāmantakāt āryairaṣṭābhiḥ svordhvabhūjayaḥ ||48 ||",
  "SA01n769:98": "vimuktyānantaryapathā laukikāstu yathākramam |",
  "SA01n769:99": "śāntādyudārādyākārāḥ uttarādharagocarāḥ ||49 ||",
  "SA01n769:100": "yadyakopyaḥ kṣayajñānādanutpādamatiḥ na cet |",
  "SA01n769:101": "kṣayajñānamaśaikṣo vā dṛṣṭiḥ sarvasya sā'rhataḥ ||50 ||",
  "SA01n769:102": "śrāmaṇyamamalo mārgaḥ saṃskṛtāsaṃskṛtaṃ phalam |",
  "SA01n769:103": "ekānnavatistāni muktimārgāḥ saha kṣayaiḥ ||51 ||",
  "SA01n769:104": "catuṣphalavyavasthā tu pañcakāraṇasaṃbhavāt |",
  "SA01n769:105": "pūrvatyāgo'nyamārgāptiḥ kṣayasaṃkalanaṃ phale ||52 ||",
  "SA01n769:106": "jñānāṣṭakasya lābho'tha ṣoḍaśākārabhāvanā |",
  "SA01n769:107": "laukikāptaṃ tu miśratvānāsravāptiḥ dhṛteḥ phalam ||53 ||",
  "SA01n769:108": "brāhmaṇyaṃ brahmacakraṃ ca tadeva brahmavartanāt |",
  "SA01n769:109": "dharmacakraṃ tu dṛṅmārgaḥ āśugatvādyarādibhiḥ ||54 ||",
  "SA01n769:110": "kāme trayāptiḥ antyasya triṣu nordhva hi dṛkpathaḥ |",
  "SA01n769:111": "asaṃvegādiha vidhā tatra niṣṭheti cāgamāt ||55 ||",
  "SA01n769:112": "ṣaḍarhanto matāḥ teṣāṃ pañca śraddhādhimuktijāḥ |",
  "SA01n769:113": "vimuktiḥ sāmayikyeṣām akopyākopyadharmaṇaḥ ||56 ||",
  "SA01n769:114": "ato'samayamukto'sau dṛṣṭiprāptānvayaśca saḥ |",
  "SA01n769:115": "tadgotrā āditaḥ kecitkeciduttāpanāgatāḥ ||57 ||",
  "SA01n769:116": "gotrāccaturṇāṃ pañcānāṃ phalāddhāniḥ na pūrvakāt |",
  "SA01n769:117": "śaikṣānāryāśca ṣaḍgotrāḥ saṃcāro nāsti darśane ||58 ||",
  "SA01n769:118": "parihāṇistridhā jñeyā prāptāprāptopabhogataḥ |",
  "SA01n769:119": "antyā śāsturakopyasya madhyā cānyasya tu tridhā ||59 ||",
  "SA01n769:120": "mriyate na phalabhraṣṭaḥ tadakārya karoti na |",
  "SA01n769:121": "vimuktyānantaryapathā navākopye atisevanāt ||60 ||",
  "SA01n769:122": "dṛṣṭayāptatāyāmekaikaḥ anāsravāḥ nṛṣu vardhanam |",
  "SA01n769:123": "aśaikṣo nava niśritya bhūmīḥ śaikṣastu ṣaṭ yataḥ ||61 ||",
  "SA01n769:124": "saviśeṣaṃ phalaṃ tyaktvā phalamāpnoti vardhayan |",
  "SA01n769:125": "dvau buddhau śrāvakāḥ sapta navaite navadhendriyāḥ ||62 ||",
  "SA01n769:126": "prayogākṣasamāpattivimuktyubhayataḥ kṛtāḥ |",
  "SA01n769:127": "pudgalāḥ sapta ṣaṭ tvete dvau dvau mārgatraye yataḥ ||63 ||",
  "SA01n769:128": "nirodhalābhyubhayatovimuktaḥ prajñayetaraḥ |",
  "SA01n769:129": "samāpattīndriyaphalaiḥ pūrṇaḥ śaikṣo'bhidhīyate ||64 ||",
  "SA01n769:130": "aśaikṣaparipūrṇatvaṃ dvābhyām mārgaḥ samāsataḥ |",
  "SA01n769:131": "viśeṣamuktyānantaryaprayogākhya ścaturvidhaḥ ||65 ||",
  "SA01n769:132": "dhyāneṣu mārgaḥ pratipatsukhā duḥkhā'nyabhūmiṣu |",
  "SA01n769:133": "dhanyābhijñā mṛdumateḥ kṣiprābhijñetarasya tu ||66 ||",
  "SA01n769:134": "anutpādakṣayajñāne bodhiḥ tādanulomyataḥ |",
  "SA01n769:135": "saptatriṃśattu tatpakṣyāḥ nāmato dravyato daśa ||67 ||",
  "SA01n769:136": "śraddhā vīryaṃ smṛtiḥ prajñā samādhiḥ prītyupekṣaṇe |",
  "SA01n769:137": "praśrabdhiśīlasaṃkalpāḥ prajñā hi smṛtyupasthitiḥ ||68 ||",
  "SA01n769:138": "vīryaṃ samyakprahāṇākhyamṛddhipādāḥ samādhayaḥ |",
  "SA01n769:139": "pradhānagrahaṇaṃ sarve guṇāḥ prāyogikāstu te ||69 ||",
  "SA01n769:140": "ādikarmikanirvedhabhāgīyeṣu prabhāvitāḥ |",
  "SA01n769:141": "bhāvane darśane caiva sapta vargā yathākramam ||70 ||",
  "SA01n769:142": "anāsravāṇi bodhyaṅgamārgāṅgāni dvidhetare |",
  "SA01n769:143": "sakalāḥ prathame dhyāne anāgamye prītivarjitāḥ ||71 ||",
  "SA01n769:144": "dvitīye'nyatra saṃkalpāt dvayostaddvayavarjitāḥ |",
  "SA01n769:145": "dhyānāntare ca śīlāṅgaistābhyāṃ ca triṣvarūpiṣu ||72 ||",
  "SA01n769:146": "kāmadhātau bhavāgre ca bodhimārgāṅgavarjitāḥ |",
  "SA01n769:147": "trisatyadarśane śīladharmāvetyaprasādayoḥ ||73 ||",
  "SA01n769:148": "lābho mārgābhisamaye buddhatatsaṃghayorapi |",
  "SA01n769:149": "dharmaḥ satyatrayaṃ bodhisattvapratyekabuddhayoḥ ||74 ||",
  "SA01n769:150": "mārgaśca dravyatastu dve śraddhā śīlaṃ ca nirmalāḥ |",
  "SA01n769:151": "noktā vimuktiḥ śaikṣāṅgaṃ baddhatvāt sā punardvidhā ||75 ||",
  "SA01n769:152": "asaṃskṛtā kleśahānamadhimuktastu saṃskṛtā |",
  "SA01n769:153": "sāṅgaḥ saiva vimuktī dve jñānaṃ bodhiryathoditā ||76 ||",
  "SA01n769:154": "vimucyate jāyamānasaśaikṣaṃ cittamāvṛteḥ |",
  "SA01n769:155": "nirudhyamāno mārgastu prajahāti tadāvṛtim ||77 ||",
  "SA01n769:156": "asaṃskṛtaiva dhātvākhyā virāgo rāgasaṃkṣayaḥ |",
  "SA01n769:157": "prahāṇadhāturanyeṣāṃ nirodhākhyastu vastunaḥ ||78 ||",
  "SA01n769:158": "nirvidyate duḥkhahetukṣāntijñānaiḥ virajyate |",
  "SA01n769:159": "sarvairjahāti yaiḥ evaṃ catuṣkoṭikasaṃbhavaḥ ||79 ||",
  "SA01n769:160": "abhidharmakośe mārgapudgalanirdeśo nāma",
  "SA01n769:161": "ṣaṣṭhaṃ kośasthānaṃ samāptamiti ||"
}