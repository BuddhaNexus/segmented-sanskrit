{
  "SA20n1306:0": "cittotpādapaṭalam",
  "SA20n1306:1": "iha bodhisattvasya prathamaścittotpādaḥ sarvabodhisattvasamyakpraṇidhānānāmādyaṃ samyakpraṇidhānaṃ tadanyasamyakpraṇidhānasaṃgrāhakam |",
  "SA20n1306:2": "tasmāt sa āditaḥ samyakpraṇidhānasvabhāvaḥ |",
  "SA20n1306:3": "sa khalu bodhisattvo bodhāya cittaṃ praṇidadhadevaṃ cittamabhisaṃskaroti vācañca bhāṣate |",
  "SA20n1306:4": "aho batāhamanuttarāṃ samyaksaṃbodhimabhisaṃbudhyeyaṃ sarvasattvānāñcārthakaraḥ syāmatyantaniṣṭhe nirvāṇe pratiṣṭhāpayeyaṃ tathāgatajñāne ca |",
  "SA20n1306:5": "sa evamātmanaśca bodhiṃ sattvārthañca prārthayamānaścittamutpādayati |",
  "SA20n1306:6": "tasmātsa cittotpādaḥ prārthanākāraḥ |",
  "SA20n1306:7": "tāṃ khalu bodhiṃ sattvārthañcālamvya sa cittotpādaḥ prārthayate nānālambya |",
  "SA20n1306:8": "tasmātsa cittotpādo bodhyālambanaḥ sattvārthālambanaśca |",
  "SA20n1306:9": "sa ca cittotpādaḥ sarvabodhipakṣyakuśalamūlasaṃgrahāya pūrvaṅgamatvātkuśalaḥ paramakauśalyaguṇayuktaḥ bhadraḥ paramabhadraḥ kalyāṇaḥ paramakalyāṇaḥ sarvasattvādhiṣṭhānakāyavāṅmanoduścaritavairodhikaḥ |",
  "SA20n1306:10": "yāni ca kānicittadanyāni laukikalokottareṣvartheṣu kuśalāni samyakpraṇidhānāni teṣāṃ sarveṣāmagrya metatsamyakpraṇidhānaṃ niruttaraṃ yaduta bodhisattvasya prathamaścittotpādaḥ |",
  "SA20n1306:11": "evamayaṃ prathamaścittotpādaḥ svabhāvato'pi veditavyaḥ |",
  "SA20n1306:12": "ākārato'pyālambanato'pi guṇato'pyutkarṣato'ti pañcalakṣaṇo veditavyaḥ |",
  "SA20n1306:13": "tasya ca bodhicittasya sahotpādādevāvatīrṇe bhavati bodhisattvo'nuttare bodhimahāyāne |",
  "SA20n1306:14": "bodhisattvo bodhisattva iti ca saṃkhyāṃ gacchati yaduta saṃketavyavahāranayena |",
  "SA20n1306:15": "tasmātsa cittotpādaḥ avatārasaṃgṛhītaḥ |",
  "SA20n1306:16": "utpādya ca bodhisattvastaccittaṃ krameṇānuttarāṃ samyaksaṃbodhimadhigacchati nānutpādya |",
  "SA20n1306:17": "tasmādanuttarāyāḥ samyaksaṃbodheḥ sa cittotpādo mūlam |",
  "SA20n1306:18": "duḥkhiteṣu ca sattveṣu sa kāruṇiko bodhisattvaḥ paritrāṇābhiprāyastaccittamutpādayati |",
  "SA20n1306:19": "tasmātsa cittautpādaḥ karuṇāniṣyandaḥ |",
  "SA20n1306:20": "tañca cittotpādaṃ niśritya pratiṣṭhāya bodhisattvo bodhipakṣyeṣu dharmeṣu sattvārtha kriyāyāñca bodhisattvaśikṣāyāṃ prayujyate |",
  "SA20n1306:21": "tasmātsa cittotpādo bodhisattvaśikṣāyāḥ sanniśrayaḥ |",
  "SA20n1306:22": "evamasau prathamaścittotpādaḥ saṃgrahato'pi mūlato'pi niṣyandato'pi sanniśrayato'pi veditavyaḥ |",
  "SA20n1306:23": "sa ca bodhisattvasya prathamacittotpādaḥ samāsena dvividhaḥ |",
  "SA20n1306:24": "nairyāṇikaścānairyāṇikaśca |",
  "SA20n1306:25": "tatra nairyāṇiko ya utpanno'tyantamanuvartate na punarvyāvartate |",
  "SA20n1306:26": "anairyāṇikaḥ punarya utpanno nātyantamanuvartate punareva vyāvartate |",
  "SA20n1306:27": "tasya ca cittotpādasya vyāvṛttirapi dvividhā |",
  "SA20n1306:28": "ātyantikī cānātyantikī ca |",
  "SA20n1306:29": "tatrātyantikī yatsakṛdvyāvṛttaṃ cittaṃ na punarutpadyate bodhāya |",
  "SA20n1306:30": "anātyantikī punaḥ yadvyāvṛttaṃ cittaṃ punaḥ punarutpadyate bodhāya |",
  "SA20n1306:31": "tasya khalu cittasyotpādaḥ caturbhiḥ pratyayaiścaturbhirhetubhiścaturbhirbalairveditavyaḥ |",
  "SA20n1306:32": "catvāraḥ pratyayāḥ katame |",
  "SA20n1306:33": "iha kulaputro vā kuladruhitā vā tathāgatasya vā bodhisattvasya vā acintyamatyadbhutaṃ prātihāryaṃ prabhāvaṃ paśyati saṃpratyayitasya vā'ntikācchṛṇoti |",
  "SA20n1306:34": "tasya dṛṣṭvā vā śrutvā vā evaṃ bhavati |",
  "SA20n1306:35": "mahānubhāvā bateyaṃ bodhiryasyāṃ sthitasya vā pratipannasya vā'yamevarūpaḥ prabhā[vaḥ] idamevaṃrūpaṃ prātihāryaṃ dṛśyate ca śrūyate ca sa tadeva prabhāvadarśanaṃ śravaṇaṃ vādhipatiṃ kṛtvā mahābodhyadhimukto mahābodhau cittamutpādayati |",
  "SA20n1306:36": "ayaṃ prathamaḥ pratyayaścittasyotpattaye |",
  "SA20n1306:37": "sa na haiva prabhāvaṃ paśyati vā śṛṇoti vā aparitvanuttarāṃ bodhimārabhya saddharmaṃ śṛṇoti bodhisattvapiṭakaṃ deśyamānaṃ śrutvā ca punarabhiprasīdati |",
  "SA20n1306:38": "abhiprasannaśca saddharmaśravaṇamadhipatiṃ kṛtvā tathāgatajñānādhimuktaḥ tathāgatajñānapratilambhāya cittamutpādayati |",
  "SA20n1306:39": "ayaṃ dvitīyaḥ pratyayaścittasyotpattaye |",
  "SA20n1306:40": "sa na haiva dharma śṛṇotyapi tu bodhisattvaḥ saddharmāntardhānimāmukhāmupagatāṃ paśyati |",
  "SA20n1306:41": "dṛṣṭvā ca punarasyaivaṃ bhavati aprameyāṇāṃ bata sattvānāṃ duḥkhāpagamāya bodhisattvasaddharmasthitiḥ saṃvartate |",
  "SA20n1306:42": "yannvahaṃ bodhisattva-saddharmacirasthitaye cittamutpādayeyaṃ yaduta eṣāmeva sattvānāṃ duḥkhāpakarṣaṇāya |",
  "SA20n1306:43": "[sa] saddharmadhāraṇamevādhipatiṃ kṛtvā tathāgatajñānādhimuktastathāgatajñānapratilambhāya cittamutpādayati |",
  "SA20n1306:44": "ayaṃ tṛtīyaḥ pratyayaścittasyotpattaye |",
  "SA20n1306:45": "sa na haiva saddharmāntardhāniṃ pratyupasthitāṃ paśyati apitvantayuge'ntakāle pratyavarāntayugikān sattvāśrayān paśyati yaduta daśabhirupakleśairupakliṣṭān |",
  "SA20n1306:46": "tadyathā mohabahulānāhrīkyānapatrāpyabahulānīrṣyāmātsaryabahulān duḥkhabahulān dauṣṭhulyabahulān kleśabahulān duścaritabahulān pramādabahulān kausīdyabahulān āśraddhyabahulāṃśca |",
  "SA20n1306:47": "dṛṣṭvā ca punarasyaivaṃ bhavati |",
  "SA20n1306:48": "mahān batāyaṃ kaṣāyakālaḥ pratyupasthitaḥ |",
  "SA20n1306:49": "asminnevamupakliṣṭe kāle na sulabho nihīnaḥ śrāvakapratyekabodhāvapi tāvaccittotpādaḥ prāgevānuttarāyāṃ samyaksaṃbodhau |",
  "SA20n1306:50": "yannvahamapi tāvaccittamutpādayeyam apyeva [nāma ] mamānuśikṣamāṇā anye'pyutpādayeyuriti |",
  "SA20n1306:51": "so'ntakāle cittotpādadurlabhatāmadhipatiṃ kṛtvā mahābodhāvadhimukto mahābodhau cittamutpādayati |",
  "SA20n1306:52": "ayaṃ caturthaḥ pratyayaścittasyotpattaye |",
  "SA20n1306:53": "catvāro hetavaḥ katame |",
  "SA20n1306:54": "gotrasaṃpadvodhisattvasya prathamo hetuścittasyotpattaye |",
  "SA20n1306:55": "buddhabodhisattvakalyāṇamitraparigraho dvitīyo hetuścittasyotpattaye |",
  "SA20n1306:56": "sattveṣu kāruṇyaṃ bodhisattvasya tṛtīyo hetuścittasyotpattaye |",
  "SA20n1306:57": "saṃsāraduḥkhād duṣkaracaryāduḥkhādapi dīrghakālikādvicitrāttīvrānnirantarādabhīrutā caturtho hetuścittasyotpattaye |",
  "SA20n1306:58": "tatra gotrasaṃpadvodhisattvasya dharmatāpratilabdhaiva veditavyā |",
  "SA20n1306:59": "caturbhirākārairbodhisattvasya mitrasaṃpadveditavyā |",
  "SA20n1306:60": "iha bodhisattvasya mitramādita evājaḍaṃ bhavatyadhandhajātīyaṃ paṇḍitaṃ vilakṣaṇaṃ na ca kudṛṣṭipatitam |",
  "SA20n1306:61": "iyaṃ prathamā mitrasaṃpat |",
  "SA20n1306:62": "na cainaṃ pramāde viniyojayati |",
  "SA20n1306:63": "na pramādasthānamasyopasaṃharati |",
  "SA20n1306:64": "iyaṃ dvitīyā mitrasaṃpat |",
  "SA20n1306:65": "na cainaṃ duścirite viniyojayati na duścaritasthānamasyopasaṃharati |",
  "SA20n1306:66": "iyaṃ tṛtīyā mitrasaṃpat |",
  "SA20n1306:67": "na cainamutkṛṣṭatarebhyaḥ śraddhācchandasamādānavīryopāyaguṇebhyo vicchandayitvā nihīnatareṣu śraddhācchandasamādānavīryopāyaguṇeṣu samādāpayati |",
  "SA20n1306:68": "tadyathā mahāyānādvicchandayitvā śrāvakayāne vā pratyekabuddhayāne vā bhāvanāmayād vicchandayitvā cintāmaye cintāmayādvicchandayitvā śrutamaye śrutamayādvicchandayitvā vaiyāvṛttyakarmaṇi śīlamayād vicchandayitvā dānamaye ityevaṃbhāgīyebhya utkṛṣṭatarebhyo guṇebhyo na vicchandayitvā evaṃbhāgīyeṣu nihīnatareṣu guṇeṣu samādāpayati |",
  "SA20n1306:69": "iyaṃ caturthī mitrasaṃpat |",
  "SA20n1306:70": "caturbhirākārai rbodhisattvaḥ karuṇābahulo bhavati sattveṣu |",
  "SA20n1306:71": "santi te lokadhātavo yeṣu duḥkhaṃ nopalabhyate daśasu dikṣvanantāparyanteṣu lokadhātuṣu |",
  "SA20n1306:72": "sa ca bodhisattvaḥ saduḥkhe loka dhātau pratyājāto bhavati yatra duḥkhamupalabhyate nāduḥkhe |",
  "SA20n1306:73": "parañcānyatamena duḥkhena spṛṣṭamupadrutamabhibhūtaṃ paśyati |",
  "SA20n1306:74": "ātmanā cā'nyatamena duḥkhena spṛṣṭo bhavatyupadruto'bhibhūtaḥ |",
  "SA20n1306:75": "punaśca paramātmānaṃ vā tadubhayaṃ vā dīrghakālikena vicitreṇa tīvreṇa nirantareṇa duḥkhena spṛṣṭamupadrutamabhibhūtaṃ paśyati |",
  "SA20n1306:76": "iti tasya bodhisattvasya svagotrasanniśrayeṇa prakṛtibhadratayā ebhiścaturbhirālambanairadhiṣṭhānaiḥ karuṇāmṛdumadhyādhimātrā pravarvate anyatrābhyāsataḥ ||",
  "SA20n1306:77": "caturbhiḥ kāraṇairbodhisattvaḥ sattveṣu karuṇāṃ saṃpuraskṛtya saṃsāraduḥkhāddīrghakālikādvicitrāttīvrānnirantarādapi na bibheti nottrasyati prāgeva nihīnāt |",
  "SA20n1306:78": "prakṛtyā sāttviko bhavati dhṛtimān balavān |",
  "SA20n1306:79": "idaṃ prathamaṃ kāraṇam |",
  "SA20n1306:80": "paṇḍito bhavati samyagupanidhyānaśīlaḥ pratisaṃkhyānabalikaḥ |",
  "SA20n1306:81": "idaṃ dvitīyaṃ kāraṇam |",
  "SA20n1306:82": "anuttarāyāṃ samyaksaṃbodhāvadhimātrayā'dhimuktyā samanvāgato bhavati |",
  "SA20n1306:83": "idaṃ tṛtīyaṃ kāraṇam |",
  "SA20n1306:84": "sattveṣu cādhimātrayā karuṇayā samanvāgato bhavati idaṃ caturtha kāraṇam |",
  "SA20n1306:85": "catvāribalāni katamāni |",
  "SA20n1306:86": "adhyātmabalaṃ parabalaṃ hetubalaṃ prayogabalañca |",
  "SA20n1306:87": "tatra svaśaktipatitā yā ruciranuttarāyāṃ samyaksaṃbodhau idamucyate bodhisattvasyādhyātmabalaṃ cittasyotpattaye |",
  "SA20n1306:88": "paraśaktisamutpāditā tu ruciranuttarāyāṃ samyaksaṃbodhau bodhisattvasya parabalam ityucyate cittasyotpattaye |",
  "SA20n1306:89": "pūrvako bodhisattvasya mahāyānapratisaṃyuktakuśaladharmābhyāsa etarhi buddhabodhisattvasandarśana mātrakeṇa tadvarṇaśravaṇamātrakeṇa vā āśu cittasyottpattaye prāgeva saddharmaśravaṇena vā prabhāvadarśanena vā hetubalam ityucyate cittasyottpattaye |",
  "SA20n1306:90": "dṛṣṭadhārmiko bodhisattvasya satpuruṣasaṃsevā-saddharmaśravaṇacintādiko dirghakālikaḥ kuśaladharmābhyāsaḥ prayogabalam ityucyate cittasyotpattaye |",
  "SA20n1306:91": "tatra bodhisattvasya samastavyastāṃścaturaḥ pratyayāṃścaturo hetūnāgamya sacedadhyātmabalena hetubalena ca samastābhyāṃ dvābhyāṃ balābhyāṃ taccittamutpadyate |",
  "SA20n1306:92": "evantad dṛḍhaṃñca sārañca niścalaṃ cotpadyate |",
  "SA20n1306:93": "parabalaprayogabalābhyāṃ tu taccittamadṛḍhodayaṃ veditavyam |",
  "SA20n1306:94": "catvāri bodhisattvasya cittavyāvṛttikāraṇāni |",
  "SA20n1306:95": "katamāni catvāri |",
  "SA20n1306:96": "na gotrasaṃpanno bhavati |",
  "SA20n1306:97": "pāpamitraparigṛhīto bhavati |",
  "SA20n1306:98": "sattveṣu mandakaruṇo bhavati |",
  "SA20n1306:99": "saṃsāraduḥkhācca dīrghakālikādvicitrāttīvrānnirantarād bhīrurbhavati atyartha bibhetyuttasyati saṃtrāsamāpadyate |",
  "SA20n1306:100": "caturṇāṃ cittotpattihetūnāṃ viparyayeṇa catvāryetāni cittavyāvṛttikāraṇāni vistareṇa pūrvavadveditavyāni |",
  "SA20n1306:101": "dvāvimau dṛḍhaprathamacittotpādikasya bodhisattvasya lokāsādhāraṇāvāścaryādbhūtau dharmau |",
  "SA20n1306:102": "katamau dvau |",
  "SA20n1306:103": "sarvasattvāṃśca kaḍatrabhāvena parigṛhṇāti |",
  "SA20n1306:104": "na ca punaḥ kaḍatraparigrahadoṣeṇa lipyate |",
  "SA20n1306:105": "tatrāyaṃ kaḍatraparigrahadoṣaḥ |",
  "SA20n1306:106": "kaḍatrasyānugrahopaghātābhyāṃ kliṣṭānurodhavirodhau |",
  "SA20n1306:107": "tau ca bodhisattvasya na vidyete |",
  "SA20n1306:108": "dvāvimau dṛḍhaprathamacittotpādikasya bodhisattvasya sattveṣu kalyāṇādhyāśayau pravartete |",
  "SA20n1306:109": "hitādhyāśayaśca sukhādhyāśayaśca |",
  "SA20n1306:110": "tatra hitādhyāśayo yā akuśalāt sthānād vyutthāpya kuśale sthāne pratiṣṭhāpanakāmatā sukhādhyāśayo yā vighātināmanāthānāmapratiśaraṇānāṃ sattvānāṃ kliṣṭavarjitānugrāhakavastūṣasaṃharaṇakāmatā |",
  "SA20n1306:111": "dvāvimau dṛḍhaprathamacittotpādikasya bodhisattvasya prayogau |",
  "SA20n1306:112": "adhyāśayaprayogaḥ pratipattiprayogaśca |",
  "SA20n1306:113": "tatrādhyāśayaprayogo yā tasyaiva hitasukhādhyāśayasya pratidivasamanubṛṃhaṇā |",
  "SA20n1306:114": "pratipattiprayogaḥ pratidivasamātmanaśca buddhadharmaparipākaprayogaḥ sattvānāñca yathāśakti yathāvalamadhyāśayaprayogameva niśritya hitasukhopasaṃhāraprayogaḥ |",
  "SA20n1306:115": "dve ime dṛḍhaprathamacittotpādikasya bodhisattvasya mahatī kuśaladharmāyadvāre |",
  "SA20n1306:116": "svārthaprayogaścānuttarāyāḥ samyaksaṃbodheḥ samudāgamāya |",
  "SA20n1306:117": "parārthaprayogaśca sarvasattvānāṃ sarvaduḥkhanirmokṣāya |",
  "SA20n1306:118": "yathā dve āyadvāre evaṃ dvau mahāntau kuśaladharmasannicayau dvāvaprameyau kuśaladharmaskandhau | peyālam |",
  "SA20n1306:119": "dve ime prathamacittotpādikasya bodhisattvasya prathamaṃ cittotpādamupādāya bodhāya kuśalaparigrahavaiśeṣye tadanyaṃ kuśalaparigrahamupanidhāya |",
  "SA20n1306:120": "hetuvaiśeṣyaṃ phalavaiśeṣyañca |",
  "SA20n1306:121": "sa khalu bodhisattvasya kuśalaparigraho'nuttanurāyāḥ samyaksaṃbodherhetuḥ sā ca tasya phalam |",
  "SA20n1306:122": "na tadanyaḥ sarvaśrāvakapratyekabuddhakuśalaparigrahaḥ prāgeva tadanyeṣāṃ sattvānām |",
  "SA20n1306:123": "tasmādvodhisattvānāṃ kuśalaparigrahastadanyasmātsarvakuśalaparigrahāddhetubhāvataḥ phalataśca prativiśiṣṭaḥ |",
  "SA20n1306:124": "dvāvimau dṛḍhaprathamacittotpādikasya bodhisattvasya cittotpādānuśaṃsau |",
  "SA20n1306:125": "sahacittotpādācca sarvasattvānāṃ dakṣiṇīyabhūto bhavati gurubhūtaḥ puṇyakṣetraṃ pitṛkalpaḥ prajānāmavyābādhyasya ca puṇyasya parigrahaṃ karoti |",
  "SA20n1306:126": "tatredamavyābādhyaṃ puṇyam |",
  "SA20n1306:127": "yena samanvāgato bodhisattvaścakravarti-dviguṇonārakṣeṇārakṣito bhavati |",
  "SA20n1306:128": "yasminnārakṣe sadā pratyupasthite na śaknuvanti suptamattapramattasyāpi vyāḍā vā yakṣā vā amanuṣyā vā naivāsikā vā viheṭhāṃ kartum |",
  "SA20n1306:129": "parivṛttajanmā punarayaṃ bodhisattvastena puṇyaparigraheṇālpābādho bhavatyarogajātīyaḥ |",
  "SA20n1306:130": "na ca dīrgheṇa khareṇa vā ābādhena spṛśyate |",
  "SA20n1306:131": "sattvārtheṣu ca sattvakaraṇīyeṣvasya vyāyacchamānasya kāyena vācā dharmañca deśayataḥ nātyarthaṃ kāyaḥ krāmyati na smṛtiḥ pramuṣyate na cittamupahanyate |",
  "SA20n1306:132": "prakṛtyaiva tāvadgotrastho bodhisattvo mandadauṣṭhulyo bhavati |",
  "SA20n1306:133": "utpādita cittastu bhūyasyā mātrayā mandatara dauṣṭhulyo bhavati yaduta kāyadauṣṭhulyena cittadauṣṭhulyena ca |",
  "SA20n1306:134": "asiddhānyapi ca tadanya hastagatāni sattvānāmītyupadravopasargasaṃśamakāni mantrapadāni vidyāpadāni taddhastagatāni sidhyanti |",
  "SA20n1306:135": "kaḥ punarvādaḥ siddhāni |",
  "SA20n1306:136": "adhikena ca kṣāntisauratyena samanvāgato bhavati |",
  "SA20n1306:137": "parata-upatāpasahaḥ aparopatāpī ca |",
  "SA20n1306:138": "pareṇāpi ca paramupatāpyamānamupalabhyātyartha bādhyate |",
  "SA20n1306:139": "krodherṣyāśāṭhyamrakṣādayaścāsyopakleśāhatavegā mandāyamānāḥ kadācitsamudācarantyāśu ca vigacchanti |",
  "SA20n1306:140": "yatra ca grāmakṣetre prativasati tasmin bhayabhairavadurbhikṣadoṣā amanuṣyakṛtāścopadravā anutpannāśca notpadyante utpannāśca vyupaśāmyanti |",
  "SA20n1306:141": "sa cetpunaḥ sa prathamacittotpādiko bodhisattvaḥ ekadā narakeṣvapāyabhūmāvupapadyate sa bhūyasyā mātrayā āśutaraṃ ca mucyate narakebhyaḥ |",
  "SA20n1306:142": "tanutarāñca duḥkhāṃ vedanāṃ vedayate bhṛśatarañca saṃvegamutpādayati teṣāñca sattvānāmantike karuṇācittatāmavyābādhya puṇyaparigrahahetoḥ |",
  "SA20n1306:143": "ityevaṃbhāgīyān bahūnanuśaṃsānavyābādhya puṇyaparigrahātprathamacittotpādiko bodhisattvaḥ pratyanubhavati |",
  "SA20n1306:144": "bodhisattvabhūmāvādhāre yogasthāne dvitīyaṃ cittotpādapaṭalaṃ [samāptama] ||"
}