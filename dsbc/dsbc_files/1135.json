{
    "1135:0": "puṇyavṛddhirnāma navadaśaḥ paricchedaḥ |",
    "1135:1": "anyo'pi puṇyavṛddhaye hetuḥ kāryaḥ,",
    "1135:2": "yo'yaṃ sarvāvasthāsu sattvārthaḥ |",
    "1135:3": "yathā kathitaṃ cāryaratnameghe-sa tathāgatacaitye vā tathāgatavigrahe vā puṣpaṃ vā dhūpaṃ vā gandhaṃ vā dadat sarvasattvānāṃ dauḥśīlyadaurgandhyamalāpanayanāya tathāgataśīlapratilambhāya ca pariṇāmayati |",
    "1135:4": "sa samārjanopalepanaṃ kurvan sarvasattvānāmaprāsādikeryāpathavigamāya prāsādikeryāpathasaṃpade ca pariṇāmayati |",
    "1135:5": "sa puṣpacchatramāropayan sarvasattvānāṃ sarvakleśaparidāhavigamāya pariṇāmayati |",
    "1135:6": "sa vihāraṃ praviśannevaṃ cittamutpādayati-sarvasattvān nirvāṇapuraṃ praveśayeyam |",
    "1135:7": "sa niṣkramannevaṃ cittamutpādayati-sarvasattvān saṃsāracārakānniṣkrāmayeyam |",
    "1135:8": "sa labhanadvāramuddhāṭayannevaṃ cittamutpādayati- sarvasattvānāṃ lokottareṇa jñānena nirvāṇasugatidvāramuddhāṭayeyam |",
    "1135:9": "sa pidadhadevaṃ cittamutpādayati- sarvasattvānāṃ sarvāpāyadvārāṇi pidadhyām |",
    "1135:10": "sa niṣīdannevaṃ cittamutpādayati- sarvasattvān bodhimaṇḍe niṣādayeyam |",
    "1135:11": "sa dakṣiṇena pārśvana śayyāṃ kalpayanevaṃ cittamutpādayati- sarvasattvāneva parinirvāpayeyam |",
    "1135:12": "sa tato vyuttiṣṭhannevaṃ cittamutpādayati- sarvasattvān vyutthāpayeyaṃ sarvakleśaparyutthānebhyaḥ |",
    "1135:13": "sa śarīragatyā gacchannevaṃ cittamutpādayati- sarvasattvā mahāpuruṣagatyā gacchantu |",
    "1135:14": "sa tatropaviṣṭa evaṃ cittamutpādayati- sarvasattvā niḥśalyakriyā yaduta rāgadveṣamohebhyaḥ |",
    "1135:15": "sa śaucaṃ kurvannevaṃ cittamutpādayati- sarvasattvānāṃ kleśamalān prakṣālayeyam |",
    "1135:16": "sa hastau prakṣālayannevaṃ cittamutpādayati- sarvasattvānāṃ sarvakleśavāsanāmapanayeyam |",
    "1135:17": "sa pādau prakṣālayannevaṃ cittamutpādayati- sarvasattvānāmanekaprakārāṇi kleśarajāṃsyapanayeyam |",
    "1135:18": "mukhaṃ prakṣālayannevaṃ cittamutpādayati- sarvasattvānāṃ sarvadharmamukhāni pariśodhayeyam |",
    "1135:19": "sa dantakāṣṭhaṃ bhakṣayannevaṃ cittamutpādayati- sarvasattvānāṃ nānāvidhān kleśamalānapanayeyam |",
    "1135:20": "sarvāṃ kāyāvasthāṃ sarvasattvahitasukhāya pariṇāmayati |",
    "1135:21": "tathāgatacaityaṃ vandamāna evaṃ cittamutpādayati-sarvasattvā vandanīyā bhavantu sadevakasya lokasyeti ||",
    "1135:22": "athavā yathā āryaprajñāpāramitāyām- punaraparaṃ śāriputra vyālakāntāramadhyagatena bodhisattvena mahāsattvena nottrasitavyam,",
    "1135:23": "na saṃtrasitavyam,",
    "1135:24": "na saṃtrāsamāpattavyam |",
    "1135:25": "tatkasmāddhetoḥ?",
    "1135:26": "tathā hi tena sarvaṃ parityaktaṃ sarvasattvānāmarthāya |",
    "1135:27": "tenaivaṃ cittamutpādayitavyam- sacenmāṃ vyālā bhakṣayeyuḥ,",
    "1135:28": "tebhya eva taddānaṃ dattaṃ bhavatu |",
    "1135:29": "mama ca dānapāramitāparipūrirbhaviṣyati |",
    "1135:30": "abhyāsannā ca bhaviṣyati[bodhiḥ] |",
    "1135:31": "tathā ca kariṣyāmi yathā me'nuttarāṃ samyaksaṃbodhimabhisaṃbuddhasya satastatra buddhakṣetre tiryagyonigatāḥ sattvāḥ sarveṇa sarvaṃ na bhaviṣyanti,",
    "1135:32": "na prajñāsyante |",
    "1135:33": "corakāntāramadhyagatena śāriputra bodhisattvena mahāsattvena nottrasitavyaṃ na saṃtrasitavyaṃ na saṃtrāsamāpattavyam |",
    "1135:34": "tatkasmāddhetoḥ?",
    "1135:35": "sarvasvaparityāgakuśalā hi te bodhisattvā mahāsattvāḥ |",
    "1135:36": "utsṛṣṭakāyenāpi ca bodhisattvena bhavitavyaṃ parityaktapariṣkāropa- karaṇena ca |",
    "1135:37": "tenaivaṃ cittamutpādayitavyam- te cenme sattvāḥ pariṣkāropakaraṇāni haranti,",
    "1135:38": "tebhya evaitaddhanaṃ dattaṃ bhavatu |",
    "1135:39": "sacenmāṃ kecijjīvitād vyaparopayeyuḥ,",
    "1135:40": "tatra mayā na dveṣo na krodha utpādayitavyaḥ |",
    "1135:41": "teṣāmapi mayā na kāyena na vacasā na manasā aparāddhavyam |",
    "1135:42": "evaṃ ca me tasmin samaye dānapāramitā ca śīlapāramitā ca kṣāntipāramitā ca paripūriṃ gamiṣyati |",
    "1135:43": "anuttarā ca me samyaksaṃbodhirabhyāsannā bhaviṣyati |",
    "1135:44": "tathā ca kariṣyāmi,",
    "1135:45": "tathā pratipatsye,",
    "1135:46": "yathā me'nuttarāṃ samyaksaṃbodhimabhisaṃbuddhasya satastatra buddhakṣetre ete cānye ca doṣāḥ sarveṇa sarvaṃ sarvathā sarvaṃ na bhaviṣyanti,",
    "1135:47": "na prajñāsyante |",
    "1135:48": "pānīyakāntāramadhyagatena śāriputra bodhisattvena mahāsattvena nottrasitavyaṃ na saṃtrasitavyaṃ na saṃtrāsamāpattavyam |",
    "1135:49": "tatkasmāddhetoḥ?",
    "1135:50": "asaṃtrastadharmāṇo hi bodhisattvā mahāsattva bhavanti |",
    "1135:51": "evaṃ cānena cittamutpādayitavyam - sarvasattvānāṃ mayā sarvatṛṣṇācchedāya śikṣitavyam |",
    "1135:52": "na bodhisattvena mahāsattvena saṃtrāsamāpattavyam |",
    "1135:53": "sacedahaṃ tṛṣṇayā kālaṃ kariṣyāmi,",
    "1135:54": "api tu khalu punaḥ sattvānāmantike mahākaruṇācittamutpādayiṣyāmi- aho batālpapuṇyā amī sattvā yadeteṣāṃ loke evaṃrūpāṇi pānīyakāntārāṇi prajñāyante |",
    "1135:55": "tathā punarahaṃ kariṣyāmi,",
    "1135:56": "tathā pratipatsye,",
    "1135:57": "yathā me'nuttarāṃ samyaksaṃbodhimabhisaṃvuddhasya satastatra buddhakṣetre sarveṇa sarvaṃ sarvathā sarvaṃ pānīyakāntārāṇi na prajñāsyante |",
    "1135:58": "tathā ca sarvasattvān puṇyaiḥ saṃyojayiṣyāmi,",
    "1135:59": "yathā te aṣṭāṅgopetapānīyalābhino bhaviṣyanti |",
    "1135:60": "tathā dṛḍhaṃ vīryamārapsye sarvasattvānāṃ kṛtaśo yathā vīryapāramitā tasmin samaye paripūriṃ gamiṣyati |",
    "1135:61": "punaraparaṃ śāriputra bubhukṣākāntāramadhyagatena bodhisattvena mahāsattvena nottrasitavyaṃ na saṃtrasitavyaṃ na saṃtrāsamāpattavyam |",
    "1135:62": "evaṃ cānena saṃnāhaḥ saṃnaddhavyaḥ- tathā dṛḍhaṃ vīryamārapsye,",
    "1135:63": "tathā ca svaṃ buddhakṣetraṃ pariśodhayiṣyāmi,",
    "1135:64": "yathā me'nuttarāṃ samyaksaṃbodhimabhisaṃbuddhasya satastatra buddhakṣetre sarveṇa sarvaṃ sarvathā evaṃrūpāṇi bubhukṣākāntārāṇi na bhaviṣyanti,",
    "1135:65": "na prajñāsyante |",
    "1135:66": "sukhitā eva te sattvā bhaviṣyanti sukhasamaṅginaḥ sarvasukhasamarpitāḥ |",
    "1135:67": "tathā ca kariṣyāmi yathā teṣāṃ sattvānāṃ yo ya evābhiprāyo bhaviṣyati,",
    "1135:68": "yadyadevākāṅkṣipyanti manasā,",
    "1135:69": "tattadeva prādurbhaviṣyati,",
    "1135:70": "tadyathāpi nāma devānāṃ trāyastriṃśānāṃ manasā sarvaṃ prādurbhavati,",
    "1135:71": "manasā sarvamutpadyate |",
    "1135:72": "tathā dṛḍhaṃ vīryamārapsye yathā teṣāṃ sattvānāṃ dhārmikā abhiprāyāḥ paripūriṃ gamiṣyanti,",
    "1135:73": "avaikalpaṃ ca jīvitapariṣkāraiḥ sarvasattvānāṃ bhaviṣyati sarveṣāṃ sarvataḥ sarvadeti ||",
    "1135:74": "evamayam-",
    "1135:75": "sarvāvasthāsu sattvārthaḥ",
    "1135:76": "puṇyavṛddhihetuḥ |",
    "1135:77": "vistaratastvāryagocarapariśuddhisūtre draṣṭavyaḥ ||",
    "1135:78": "kiṃ ca-",
    "1135:79": "dharmadānaṃ nirāmipam |",
    "1135:80": "puṇyavṛddhinimittaṃ bhavati ||",
    "1135:81": "yathoktamāryādhyāśayasaṃcodanasūtre-viṃśatirime maitreya ānuśaṃsā nirāmiṣadāne,",
    "1135:82": "yo lābhasatkāramapratikāṅkṣan dharmadānaṃ dadāti |",
    "1135:83": "katame viṃśatiḥ?",
    "1135:84": "yaduta- smṛtimāṃśca bhavati,",
    "1135:85": "matimāṃśca bhavati,",
    "1135:86": "buddhimāṃśca bhavati,",
    "1135:87": "gatimāṃśca bhavati,",
    "1135:88": "dhṛtimāṃśca bhavati,",
    "1135:89": "prajñāvāṃśca bhavati,",
    "1135:90": "lokottarāṃ ca prajñāmanuvidhyati,",
    "1135:91": "alparāgo bhavati,",
    "1135:92": "alpadveṣo'lpamohaḥ,",
    "1135:93": "māraścāsyāvatāraṃ na labhate,",
    "1135:94": "buddhairbhagavadbhiḥ samanvāhriyate ,",
    "1135:95": "amanuṣyāścainaṃ rakṣanti,",
    "1135:96": "devāścāsyaujaḥ kāye prakṣipanti,",
    "1135:97": "amitrāścāsyāvatāraṃ na labhante,",
    "1135:98": "mitrāṇi cāsya abhedyāni bhavanti,",
    "1135:99": "ādeyavacanaśca bhavati,",
    "1135:100": "vaiśāradyāṃśca pratilabhate,",
    "1135:101": "saumanasyabahulaśca bhavati vidvatpraśastaśca,",
    "1135:102": "anusmaraṇīyaṃ cāsya taddharmadānaṃ bhavati |",
    "1135:103": "ime maitreya viṃśatiranuśaṃsā iti ||",
    "1135:104": "āryaprajñāpāramitāyāṃ tvāha- sacetvamānanda śrāvakayānikānāṃ pudgalānā śrāvakabhūmau dharma deśayeḥ,",
    "1135:105": "tasyāṃ ca dharmadeśanāyāṃ ye trisāhastramahāsāhastre lokadhātau sattvāste sarve'rhattvaṃ sākṣātkuryuḥ |",
    "1135:106": "tadadyāpi tvayā me śrāvakeṇa śrāvakakṛtyaṃ na kṛtaṃ syāt |",
    "1135:107": "sacetpunaḥ tvamānanda bodhisattvasya mahāsattvasyaikamapi prajñāpāramitāpratisaṃyuktaṃ padaṃ deśayeḥ,",
    "1135:108": "prakāśayeḥ,",
    "1135:109": "evamahaṃ tvayā śrāvakeṇārādhitaḥ syām |",
    "1135:110": "tayā ca pūrvikayā dharmadeśanayā ye trisāhastramahāsāhastre lokadhātau sattvāste sarve'rhatvaṃ prāpnuyuḥ |",
    "1135:111": "teṣāṃ cārhatāṃ yaddānamayaṃ puṇyakriyāvastu śīlamayaṃ puṇyakriyāvastu bhāvanāmayaṃ puṇyakriyāvastu,",
    "1135:112": "tatkiṃ manyase ānanda api nu sa bahu puṇyaskandhaḥ?",
    "1135:113": "āha- bahu bhagavan,",
    "1135:114": "bahu sugata |",
    "1135:115": "bhagavānāha- ataḥ sa ānanda śrāvakayānikapudgalo bahutaraṃ puṇyaskandhaṃ prasavati,",
    "1135:116": "yo bodhisattvānāṃ mahāsattvānāṃ prajñāpāramitāpratisaṃyuktaṃ dharma deśayati |",
    "1135:117": "ato'pyānanda bahutaraṃ puṇyaskandhaṃ prasavati,",
    "1135:118": "yo bodhisattvo mahāsatvo'parasya bodhisattvasya prajñāpāramitāpratisaṃyuktaṃ dharmaṃ deśayati,",
    "1135:119": "antaśa ekadivasamapi |",
    "1135:120": "tiṣṭhatvānanda ekadivasaḥ,",
    "1135:121": "antaśaḥ prāgbhaktamapi |",
    "1135:122": "tiṣṭhatvānanda prāgbhaktam,",
    "1135:123": "antaśa ekanālikāmapi |",
    "1135:124": "yāvadantaśa ekakṣaṇasaṃnipātamapi |",
    "1135:125": "peyālaṃ |",
    "1135:126": "idamānanda tasya bodhisattvasya mahāsattvasya dharmadānaṃ sarvaśrāvakayānikānāmapi sarvapratyekabuddhayānikānāṃ ca pudgalānāṃ kuśalamūlamabhibhavati |",
    "1135:127": "evaṃ kuśalamūlasamanvāgato bodhisattvo mahāsattvaḥ,",
    "1135:128": "evaṃ kuśalamūlaṃ samanvāharana,",
    "1135:129": "asthānamānanda anavakāśo yatsa bodhisattvo mahāsattvo vivarteta anuttarāyāḥ samyaksaṃbodheḥ |",
    "1135:130": "naitatsthānaṃ vidyata iti ||",
    "1135:131": "kathaṃ dharmadānaṃ dātavyam?",
    "1135:132": "yathā āryasaddharmapuṇḍarīke'bhihitam-",
    "1135:133": "kālena co(vā)",
    "1135:134": "cintayamānu paṇḍitaḥ",
    "1135:135": "praviśya layanaṃ tatha ghaṭṭayitvā |",
    "1135:136": "vipaśya dharmaṃ imi sarvayoniśo",
    "1135:137": "utthāya deśeta alīnacitaḥ ||",
    "1135:138": "sukhasthito bhoti sadā vicakṣaṇo",
    "1135:139": "sukhaniṣaṇṇastatha dharma bhāṣate |",
    "1135:140": "udāraprajñapta karitva āsanaṃ",
    "1135:141": "caukṣe manojñe pṛthivīpradeśe ||",
    "1135:142": "caukṣaṃ ca so cīvara prāvaritvā",
    "1135:143": "suraktaraṅgaṃ ca prasannaraṅgaiḥ |",
    "1135:144": "āsevakaṃ(kān)",
    "1135:145": "kṛṣṇa tathā daditvā",
    "1135:146": "mahāpramāṇaṃ ca nivāsayitvā ||",
    "1135:147": "sa pādapīṭhasmi niṣadya āsane",
    "1135:148": "vicitradūṣyehi susaṃstṛtasmin |",
    "1135:149": "sudhautapādaśca upāruhitvā",
    "1135:150": "snigdhena śīrṣeṇa mukhena cāpi ||",
    "1135:151": "dharmāsane tatra( cātra)",
    "1135:152": "niṣīdiyānaḥ",
    "1135:153": "ekāgra sattveṣu samaṃ vipaśyan(samāgateṣu) |",
    "1135:154": "upasaṃhareccitrakathā bahūśca",
    "1135:155": "bhikṣūnatho(co)",
    "1135:156": "bhikṣuṇikāstathaiva ||",
    "1135:157": "kilāsitāṃścāpi vivarjayīta",
    "1135:158": "na cāpi utpādayi khedasaṃjñām |",
    "1135:159": "aratiṃ ca sarvāṃ vijahīta paṇḍito",
    "1135:160": "maitrībalaṃ parṣadi bhāvayecca ||",
    "1135:161": "bhāṣecca rātriṃdivamagradharmān",
    "1135:162": "dṛṣṭāntakoṭīniyutaiḥ sa paṇḍitaḥ |",
    "1135:163": "saṃharṣayettāṃ (tparṣa)",
    "1135:164": "ca tathaiva toṣayet",
    "1135:165": "na cāpi kiṃcitatra jātu prārthayet ||",
    "1135:166": "khādyaṃ ca bhojyaṃ ca tathānnapānaṃ",
    "1135:167": "vastrāṇi śayyāsanacīvarāṇi |",
    "1135:168": "gilānabhaiṣajya na cintayetsaḥ |",
    "1135:169": "na vijñapetparṣadi kiṃcidanyat ||",
    "1135:170": "anyatra cinteya sadā vicakṣaṇaḥ",
    "1135:171": "bhaveya buddho'hamime ca sattvāḥ |",
    "1135:172": "etacca me sarvasukhopadhānaṃ",
    "1135:173": "yaṃ dharma śrāvemi hitāya loke ||",
    "1135:174": "atraivāha- na ca kasyacidantaśo dharmapremṇā'pyadhikataramanugrahaṃ karoti ||",
    "1135:175": "āryacandrapradīpasūtre'pyāha-",
    "1135:176": "adhyeṣayeyuryudi tvāṃ te dharmadānasya kāraṇāt |",
    "1135:177": "prathamaṃ vāca bhāṣeyā nāhaṃ vaipulyaśikṣitaḥ ||",
    "1135:178": "evaṃ tvaṃ vāca bhāṣeyā yuṣme( āyuṣmān)",
    "1135:179": "vā vijñapaṇḍitāḥ |",
    "1135:180": "kathaṃ mahātmanāṃ śakyaṃ purato bhāṣituṃ mayā |",
    "1135:181": "sahasaiṣāṃ na jalpeta tulayitvā tu bhājanam |",
    "1135:182": "yadi bhājanaṃ vijānīyā anadhīṣṭo'pi deśayeḥ ||",
    "1135:183": "yadi duḥśīlān paśyesi pariṣāyāṃ bahūn sthitān |",
    "1135:184": "saṃlekhaṃ mā prabhāṣestvaṃ varṇaṃ dānasya kīrtayeḥ ||",
    "1135:185": "bhaveyuryadi cālpecchāḥ śuddhāḥ śīle pratiṣṭhitāḥ |",
    "1135:186": "maitraṃ cittaṃ janitvā tvaṃ kuryāḥ sāṃlekhikīṃ kathām ||",
    "1135:187": "parīttā yadi pāpecchāḥ śīlavanto'tra vistarāḥ |",
    "1135:188": "labdhapakṣastadā bhūtvā varṇa śīlasya kīrtayeḥ || iti ||",
    "1135:189": "uktaṃ ca āryasāgaramatisūtre- tadyathā same |",
    "1135:190": "samavati |",
    "1135:191": "śamitaśatru |",
    "1135:192": "aṅkure |",
    "1135:193": "maṅkure |",
    "1135:194": "mārajite |",
    "1135:195": "karāḍe |",
    "1135:196": "keyūre |",
    "1135:197": "oghavati |",
    "1135:198": "ohokayati |",
    "1135:199": "viśaṭhanirmale |",
    "1135:200": "malāpanaye |",
    "1135:201": "okhare |",
    "1135:202": "kharograse |",
    "1135:203": "grasane |",
    "1135:204": "hemukhī |",
    "1135:205": "parāṅyukhī |",
    "1135:206": "āmukhī |",
    "1135:207": "śamitāni sarvagrahabandhanāni |",
    "1135:208": "nigṛhītāḥ sarvaparapravādinaḥ |",
    "1135:209": "vimuktā mārapāśāḥ |",
    "1135:210": "sthāpitā buddhamudrāḥ |",
    "1135:211": "samuddhātitāḥ sarvamārāḥ |",
    "1135:212": "acalitapadapariśuddhayā vigacchanti sarvamārakarmāṇi |",
    "1135:213": "imāni sāgaramate mantrapadāni dharmabhāṇakena supravṛttāni kṛtvā,",
    "1135:214": "dharmāsanakena supravṛttāni katvā,",
    "1135:215": "dharmāsananiṣaṇṇena sarvāṃ parṣadaṃ bodhyākārābhinirhṛtayā maitryā spharitvā ātmani vaidyasaṃjñāmutpādya dharme bhaiṣajyasaṃjñāṃ dharmaśravaṇikeṣvāturasaṃjñāṃ tathāgate satpuruṣasaṃjñāṃ dharmanetryāṃ cirasthitikasaṃjñāmutpādya imāni mantrapadānyāmukhīkṛtya dharmasaṃkathā karaṇīyā |",
    "1135:216": "tasya samantādyojanaśate na māro na mārakāyikā vā devatā upasaṃkramayiṣyanti vicakṣuḥkaraṇe |",
    "1135:217": "ye'pyenamupasaṃkramiṣyanti,",
    "1135:218": "te'pyasya na śakṣyantyantarāyaṃ kartumiti ||",
    "1135:219": "atraivāha- dharmabhāṇakena caukṣeṇa śucisamudācāreṇa susnātena śucinivāsitena bhavitavyamiti ||",
    "1135:220": "evaṃ dharmadānam ||",
    "1135:221": "bodhacittaṃ ca puṇyasya vṛddhihetuḥ samāsataḥ || 26||",
    "1135:222": "yathoktamāryaratnakaraṇḍakasūtre-",
    "1135:223": "tadyathāpi nāma mañjuśrīrnānāgandhavṛkṣāśca caturdhātusaṃgṛhītā vivardhante,",
    "1135:224": "evameva mañjuśrīrnānāsaṃbhāropacitaṃ bodhisattvasya kuśalamūlaṃ bodhicittasaṃgṛhītaṃ sarvajñatāpariṇāmitaṃ vivardhate | iti ||",
    "1135:225": "eṣādikā adikarmikāṇāṃ sahasā bodhisattvaśikṣā smaraṇārthamupadarśitā |",
    "1135:226": "vistaratastu buddhaviṣaya eva |",
    "1135:227": "atra cāsyā yathoktāyāḥ śikṣāyāḥ-",
    "1135:228": "siddhiḥ samyakprahāṇānāmapramādāviyojanāt |",
    "1135:229": "smṛtyātha saṃprajanyena yoniśaścintanena ca || 27||",
    "1135:230": "tatra anutpannānāṃ pāpakānāmakuśalānāṃ dharmāṇāmanutpādāyaiva chandaṃ janayati,",
    "1135:231": "vyāyacchati,",
    "1135:232": "vīryamārabhate,",
    "1135:233": "cittaṃ pragṛhṇāti,",
    "1135:234": "samyakpraṇidadhātītyanena rakṣā |",
    "1135:235": "utpannānāṃ ca prahāṇāya chandaṃ janayatītyanena śuddhiḥ |",
    "1135:236": "anutpannānāṃ kuśalānāṃ dharmāṇāmutpādāya chandaṃ janayati |",
    "1135:237": "yāvadutpannānāṃ ca sthitaye bhūyobhāvāya chandaṃ janayatītyādi anena vṛddhiḥ |",
    "1135:238": "etāni ca nityamapramādādhiṣṭhitāni kāryāṇi ,",
    "1135:239": "sarvakuśalamūlānāṃ tanmūlatvāt ||",
    "1135:240": "yathoktamāryacandrapradīpasūtre-",
    "1135:241": "yāvanti dharmāḥ kuśalāḥ prakīrtitāḥ",
    "1135:242": "śīla śrutaṃ tyāgu tathaiva kṣāntiḥ |",
    "1135:243": "sarveṣa mūlaṃ hyayamapramādo",
    "1135:244": "nidhānalambhaḥ sugatena deśitaḥ ||iti||",
    "1135:245": "ko'yapramādo nāma?",
    "1135:246": "iṣṭavighātāniṣṭāgamaśaṅkāpūrvakaṃ pratikāratātparyam |",
    "1135:247": "tadyathā tīvrakopaprasādasya rājño bhaiṣajyatailaparipūrṇabhājanaṃ gṛhītvā picchilasaṃkrameṇa bhṛtyasya gacchataḥ ||",
    "1135:248": "uktaṃ hi āryatathāgataguhyasūtre- tatra katamo'pramādaḥ?",
    "1135:249": "yadindriyasaṃvaraḥ |",
    "1135:250": "sa cakṣuṣā rūpāṇi dṛṣṭvā na nimittagrāhī bhavati,",
    "1135:251": "nānuvyañjanagrāhī |",
    "1135:252": "evaṃ yāvanmanasā dharmān vijñāya na nimittagrāhī bhavati,",
    "1135:253": "nānuvyañjanagrāhī |",
    "1135:254": "sarvadharmeṣvāsvādaṃ cādīnavaṃ ca niḥśaraṇaṃ ca yathābhūtaṃ prajānāti |",
    "1135:255": "ayamucyate apramādaḥ ||",
    "1135:256": "punaraparam- apramādo yatsvacittasya damanam,",
    "1135:257": "paracittasyārakṣā,",
    "1135:258": "kleśarateraparikarmaṇā,",
    "1135:259": "dharmarateranuvartanam,",
    "1135:260": "yāvadayamucyate'pramādaḥ |",
    "1135:261": "yasya guhyakādhipate śraddhā cāpramādaśca,",
    "1135:262": "tasyānulomikena vīryeṇa kāryam,",
    "1135:263": "yena tānapramādakāraṇān śraddhākāraṇāṃśca dharmān samudānayati |",
    "1135:264": "yasya guhyakādhipate śraddhā cāpramādaśca vīryaṃ ca ,",
    "1135:265": "tena smṛtisaṃprajanye yogaḥ karaṇīyaḥ,",
    "1135:266": "yena smṛtisaṃprajanyena sarvān bodhipakṣān dharmānna vipraṇāśayati |",
    "1135:267": "yasya guhyakādhipate śraddhā cāpramādaśca vīryaṃ ca smṛtisaṃprajanyaṃ ca,",
    "1135:268": "tena yoniśaḥprayoge yogaḥ karaṇīyaḥ |",
    "1135:269": "yoniśaḥprayukto hi guhyakādhipate bodhisattvo yadasti tadastīti prajānāti,",
    "1135:270": "yannāsti tannāstīti prajānāti |",
    "1135:271": "yāvadasti saṃvṛtyā cakṣurityādi ||",
    "1135:272": "tathā atraivāha-",
    "1135:273": "sadā'pramādo hyamṛtasya mūlaṃ",
    "1135:274": "sattvārthayuktasya ca bodhicittam |",
    "1135:275": "yadyoniśaścaiva vivekacitta-",
    "1135:276": "maparigrahaḥ sarvasukhasya mūlam || iti ||",
    "1135:277": "āha ca-",
    "1135:278": "parātmasamatābhyāsādbodhicittaṃ dṛḍhībhavet |",
    "1135:279": "āpekṣikaṃ parātmatvaṃ pārāvāraṃ yathāmṛṣā ||",
    "1135:280": "tatkūlaṃ na svataḥ pāraṃ kimapekṣyāstvapāratā |",
    "1135:281": "ātmatvaṃ na svataḥ siddhaṃ kimapekṣya paro bhavet ||",
    "1135:282": "tadduḥkhena na me bādhetyato yadi na rakṣasi |",
    "1135:283": "nāgāmikāyaduḥkhātte bādhā tatkena rakṣasi ||",
    "1135:284": "ahameva tadāpīti mithyeyaṃ parikalpanā |",
    "1135:285": "anya eva mṛto yasmādanyastatra prajāyate ||",
    "1135:286": "anyaścejjāyate tatra kiṃ puṇyena prayojanam |",
    "1135:287": "yūnaḥ kiṃ vṛddhakāyasya sukhāya dhanasaṃcayaiḥ ||",
    "1135:288": "mṛte garbhagate tāvadanyo bālaḥ prajāyate |",
    "1135:289": "mṛte bālye kumāratvaṃ tannāśāyāgato yuvā ||",
    "1135:290": "tannāśāccāgato vṛddhaḥ ekaḥ kāyaḥ kathaṃ mataḥ |",
    "1135:291": "evaṃ pratikṣaṇaṃ cānyaḥ kāyaḥ keśanakhādivat ||",
    "1135:292": "atha bālyaparityāgādbālo yāti kumāratām |",
    "1135:293": "kāyasvabhāvo vaktavyo yo'vasthārahitaḥ sthitaḥ |",
    "1135:294": "kāyaścetpratimākāraḥ peśībhasmasu nāsti saḥ |",
    "1135:295": "sūkṣmabhāvena cettatra sthaulyaṃ tyattvā vyavasthitaḥ |",
    "1135:296": "anirdeśyaḥ svataḥ prāptaḥ kāya ityucyate na saḥ ||",
    "1135:297": "tatra cintaiva me nāsti dṛśyakāyastu nāśavān |",
    "1135:298": "avasthāmiśca saṃbandhaḥ saṃvṛtyā caiva dṛśyate |",
    "1135:299": "āgamācca tadastitvaṃ yuktayāgamanivāritam |",
    "1135:300": "na guṇavyatirekeṇa pradhānaṃ vidyate yataḥ ||",
    "1135:301": "na ca trīṇi pradhānāni tathā sattā guṇā api |",
    "1135:302": "pratyekaṃ tryātmakāste'pi śeṣaṃ naikavidhaṃ jagat ||",
    "1135:303": "acetanaṃ ca vastrādi tatsukhādyātmakaṃ katham |",
    "1135:304": "sukhāderna paṭotpattiṃḥ paṭādestu sukhādayaḥ |",
    "1135:305": "paṭādīnāmahetutvādabhāvastatsukhaṃ kutaḥ ||",
    "1135:306": "tasmādāgamayuktibhyāmanityaṃ sarvasaṃskṛtam |",
    "1135:307": "taddhetuphalasaṃbandhaḥ pratyakṣatvānna sādhyate ||",
    "1135:308": "svasaṃtāne ca dṛṣṭo'sau nityeṣu ca kathaṃ yathā |",
    "1135:309": "paramāṇustu naiko'sti digbhedānupapattitaḥ |",
    "1135:310": "dīpatailaṃ kṣayaṃ yāti kṣīyamāṇaṃ na lakṣyate |",
    "1135:311": "evaṃ bhāvā na lakṣyante kṣīyamāṇāḥ pratikṣaṇam ||",
    "1135:312": "saṃtānaḥ samudāyaśca paṅktisenādivanmṛṣā |",
    "1135:313": "tatrābhyāsādahaṃkāraḥ parasmin kiṃ na jāyate ||",
    "1135:314": "tasmādevaṃ jagat jñeyaṃ yathāyatanasaṃcayaḥ |",
    "1135:315": "aprāptameva tadduḥkhaṃ pratikārya parātmanoḥ ||",
    "1135:316": "ayuktamapi cedetatsvātmanyastītaratra na |",
    "1135:317": "yadayuktaṃ nivartyaṃ tat svamanyadvā yathābalam ||",
    "1135:318": "kṛpayā bahu duḥkhaṃ cetkasmādutpādyate balāt |",
    "1135:319": "jagadduḥkhaṃ nirūpyedaṃ kṛpāduḥkhaṃ kathaṃ bahu ||",
    "1135:320": "evaṃ bhāvitasaṃtānāḥ paraduḥkhasamapriyāḥ |",
    "1135:321": "avīcīmavagāhante haṃsāḥ padmavanaṃ yathā ||",
    "1135:322": "sattveṣu mucyamāneṣu ye te prāmodyasāgarāḥ |",
    "1135:323": "taireva nanu paryāptaṃ mokṣeṇāpyarasena kim ||",
    "1135:324": "evaṃ parārthaṃ kṛtvāpi na mado na ca vismayaḥ |",
    "1135:325": "na vipākaphalākāṅkṣā parārthaikāntatṛṣṇayā ||",
    "1135:326": "daśadiksattvasaṃpattirātmīyāsya na saṃśayaḥ |",
    "1135:327": "nāstīrṣyāvakāśo'pi parasaukhye svasaṃjñayā ||",
    "1135:328": "pareṣāmātmano vāpi sāmānyā pāpadeśanā |",
    "1135:329": "puṇyānumodanā caivaṃ buddhādhyeṣaṇayācanam ||",
    "1135:330": "pariṇāmanamapyevaṃ nirviśeṣaṃ pravartate |",
    "1135:331": "puṇyaṃ pravartate tasmādanantaṃ sattvadhātuvat ||",
    "1135:332": "ayaṃ sa mārgaḥ pravaraḥ kṣemānantasukhotsavaḥ |",
    "1135:333": "bodhisattvamahāsārthaḥ kalilaprītivardhanaḥ ||",
    "1135:334": "pālyamānaśca satataṃ vajrapāṇyādiyāntrikaiḥ |",
    "1135:335": "māragulmikasaṃtrāsajananairbuddhakiṃkaraiḥ ||",
    "1135:336": "saṃbuddharājatanayā bodhicittarathasthitāḥ |",
    "1135:337": "vahante tena mārgeṇa stūyamānāḥ surādibhiḥ ||",
    "1135:338": "tasmādātmatvamāropya sattveṣvabhyāsayogataḥ |",
    "1135:339": "parātmaduḥkhaśāntyarthamātmādīn sarvathotsṛjet ||",
    "1135:340": "tṛṣṇā parigraho yasya tasya duḥkhaṃ na śāmyati |",
    "1135:341": "pariṇāmavināśitvātsa duḥkhajanako yataḥ ||",
    "1135:342": "loke duḥkhāgnitapte ca kā ratiḥ svasukhe bhavet |",
    "1135:343": "samantāddahyamānasya nakhādāhe'pi kiṃ sukham ||",
    "1135:344": "ātmatṛṣṇā ca sarveṣāṃ duḥkhānāṃ mūlamuttamam |",
    "1135:345": "tasmānnihanmi tāmeva sattvebhyaḥ svārthamutsṛjan ||",
    "1135:346": "tadagradūtī jñātecchā jetavyā sarvayatnataḥ |",
    "1135:347": "ātmatattvasmṛtiṃ kṛtvā pratītyotpādacintayā ||",
    "1135:348": "yadbhayānnotsṛjāmyetattadevādadato bhayam |",
    "1135:349": "pratikṣaṇaṃ hi yātyeva kāyaścittaṃ ca me yataḥ ||",
    "1135:350": "yadi nityāpyanityena nirmalā malavāhinā |",
    "1135:351": "bodhiḥ kāyena labhyeta nanu labdhā mayaiva sā ||",
    "1135:352": "evamātmānamṛtsṛjya sarvasattvārthamācaret |",
    "1135:353": "bhaiṣajyapratimākalpo lokadharmeṣvacintakaḥ ||",
    "1135:354": "sarvasattvārthamantritve svaprajñāṃ viniyojayet |",
    "1135:355": "yuktayā saṃrakṣya tu dravyaṃ sattveṣu vopayojayet ||",
    "1135:356": "svakāye parakāye vā yadduḥkhaṃ neha duḥkhakṛt |",
    "1135:357": "sattvānāṃ bhogavinnatvāt kleśāḥ śodhyāḥ prayatnataḥ |",
    "1135:358": "lokopajīvyātsattīrthādbhujaṃgakuṇapā iva ||",
    "1135:359": "puṇyakṣetramidaṃ śuddhaṃ saṃpatsasyamahāphalam |",
    "1135:360": "sukhadurbhikṣasaṃtaptaṃ jagatsaṃtarpayiṣyati ||",
    "1135:361": "lābhasatkārakāyādi tyaktaṃ nanu jane mayā |",
    "1135:362": "kopaḥ kasyārthamadyāpi mṛṣā vā tanmayoditam ||",
    "1135:363": "svārthaghneṣu yadi dveṣaḥ kṛpā kutra bhaviṣyati |",
    "1135:364": "nirdayasyāpi kaḥ koṣaḥ parārtho yadi naśyati ||",
    "1135:365": "ākrośādikṣamāḥ satyabhikṣukasturikādayaḥ |",
    "1135:366": "svāmyaśanena durnyastā nopabhogyā bhavanti te ||",
    "1135:367": "cintayati pratīkāraṃ na ca svāmihitecchayā |",
    "1135:368": "nāpi saṃcodayatyenaṃ bhogārthaṃ nopayāti ca ||",
    "1135:369": "anusmṛtyopasmṛtyaitānakṛṣṭoptā jinātmajāḥ |",
    "1135:370": "nānāviṣayadhātunāṃ sarvendriyamahāgadān ||",
    "1135:371": "vijñapya smārayitvaitān kruddhānapyupakāriṇaḥ |",
    "1135:372": "svabhāvātyaktamādhuryāḥ sukhayantyeva duḥkhitān ||",
    "1135:373": "dhātavaḥ pañca bhūvāritejonilakhasaṃjñitāḥ |",
    "1135:374": "yāvatsatvāḥ sthitāstāvatsarveṣāmarthakāriṇaḥ ||",
    "1135:375": "sarvaduścaritenaiṣāṃ sattvārthādvinivartanam |",
    "1135:376": "evametān karomyeṣa dhātūn ṣaḍapi nirvyathān ||",
    "1135:377": "yāvadākāśaniṣṭhasya niṣṭhā lokasya saṃbhavet |",
    "1135:378": "tāvatsthāsyāmi lokārthaṃ kurvan jñānapuraḥsaraḥ ||",
    "1135:379": "ātmācāryo'nuśiṣyāddhi sadātmānaṃ suśiṣyavat |",
    "1135:380": "apṛṣṭvā cātmanātmānaṃ balenārakṣitakriyaḥ ||",
    "1135:381": "ka eva mama duḥkhena duḥkhī syānme bhayādbhayī |",
    "1135:382": "taddoṣānuśayajño vā yathātmagururātmanaḥ ||",
    "1135:383": "avirāgyapalāyī ca karuṇāviṣayo'pi vā |",
    "1135:384": "nityasaṃnihitaścāpi śiṣya ātmasamaḥ kutaḥ ||",
    "1135:385": "kleśonmatto'tha mohāndhaḥ prapātabahule pathi |",
    "1135:386": "skhalan pade pade śocyaḥ para ātmā ca sarvadā ||",
    "1135:387": "skhalitānveṣaṇaṃ tasmātsamānavyasanājjanāt |",
    "1135:388": "na yuktaṃ yujyate tvatra guṇān dṛṣṭvādbhutaṃ mahat ||",
    "1135:389": "naikena śakyamādātuṃ mayā doṣamahodadhiḥ |",
    "1135:390": "kṛtyamanyairmamaivātra ko'nyadoṣeṣu me kṣaṇaḥ ||",
    "1135:391": "paracodanadakṣāṇāmanadhīṣṭopakāriṇām |",
    "1135:392": "vākyaṃ mūrdhnā pratīcchāmi sarvaśiṣyo bhavāmyaham ||",
    "1135:393": "saṃgrāmo hi mamaikasya bahubhiḥ kleśaśatrabhiḥ |",
    "1135:394": "tatraikena raṇāsaktamanye nighnanti māṃ sukham |",
    "1135:395": "tatra yaḥ pṛṣṭhato bhītiṃ śrāvayedanyato'pi vā |",
    "1135:396": "pradviṣṭo vā prasanno vā same prāṇapradaḥ suhṛt ||",
    "1135:397": "alisaṃghātanīlena cīrabhāraṇabhāriṇā |",
    "1135:398": "vicitrasurabhisphītapuṣpa[śe]kharahā [cā]riṇā ||",
    "1135:399": "yugapatsarvadigbuddhakṣetrasāgaracāriṇā |",
    "1135:400": "balinā pratikāryeṇa sarvamārāpahāriṇā ||",
    "1135:401": "narakapretasaṃtāpapraśamonmuktavāriṇā |",
    "1135:402": "saṃsāragahanāntasthabhavyasattvārthasāriṇā ||",
    "1135:403": "jagannetrotsavotpādibalālaṃkāradhāriṇā |",
    "1135:404": "viduṣā bālavapuṣā lokavismayakāriṇā ||",
    "1135:405": "majuśrīsaṃjñakaṃ yattatpiṇḍībhūtaṃ jagaddhitam |",
    "1135:406": "sarveṇaivātmabhāvena namastasmai punaḥ punaḥ ||",
    "1135:407": "anekaduḥkhasaṃtaptaprahlādanamahāhradam |",
    "1135:408": "trailokyatṛṣṇāpātālaprapūraṇamahāmbudam ||",
    "1135:409": "jagadiṣṭaphalasphītadaśadikkalpapādapam |",
    "1135:410": "prārthitaprāptisaṃhṛṣṭajagannetrotpalārcitam ||",
    "1135:411": "vismayodgataromāñcairbodhisattvaśataiḥ stutam |",
    "1135:412": "mañjuśriyaṃ namasyāmi praṇāmairutarottaraiḥ ||",
    "1135:413": "niḥśeṣaduḥkhavaidyāya sukhasattrapradāyine |",
    "1135:414": "sarvākāropajīvyāya mañjughoṣāya te namaḥ ||",
    "1135:415": "iti jinatanayānāṃ sarvathātyadbhutānāṃ",
    "1135:416": "caritamupanibadhyopārjitaṃ yacchubhaṃ me |",
    "1135:417": "bhavatu sukhamanantaṃ dehināṃ tena yāvat",
    "1135:418": "sugatapadamanantavyomasīmādhipatyam ||",
    "1135:419": "puṇyavṛddhirnāma ekonaviṃśaḥ paricchedaḥ ||",
    "1135:420": "||samāptaścāyaṃ bodhisattvavinayo'nekasūtrāntodbhṛtaḥ śikṣāsamuccayaḥ ||"
}