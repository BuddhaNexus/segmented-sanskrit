{
    "1417:0": "Cittaviśuddhiprakaraṇa",
    "1417:1": "[anādinidhanaṃ śāntaṃ bhāvābhāvavivarjitam|",
    "1417:2": "nirvikalpaṃ nirālambamanavasthitamadvayam||1||",
    "1417:3": "adṛṣṭāntamanākhyānamacintyamanidarśanam|",
    "1417:4": "anāśrayāpratiṣṭhānaṃ nirvikāramasaṃskṛtam||2||",
    "1417:5": "sarveṣāmāśrayaṃ buddhaṃ karuṇāmayavigraham|",
    "1417:6": "nānādhimuktasattvānāṃ nānopāyapradarśakam||3||",
    "1417:7": "mahārāgaṃ namaskṛtya padmanarteśvaraṃ prabhum|",
    "1417:8": "iha stokaṃ pravakṣyāmi svacittapratyavekṣaṇāt||4||",
    "1417:9": "yogācārasya nayataḥ sarvameva suniścitam|",
    "1417:10": "tatsarvamiha vaktavyaṃ tasmādevatsamācaret||5||]",
    "1417:11": "yena yena hi bandhyante jantavo raudrakarmaṇā|",
    "1417:12": "sopāyena tu tenaiva mucyante bhavabandhanāt||6||",
    "1417:13": "[viśuddhereva sattvasya viśuddhaṃ jāyate phalam]|",
    "1417:14": "mahāyāne suvispaṣṭamuktametatsuvistaram||7||",
    "1417:15": "dharmapudgalanairātmyaṃ cittamātraṃ jagau muniḥ|",
    "1417:16": "tato'pi sarvamutpannamāgamātyanukūlakam||8||",
    "1417:17": "bhāvagrāhagrahāveśagṛhītānpraticoditaḥ|",
    "1417:18": "āgame'pi hi suvyakto vistaraḥ karuṇātmanā||9||",
    "1417:19": "manaḥpūrvaṅgamā dharmā manaḥśreṣṭhā manojavāḥ|",
    "1417:20": "manasā hi prasannena bhāṣate vā karoti vā||10||",
    "1417:21": "svapitā bhikṣuṇā vṛddhaḥ śīghraṃ gaccheti preritaḥ|",
    "1417:22": "patanācca mṛte tasminnānantaryeṇa yujyate||11||",
    "1417:23": "sumlānenārhatādioṣṭo maṅgalaṃ paripīḍaya|",
    "1417:24": "upasthāyakabhikṣuḥ sa mṛte tasminna doṣabhāk||12||",
    "1417:25": "andhasaṃjñayā nāndhāṃstu mārayandoṣamaśrute|",
    "1417:26": "ityuktaṃ vinaye vyaktaṃ na doṣo'duṣṭacetasām||13||",
    "1417:27": "na stūpakhanane doṣastatsaṃskāradhiyā yataḥ|",
    "1417:28": "kevalaṃ puṇyarāśiḥ syādupānantaryakāraṇāt||14||",
    "1417:29": "upānadyugalaṃ dattvā munermūrdhni śubhāśayāt|",
    "1417:30": "apanīya tathā cāndho rājyaṃ phalamavāpnutaḥ||15||",
    "1417:31": "tasmādāśayamūlā hi pāpapuṇyavyavasthitiḥ|",
    "1417:32": "ityuktamāgame yasmānnāpattiḥ śubhacetasām||16||",
    "1417:33": "svādhidaivatayogātmā jagadarthakvatodyamaḥ|",
    "1417:34": "bhuñjāno viṣayān yogī mucyate na ca lipyate||17||",
    "1417:35": "yathaiva viṣatattvajño viṣamālokya bhakṣayan|",
    "1417:36": "kevalaṃ muhyate nāsau rogamuktaśca jāyate||18||",
    "1417:37": "māyāmarīcigandharvanagarasvaprasannibham|",
    "1417:38": "jagatsarvaṃ samālokya kiṃ kathaṃ kena bhujyate||19||",
    "1417:39": "bālā rajyanti rūpeṣu vairāgyaṃ yānti madhyamāḥ|",
    "1417:40": "svabhāvajñā vimucyante rūpasyottamabuddhayaḥ||20||",
    "1417:41": "vicintya samayaṃ sarvaṃ devatāpūjanāvidhim|",
    "1417:42": "śuddhamālokya niḥśaṅkaṃ bhoktavyaṃ mantracoditam||21||",
    "1417:43": "śodhyaṃ bodhyaṃ tathā dīpyamakṣaratrayayogataḥ|",
    "1417:44": "aṅguṣṭhānāmikāgrābhyāṃ prīṇayecca tathāgatān||22||",
    "1417:45": "yatsatyamiti bālānāṃ tanmithyā khalu yoginām|",
    "1417:46": "gacchannantamanenaiva na baddho na ca mucyate||23||",
    "1417:47": "saṃsāraṃ caiva nirvāṇaṃ manyante'tattvadarśinaḥ|",
    "1417:48": "na saṃsāraṃ na nirvāṇaṃ manyante'tattvadarśinaḥ||24||",
    "1417:49": "vikalpo hi mahāgrāhaḥ saṃsārodadhipātakaḥ|",
    "1417:50": "avikalpā mahātmāno mucyante bhavabandhanāt||25||",
    "1417:51": "śaṅkāviṣeṇa bādhyante viṣeṇeva pṛthagjanāḥ|",
    "1417:52": "tāmevotkhātya nirmūlaṃ vicaretkaruṇātmakaḥ||26||",
    "1417:53": "yathaiva sphaṭikaḥ svacchaḥ pararāgeṇa rajyate|",
    "1417:54": "tathaiva cittaratnaṃ tu kalpanārāgarañjitam||27||",
    "1417:55": "prakṛtyā kalpanārāgairviviktaṃ cittaratnakam|",
    "1417:56": "ādiśuddhamanutpannaṃ niḥsvabhāvamanāvilam||28||",
    "1417:57": "tattadyatnena kartavyaṃ yadyadbālairvigarhitam|",
    "1417:58": "svādhidaivatayogena cittanirmalakāraṇāt||29||",
    "1417:59": "rāgāgniviṣasaṃmugdhā yogināṃ śubhacetasā|",
    "1417:60": "kāmitāḥ khalu kāminyaḥ kāmamokṣaphalāvahāḥ||30||",
    "1417:61": "yathā svagarūḍaṃ dhyātvā viṣamākṛṣya saṃpiban|",
    "1417:62": "karoti nirviṣaṃ sādhyaṃ na viṣeṇābhibhūyate||31||",
    "1417:63": "dvādaśayojanavyāsaṃ cakraṃ vai śirasi bhramat|",
    "1417:64": "bodhicittaṃ samutpādya apanītamiti śrutiḥ||32||",
    "1417:65": "bodhicittaṃ samutpādya sambodhau kṛtacetasā|",
    "1417:66": "tatrāsti yanna kartavyaṃ jagadudvaraṇāśayā||33||",
    "1417:67": "ādiśuddhamanutpannaṃ niḥsvabhāvamanāvilam|",
    "1417:68": "jagadbhāvena sampaśyanna baddho na ca mucyate||34||",
    "1417:69": "vicintya vidhivadyogī devatāguṇavistaram|",
    "1417:70": "rajyate rāgacittena rāgabhogeṇa mucyate||35||",
    "1417:71": "kiṃ kurmaḥ kutra vai labhyā vicitrā bhāvaśaktayaḥ|",
    "1417:72": "viṣākrānto yathā kaścidviṣeṇaiva tu nirviṣaḥ||36||",
    "1417:73": "karṇājjalaṃ jalenaiva kaṇṭakenaiva kaṇṭakam|",
    "1417:74": "rāgeṇaiva tathārāgamudvaranti maṇīṣiṇaḥ||37||",
    "1417:75": "yathaiva rajako vastraṃ malenaiva tu nirmalam|",
    "1417:76": "kuryādvijñastathātmānaṃ malenaiva tu nirmalam||38||",
    "1417:77": "yathā bhavati saṃśuddho rajonirghṛṣṭadarpaṇaḥ|",
    "1417:78": "sevitastu tathā vijñairdoṣo doṣavināśanaḥ||39||",
    "1417:79": "lohapiṇḍo jale kṣipto majjatyeva tu kevalam|",
    "1417:80": "pātrīkṛto sa evāndhaṃ tārayettarati svayam||40||",
    "1417:81": "tavdatpātrīkṛtaṃ cittaṃ prajñopāyavidhānataḥ|",
    "1417:82": "bhuñjāno mucyate kāmo mocayatyaparānapi||41||",
    "1417:83": "durvijñaiḥ sevitaḥ kāmaḥ kāmo bhavati bandhanam|",
    "1417:84": "sa eva sevito vijñaiḥ kāmo mokṣaprasādhakaḥ||42||",
    "1417:85": "prasiddhaṃ sakale loke kṣīraṃ viṣavināśanam|",
    "1417:86": "tadeva phaṇibhiḥ pītaṃ sutarāṃ viṣavardhanam||43||",
    "1417:87": "jale kṣīraṃ yathāviṣṭaṃ haṃso pibati paṇḍitaḥ|",
    "1417:88": "saviṣān viṣāyāṃstadvad bhuktvā muktaśca paṇḍitaḥ||44||",
    "1417:89": "yathaiva vidhivadbhuktaṃ viṣamapyamṛtāyate|",
    "1417:90": "durbhuktaṃ ghṛtapūrādi bālānāntu viṣāyate||45||",
    "1417:91": "idameva hi yaccittaṃ śodhitaṃ hetubhiḥ śubhaiḥ|",
    "1417:92": "nirvikalpaṃ nirālambaṃ bhāti prakṛtinirmalam||46||",
    "1417:93": "yathā vahniḥ kṛśopyeṣa tailavartyādisaṃskṛtaḥ|",
    "1417:94": "dīpo nirmalaniṣkampaḥ sthirastimiranāśanaḥ||47||",
    "1417:95": "vaṭabījaṃ yathā sūkṣmaṃ sahakārasamanvitam|",
    "1417:96": "śākhāmūlaphalopetaṃ mahāvṛkṣavidhāyakam||48||",
    "1417:97": "haridrācūrṇasaṃyogādvarṇāntaramiti smṛtam|",
    "1417:98": "prajñopāyasamāyogāddharmadhātuṃ tathā viduḥ||49||",
    "1417:99": "ghṛtaṃ ca madhusaṃyuktaṃ samāṃśaṃ viṣatāṃ vrajet|",
    "1417:100": "tadeva vidhivadbhuiktamutkṛṣṭaṃ tu rasāyanam||50||",
    "1417:101": "rasaghṛṣṭaṃ yathā tāmraṃ nirdoṣaṃ kāñcanaṃ bhavet|",
    "1417:102": "jñānaśuddhyā tathā kleśāḥ samyak kalyāṇakārakāḥ||51||",
    "1417:103": "hīnayānābhirūḍhānāṃ mṛtyuśaṅkā pade pade|",
    "1417:104": "saṃgrāmajayacittastu dūra eva vyavasthitaḥ||52||",
    "1417:105": "mahāyānābhirūḍhastu karuṇādharmavarmitaḥ|",
    "1417:106": "prajñātantudhanurbāṇo jagaduḍvaraṇāśayaḥ||53||",
    "1417:107": "mahāsattvo mahopāyaḥ sthirabudviratandritaḥ|",
    "1417:108": "jitvā dustarasaṅgrāmaṃ tārayedaparānapi||54||",
    "1417:109": "paśavo'pi hi kliśyante svārthamātraparāyaṇāḥ|",
    "1417:110": "jagadarthavidhātāro dhanyāste viralā janāḥ||55||",
    "1417:111": "śītavātādiduḥkhāni sahante svārthalampaṭāḥ|",
    "1417:112": "jagadarthapravṛttāste na sahante kathaṃ nu te||56||",
    "1417:113": "nārakāṇyapi duḥkhāni soḍhavyāni kṛpālubhiḥ|",
    "1417:114": "śītavātādiduḥkhāni kastānyapi vicārayet||57||",
    "1417:115": "na kaṣṭakalpanāṃ kuryānnopavāsena ca kriyām|",
    "1417:116": "snānaṃ śaucaṃ na caivātra grāmadharmaṃ vivarjayet||58||",
    "1417:117": "nakhadantāsthimajjānaḥ pituḥ śukravikārajāḥ|",
    "1417:118": "māṃsaśoṇitakeśādi mātṛśoṇitasambhavam||59||",
    "1417:119": "itthamaśucisambhūtaḥ piṇḍo yo'śucipūritaḥ|",
    "1417:120": "kathaṃ saṃstādṛśaḥ kāyo gaṅgāsnānena śudhyati||60||",
    "1417:121": "na hyaśucirghaṭastoyaiḥ kṣālito'pi punaḥ punaḥ|",
    "1417:122": "tadvadaśucisampūrṇaḥ piṇḍo'pi na viśudhyati||61||",
    "1417:123": "pratarannapi gaṅgāyāṃ naiva śvā śuddhimarhati|",
    "1417:124": "taddadvarmadhiyāṃ puṃsāṃ tīrthasnānaṃ tu niṣphalam||62||",
    "1417:125": "dharmo yadi bhavetsnānātkaivartānāṃ kṛtārthatā|",
    "1417:126": "naktandivaṃ jalasthānāṃ matsyādīnāṃ tu kā kathā||63||",
    "1417:127": "pāpakṣayo'pi snānena naiva syāditi niścayaḥ|",
    "1417:128": "yato rāgādivṛddhistu dṛśyate tīrthasevinām||64||",
    "1417:129": "rāgo dveṣaśca mohaśca īrṣyā tṛṣṇā ca sarvadā|",
    "1417:130": "pāpānāṃ mūlamākhyātaṃ naiṣāṃ snānena śodhanam||65||",
    "1417:131": "ātmātmīyagrahādete sambhavantīha janminaḥ|",
    "1417:132": "avidyāhetukaḥ so'pi sāvidyā bhrāntiriṣyate||66||",
    "1417:133": "raupyabuddhiryathā śuktau śuktidṛṣṭau nivartate|",
    "1417:134": "nairātmyadarśanātsāpi nirmūlamavasīdati||67||",
    "1417:135": "sarpabuddhiryathā rajjau rajjudṛṣṭau nivartate|",
    "1417:136": "sarpabuddhiḥ punastatra naiva syādiha janmani||68||",
    "1417:137": "sattvabuddhistathātrāpi vajrajñānānnivartate|",
    "1417:138": "na bhāvaḥ sambhavettatra dagdhabīja ivāṅkuraḥ||69||",
    "1417:139": "nairātmyaśucisaṅgātaḥ piṇḍaḥ prakṛtinirmalaḥ|",
    "1417:140": "tasya santāpane dharmaḥ kaṣṭaṃ bālairvikalpitaḥ||70||",
    "1417:141": "candrodayavyayañjāpi apekṣya tithikalpanā|",
    "1417:142": "sūryodayavyayenāpi divārātrivyavasthitiḥ||71||",
    "1417:143": "pūrvādivyavahāro'pi kalpanāpekṣayā kṛtaḥ|",
    "1417:144": "grahanakṣatrarāśyādi sarvalokairvikalpitam||72||",
    "1417:145": "śītoṣṇavarṣaṇāpekṣā tathaiva ṛtukalpanā|",
    "1417:146": "svakarmaphalabhogo'yaṃ śubhāśubhagrahoditaḥ||73||",
    "1417:147": "avidyākardamāliptaṃ cittacintāmaṇiṃ pumān|",
    "1417:148": "pravṛttaḥ kṣālituṃ vidvān ko'vidyāṃ vṛṃhayetpunaḥ||74||",
    "1417:149": "na grahatithinakṣatradeśakālādyapekṣaṇam|",
    "1417:150": "viharennirvikalpastu nirnimittamaśaṅkitaḥ||75||",
    "1417:151": "yadyadindriyamārgatvaṃ yāyāttattatsvabhāvataḥ|",
    "1417:152": "susamāhitayogena sarvaṃ buddhamayaṃ vadet||76||",
    "1417:153": "cakṣurvairocano buddhaḥ śravaṇaṃ vajrasūryakaḥ|",
    "1417:154": "ghrāṇaṃ ca paramāśvastu padmanarteśvaro mukham||77||",
    "1417:155": "kāyaḥ śrīheruko rājā vajrasattvaśca mānasam|",
    "1417:156": "evaṃ samyak sadā yogī vicaretkaruṇātmakaḥ||78||",
    "1417:157": "siddhāntī nirvikalpo'sau sthirakalpastu dhīdhanaḥ|",
    "1417:158": "yatheṣṭaceṣṭāvyāpāraḥ sarvabhuk sarvakṛttathā||79||",
    "1417:159": "sarvakāmakriyākārī yathārucitaceṣṭitaḥ|",
    "1417:160": "utthito vā niṣaṇo vā caṅkramanvā svapaṃstathā||80||",
    "1417:161": "amaṇḍalapraviṣṭo vā sarvāvaraṇavānapi|",
    "1417:162": "svādhidaivatayogātmā mandapuṇyo'pi sidhyati||81||",
    "1417:163": "anena sarvasauritvaṃ sarvabuddhatvameva vā|",
    "1417:164": "janmanīhaiva tattvajñaḥ samprāpnoti na saṃśayaḥ||82||",
    "1417:165": "yathā prākṛtalokena yogiloko na bādhyate|",
    "1417:166": "bādhyante dhīviśeṣeṇa yogino'pyuttarottaraiḥ||83||",
    "1417:167": "mahāprajñāmahopāyamahākṛpādhimokṣataḥ|",
    "1417:168": "mahāyānasamuddiṣṭaṃ mahāsattvasya gocaram||84||",
    "1417:169": "yatkalpānāmasaṃkhyeyairna prāptaṃ bahubhirmatam|",
    "1417:170": "janmanyatraiva buddhatvaṃ prāpyate nātra saṃśayaḥ||85||",
    "1417:171": "mahāyānasya māhātmyaṃ puṇyajñānena sambhṛtam|",
    "1417:172": "sarvajñatvaṃ padaṃ ramyaṃ sadyo janmani labhyate||86||",
    "1417:173": "āgamaśruticintā tu mahāyāne na gṛhyate|",
    "1417:174": "āśayānuśayābhedād yānābhedaḥ prakāśyate||87||",
    "1417:175": "anya evādhimokṣo'yaṃ tathānyā bodhicārikā|",
    "1417:176": "anyā cittaviśuddhiśca phalamandhadihocyate||88||",
    "1417:177": "samīpe nirmalādarśe rūpaṃ nirmalacakṣuṣaḥ|",
    "1417:178": "yathā bhāti suvispaṣṭaṃ svacchaprakṛtinirmalam||89||",
    "1417:179": "vidhūtakalpanājālaviṣpraṣṭaśuddhacetasāṃ|",
    "1417:180": "yogināñca tathā jñānaṃ prajñānirmaladarpaṇaiḥ||90||",
    "1417:181": "sūryakāntisamāśliṣṭasūryakāntamaṇau yathā|",
    "1417:182": "sahasā prajvalatyagniḥ samathaḥ svārthasādhane||91||",
    "1417:183": "apāstakalpanājālaṃ sūryakāntanibhaṃ manaḥ|",
    "1417:184": "prajñāsūryāṃ śusaṃśliṣṭaṃ tadvajjvalati yoginām||92||",
    "1417:185": "kāṣṭhadvayanigharṣeṇa yathā jvalati pāvakaḥ|",
    "1417:186": "ādimadhyāntasaṃśuddhaḥ sarvavastuprakāśakaḥ|",
    "1417:187": "prajñopāyasamāyogādyogijñānaṃ tathā viduḥ||93||",
    "1417:188": "yathaivaikaḥ pradīpo'yaṃ varttyantarasamāśritaḥ|",
    "1417:189": "yathāsvārthaṃ yathāsthānaṃ karotyuccaiḥ prakāśanam||94||",
    "1417:190": "sphuraṇānantamūrtistu prajñopāyavibhāvanaiḥ|",
    "1417:191": "nānādhimuktasattvānāṃ yathākṛtyamanuṣṭhayet||95||",
    "1417:192": "vidhi jñohi yathā kaścitkṣīrādamṛtamuddharet|",
    "1417:193": "nirdoṣaṃ śītalaṃ hṛdyaṃ sarvavyādhivināśanam||96||",
    "1417:194": "prajñākṣīramahopāyādvidhivanmathanotthitaḥ|",
    "1417:195": "viśuddhadharmadhātuḥ sa sukhāsukhavināśanaḥ||97||",
    "1417:196": "yathā latā samudbhūtā phalapuṣpasamanvitā|",
    "1417:197": "tathaikakṣaṇasambodhiḥ sambhāradvayasaṃyutā||98||",
    "1417:198": "[vaśadveṣagatistambha] varṣaṇākarṣaṇādikam|",
    "1417:199": "madyamāṃsarato yogī kurvannāpyupalipyate||99||",
    "1417:200": "[hastakaṅkaṇabimbāya ki] mādarśaḥ samīkṣyate|",
    "1417:201": "mahāyāne yato'dyāpi mantrasāmarthyadarśanam||100||",
    "1417:202": "mātṛduhitṛsambandha [stattvato'tra na kalpyate|",
    "1417:203": "bhagnāyodhūpavarttīva] jagadāha tathāgataḥ||101||",
    "1417:204": "pañcabhūtātmakaṃ śukraṃ śoṇitañcāpi tādṛśam|",
    "1417:205": "tanmayaḥ khalu piṇḍo'yaṃ ko vipraḥ kaśca vāntyajaḥ||102||",
    "1417:206": "[pañcaskandhātmakaṃ sarvaṃ] śarīraṃ khalu bhikṣavaḥ|",
    "1417:207": "anityaṃ duḥkhaśūnyañca na jātirna ca jātimān||103||",
    "1417:208": "kaivarttīgarbhambhūtaḥ kaściñcā [ṇḍālajātimān |",
    "1417:209": "tapasā brāhmaṇo jātastasmājjātirakāraṇam||104||",
    "1417:210": "svasāraṃ mātaraṃ śvaśrūṃ svaputrīṃ bhāgineyikām|",
    "1417:211": "brāhmaṇīṃ kṣatriyāṃ vaiśyāṃ vidhijñānena śūdrikām]||105||",
    "1417:212": "ekāṅgavikalāṃ hīnāṃ garhītāmantyajāmapi|",
    "1417:213": "yoṣitaṃ pūjayennityaṃ jñānavajraprabhāvanaiḥ||106||",
    "1417:214": "[sarvadā smitavakreṇa mantravistṛtacakṣuṣā|",
    "1417:215": "sambodhau cittamutpādya svādhidaivatabhāvataḥ||107||",
    "1417:216": "paśyeddṛśyaṃ kṣaṇaṃ kiñcicchotavyaṃ śṛṇuyāttathā|",
    "1417:217": "satyāsatyaviyuktaṃ tu vadedvākyamatandritaḥ]||108||",
    "1417:218": "snānābhyañjanavastrādikhānapānādiyantataḥ|",
    "1417:219": "svādhidaivatayogena cintayetpūjanāvidhim||109||",
    "1417:220": "[gītaṃ vādyaṃ tathā nṛtyaṃ sopāyena vratī bhajet|",
    "1417:221": "akurvanniha bhāveṣu sarveṣvabhiniveśanam||110||",
    "1417:222": "svātmabhāvaprahāṇena tāpayenna tapasyayā]|",
    "1417:223": "sukhādyathā sukhaṃ dhyāyetsambuddho'yamanāgataḥ||111||",
    "1417:224": "sarvakāmopabhogaistu ramatha muktito'bhayāt|",
    "1417:225": "mā bhaiṣṭa nāsti vaḥ pāpaṃ samayo duratikramaḥ||112||",
    "1417:226": "mantrasaṃskṛtakāṣṭhādi devatvamadhigacchati|",
    "1417:227": "kiṃ punaḥ jñānavān kāyaḥ kaṣṭaṃ mohaviceṣṭitam||113||",
    "1417:228": "prākṛtatvamahaṅkāraṃ parityajya samāhitaḥ|",
    "1417:229": "prajñopāyavidhānena kriyāmimāṃ samācaret||114||",
    "1417:230": "paṅkajātaṃ yathā padmaṃ paṅkadoṣairna lipyate|",
    "1417:231": "vikalpavāsanādoṣaistathā yogī na lipyate||115||",
    "1417:232": "[vikalpo vimbasaṅkāśo dṛṣṭidoṣairna lipyate|",
    "1417:233": "anbhasā lipyate naiva yadvadudakacandramāḥ]||116||",
    "1417:234": "anādivāsanāpaṅkairviliptaṃ cittaratnakam|",
    "1417:235": "prajñopāyajalenaiva [kṣālitaṃ samprakāśate]||117||",
    "1417:236": "svādhidevatayogasya sthiracittasya dhīmataḥ|",
    "1417:237": "muktaḥ kudṛṣṭimeghaiśca bhāsate cittabhāskaraḥ||118||",
    "1417:238": "[prajñālakṣmaparicchede bhūtārthasya viniścayāt|",
    "1417:239": "dharmadhāturupādeyo'vidyāvyatyayavarjanāt||119||",
    "1417:240": "prajñāmudgaravidhvaste] sahasā kalpanāghaṭe|",
    "1417:241": "prakṛtyā nirmalaḥ svaccho jñānadīpaḥ prakāśate||120||",
    "1417:242": "suprasiddhāni bhūtāni kṣityagnijalavāyavaḥ|",
    "1417:243": "kriyante hyanyathā vijñairmantrasāmarthyayogataḥ||121||",
    "1417:244": "sarvavādaṃ parityajya mantravādaṃ samācaret|",
    "1417:245": "yasya mantrasya sāmarthyātsaukhyabhāvo'pi sidhyati||122||",
    "1417:246": "triratnaṃ na parityājyaṃ bodhicittaṃ tathā guruḥ|",
    "1417:247": "na vadhyāḥ prāṇinaḥ ke'pi samayānyapyadhiṣṭhayet||123||",
    "1417:248": "madhu raktaṃ sakarpūraṃ raktacandanayojitam|",
    "1417:249": "munivajrodakaṃ caiva pañcaitānyapyadhiṣṭhayet||124||",
    "1417:250": "anyaiśca samayairdivyaiścittasyotkarṣakārakaiḥ|",
    "1417:251": "mārutakṣobhaśāntyarthaṃ prīṇayeccittavajrakam||125||",
    "1417:252": "[nāśucibhāva āśaṅkyo'vikalpyayogalīlayā|",
    "1417:253": "samāyuktena cittena mantrī sarvaṃ samācaret]||126||",
    "1417:254": "makṣikāpadamātreṇa viṣeṇāpyabhibhūyate|",
    "1417:255": "aṇumātrā ghṛṇā śaṅkā mṛtyukaṣṭena saṃyutā||127||",
    "1417:256": "suyuddhaṃ vācaredvijñaḥ supalāyanameva vā|",
    "1417:257": "āntarālikabhāvastu vyartho vai patanaṃ bhavet||128||",
    "1417:258": "gurorājñāñca mudrāñca chāyāmapi na laṅghayet|",
    "1417:259": "guṇāstasya paraṃ grāhyā doṣā naiva kadācana||129||",
    "1417:260": "ācāryaḥ paramo devaḥ pūjanīyaḥ prayatnataḥ|",
    "1417:261": "svayaṃ vajradharo rājā sākṣādrūpeṇa saṃsthitaḥ||130||",
    "1417:262": "yathodakamaṇiḥ śuddhaḥ kaluṣodakaśodhakaḥ|",
    "1417:263": "śraddhāmaṇistathā proktaścittaratnaviśodhakaḥ||131||",
    "1417:264": "śraddhāvānmuhyate ko'pi prajñācakṣurvivarjitaḥ|",
    "1417:265": "utpādayedataḥ prajñāmāgamādhigamātmikām||132||",
    "1417:266": "śrāddho bahuśrutaḥ prājñaḥ prakṛtyā karuṇātmakaḥ|",
    "1417:267": "jagadduḥkhavināśāya sukhopāyaṃ sa vindati||133||",
    "1417:268": "cittaviśuddhimādhāya yanmayopārjitaṃ sukham|",
    "1417:269": "cittaviśuddhimādhāya tenāstu sukhito janaḥ||134||",
    "1417:270": "|| kṛtiriyamāryadevapādānāmiti||"
}