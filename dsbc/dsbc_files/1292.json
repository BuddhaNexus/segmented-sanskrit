{
    "1292:0": "maitreyanāthakṛtā bhavasaṅkrāntiṭīkā",
    "1292:1": "namaḥ sarvajñāya",
    "1292:2": "bhāvābhāvānna janmāsti iti|",
    "1292:3": "bījādvīja utpadyamāne ghaṭādapi ghaṭotpattiryujyeta|",
    "1292:4": "ātmakriyāniṣedhāt [bījāt] bījotpattirna saṃbhavati|",
    "1292:5": "pañcavidhabhūtapariṇāmadharmatā,",
    "1292:6": "pratītyasamutpādadharmatā|",
    "1292:7": "evaṃ sati śubhāśubhamucchinnabhāraṃ kenacit dṛśyeta|",
    "1292:8": "tattu mūṣikādantodgīrṇaviṣameghagarjanaglāna [bīja]vannotpannam|",
    "1292:9": "pratītyasamutpādadharmatā|",
    "1292:10": "tena na bhāvādutpattidharmatā||",
    "1292:11": "tasya bhāvasyacāsataḥ|",
    "1292:12": "janmādānaṃ saṃbhavati iti|",
    "1292:13": "evaṃ sati bhāvāsyāsata utpattau vandhyāsutaḥ gaganakusumaṃ śaśaśṛṅgañca saṃbhavet|",
    "1292:14": "evamasaṃbhavāt utpattirna saṃbhavati|",
    "1292:15": "nahyagnimadhye nikṣiptabījasya janma saṃbhavati|",
    "1292:16": "ucyate tu bhāvasya tasyāsato janmopādānaṃ bhavati [iti]|",
    "1292:17": "yathā prasannajalapūrṇasarasi śaivālaṃ padmañcotpadyate|",
    "1292:18": "uttarāraṇyadharāraṇibhyāmagnirutpadyate|",
    "1292:19": "utpattau satyāmapi ko doṣaḥ syāt|",
    "1292:20": "nityabhāvādutpannātmakamiṣyate|",
    "1292:21": "maivam| bhrānti|",
    "1292:22": "indriyairupalabdhaṃ yattattattvena bhavedyadi|",
    "1292:23": "bālāstattvavido jātāḥ na jñeyatattvakāraṇam||",
    "1292:24": "[uktaṃ] laṅkāvatārasūtre|",
    "1292:25": "astitvaṃ sarvabhāvānāṃ yathā bālairvikalpyate|",
    "1292:26": "yadi te bhavedyathādṛṣṭāḥ sarvesyustattvadarśinaḥ||",
    "1292:27": "anyatra uktam|",
    "1292:28": "na cakṣuḥ prekṣate rūpaṃ lokastu parimohataḥ|",
    "1292:29": "pravartate hyakṣamārge svabhāvastasya tādṛśaḥ||",
    "1292:30": "yathā māyāmarīcisvapnapratiśrutkendradhanurudakacandrabimbanirmitamāyānagaravikalpaḥ|",
    "1292:31": "śūrapādairapyuktam|",
    "1292:32": "sadasacca mṛtaṃ jātaṃ tannirūddha yadasti na|",
    "1292:33": "bhāvotpādakameveti lakṣaṇaṃ bhāvadarśinām||",
    "1292:34": "bhāvadṛṣṭyā khalu bhrāntaṃ yathā khapuṣpacintanam|",
    "1292:35": "dharmatā hi nabhastulyā| iti|",
    "1292:36": "ākāśasamabhāvasya śūnyatvena utpattibhaṅgadoṣamalālepāt dharmatāmātraṃ rūpavedanādayaḥ|",
    "1292:37": "te gaganasamāḥ|",
    "1292:38": "jananāntare pratītyasamāgamenotpadyante|",
    "1292:39": "tacca sāṃvṛt loke|",
    "1292:40": "paramārthasya na virodhi|",
    "1292:41": "acintyā māyādharmalakṣaṇatā|",
    "1292:42": "śālistambasūtre|",
    "1292:43": "[bāhyaḥ] pratītyasamutpādaḥ katamaiḥ pañcabhiḥ kāraṇairdraṣṭavyaḥ|",
    "1292:44": "[na] svayaṃ śāśvatato nocchedato na saṃkrāntito na svayaṃbhūhetutaḥ na phalavipākābhinirvṛttitastadvisadṛśānuprabandhata [śceti] |",
    "1292:45": "kathaṃ [na] svayaṃ śāśvatataḥ|",
    "1292:46": "yasmādvījāṅkurau visadṛśau|",
    "1292:47": "na caivaṃ yadvījaṃ sa evāṅkura [iti]|",
    "1292:48": "evaṃ hi bījaṃ niruddhyate|",
    "1292:49": "aṅkura utpadyate|",
    "1292:50": "kathaṃ nocchedataḥ|",
    "1292:51": "na pūrvaniruddhāddhījādaṅkuro niṣpadyate|",
    "1292:52": "niruddhamatrādvījāttu tatsamaye aṅkura utpadyate|",
    "1292:53": "tulādaṇḍanāmonnāmavat|",
    "1292:54": "kathaṃ na saṅkrāntitaḥ|",
    "1292:55": "bījavisadṛśo hyaṅkuraḥ|",
    "1292:56": "kathaṃ na svayaṃbhūhetutaḥ|",
    "1292:57": "ādyaphalasyāsvayaṃbhāvāt|",
    "1292:58": "kathaṃ na phalavipākābhinirvṛttitaḥ|",
    "1292:59": "phalasvarūpaṃ siddhyati|",
    "1292:60": "na hi phalena phalotpattirasti|",
    "1292:61": "kathaṃ visadṛśānuprabandhataḥ|",
    "1292:62": "evaṃ pratītya samutpannaistairutpāditaṃ phalam||",
    "1292:63": "skandhotpādarītirapiu|",
    "1292:64": "avidyayā saṃskāro vijñānaṃ nāmarūpaṃ ṣaḍāyatanaṃ pañcaskandhāśca siddhyanti|",
    "1292:65": "śūnyaireva yotpattistadrūpāṇāṃ svarūpakam|",
    "1292:66": "pratītyapratyayotpannamevaṃ siddhyā prasiddhyati||",
    "1292:67": "evaṃ sā śūnyatā svayaṃbhūtvā rūpaṃ samīkṣyate|",
    "1292:68": "sarvabhāvaḥ śūnyatā hi śūnyataivaṃ pravartate||",
    "1292:69": "evaṃ bāhya ādhyātmikaḥ sarvo dharmaḥ śūnyaḥ|",
    "1292:70": "svabhāvato bhāvo yena hetusaṃbhūtaḥ ataḥ sarvadharma ākāśasamaḥ|",
    "1292:71": "evaṃ bhāvo'bhāvaḥ saṃbhavati||",
    "1292:72": "na kāraṇaṃ nāpi kāryam ityādinā eṣa lokaḥ paro'pi ca iti paryantam|",
    "1292:73": "kāraṇena īśvareṇa kṛta iṣyate|",
    "1292:74": "karmasaṃbhūtaḥ cittamātraṃ vā iṣyate|",
    "1292:75": "evaṃ neṣyate cet kaḥ śubhāśubhaṃ vahati|",
    "1292:76": "tīrthikocchedaprasaṅgaḥ|",
    "1292:77": "tasyottara [mucyate]|",
    "1292:78": "vastutaḥ satyaṃ na bhavati [lokaḥ]|",
    "1292:79": "karmasaṃbhūto'pi svapnasadṛśaḥ|",
    "1292:80": "bhāva evamabhāvatvādajo'san tasya vai ciram|",
    "1292:81": "pratītyodgamakāle tu karmaṇaḥ phalavedanā||",
    "1292:82": "āryasamādhirājasūtre|",
    "1292:83": "na ca asmi loki mṛti kaści [naro]",
    "1292:84": "paraloka saṃkramati gacchati vā|",
    "1292:85": "na ca karma naśyati kadāci kṛtaṃ",
    "1292:86": "phalu deti [kṛṣṇaśubha] saṃsarato||",
    "1292:87": "laṅkāvatārasūtre|",
    "1292:88": "deśemi śūnyatāṃ nityaṃ śāśvatocchedavarjitām|",
    "1292:89": "saṃsāraṃ svapnamāyākhyaṃ na ca karma vinaśyati||",
    "1292:90": "āryākāśasamatāsamādhisūtre|",
    "1292:91": "pūrvaṃ kṛtaṃ tanna kṛtaṃ na kṛtaṃ tacchubhāśubham|",
    "1292:92": "sugatasya pūrvākaraṇāt kṛtaṃ tadapi no bhavet||",
    "1292:93": "bodhisattvabodhicittaṃ kṛtaṃ tadapi no bhavet|",
    "1292:94": "kṛto nirūḍhilābho'pi kṛtaḥ so'pi ca no bhavet||",
    "1292:95": "karmāṇi na praṇaśyanti kalpakoṭyantato'pi ca|",
    "1292:96": "pratītyāgamakāle tu dehināṃ phalavedanā||",
    "1292:97": "anutpannarūpameva| iti|",
    "1292:98": "yadīśvareṇa kathamapi na nirmitam|",
    "1292:99": "kathaṃ hi loka utpannaḥ|",
    "1292:100": "vandhyāstrītanayasyāpi kastatra janma janayati|",
    "1292:101": "lokaḥ prathamato'jātaḥ ityādi|",
    "1292:102": "ādau svayamanutpannaḥ pratītyasamutpanno bhāvaḥ|",
    "1292:103": "tasya ca janma īśvarādinā kenāpi nāvatāritam|",
    "1292:104": "cetanasyādāvajātatvena īśvaraḥ svayamasiddhaḥ|",
    "1292:105": "pratītyasamutpannasya ca janma neśvareṇāvatāritam|",
    "1292:106": "laṅkāvatārasūtre|",
    "1292:107": "saṃbhavaṃ vibhavañcaiva mohātpaśyanti bāliśāḥ|",
    "1292:108": "na saṃbhavaṃ na vibhavaṃ prajñāyukto vipaśyati||",
    "1292:109": "āryasamādhirājasūtre|",
    "1292:110": "astīti nāstīti ubhe'pi antā",
    "1292:111": "śuddhī aśuddhīti ime'pi antā|",
    "1292:112": "tasmādubhe anta vivarjayitvā",
    "1292:113": "madhye'pi sthānaṃ na karoti paṇḍitaḥ||",
    "1292:114": "madhyānte [?]",
    "1292:115": "yena tarkaḥ kalpamātraṃ talliṅgaṃ niṣphalaṃ sthitam|",
    "1292:116": "evaṃ tu viduṣā proktaṃ vikalpādvadhyate'dhamaḥ||",
    "1292:117": "parikṣamaṇo mucyeta jagattatkaraṇena ca|",
    "1292:118": "yogī saṃprekṣate śūnyaṃ yathā tamisradarśanaḥ||",
    "1292:119": "bhaiṣajyayogādīkṣeta vyutsṛjettimiraṃ ca tat|",
    "1292:120": "avidyātimirākrāntanetrāḥ saṃbhavaṃ vibhavaṃ dṛḍham||",
    "1292:121": "gṛhṇanto vāsanāvaśāt muktyanarhāḥ samīritāḥ||",
    "1292:122": "anarthabhrāntaloko hi ityādyuktam|",
    "1292:123": "kārakavedayitrādi na kiñcidasti|",
    "1292:124": "mokṣārthākārake paramārthabhrāntaḥ|",
    "1292:125": "athavā anarthaṃ bhraman bhavasindhurmāyānagarasadṛśaḥ|",
    "1292:126": "uktamāryadevapādaiḥ|",
    "1292:127": "bhāvo'bhāvo na dvitayaṃ sadasanmiśrito na saḥ|",
    "1292:128": "nāpi tattadabhāvādi vicāre'pi ciraṃ kṛte|",
    "1292:129": "tatpadamatidurbhāṣam|",
    "1292:130": "sadasadutpannavinaṣṭayat kiñcidbhāvavarjanadharmanairātmyadeśanā parivartaḥ prathamaḥ||",
    "1292:131": "adhunā skandhanairātmyaṃ pratipādayan saṃvṛtisatyamāśrityāha lokotpattirītim|",
    "1292:132": "vikalpāllokasaṃbhavaḥ iti|",
    "1292:133": "śubhāśubhakalpanā vikalpaḥ|",
    "1292:134": "tatpratītyasamutpanno lokaḥ|",
    "1292:135": "śubhāśubhābhyāṃ ṣaṭsu jagadgatiṣu skandhanupādāya loko nāma,",
    "1292:136": "vikalpena janitaḥ|",
    "1292:137": "salilaphalādivikalpaśca pratītya gṛhyate|",
    "1292:138": "janmopādānena cittaṃ pravartane|",
    "1292:139": "citte ātmagrahaḥ pravartate|",
    "1292:140": "tato'nyadapi pravartate|",
    "1292:141": "tacca ratnāvalyāmuktam",
    "1292:142": "skandhagrāho yāvadasti tāvadevāhamityapi|",
    "1292:143": "ahaṅkāre sati punaḥ karma janma tataḥ punaḥ||",
    "1292:144": "trivartmaitadanādyantamadhyaṃ saṃsāramaṇḍalam|",
    "1292:145": "alātamaṇḍalaprakhyaṃ bhramatyanyonyahetukam||",
    "1292:146": "cittātkāyo'pi jāyate| iti|",
    "1292:147": "ātmani sati parasaṃjñā svaparavibhāgātparigrahadveṣau|",
    "1292:148": "anayoḥ saṃpratibaddhāḥ sarve doṣāḥ prajāyante|",
    "1292:149": "kāye kṛtaparīkṣamātre cittamātramataṃ parīkṣitapūrvavat vidyat|",
    "1292:150": "bāhyaḥ skandhaḥ parīkṣyate|",
    "1292:151": "rūpavedanāsaṃjñāśca iti|",
    "1292:152": "rūpaṃ bhautikaṃ|",
    "1292:153": "rūpaṃ varṇādyātmakaṃ sadasadubhayānubhayaṃ hetujanitaṃ prajñaptimātram|",
    "1292:154": "asatyatayā tarkākṣamatvāt phenasadṛśaṃ śūnyatā|",
    "1292:155": "vedanā sukhaduḥkhātmikā|",
    "1292:156": "sā ca pratītyasamutpannā asatkāraṇā budbudopamā|",
    "1292:157": "saṃjñā hi na sadvastu|",
    "1292:158": "sā hi nāmamātram|",
    "1292:159": "marīcikāsadṛśī asatī|",
    "1292:160": "saṃskāro'pi asadvastu,",
    "1292:161": "bhojanapānatṛṣṇāsukhajanitaḥ|",
    "1292:162": "tacca pṛthivyādibhūtapratyayena|",
    "1292:163": "sa ca nirvikalpo bhāvaḥ kadalīsamaḥ|",
    "1292:164": "tadvijñānaṃ cittamasvatantrotpannalakṣaṇam|",
    "1292:165": "cittaṃ vikalpamātraṃ māyopamaṃ,",
    "1292:166": "paramārthato nāsti|",
    "1292:167": "[prajñā] pāramitāyāmapyuktam|",
    "1292:168": "cittaṃ sadasadanyasvabhāvarahitaṃ śūnyam|",
    "1292:169": "citena citte dṛṣṭamātre na kiñciddṛśyate, śūnyam||",
    "1292:170": "evaṃ sati tathāgataḥ jaḍaḥ syāt|",
    "1292:171": "maivam|",
    "1292:172": "citavijñānavikalpanivṛttikālamātre dharmakāyo labhyate|",
    "1292:173": "buddhapadalābha eva jñānakāyaḥ|",
    "1292:174": "sa ca nāsti sa īdṛśo bhāva iti|",
    "1292:175": "na ca evaṃ sa jñeya iti|",
    "1292:176": "na ca sthātā|",
    "1292:177": "nāpi sthitiḥ|",
    "1292:178": "śavabhūtānaṃ pramāṇakṛtāṃ bālānāṃ vikalpaḥ|",
    "1292:179": "tathāgato hyatītānāgatapratyutpannajñaḥ abhijñācakṣuṣā sarvaṃ paśyati||",
    "1292:180": "caittaṃ cittavikalpaḥ|",
    "1292:181": "parīkṣā tu pūrvavat|",
    "1292:182": "phenapiṇḍopamaṃ rūpaṃ vedanā budbudopamā|",
    "1292:183": "marīcisadṛśī saṃjñā saṃskārāḥ kadalīsamāḥ|",
    "1292:184": "māyopamaṃ tu vijñāna [muktamādityabandhunā]||",
    "1292:185": "skandhanairātmyavijñānairātmyabhāvo vikalpaḥ|",
    "1292:186": "siddhaḥ|",
    "1292:187": "yato nāsti vandhyāduhitṛbhartṛvat||",
    "1292:188": "skandhanairātmyadeśanaparivarto dvitīyaḥ|",
    "1292:189": "nairātmyadvayaṃ saṃgṛhya adhunā prajñotpādārthamāha|",
    "1292:190": "cittābhāvānna dharmo'pi| ityādi|",
    "1292:191": "dharmaḥ bhāvaḥ kṛtakākṛtakarāśiḥ|",
    "1292:192": "tatha pṛthivīdhātvādirapi|",
    "1292:193": "dharmāṇāṃ mūlaṃ cittamiti cittaṃ niṣiddham|",
    "1292:194": "caittadharmatāyāmuttaraṃ ākṣepoktikathitam|",
    "1292:195": "anyatroktaṃ buddhena|",
    "1292:196": "anakṣarasya tattvasya śrutiḥ kā deśanā ca kā|",
    "1292:197": "śrūyate deśyate cārthaḥ samatā sāhyanakṣarā||",
    "1292:198": "apicoktaṃ buddhena|",
    "1292:199": "saṃvṛticaryāṃ naśritya paramārtho na deśyate|",
    "1292:200": "paramārthaṃ tamajñātvā nirvāṇaṃ na pravartate||",
    "1292:201": "kiñcoktaṃ śāstre|",
    "1292:202": "yaḥ pratītyasamutpādaḥ śūnyatāṃ tāṃ pracakṣmahe|",
    "1292:203": "pratītya jāyate yaddhi tadjātaṃ svabhāvataḥ||",
    "1292:204": "pratītyopādāya jātaṃ yat[tat] śūnyaṃ hi pracakṣmahe|",
    "1292:205": "yaḥ śūnyatāṃ prajānāti so'pramattastu paṇḍitaḥ||",
    "1292:206": "[iti] bahūktirnirarthikā|",
    "1292:207": "evamadvayamārgeṇa sarvajñānaṃ buddhasādhanam|",
    "1292:208": "tasya mārgamimaṃ niścitya jñānārthaṃ ya advayamārgaḥ sa svayamadvayaḥ|",
    "1292:209": "athavā utpattivināśābhāvena sadasannityānityabhāvābhāvādidvayapratītyabhāvāt advayajñānam|",
    "1292:210": "evañcādvayaṃ,",
    "1292:211": "tadubhayasaṃśayānabhidhānaṃ prajñāpāramitājñānam|",
    "1292:212": "tat jñātvā yaḥ sākṣātkaroti sa tatvajñānāt buddho bhagavān|",
    "1292:213": "sa buddhaḥ karuṇābalena provāca|",
    "1292:214": "yāvadavidyāstitvaṃ janmaparigrahaḥ|",
    "1292:215": "avidyādito nivṛttamatraṃ cet jñānaṃ tattvajñaḥ [syāt] iti||",
    "1292:216": "anādhāramidaṃ sarvam| iti|",
    "1292:217": "nirādhārakaruṇāprajñācakṣuṣā nirātmakam|",
    "1292:218": "śūnyatākārakavedakavastvādhārābhāvakaruṇāprajñācakṣuṣā nirātmakam|",
    "1292:219": "śūnyatākārakavedakavastu ādhāro nāsti|",
    "1292:220": "idaṃ sarvaṃ traidhātukamaśeṣamasat śūnyatā|",
    "1292:221": "sa hi paramārthaḥ|",
    "1292:222": "prajñāpāramitāyāmapyuktam|",
    "1292:223": "subhūtimavocat|",
    "1292:224": "rūpaṃ na prekṣate| ityādi|",
    "1292:225": "dvādaśapratītyasamutpādaniṣedhadharmatāyām|",
    "1292:226": "buddhaguṇanītabhāgīyaṃ dharmakāyaṃ śūnyatāvastu pracakṣate|",
    "1292:227": "tena hi prajñāpāramitā||",
    "1292:228": "prajñādeśanāparivartastṛtīyaḥ",
    "1292:229": "evaṃ prajñāṃ deśayitvā adhunā saṃvṛtāvupāyo deśyate|",
    "1292:230": "dānaśīlakṣametyādi|",
    "1292:231": "sūrye uditamatre chāyotpattivadupāya uktaḥ|",
    "1292:232": "prathamaṃ dānaṃ mūlamidhīyate|",
    "1292:233": "uktamanyatra|",
    "1292:234": "ayaṃ hi sakalo lokaḥ sukhamekamabhīpsati|",
    "1292:235": "nṝṇāṃ bhogavihīnānāṃ sukhāśā labhyate kutaḥ||",
    "1292:236": "dānotsargeṇa hi bhoga utpadyate|",
    "1292:237": "tena dānaṃ mūlamuktam|",
    "1292:238": "dānāni catvāri|",
    "1292:239": "dharmāmiṣābhayamaitrīti|",
    "1292:240": "rājyasvaśiraḥparyantamavaradharmadānam|",
    "1292:241": "[tathā hi] dhanaṃ dhānyaṃ suvarṇaṃ rajataṃ maṇiḥ muktā pravālaḥ rathaḥ gajaḥ bhṛtyaḥ dāsaḥ dāsīū priyabhāryā duhitṛsutaḥ pradhānasvaṃ,",
    "1292:242": "śiraḥ karṇaḥ nāsā pāṇiḥpādaḥ cakṣuḥ svamāṃsaṃ raktaṃ astimajjā medaḥ tvak hṛdayamātmīyaṃ vastu sarvaṃ dadyāt|",
    "1292:243": "nanvevaṃ sati bodhisattvacaryā nātiduṣkarā ?",
    "1292:244": "kuśalopāyo hi buddhalābhakaraḥ|",
    "1292:245": "buddhasukhañca nistulaṃ sukham|",
    "1292:246": "duḥkhaśataiścaryāpi duḥkhaṃ na syāt|",
    "1292:247": "tadyathā ekaputravadhasamaye pitra vikriyate|",
    "1292:248": "cittabhyāsamātre tu nāśakathaṃ kiñcidapi|",
    "1292:249": "mayūrasya śarīrabhedādahiviṣamamṛtaṃ [bhavati]|",
    "1292:250": "viṣañca tadabhyāsāt rasāyanaṃ bhavati|",
    "1292:251": "ānandaviśeṣasukhajanakañca|",
    "1292:252": "yadabhyastaṃ tadamṛtaṃ bhavati|",
    "1292:253": "tena duḥkhaṃ cittavikalpaḥ||",
    "1292:254": "śīlopāyaḥ| śīlābhidhā ca caryāsti daśākuśalavarjitā|",
    "1292:255": "prātimokṣasaṃvararakṣaṇam,",
    "1292:256": "sarvaprāṇyupakāramaitracittavattvam,",
    "1292:257": "svabhoge alaṃbuddhiḥ,",
    "1292:258": "abrahmacaryavarjanam,",
    "1292:259": "satyavacanamevaṃ karomīti,",
    "1292:260": "apāruṣyavacanam,",
    "1292:261": "parārādhanam,",
    "1292:262": "dharmaśo vinayacaryābhāṇakasya sagauravabhāṣaṇam,",
    "1292:263": "pareṇātmagrahaṇe alobhaḥ,",
    "1292:264": "kāmacittānāmanutpādanam,",
    "1292:265": "yātrādya dbhuta [darśana]varjanam,",
    "1292:266": "ākarṣaṇaśāṭhyavirahaḥ,",
    "1292:267": "triṣu buddhadharmasaṅgheṣu adhimukticittatvam,",
    "1292:268": "sarveṣāṃ sattvānāṃ buddhakaraṇe mahotsāhaḥ||",
    "1292:269": "dānaśīlādinā ciramarjite'pi puṇye yadi kṣāntirnāsti|",
    "1292:270": "tadā sadya eva puṇyaṃ naśyet|",
    "1292:271": "uktañca śāntidevena|",
    "1292:272": "sarvametatsucaritaṃ dānaṃ sugatapūjanam|",
    "1292:273": "kṛtaṃ kalpasahasrairyat pratighaḥ pratihanti tat||",
    "1292:274": "na ca dveṣasamaṃ pāpaṃ na ca kṣāntisamaṃ tapaḥ|",
    "1292:275": "tasmātkṣāntiṃ prayatnena bhāvayedvividhairnayaiḥ||iti|",
    "1292:276": "tisraḥ kṣāntayaḥ|",
    "1292:277": "duḥkhādhivāsanākṣāntiḥ parābhavamarṣaṇakṣāntiḥ dharmanidhyānakṣāntiśceti|",
    "1292:278": "tatra prathamā kasyādhivacanam|",
    "1292:279": "evaṃ-ahaṃ te anuttaradharma samyaksaṃbuddhalābhaṃ karomi bodhisattvacaryaviśuddhiñca karomi|",
    "1292:280": "[ityukte kaścidāha]mayoktaṃ śṛṇu|",
    "1292:281": "no cet jvalanmahāvanhau praviśya prajvala|",
    "1292:282": "duḥkhamutpannaṃ kāyo vahatu|",
    "1292:283": "tasyaivamuttaraṃ vadāmi|",
    "1292:284": "evaṃ satyapi atyantamutsahe|",
    "1292:285": "ahamanuttaradharma [samyak] saṃbuddha[lābha]āya bodhisattvacaryāśodhanāya ca trisāhasramahāsāhasralokadhātau agnijvālā bhūtvā brahmabhavana[paryantaṃ] svataḥ paripācayāmi|",
    "1292:286": "kaḥpunarvādastvaduktavanhiḥ||",
    "1292:287": "parābhibhavamarṣaṇakṣāntiḥ,",
    "1292:288": "parīkṣayā [apakāriṣu] apradarśitakopaḥ āyudhena māṃse chinne'pi adhyadhikāṃ kṣāntiṃ janayitvā ahaṃ śata[dhā] hastacchedakamapi śirasi vahāmi taduparyapi maitracittayuktaḥ|",
    "1292:289": "iti||",
    "1292:290": "dharmanidhyānakṣāntiḥ atigambhīre yāne atiśobhane munidharme prathamato labdhe kṣaṇamapi kiñcidasandigdhacittatvam|",
    "1292:291": "dharmanidhyānakṣāntividhistu parābhibhavamarṣaṇakṣāntivat|",
    "1292:292": "dharmābhāvaścādharo'tra viśeṣaḥ||",
    "1292:293": "vīryaṃ śāntidevenoktam|",
    "1292:294": "[evaṃ kṣamo bhajedvīryaṃ] vīrye bodhiryataḥ sthitā|",
    "1292:295": "na hi vīryaṃ vinā puṇyaṃ yathā vāyuṃ vinā gatiḥ||",
    "1292:296": "kiṃ vīryaṃ kuśalotsāhaḥ| iti|",
    "1292:297": "vīryakaraṇārthadarśī kenacit priyeṇa viyuktaḥ vipriyeṇa ca saṅgataḥ vyādhijarāmaraṇaśokādiduḥkha durgatau patitaḥ [api] sadā kuśalakṣaṇakuśaladṛṣṭiḥ aṣṭasvakṣanasthāneṣu mokṣakāle ca bodhicaryāṃ saṃpaśyan kausīdyaṃ vihāya dṛḍhīkṛtya vimatihīnaḥ duḥkhaprahāṇāya vīryamārabheta||",
    "1292:298": "dhyānam, prajñopāyāvubhau [ekī]kṛtya cittaikāgrīkaraṇaṃ dhyānam||",
    "1292:299": "prajñā yathā pūrvoktā||",
    "1292:300": "dānapāramitādikaṃ dātṛpratigrahītṛyatkiñcidanālambaṃ śūnyatayā prekṣeta|",
    "1292:301": "dānapāramitādi prajñāpāramitayā vyāptam|",
    "1292:302": "yathā sūryo dvīpān parivartyaṃ nivartate tathā||",
    "1292:303": "pāramitāsaṃgrahaḥ|",
    "1292:304": "svārthatyāgo dānam|",
    "1292:305": "parānugrahaḥ śīlam|",
    "1292:306": "gativarjanaṃ kṣamā|",
    "1292:307": "kuśalotsāho vīryam|",
    "1292:308": "malānupalepo dhyānam|",
    "1292:309": "paramārthasatyadeśanāṃ prajñā|",
    "1292:310": "sattveṣu karuṇāvyāptīkaraṇaṃ prajñārasaḥ|",
    "1292:311": "buddhasādhakaḥ pitṛmātṛduhitṛbandhu parivārapatnyādirājyabhūmyaiśvaryasaukhyādi [ut] śiṣṭānnavat vihāya mokṣārthaṃ vanaṃ gacchet|",
    "1292:312": "dānādikantu na duḥkham,",
    "1292:313": "buddhalābhasukhaviṣamañca||",
    "1292:314": "upāyadeśanāparivartaścaturthaḥ",
    "1292:315": "upāyaprajñayostiṣṭham| iti|",
    "1292:316": "prajñā yathā pūrvoktā|",
    "1292:317": "katham, pratītyasamutpādena vastuprajñaptilakṣaṇatā|",
    "1292:318": "upāyaḥ pūrvoktavaddānādikriyā|",
    "1292:319": "tāvubhāvekīkṛtya deśako gururnāsti cet,",
    "1292:320": "svapne'pi [na] utpadyate|",
    "1292:321": "evaṃ sati upāyaprajñe dve,",
    "1292:322": "tadbhedādvaye jāte punardānādibhede bahavo dāṣāḥ syuriti cet|",
    "1292:323": "nāmamātramidaṃ sarvam|",
    "1292:324": "upāyaprajñānidarśanaṃ saṃvṛtimātramāśritya siddhyati|",
    "1292:325": "[prajñā]pāramitāyāmapyuktam|",
    "1292:326": "danapāramitā nāmamātram|",
    "1292:327": "prajñāpāramitā nāmamātram|",
    "1292:328": "traidhātukamapi nāmamātram|| iti|",
    "1292:329": "tadubhayaṃ nirākartumāha|",
    "1292:330": "yato'bhūdyacca nāma tat| ityādi|",
    "1292:331": "pūrvaṃ parīkṣitavat dharmo nāmamātramucyate|",
    "1292:332": "na paramārthato bhāvo'sti|",
    "1292:333": "dharmatā na sa dharmo'stīti| iti|",
    "1292:334": "nāmamātratayā siddhaḥ,",
    "1292:335": "vastuśūnyatā|",
    "1292:336": "pratītyasamutpannaḥ saṃvṛtimātram|",
    "1292:337": "abhūtaṃ nāma śūnyatā| ityādi|",
    "1292:338": "saṃvṛtau nāma nimittamātram|",
    "1292:339": "śabdavida āhuḥ|",
    "1292:340": "śabdātsarvamutpannamiti|",
    "1292:341": "sa svayameva saṃvṛtau nāmamātraṃ siddhaḥ|",
    "1292:342": "vikalpo yastathoditaḥ| ityādi|",
    "1292:343": "nāmamātram śūnyatā,",
    "1292:344": "parīkṣā pūrvavatsugamā|",
    "1292:345": "rūpaṃ taccakṣuṣekṣitam| ityādi|",
    "1292:346": "cakṣū rūpaṃ paśyatītyādi vyākaraṇaṃ bhagavatā saṃvṛtāvuktam|",
    "1292:347": "mithyābhimānalokataḥ| ityādi|",
    "1292:348": "abhimānena sattvaṃ deśakālamātrāṃ vāśritya bhagavatā varākisadṛśamuktam|",
    "1292:349": "paramārthastvavacanaḥ|",
    "1292:350": "paramārthaniścayopāyo mṛṣoktaḥ|",
    "1292:351": "duḥkhasatyaṃ duḥkhasamudayasatyaṃ nirodhasatyaṃ mārgasatyamityādyāryasatyāni catvāri saṃvṛtau deśitāni|",
    "1292:352": "darśanaṃ yatpratītyajam| ityādi|",
    "1292:353": "nāyako bhagavato vacanam|",
    "1292:354": "rūpaśabdādisamāgamakāmānāṃ sattvānāṃ prakāśayati|",
    "1292:355": "yena yān vividhairupāyaiḥ sattvān vineyān vinayati,",
    "1292:356": "tān mocayitvā nayati;",
    "1292:357": "tena bhagavān [nāyakaḥ]|",
    "1292:358": "upacārāvaniṃ satīm| ityādi|",
    "1292:359": "saṃvṛtimāśritya prathabhūmyādyucyate|",
    "1292:360": "paramārthabhūmistu sūkṣmabuddhyaparyantā|",
    "1292:361": "kalpanāvikalaśūnyatāvediprajñā yasyāsti sa buddhimān|",
    "1292:362": "sa ca bhagavān|",
    "1292:363": "na cakṣū rūpamīkṣate| ityādi|",
    "1292:364": "taimirika iva cakṣuḥ svayaṃ cakṣū rūpañca na paśyati|",
    "1292:365": "sa cittadharmaśca,",
    "1292:366": "-cittena citte dṛṣṭamātre cittaṃ na dṛśyate|",
    "1292:367": "tena na bhavet|",
    "1292:368": "samādhirājasūtre'pyuktam|",
    "1292:369": "cakṣuḥśrotraghrāṇajivhākāyamanorūpaśabdagandharasaspraṣṭavyadharmā na santi|",
    "1292:370": "iti|",
    "1292:371": "tannigamayannāha|",
    "1292:372": "sarvaṃ dṛśyaṃ yat| ityādi|",
    "1292:373": "pūrvoktamupāyaprajñobhayaikīkaraṇajñānādikamanṛtamucyate|",
    "1292:374": "lokaśca vijahāti yat| iti|",
    "1292:375": "tadaviparītaṃ tattvam|",
    "1292:376": "lokaḥ prākṛtaḥ yadajānānaḥ yat-cintāpadmabhūtaṃ manasā acintyamindriyāviṣayabhūtamajñānapaṭalāndhakārapratiruddhamadṛṣṭaṃ-tyajati|",
    "1292:377": "[sa] paramārthaḥ atitīkṣnendriyaryajñāndṛṣṭigocaraḥ|",
    "1292:378": "āryaghanavyūhasūtre|",
    "1292:379": "tattvamatyantamāścaryaṃ gambhīraṃ tadanantavat|",
    "1292:380": "taddhi durlabhamityasmāllokasya kila buddhinā||",
    "1292:381": "jñānaṃ tadgocaraṃ nāsti|",
    "1292:382": "saṃvṛtiparamārthasatya [deśanā] parivartaḥ pañcamaḥ",
    "1292:383": "ṣaṭsu jagadgatiṣu bhavasaṅkrāntyupāyo buddhalābhakaropāyaḥ samāptaḥ||",
    "1292:384": "paṇḍitamaitreyanāthakṛtaḥ||"
}