{
  "SA22n1418:0": "ācāryanāgarjunapraṇītaḥ",
  "SA22n1418:1": "pañcakramaḥ [ 1 ]",
  "SA22n1418:3": "vajrajāpakramaḥ prathamaḥ",
  "SA22n1418:4": "oṃ namo buddhāya",
  "SA22n1418:5": "sarvabuddhātmakaṃ nāthaṃ natvā śrīmanmahāsukham |",
  "SA22n1418:6": "vajrajāpakramaṃ vakṣye yogatantrānusārataḥ ||1 ||",
  "SA22n1418:7": "utpattikramasaṃsthānāṃ niṣpannakramakāṅkṣiṇām |",
  "SA22n1418:8": "upāyaścaiṣa saṃbuddhaiḥ sopānamiva nirmitaḥ ||2 ||",
  "SA22n1418:9": "prāṇabhūtaśca sattvānāṃ vāyvākhyaḥ sarvakarmakṛt |",
  "SA22n1418:10": "vijñānavāhanaścaiṣa pañcātmā daśadhā punaḥ ||3 ||",
  "SA22n1418:11": "vāyutattvānupūrveṇa mantratattvaṃ samāviśet |",
  "SA22n1418:12": "mantranidhyaptimāgamya vajrajāpaḥ suśikṣyate ||4 ||",
  "SA22n1418:13": "vajrajāpasthito mantrī cittanidhyaptimāpnuyāt |",
  "SA22n1418:14": "mayopamasamādhistho bhūtakoṭyāṃ samāviśet ||5 ||",
  "SA22n1418:15": "bhūtakoṭeḥ samuttiṣṭhannadvayajñānamāpnuyāt |",
  "SA22n1418:16": "yuganadvasamādhistho na kiñcicchakṣate punaḥ ||6 ||",
  "SA22n1418:17": "ayaṃ niṣpannayogākhyo mahāvajradharaśca saḥ |",
  "SA22n1418:18": "sarvākāravaropetaḥ sarvajño jāyate tataḥ ||7 ||",
  "SA22n1418:19": "anāgatamatītaṃ ca vartamānaṃ bhavatrayam |",
  "SA22n1418:20": "tatkṣaṇāt nikhilaṃ paśyet prabhāsvaraviśuddhitaḥ ||8 ||",
  "SA22n1418:21": "etattattvaṃ sthitaṃ tantre śrīsamāje sumudritam |",
  "SA22n1418:22": "vyākhyātantrānusāreṇa boddhavyaṃ guruvaktrataḥ ||9 ||",
  "SA22n1418:23": "tatra prathamataraṃ vāyutattvoddeśapadaṃ mūlasūtrādevāvatāryate-",
  "SA22n1418:24": "nāsāgre sarṣapaṃ cintet sarṣape sacarācaram |",
  "SA22n1418:25": "bhāvayejjñānapadaṃ ramyaṃ rahasyaṃ jñānakalpitam ||10 ||",
  "SA22n1418:26": "pañcavarṇaṃ mahāratnaṃ sarṣapasthūlamātrakam |",
  "SA22n1418:27": "nāsikāgre prayatnena bhāvayed yogataḥ sadā ||11 ||",
  "SA22n1418:28": "iti sandhābhāṣeyamasya vajrapadasya nirdeśamāha caturdevīvyākhyātantre ḥ",
  "SA22n1418:29": "tad devi sampravakṣyāmi sārāt sārataraṃ param |",
  "SA22n1418:30": "rahasyaṃ sarvabuddhānāṃ yat tat sarvātmani sthitam ||12 ||",
  "SA22n1418:31": "paścajñānamayaṃ tattvaṃ sarṣapasthūlamātrakam |",
  "SA22n1418:32": "tasya madhye sthito devo hyavyakto vyaktarūpavān ||iti |13 ||",
  "SA22n1418:33": "samājottare'pyamumarthaṃ dyotayannāhaḥ |",
  "SA22n1418:34": "pañcajñānamayaṃ śvāsaṃ pañcabhūtasvabhāvakam |",
  "SA22n1418:35": "niścārya padmanāsāgre piṇḍarūpeṇa kalpayet ||14 ||",
  "SA22n1418:36": "pañcavarṇaṃ mahāratnaṃ prāṇāyāmamiti smṛtam |",
  "SA22n1418:37": "svamantraṃ hṛdaye dhyātvā cittaṃ bindugataṃ nyaset ||15 |",
  "SA22n1418:38": "ityasyāpi pratinirdeśamāha vajramālānāmni vyākhyātantreḥ",
  "SA22n1418:39": "nāsāgre sarṣapaṃ nāma prāṇāyāmasya kalpanā |",
  "SA22n1418:40": "prāṇāyāmasthitāḥ pañca raśmayo buddhabhāvataḥ ||16 ||",
  "SA22n1418:41": "ūrdhvaṃ ghrāṇād viniṣkrānto vāmadakṣiṇadvandvataḥ |",
  "SA22n1418:42": "stabdhaśceti caturdhā'smād velā ādhyātmikā smṛtā ||17 ||",
  "SA22n1418:43": "kaṇṭhahṛnnābhiguhyābje gatyāgatī vinirdiśet |",
  "SA22n1418:44": "vihared ardhayāmikāṃ velāṃ paripāṭyā yathākramam ||18 ||",
  "SA22n1418:45": "dakṣiṇād vinirgato raśmirhutabhuṅmaṇḍalaṃ ca tat |",
  "SA22n1418:46": "raktavarṇamidaṃ vyaktaṃ padmanātho'tra devatā ||19 ||",
  "SA22n1418:47": "vāmād vinirgato raśmirvāyumaṇḍalasaṃjñitaḥ |",
  "SA22n1418:48": "haritaśyāmasaṅkāśaḥ karmanātho'tra devatā ||20 ||",
  "SA22n1418:49": "dvābhyāṃ vinirgato raśmiḥ pītavarṇo mahādyutiḥ |",
  "SA22n1418:50": "māhendramaṇḍalaṃ caitad ratnanātho'tra devatā ||21 ||",
  "SA22n1418:51": "stabdho mandrapracārastu sitakundendusannibhaḥ |",
  "SA22n1418:52": "maṇḍalaṃ vāruṇaṃ caitad vajranātho'tra devatā ||22 ||",
  "SA22n1418:53": "sarvadehānugo vāyuḥ sarvaceṣṭāpravartakaḥ |",
  "SA22n1418:54": "vairocanasvabhāvo'sau mṛtakāyād viniścaret ||23 ||",
  "SA22n1418:55": "vāyutattvamidaṃ vyaktaṃ pañcajñānasvabhāvakam |",
  "SA22n1418:56": "tārkikā na prajānanti agamyaṃ bālayoginām ||24 ||",
  "SA22n1418:57": "ityevaṃ vāyuttatvaṃ pratipādyedānīṃ mantratattvasyoddeśapadaṃ mūlasūtrādavatāryate ḥ",
  "SA22n1418:58": "sarvatathāgatakāyavākcittarahasyaṃ sarvatantrahṛdayasañcodanaṃ nāma paramaguhyaṃ svakāyavākcittavajrebhyo vākpathaniruktyā mantrasamuccayamudājahāra oṃ āḥ hūṃ |",
  "SA22n1418:59": "arthānumajāpena niḥsvabhāvena cāruṇā |",
  "SA22n1418:60": "vicāraṇā tryadhvabuddhebhyo vajrajāpaḥ sa ucyate ||25 ||",
  "SA22n1418:61": "bhikṣāśinā na japtavyaṃ na ca bhaikṣarato bhavet |",
  "SA22n1418:62": "japenmantramabhinnāṅgaṃ sarvakāmopabhogakṛt ||26 ||",
  "SA22n1418:63": "ityuddeśapadam asya nirdeśamāha sandhyāvyākaraṇavyākhyātantre tadavatāryateḥ",
  "SA22n1418:64": "pratyuvāca tataḥ śrīmān mahāvairocanaṃ vibhum |",
  "SA22n1418:65": "viśvarūpamidaṃ cittaṃ sarvasattvopapattitaḥ ||27 ||",
  "SA22n1418:66": "jātaṃ san niḥsvabhāvo'pi bhāvākhyaṃ tu pratītyataḥ |",
  "SA22n1418:67": "kṛtvā cānubhavaṃ samyag bodhicittaṃ khatulyakam ||28 ||",
  "SA22n1418:68": "jagadarthaṃ vidhātuṃ ca taddeśayottame jane |",
  "SA22n1418:69": "sādhanopāyitāmātraṃ jñātvā tantre vipañcitam ||29 ||",
  "SA22n1418:70": "ācāryā vayamityevaṃ vadantyāgāmikā vibho |",
  "SA22n1418:71": "yad vākyaṃ mametyevamuktvā kṣipanti bāliśāḥ |",
  "SA22n1418:72": "sandhyāya bodhicittaṃ te na vidanti yathārthataḥ || iti | 30 ||",
  "SA22n1418:73": "yathedaṃ bhagavān svāmī mahāvairocano vibhuḥ |",
  "SA22n1418:74": "triṣkṛtvā sādhuvacanaṃ vajrapāṇiṃ vadedidam ||31 ||",
  "SA22n1418:75": "kathayamāmi prabhedena nirvikalpārthatattvataḥ |",
  "SA22n1418:76": "pravyāhāropalambhākhyaṃ sāṅketaṃ pāramārthikam ||32 ||",
  "SA22n1418:77": "pravyāhāro hi sāmānyaṃ buddharūpopalambhakam |",
  "SA22n1418:78": "sāṅketaṃ mantratattvākhyaṃ tathatā pāramārthikam ||33 ||",
  "SA22n1418:79": "ekādirnavamadhye tu daśabhiryo na badhyate |",
  "SA22n1418:80": "tamabaddhaṃ vijānīyāt sa vetti parasampadam ||34 ||",
  "SA22n1418:81": "svaravyañcanavarṇāśca navasaṃkhyānuvartinaḥ |",
  "SA22n1418:82": "' abaddhānyonyasaṃyoogād yo vetti sa jagadguruḥ ||35 ||",
  "SA22n1418:83": "bhūtāntena samāyuktaṃ kalādiṣoḍaśe sthitam |",
  "SA22n1418:84": "pañcapañcakasaṃyuktaṃ catustrayaniyojitam ||36 ||",
  "SA22n1418:85": "sānusvāraṃ sadīrghaṃ na guṇasaṃyolopavat |",
  "SA22n1418:86": "hrasvaṃ samastavākyaṃ syānna cānekaṃ na caikakam ||37 ||",
  "SA22n1418:87": "ye varṇāḥ pṛṣṭhataḥ proktā abhimukhāśca ye punaḥ |",
  "SA22n1418:88": "strī-puṃ-napuṃsakāste ca dhātvādiparikalpitāḥ ||38 ||",
  "SA22n1418:89": "adha-ūrdhvasamāyuktaṃ jñātvā buddhyā niyojayet |",
  "SA22n1418:90": "pravyāhāramidaṃ mantraṃ niḥsvabhāvasvabhāvajam ||39 ||",
  "SA22n1418:91": "tataḥ pariṇataṃ rūpaṃ yaddevatopalambhikam |",
  "SA22n1418:92": "sāṅketikaṃ tritattvasthaṃ prakṛtijāpalapakṣaṇam ||40 ||",
  "SA22n1418:93": "akāroddeśakaṃ jñānaṃ buddhasya hṛdayaṃ bhavet |",
  "SA22n1418:94": "oṃkāraḥ saṃsṛjet sattvān buddharūpāgrakalpitān ||41 ||",
  "SA22n1418:95": "hūṃkāraḥsaṃharet sattvān āḥkāraḥ sthāpako bhavet |",
  "SA22n1418:96": "praveśaśva sthitiścaiva vyutthānaṃ ca krameṇa ca ||42 ||",
  "SA22n1418:97": "japen mantramabhinnāṅgaṃ prajñopāyapade sthitaḥ |",
  "SA22n1418:98": "pāṇḍarādijapaḥ praktaḥ pañcaviṃśacchatadvayam ||43 ||",
  "SA22n1418:99": "caturbhirguṇitaṃ samyak caturyogaśataṃ nava |",
  "SA22n1418:100": "navaśataṃ tu yad dṛṣṭaṃ caturviṃśatparikramaiḥ |",
  "SA22n1418:101": "pratyutpādād bhavet tatra dvyayutaṃ śataṣoḍaśam ||44 ||",
  "SA22n1418:102": "idamevādhyātmikavelāyāṃ dyotayannāha samājottare ḥ",
  "SA22n1418:103": "vidyānayavidhānena catuḥsandhyāprayogataḥ |",
  "SA22n1418:104": "japenmantramabhinnāṅgaṃ lakṣamakṣarasaṃkhyayā ||45 ||",
  "SA22n1418:105": "bāhyajāpaṃ tyajed yogī bhāvanāyāntarāyikam |",
  "SA22n1418:106": "mantrārtho bhagavān vajrī vajrātmātra kathaṃ japet ||46 ||",
  "SA22n1418:107": "hastinaṃ labhate sadyo mṛgayeddhastinaḥ padam |",
  "SA22n1418:108": "mantramūrtiḥ svayaṃ sākṣāt kimanyattu gaveṣate ||47 ||",
  "SA22n1418:109": "api ca vajradhṛk kaścit trisaṃyogānvito naraḥ |",
  "SA22n1418:110": "āvāhanavisarjanaṃ syāt tathā sthāpanameva ca ||48 ||",
  "SA22n1418:111": "āvāhanaṃ praveśena tvaritena visarjanam |",
  "SA22n1418:112": "vāṣpeṇa sthāpanaṃ tat syād viśvastāt siddhiruttamā ||49 ||",
  "SA22n1418:113": "tvarite nibandhake vāṣpe mantraniyojanā kathitā |",
  "SA22n1418:114": "karṇamūle tu śiṣyāyācāryeṇa suprayatnataḥ ||50 ||",
  "SA22n1418:115": "atha yogeśvarāṇāṃ tu divyopāyaḥ pradarśitaḥ |",
  "SA22n1418:116": "guhyākṣaraṃ pravakṣyāmi yogasiddhiphalapradam ||51 ||",
  "SA22n1418:117": "yena cintitamātreṇa yoginaḥ syurvarapradāḥ |",
  "SA22n1418:118": "ādyakṣaraprayogeṇa ucchavāsaṃ kurute sadā ||52 ||",
  "SA22n1418:119": "aṣṭāntena samāyuktamukāreṇa sabindukam |",
  "SA22n1418:120": "niśvāsaṃ kurute yogī rucijāptamihocyate ||53 ||",
  "SA22n1418:121": "ayutadvayaṃ sahasraṃ ca ṣaṭ śatāni tathaiva ca |",
  "SA22n1418:122": "ahorātreṇa yogīndro japasaṃkhyāṃ karoti ca ||54 ||",
  "SA22n1418:123": "tadevaṃ guhyasandhyāyāṃ sūkṣmayogaḥ prakāśitaḥ |",
  "SA22n1418:124": "dhyānādhyayanavītaṃ tu tathāpi jāpa ucyate ||55 ||",
  "SA22n1418:125": "anena vajrajāpena sevāṃ kṛtvā yathāvidhi |",
  "SA22n1418:126": "sādhayet sarvakāryāṇi māyopamasamādhinā ||56 ||",
  "SA22n1418:127": "atrāha advayasamatāmahāyogatantre ḥ",
  "SA22n1418:128": "japitvā mantramatulaṃ sādhayet sādhanātmakaḥ |",
  "SA22n1418:129": "sidhyate tasya trailokyaṃ māsaikena na saṃśayaḥ ||57 ||",
  "SA22n1418:130": "ṣaḍ lakṣāṇi japitvā tu mantraṃ jñānasamudbhavam |",
  "SA22n1418:131": "vajrasattvaṃ namaskṛtya pūrṇamāsyāṃ sa sidhyati ||58 ||",
  "SA22n1418:132": "na tasya vratamākhyātaṃ nākṣasūtraṃ na mantrakam |",
  "SA22n1418:133": "dhāraṇā homakarmāṇi varjyante ca parāparam ||59 ||",
  "SA22n1418:134": "yakārārthena yat kiñcit siddhimicchatā |",
  "SA22n1418:135": "rephāditritayenaiva jatatkāryaṃ pravartate ||60 ||",
  "SA22n1418:136": "agnivāyavyamāhendravāruṇe pratimaṇḍale |",
  "SA22n1418:137": "ardhayāmikavelāyāṃ dvau dvau karmaṇi tiṣṭhataḥ ||61 ||",
  "SA22n1418:138": "pūjāprāyo bhavet pūjyo jāpaprāyo viśudhyati |",
  "SA22n1418:139": "agnihotraparo bhūtiṃ mokṣaṃ dhyānaparo labhet ||62 ||",
  "SA22n1418:140": "jñātvā itthaṃ tato mantrī jagadbālavadācaret |",
  "SA22n1418:141": "tataḥ sidhyanti mantrāśca nirvikalpaikadharmataḥ ||63 ||",
  "SA22n1418:142": "mantratattvamidaṃ vyaktaṃ vāgvajrasya prasādhanam |",
  "SA22n1418:143": "jñānatrayaprabhedena cittamātre niyojayed || iti || 64 ||",
  "SA22n1418:144": "guroravajñāsuśaṭho'prasanno",
  "SA22n1418:145": "mantroddhataḥ pustakadṛṣṭigarvaḥ |",
  "SA22n1418:146": "aśraddadhānastvabhiṣekahīno",
  "SA22n1418:147": "vārtā kramasyāpi ca tasya noktā ||65 ||",
  "SA22n1418:148": "yaḥ śraddadhāno gurubhaktiraktaḥ",
  "SA22n1418:149": "śuśrūṣaṇāyāṃ ca sadābhiyuktaḥ |",
  "SA22n1418:150": "grāhyaḥ śrutiṃ naiva dhanaṃ nirīkṣyaṃ",
  "SA22n1418:151": "gurupradhāno'ya guruprasādaḥ ||66 ||",
  "SA22n1418:152": "girīndramūrdhnaḥ prapatet tu kaścit",
  "SA22n1418:153": "neccheccyutiṃ tu cyavate tathāpi |",
  "SA22n1418:154": "guruprasādāptahitopadeśa",
  "SA22n1418:155": "icchenna moktaṃ sa tathāpi muktaṃḥ ||67 ||",
  "SA22n1418:156": " || vajrajāpakramaḥ samāptaḥ ||",
  "SA22n1418:157": "kṛtiriyaṃ śrīnāgārjunapādānāmiti |",
  "SA22n1418:158": "granthapramāṇamasya ṣadadhikasaptatiḥ ||",
  "SA22n1418:159": "prathamaḥ kramaḥ ||"
}