{
    "1123:0": "bhogapuṇyarakṣā saptamaḥ paricchedaḥ |",
    "1123:1": "evaṃ tāvadātmabhāvarakṣā veditavyā |",
    "1123:2": "bhogarakṣā tu vaktavyā | tatra -",
    "1123:3": "sukṛtārambhiṇā bhāvyaṃ mātrajñena ca sarvataḥ |",
    "1123:4": "iti śikṣāpadādasya bhogarakṣā na duṣkarā ||14||",
    "1123:5": "ugraparipṛcchāyāṃ hi śikṣāpadamuktam-susamīkṣitakarmakāritā sukṛtakarmakāritā ca |",
    "1123:6": "tena bhogānāṃ durnyāsā pratyavekṣā |",
    "1123:7": "avajñāpratiṣedhaḥ siddho bhavati |",
    "1123:8": "śamathaprastāvena ca mātrajñatā yuktijñatā coktā |",
    "1123:9": "tenedaṃ siddhaṃ bhavati- yadidaṃ alpādhamabhogenāpi kāryasiddhau satyāṃ svayamanyairvā bahūttamabhoganāśanopekṣā na kāryeti ||",
    "1123:10": "ata eva ugraparipṛcchāyāmuktam- putrabhāryādāsīdāsakarmakarapauruṣeyāṇāṃ samyakparibhogeneti ||",
    "1123:11": "tathā svaparabodhipakṣaśrutādyantarāyakarau tyāgātyāgau na kāryau |",
    "1123:12": "adhikasattvārthaśaktestulyaśaktervā bodhisattvasya adhikatulyakuśalāntarāyakarau tyāgātyāgau na kāryāviti siddhaṃ bhavatīti ||",
    "1123:13": "idaṃ ca saṃdhāya bodhisattvaprātimokṣe'bhihitam- yastu khalu punaḥ śāriputra abhiniṣkrāntagṛhāvāso bodhisattvo bodhyaṅgairabhiyuktaḥ tena kathaṃ dānaṃ dātavyam |",
    "1123:14": "kataraṃ dānaṃ dātavyam |",
    "1123:15": "kiyadrūpaṃ dānaṃ dātavyam |",
    "1123:16": "pe |",
    "1123:17": "dharmadāyakena bhavitavyaṃ dharmadānapatinā |",
    "1123:18": "yaśca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnapratipūrṇāni kṛtvā tathāgatebhyo'rhadbhayaḥ samyaksaṃbuddhebhyo dānaṃ dadyād,",
    "1123:19": "yaśca śāriputra pravrajyāparyāpanno bodhisatva ekāṃ catuṣpadikāṃ gāthāṃ prakāśayet,",
    "1123:20": "ayameva tato bahutaraṃ puṇyaṃ prasavati |",
    "1123:21": "na śāriputra tathāgatena pravrajitasyāmiṣadānamanujñātam |",
    "1123:22": "pe |",
    "1123:23": "yasya khalu punaḥ śāriputra pātrāgataḥ pātraparyāpanno lābho bhaveddhārmiko dharmalabdhaḥ,",
    "1123:24": "tena sādhāraṇa bhojinā bhavitavyaṃ sārdha sabrahmacāribhiḥ |",
    "1123:25": "sacetpunaḥ kaścidevāgatya pātraṃ vā cīvaraṃ va yāceta,",
    "1123:26": "tasyātiriktaṃ bhavedbuddhānujñātāttricīvarāt |",
    "1123:27": "yathāparityaktaṃ dātavyam |",
    "1123:28": "sacetpunastasyonaṃ cīvaraṃ bhavedyanniśritya brahmacaryavāsaḥ,",
    "1123:29": "tanna parityaktavyam |",
    "1123:30": "tatkasya hetoḥ?",
    "1123:31": "avisarjanīyaṃ tricīvaramuktaṃ tathāgatena |",
    "1123:32": "sacetpunaḥ śāriputra bodhisattvaḥ tricīvaraṃ parityajya yācanakaguruko bhavet,",
    "1123:33": "na tenālpecchatā āsevitā bhavet |",
    "1123:34": "yastu khalu punaḥ śāriputra abhiniṣkrāntagṛhāvāso bodhisattvaḥ,",
    "1123:35": "tena dharma āsevitavyaḥ |",
    "1123:36": "tatra tenābhiyuktena bhavitavyamiti ||",
    "1123:37": "anyathā hyekasaṃgrahārthaṃ mahataḥ sattvarāśestasya ca sattvasya bodhisattvāśayaparikarmāntarāyānmahato'rthasya hāniḥ kṛtā syāt |",
    "1123:38": "ata evodārakuśalapakṣavivarjanatā apakṣāla ityucyate |",
    "1123:39": "evaṃ tāvattyāgapratiṣedhaḥ |",
    "1123:40": "atyāgapratiṣedho'pi yathā- āryasāgaramatisutre mahāyānāntarāyeṣu bahulābhatā pajyate |",
    "1123:41": "yo'yaṃ vidhirātmanyuktaḥ,",
    "1123:42": "so'nyasminnāpi bodhisattve pratipādyaḥ iti kuto gamyate?",
    "1123:43": "āryograparipṛcchāyāṃ deśitatvāt |",
    "1123:44": "parakṛtyakāritaḥ svakāryaparityāga iti ||",
    "1123:45": "tathā āryavimalakīrtinirdeśe'pyuktam- saṃsārabhayamītena kiṃ pratisartavyam?",
    "1123:46": "āha-saṃsārabhayabhītena mañjuśrīrbodhisattvena buddhamāhātmyaṃ pratisartavyam |",
    "1123:47": "āha-buddhamāhātmye sthātukāmena kunna sthātavyam?",
    "1123:48": "āha- buddhamāhātmye sthātukāmena sarvasattvasamatāyāṃ sthātavyam |",
    "1123:49": "āha-sarvasattvasamatāyāṃ sthātukāmena kutra sthātavyam?",
    "1123:50": "āha - sarvasattvasamatāyāṃ sthātukāmena sarvasattvapramokṣāya sthātavyamiti ||",
    "1123:51": "tathā ca dharmasaṃgītau sārthavāho bodhisattva āha- yo bhagavan bodhisattvaḥ sarvasattvānāṃ prathamataraṃ bodhimicchati, nātmanaḥ |",
    "1123:52": "yāvadiyaṃ bhagavan dharmasaṃgītiriti ||",
    "1123:53": "utsargādeva cāsya svārthābhāvaḥ siddhaḥ |",
    "1123:54": "kiṃ tu sattvārthahānibhayādayogye sattve svabhāraṃ nāropayati |",
    "1123:55": "yatra tu sattvārthahāniṃ na paśyati,",
    "1123:56": "tatra svayaṃ kṛtamanyena vā jagaddhitamācaritamiti ko viśeṣaḥ?",
    "1123:57": "yadayamaparabodhisattvakuśalasiddhaye na svakuśalamutsṛjati |",
    "1123:58": "atha svadurgatiduḥkhādbibheti,",
    "1123:59": "dvitīyasyāpi tadeva duḥkham |",
    "1123:60": "atha tadduḥkhena me bādhā nāstītyupekṣate,",
    "1123:61": "yathoktaiḥ sūtraiḥ sāpattiko bhavati ||",
    "1123:62": "yathā ca ratnakūṭasūtre- catvāra ime kāśyapa bodhisattvapratirūpakā ityārabhyoktam-ātmasukhārthiko bhavati na sarvasattvaduḥkhāpanayanārthika iti ||",
    "1123:63": "tasmādugraparipṛcchāvidhinā pūrvavadātmā garhaṇīyaḥ |",
    "1123:64": "eṣā tu bodhisattvaśikṣā yathā āryanirārambheṇa dharmasaṃgītisūtre nirdiṣṭā-kathaṃ kulaputrāḥ pratipattisthitā veditavyāḥ?",
    "1123:65": "āha-yadā sattveṣu na vipratipadyante |",
    "1123:66": "āha-kathaṃ sattveṣu na vipratipadyante?",
    "1123:67": "āha-yanmaitrīṃ ca mahākaruṇāṃ ca na tyajanti |",
    "1123:68": "subhūtirāha-katamā bodhisattvānāṃ mahāmaitrī?",
    "1123:69": "āha-yatkāyajīvitaṃ ca sarvakuśalamūlaṃ ca sarvasattvānāṃ niryātayanti,",
    "1123:70": "na ca pratikāraṃ kāṅkṣanti |",
    "1123:71": "āha- katamā bodhisattvānāṃ mahākaruṇā yatpūrvataraṃ sattvānāṃ bodhimicchanti nātmana iti ||",
    "1123:72": "atraiva cāha-mahākaruṇāmūlāḥ sarvabodhisattvaśikṣā iti ||",
    "1123:73": "avaśyaṃ ca bhagavatedaṃ na nivāraṇīyam |",
    "1123:74": "anyatarabodhisattvārthe nārthitvādavaśyaṃ tūpadiśatīti niścīyate |",
    "1123:75": "yena dāturmahādakṣiṇīye mahārthadānānmahāpuṇyasāgaravistaro dṛśyate |",
    "1123:76": "anyathā tu kevalameva vighātino maraṇaṃ syāt ||",
    "1123:77": "yatta praśāntaviniścayaprātihāryasūtre deśitam- ya eṣa te mahārāja varṣaśatasahastreṇa parivyayo'tra praviṣṭaḥ,",
    "1123:78": "sa sarvaḥ piṇḍīkṛtyaikasya bhikṣoryātrā bhavedevaṃ pratyekaṃ sarvabhikṣūṇām |",
    "1123:79": "yaścoddeśasvādhyāyābhiyukto bodhisattvaḥ sagauravo dharmakāmaḥ śraddhādeyamāhāraṃ parigṛhyaivaṃ cittamutpādayet-anenāhaṃ dharmaparyeṣṭimāpatsya iti |",
    "1123:80": "asya kuśalasyaiṣa deyadharmaparityāgaḥ śatatamīmapi kalāṃ nopaitīti,",
    "1123:81": "tadgṛhasukhapariśuddhimadhikṛtyoktam |",
    "1123:82": "na tu pūrvoktavidhinā kaściddoṣaḥ ||",
    "1123:83": "uktā samāsato bhogarakṣā |",
    "1123:84": "puṇyarakṣā vācyā | tatra-",
    "1123:85": "svārthavipākavaitṛṣṇyācchumaṃ saṃrakṣitaṃ bhavet |",
    "1123:86": "yathoktaṃ nārāyaṇaparipṛcchāyām- sa nātmahetoḥ śīlaṃ rakṣati,",
    "1123:87": "na svargahetoḥ,",
    "1123:88": "na śakratvahetoḥ,",
    "1123:89": "na bhogahetoḥ,",
    "1123:90": "naiśvaryahetoḥ,",
    "1123:91": "na rūpahetorna varṇahetorna yaśohetoḥ |",
    "1123:92": "peyālaṃ |",
    "1123:93": "na nirayabhayabhītaḥ śīlaṃ rakṣati |",
    "1123:94": "peyālaṃ |",
    "1123:95": "evaṃ na tiryagyonibhayabhītaḥ śīlaṃ rakṣati |",
    "1123:96": "anyatra buddhanetrīpratiṣṭhāpanāya śīlaṃ rakṣati |",
    "1123:97": "yāvatsarvasattvahitasukhayogakṣemārthikaḥ śīlaṃ rakṣati ||",
    "1123:98": "sa evaṃrūpeṇa śīlaskandhena samanvāgato bodhisattvo daśabhidharmairna hīyate |",
    "1123:99": "katamairdaśabhiḥ?",
    "1123:100": "yaduta na cakravartirājyātparihīyate ||",
    "1123:101": "tatra ca bhavatyapramatto bodhipratikāṅkṣī buddhadarśanamabhikāṅkṣate |",
    "1123:102": "evaṃ brahmatvādruddhadarśanāmedyapratilambhāddharmaśravaṇānna parihīyate |",
    "1123:103": "yāvadyathāśrutapratipattisaṃpādanāya bodhisattvasaṃvarasamādānānna parihīyate |",
    "1123:104": "anācchedyapratibhānātsarvakuśaladharmaprārthanadhyānānna parihīyate ||",
    "1123:105": "evaṃ śīlaskandhapratiṣṭhito bodhisattvo mahāsatvaḥ sadā namaskṛto bhavati devaiḥ |",
    "1123:106": "sadā praśaṃsito bhavati nāgaiḥ |",
    "1123:107": "sadā namaskṛto bhavati yakṣaiḥ |",
    "1123:108": "sadā pūjito bhavati gandharvaiḥ |",
    "1123:109": "sadāpacāyitaśca bhavati nāgendrāsurendraiḥ |",
    "1123:110": "sadā sumānitaśca bhavati brāhmaṇakṣatriyaśreṣṭhigṛhapatibhiḥ |",
    "1123:111": "sadābhigamanīyaśca bhavati paṇḍitaiḥ |",
    "1123:112": "sadā samanvāhṛtaśca bhavati buddhaiḥ |",
    "1123:113": "śāstṛsaṃmataśca bhavati sadevakasya lokasya |",
    "1123:114": "anukampakaśca bhavati sarvasattvānām ||",
    "1123:115": "pe ||",
    "1123:116": "catastro gatīrna gacchati |",
    "1123:117": "katamāścatastraḥ?",
    "1123:118": "yadutākṣaṇagatiṃ na gacchatyanyatra sattvaparipākāt |",
    "1123:119": "buddhaśūnyabuddhakṣetraṃ na gacchati |",
    "1123:120": "mithyādṛṣṭikulopapattiṃ na gacchati |",
    "1123:121": "sarvadurgatigatiṃ na gacchati ||",
    "1123:122": "evaṃ pūrvotsṛṣṭasyāpi puṇyasya kleśavaśātpunarupādīyamānasya rakṣā kāryā |",
    "1123:123": "puṇyadānādapi yatpuṇyaṃ tato'pi na vipākaḥ prārthanīyo'nyatra parārthāt |",
    "1123:124": "kiṃ ca puṇyaṃ rakṣitukāmaḥ-",
    "1123:125": "paścāttāpaṃ na kurvīta",
    "1123:126": "yathoktamugraparipṛcchāyām |",
    "1123:127": "datvā ca na vipratisāracittamutpādayitavyamiti ||",
    "1123:128": "pṛṣṭhadaurbalyāddaurbalyam |",
    "1123:129": "vipratisārāt pāpavatpuṇyasyāpi kṣayaḥ syādityabhiprāyaḥ ||",
    "1123:130": "na ca kṛtvā prakāśayet || 15||",
    "1123:131": "anekaparyāyeṇa hi bhagavatā pracchannakalyāṇatā vivṛtapāpatā varṇitā |",
    "1123:132": "tatra vivṛtasya kṣayo gamyate |",
    "1123:133": "pāpasya daurmanasyenaiva puṇyasya saumanasyena |",
    "1123:134": "anāpattiḥ sattvārthaṃ nirāmiṣacittasya prakāśayataḥ ||",
    "1123:135": "yathā ratnmeghe vaidyadṛṣṭāntenātmotkarṣo nirdoṣa uktaḥ |",
    "1123:136": "punaḥ puṇyarakṣākāmaḥ-",
    "1123:137": "lābhasatkārabhītaḥ syādunnatiṃ varjayetsadā |",
    "1123:138": "bodhisattvaḥ prasannaḥ syāddharme vimatimutsṛjet || 16||",
    "1123:139": "idaṃ ca ratnakūṭe'bhihitam-caturbhiḥ kāśyapa dharmaiḥ samanvāgatasya bodhisattvasyotpannotpannāḥ kuśalā dharmāḥ parihīyante |",
    "1123:140": "yaiḥ[caturbhirmuktāḥ] na vardhante kuśalairdharmaiḥ ||",
    "1123:141": "katamaiścaturbhiḥ?",
    "1123:142": "yadutābhimānikasya lokāyatamantraparyeṣṭayā |",
    "1123:143": "lābhasatkārādhyavasitasya kulapratyavalokanena |",
    "1123:144": "bodhisattvavidveṣābhyākhyānena |",
    "1123:145": "aśrutānāmanirdiṣṭānāṃ ca sūtrāntānāṃ pratikṣepeṇeti ||",
    "1123:146": "āryasarvāstivādināṃ ca [ vinaye] paṭhayate- paśyadhvaṃ bhikṣava etaṃ bhikṣuṃ keśanakhastūpe sarvāṅgena praṇipatya cittamabhiprasādayantam?",
    "1123:147": "evaṃ bhadanta anena bhikṣavo bhikṣuṇā yāvatī bhūmirākrāntā adho'śītiyojanasahastrāṇi yāvatkāñcanacakram |",
    "1123:148": "atrāntare yāvantyo vālikāstāvantyanena bhikṣuṇā cakravartirājyasahastrāṇi paribhoktavyāni |",
    "1123:149": "yāvadathāyuṣmānupāliryena bhagavān tenāñjaliṃ praṇamya bhagavantamidamavocat- yaduktaṃ bhagavatā asya bhikṣorevaṃ mahānti kuśalamūlāni |",
    "1123:150": "kutremāni bhagavan kuśalamūlāni tanutvaṃ parikṣayaṃ paryādānaṃ gacchanti?",
    "1123:151": "nāhamupāle evaṃ kṣatiṃ copahatiṃ ca samanupaśyāmi |",
    "1123:152": "yathā sabrahmacārī sabrahmacāriṇo'ntike duṣṭacittamutpādayati,",
    "1123:153": "atropāle imāni mahānti kuśalamūlāni tanutvaṃ parikṣayaṃ paryādānaṃ gacchanti |",
    "1123:154": "tasmāttarhyupāle evaṃ śikṣitavyaṃ yaddagdhasthūṇāyāmapi cittaṃ na pradūṣayiṣyāmaḥ prāgeva savijñānake kāya iti ||",
    "1123:155": "āryamañjuśrīvikrīḍitasūtre'pyāha-pratighaḥ pratigha iti kalpaśatopacitaṃ kuśalamūlaṃ pratihanti,",
    "1123:156": "tenocyate pratigha iti ||",
    "1123:157": "āryagaṇḍavyūhasūtre ca samantasattvaparitrāṇyojaḥśriyā rātridevatayā pūrvāvadānaṃ kathayantyā abhihitam- te tenānyonyāvamanyanāsamuditenākuśalamūlenāyuḥpramāṇādapi parihīyante sma |",
    "1123:158": "varṇādapi balādapi[ saukhyādapi ] parihīyante smeti ||",
    "1123:159": "atra ca na kadācidunnatiḥ kāryeti pradarśanārthaṃ sadetyucyate ||",
    "1123:160": "lābhasatkārastu kadācidabhyupagamyate'pi |",
    "1123:161": "yathoktaṃ āryaratnameghe- iha kulaputra bodhisattvaḥ sumerumātramapi ratnarāśiṃ labhamānaḥ pratigṛhṇāti,",
    "1123:162": "pratyavaramapi vastu pratilabhamānaḥ |",
    "1123:163": "tatkasya hetoḥ?",
    "1123:164": "tasyaivaṃ bhavati-ete sattvā matsariṇo lubdhā lobhābhibhūtāḥ |",
    "1123:165": "taddhetoḥ tatpratyayaṃ tannidānaṃ mahāvāriskandhāvaṣṭabdhā iva saṃsārasāgare unmajjanimajjanaṃ kurvanti |",
    "1123:166": "tadeṣāṃ bhaviṣyati dīrgharātramarthāya hitāya sukhāya |",
    "1123:167": "sarvaṃ pratigṛhya na svīkaroti |",
    "1123:168": "na lobhacittamutpādayati anyatra sarvasattvasādhāraṇāṃ buddhadharmasaṃgheṣu kārāṃ karoti |",
    "1123:169": "yathā duḥkhitānāṃ ca sarvasattvānāmupajīvyaṃ karoti |",
    "1123:170": "taṃ ca dānapatiṃ samuttejayati saṃpraharṣayatīti ||",
    "1123:171": "tathā atraivoktam-tena ca dānena nonnato bhavatīti ||",
    "1123:172": "punaratraivāha- yadi punarasya taddhetostatpratyayaṃ tannidānaṃ kīrtiśabdaśloko bhavati,",
    "1123:173": "tatra nonnāmajāto bhavati,",
    "1123:174": "na mānajāto na madajātaḥ |",
    "1123:175": "evaṃ cāsya bhavati- nacireṇa kālena yasya cāyaṃ kīrtiślokaśabdaḥ samutthāpito yaśca kīrtiśabdaślokaḥ,",
    "1123:176": "trayamapyetatsarveṇa sarva na bhaviṣyati |",
    "1123:177": "tatra kaḥ paṇḍitajātīyo'nityeṣu na ca sthiteṣu dharmeṣvadhruvepvanāśvāsikeṣvanunayacittamutpādayedunnato bhavenmānadarpito vā?",
    "1123:178": "evaṃ hi bodhisattvo lābhasatkārakīrtiśabdaślokeṣu sūpasthitasmṛtirviharatīti ||",
    "1123:179": "punarāha- caṇḍālakumāropamāśca loke viharanti nīcanīcena manasā |",
    "1123:180": "mānamadadarpādhigatāśca bhavanti paiśunyasaṃjñāyāḥ satatasamitaṃ pratyupasthitatvāditi ||",
    "1123:181": "punarapyuktam- iha kulaputra abhiniṣkrāntagṛhavāsaḥ pravrajito bodhisattvo mṛtakasadṛśo'haṃ mitrāmātyajñātisālohitānāmiti nihatamāno bhavati |",
    "1123:182": "vairūpyaṃ me'bhyudgatam,",
    "1123:183": "vivarṇāni ca me vāsāṃsi prāvṛtāni,",
    "1123:184": "anyaśca me ākalpaḥ saṃvṛtta iti nihatamāno bhavati |",
    "1123:185": "muṇḍaḥ pātrapāṇiḥ kulātkulamupasaṃkramāmi bhikṣāhetorbhikṣānidānamiti nihatamāno bhavati |",
    "1123:186": "nīcanīcena cittana caṇḍālakumārasaddaśena piṇḍāya carāmīti nihatamāno bhavati |",
    "1123:187": "paiṇḍiliko'smi saṃvṛttaḥ ,",
    "1123:188": "parapratibaddhā ca me jīviketi nihatamāno bhavati |",
    "1123:189": "avadhūtamavajñātaṃ pratigṛhṇāmīti nihatamāno bhavati |",
    "1123:190": "ārādhanīyā me ācāryagurudakṣīṇīyā iti nihatamāno bhavati |",
    "1123:191": "saṃtoṣaṇīyā me sabrahmacāriṇo yaduta tena tenācāragocarasamudācāreṇeti nihatamāno bhavati |",
    "1123:192": "apratilabdhān buddhadharmān pratipatsya iti nihatamāno bhavati |",
    "1123:193": "kruddhānāṃ vyāpannacittānāṃ sattvānāṃ madhye kṣāntibahulo vihariṣyāmīti nihatamāno bhavatīti ||",
    "1123:194": "āryasāgaramatisūtre'pyuktam-sa kāyapariśuddhaśca bhavati |",
    "1123:195": "lakṣaṇasamalaṃkṛtagātraḥ mṛdutaruṇahastapādaḥ suvibhaktapuṇyaniṣyandagātro'hīnendriyaḥ sarvāṅgapratyaṅgaparipūrṇaḥ |",
    "1123:196": "na ca rūpamadamatto bhavati,",
    "1123:197": "na kāyamaṇḍanayogānuyuktaḥ |",
    "1123:198": "sa kiyaddhīnānāmapi sattvānāṃ rūpavikalānāmapyavanamati praṇamati dharmagrāhyatāmupādāyeti ||",
    "1123:199": "punaratraivoktam-syādyathāpi nāma bhagavan mahāsāgaraḥ pratisaṃtiṣṭhate,",
    "1123:200": "tadā nimne pṛthivīpradeśe saṃtiṣṭhate |",
    "1123:201": "tasya nimnatvādalpakṛcchreṇa sarvanadyaśca sarvaprastravaṇāni ca prapatanti |",
    "1123:202": "evameva bhagavan nirmānasya gurudakṣiṇīyagauravasya bodhisattvasyālpakṛcchreṇa tāni gambhīrāṇi dharmasukhāni śrotrendriyasyābhāsamāgacchanti |",
    "1123:203": "smṛtau cāvatiṣṭhante |",
    "1123:204": "tasmāttarhi bhagavan yo bodhisattvo mānonnato bhavati mānastabdhaḥ,",
    "1123:205": "na ca gurudakṣiṇīyebhyo'vanamati na praṇamati,",
    "1123:206": "veditavyaṃ bhagavan mārāṅkuśāviddho batāyaṃ bodhisattva iti ||",
    "1123:207": "āryalokottaraparivarte coktam-daśemāni bho jinaputra bodhisattvānāṃ mārakarmāṇi |",
    "1123:208": "katamāni daśa?",
    "1123:209": "yadidaṃ gurudakṣīṇīyācāryamātāpitṛśramaṇabrāhmaṇasamyaggatasamyakpratipanneṣvagauravatā mārakarma ||",
    "1123:210": "dharmabhāṇakānāṃ viśiṣṭadharmādhigatānāmudāradharmadeśakānāṃ mahāyānasamārūḍhānāṃ nirvāṇapathavidhijñānāṃ dhāraṇīsūtrāntarājapratilabdhānāṃ nāvanamati |",
    "1123:211": "garvitastabdhaśca bhavati |",
    "1123:212": "dharmabhāṇake na gauravamutpādayati,",
    "1123:213": "na śuśrūṣāṃ na citrīkāraṃ karoti |",
    "1123:214": "mārakarmadharmaśravaṇasāṃkathye ca niṣaṇṇaḥ udāradharmavege samutpanne dharmabhāṇakasya sādhukāraṃ na prayacchati mā kaścidasmin praśaṃsatīti mārakarma ||",
    "1123:215": "abhimānaṃ cotpādyātmānaṃ pratigṛhṇāti |",
    "1123:216": "parāṃśca na gṛhṇāti |",
    "1123:217": "ātmajñatāṃ ca nāvatarati |",
    "1123:218": "cittanidhyaptiṃ notpādayati |",
    "1123:219": "mārakarma ||",
    "1123:220": "adhimānaṃ cotpādyājānannabudhyamāno varṇārhāṇāṃ pudgalānāṃ varṇaṃ praticchādayati |",
    "1123:221": "avarṇaṃ bhāṣate |",
    "1123:222": "na ca parasya guṇavarṇenāttamanā bhavati |",
    "1123:223": "mārakarma ||",
    "1123:224": "jānāti ca - ayaṃ dharmo'yaṃ vinayo bhūtamidaṃ buddhavacanamiti |",
    "1123:225": "pudgalavidveṣeṇa dharmavidveṣaṃ karoti |",
    "1123:226": "saddharmaṃ pratikṣipati |",
    "1123:227": "anyāṃśca vigrāhayati |",
    "1123:228": "mārakarma ||",
    "1123:229": "uccamānasaṃ prārthayate |",
    "1123:230": "parihāradharme na mārgayati |",
    "1123:231": "paropasthānaṃ so'bhiyāti |",
    "1123:232": "abhinandati |",
    "1123:233": "vṛddhasthavirāṇāṃ ciracaritabrahmacaryāṇāṃ na pratyupatiṣṭhate,",
    "1123:234": "na ca pratyudgacchati |",
    "1123:235": "mārakarma ||",
    "1123:236": "bhṛkuṭīmukhaḥ khalu punarbhavati,",
    "1123:237": "na smitamukhaḥ |",
    "1123:238": "na khilamadhuravacanaḥ |",
    "1123:239": "sadā kaṭhinacittaśchidrānveṣī |",
    "1123:240": "avatāraprekṣī |",
    "1123:241": "mārakarma ||",
    "1123:242": "abhimānaṃ ca patitvā paṇḍitānnopasaṃkrāmati |",
    "1123:243": "na sevate |",
    "1123:244": "na bhajate |",
    "1123:245": "na paryupāste |",
    "1123:246": "na paripraśnayati |",
    "1123:247": "na paripṛcchati- kiṃ kuśalaṃ kimakuśalaṃ kiṃ karaṇīyaṃ kiṃ kṛtaṃ dīrgharātramarthāya hitāya sukhāya bhavati,",
    "1123:248": "kiṃ vā akṛtaṃ dīrgharātramanarthāyāhitāyāsukhāya bhavatīti |",
    "1123:249": "sa jaḍaḥ sa jaḍataro bhavati |",
    "1123:250": "mohavyūho mānagrāhī |",
    "1123:251": "aniḥsaraṇadarśī |",
    "1123:252": "mārakarma ||",
    "1123:253": "sa mānābhibhūto buddhotpādaṃ virāgayati |",
    "1123:254": "pūrvakuśalamūlaṃ kṣapayati |",
    "1123:255": "navaṃ notthāpayati |",
    "1123:256": "anirdeśaṃ nirdiśati |",
    "1123:257": "vigrahamārabhate,",
    "1123:258": "vivādabahulaśca bhavati |",
    "1123:259": "sa evaṃdharmavihārī sthānametadvidyate yasmin mithyā mahāprapātaṃ patet |",
    "1123:260": "atha ca punarbodhicittabalādhīnādaiścaryaṃ pratilabhate |",
    "1123:261": "sa kalpaśatasahastreṣu buddhotpādaṃ nāsādayati,",
    "1123:262": "kutaḥ punardharmaśravaṇam |",
    "1123:263": "idaṃ daśamaṃ mārakarma ||",
    "1123:264": "imāni bho jinaputra daśa mārakarmāṇiyāni parivarjya bodhisattvā daśa jñānakarmāṇi pratilabhate |",
    "1123:265": "atraiva ca jñānakarmasu pacyate |",
    "1123:266": "nirmānatā sarvasattvedhviti ||",
    "1123:267": "āryarāṣṭrapālasūtre'pyuktam-",
    "1123:268": "apāyabhūmiṃ gatimakṣaṇeṣu",
    "1123:269": "daridratāṃ nīcakulopapattim |",
    "1123:270": "jātyandhyadaurbalyamathālpasthāmatāṃ",
    "1123:271": "gṛhṇanti te mānavaśena mūḍhāḥ ||iti||",
    "1123:272": "dharmasaṃgītisūtre'pyuktam- sattvakṣetraṃ bodhisattvasya buddhakṣetraṃ yataśca buddhakṣetrādbuddhadharmāṇāṃ lābhāgamo bhavati |",
    "1123:273": "nārhāmi tasmin vipratipattum |",
    "1123:274": "evaṃ cāsya bhavati-sarvaṃ sucaritaṃ duścaritaṃ ca sattvānniśritya pravartate |",
    "1123:275": "duścaritāśrayāccāpāyāḥ pravartante,",
    "1123:276": "sucaritāśrayāddevamanuṣyā iti ||",
    "1123:277": "ata eva ratnolkādhāraṇyāmapyuktam- iha bho jinaputrāḥ prathamacittotpādiko bodhisattvaḥ ādita eva sarvasattvānāmantike daśaprakāraṃ cittamutpādayati |",
    "1123:278": "katamaddaśaprakāram?",
    "1123:279": "tadyathā- hitacittatāṃ sukhacittatāṃ dāyācittatāṃ snigdhacittatāṃ priyacittatāṃ anugrahacittatāṃ ārakṣācittatāṃ samacittatāṃ ācāryacittatāṃ śāstṛcittatām |",
    "1123:280": "idaṃ daśaprakāraṃ cittamutpādayatīti ||",
    "1123:281": "śraddhābalādhānāvatāramudrāsūtre'pyuktam- sarvasattvānāṃ śiṣyatvābhyupagame sthito'smi |",
    "1123:282": "parāṃśca sarvasattvaśiṣyatvābhyupagame pratisṭhāpayiṣyāmītyāśvāsaṃ pratilabhate |",
    "1123:283": "peyālaṃ |",
    "1123:284": "sarvasattveṣvavanamanapraṇamanatāyāṃ pratiṣṭhito'smīti pūrvavat ||",
    "1123:285": "tatrāvanamanapraṇamanatāyāṃ sarvasattveṣu nirmānatā ||",
    "1123:286": "tathā āryavimalakīrtinirdeśe pariśuddhabuddhakṣetropapattaye sarvasattveṣu śāstṛpremoktam |",
    "1123:287": "lokaprasādānurakṣārtha tvāsanapādaprakhyālanakarma kurvatāpi cetasā strīṣu vā akṣaṇaprāpteṣu vā vinipatiteṣu bodhisattvena premagauravābhyāsaḥ kāryaḥ ||",
    "1123:288": "uktaṃ hi gaṇḍavyūhe- tasya samanantaraniṣaṇṇasya tasmin mahāsiṃhāsane sarvaḥ sa janakāyo'bhimukhaḥ prāñjalisthito'bhūt tameva rājānaṃ namasyamānaḥ |",
    "1123:289": "peyālaṃ |",
    "1123:290": "sa khalu sarvadharmanirnādacchatramaṇḍalanirghoṣo rājā teṣāṃ yācanakānāṃ sahadarśanenāttamanaskataro rājñānena ca trisāhastracakravartirājyapratilābhenāsīmāprāptakalpaparyavasānena(?)",
    "1123:291": "yāvat śuddhāvāsadevaśāntivimokṣamukhavihāreṇāparyantakalpāvasānena |",
    "1123:292": "tadyathā kulaputra puruṣasyaikāntatṛṣṇācaritasya mātāpitṛbhrātṛbhaginīmitrāmātyajñātisālohitaputraduhitṛbhāryācirakālaviyuktasyāṭavīkāntāravipraṇaṣṭasya taddarśanakāmasya teṣāṃ samavadhānena mahatī prītiradhyavasānamutpatet taddarśanāvitṛptatayā |",
    "1123:293": "evameva kulaputra rājñaḥ sarvadharmanirnādacchatramaṇḍala nirghoṣasya teṣāṃ yācanakānāṃ sahadarśanena mahāprītivegāḥ saṃjātāḥ |",
    "1123:294": "cittatuṣṭisukhamavakrāntam,",
    "1123:295": "mahāṃścittodagratāvegaḥ prādurbhūto yāvatteṣu sarvayācanakeṣu ekaputrakasaṃjñā mātāpitṛsaṃjñā dakṣiṇīyasaṃjñā kalyāṇamitrasaṃjñā varṇasaṃjñā durlabhasaṃjñā duṣkarakārakasaṃjñā bahukarasaṃjñā paramopakārisaṃjñā bodhimārgopastambhasaṃjñā ācāryaśāstṛsaṃjñotpadyeteti ||",
    "1123:296": "evamanyagatabhāve sattvānāmagratogamanopasthānādiprasaṅge sarvotsargaṃ smaret-eṣāmevāyamātmīyaḥ kāyaḥ |",
    "1123:297": "yatheṣṭamatra vartantām |",
    "1123:298": "pṛthivīśodhanopalepanādiṣviva svasukhārthamiti |",
    "1123:299": "athavā svāmyaprasādabhīteneva tatprasādārthineva tadājñāsaṃpādanā manasikartavyā |",
    "1123:300": "bhagavato'pyupasthānaṃ kurvato'nyagatyabhāvāt bhikṣuṇā glānenāṅgīkṛtam ||",
    "1123:301": "yathoktaṃ bhikṣuprakīrṇake-bhagavānāha- mā bhāya bhikṣu mā bhāya bhikṣu |",
    "1123:302": "ahaṃ te bhikṣu upasthāsye |",
    "1123:303": "āhara bhikṣu cīvarāṇi yāvatte dhovāmi |",
    "1123:304": "evamukte āyuṣmānānando bhagavantametadavocat- mā bhagavānetasya glānasyāśucimrakṣitāni cīvarāṇi dhovatu |",
    "1123:305": "ahaṃ bhagavan dhoviṣyam |",
    "1123:306": "bhagavānāha- tena hyānanda tvametasya bhikṣusya cīvarāṇi dhova |",
    "1123:307": "tathāgato udakamāsiñciṣyati |",
    "1123:308": "atha khalvāyuṣmānānando tasya glānasya bhikṣusya cīcarāṇi dhovati |",
    "1123:309": "bhagavānudakamāsiñcati ||",
    "1123:310": "peyālaṃ ||",
    "1123:311": "atha khalvāyuṣmānānandastaṃ glānaṃ bhikṣuṃ sādhu ca suṣṭhu cānuparigṛhya bahirdhā haritvā snāpayet |",
    "1123:312": "bhagavānudakamāsiñcatīti || āha ca-",
    "1123:313": "yānārādhya mahatvaṃ virādhya kaṣṭāṃ vipattimāpnoti |",
    "1123:314": "prāṇaparityāgairapi teṣāṃ nanu toṣaṇaṃ nyāyyam ||",
    "1123:315": "ete te vai sattvāḥ prasādya yān siddhimāgatā bahavaḥ |",
    "1123:316": "siddhikṣetraṃ nānyat sattvebhyo vidyate jagati |",
    "1123:317": "ete cintāmaṇayo bhadraghaṭā ghenavaśca kāmadughāḥ |",
    "1123:318": "guruvacca devateva ca tasmādārādhanīyāste ||",
    "1123:319": "kiṃ ca niśchadmabandhūnāmaprameyopakāriṇām |",
    "1123:320": "sattvārādhanamutsṛjya niṣkṛtiḥ kā parā bhavet ||",
    "1123:321": "śirasā dhārayāptāsa purā nātho yathepsitam |",
    "1123:322": "jaṭāsvadhyuṣitān sattvān bhūtvā yatnena niścalaḥ ||",
    "1123:323": "bhindanti dehaṃ praviśantyavīcīṃ yeṣāṃ kṛte tatra kṛte kṛtaṃ syāt ||",
    "1123:324": "mahāpakāriṣvapi tena sarvaṃ kalyāṇamevācaraṇīyameṣu ||",
    "1123:325": "svayaṃ mama svāmina eva tāvadyadarthamātmanyapi nirvyapekṣā |",
    "1123:326": "ahaṃ kathaṃ svāmiṣu teṣu teṣu karomi mānaṃ na tu dāsabhāvam ||",
    "1123:327": "yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum |",
    "1123:328": "tattoṣaṇātsarvamunīndratuṣṭistatrāpakāre'pakṛtaṃ munīnām ||",
    "1123:329": "ādīptakāyasya yathā samantānna sarvakāmairapi saumanasyam |",
    "1123:330": "sattvavyathāyāmapi tadvadeva na prītyupāyo'sti mahākṛpāṇām ||",
    "1123:331": "tasmānmayā yajjanaduḥkhanena duḥkhaṃ kṛtaṃ sarvamahādayānām |",
    "1123:332": "tadadya pāpaṃ pratideśayāmi yatkheditāste munayaḥ kṣamantām ||",
    "1123:333": "ārādhanāyāśca tathāgatānāṃ sarvātmanā dāsyamupaimi loke |",
    "1123:334": "kurvantu me mūrdhni padaṃ janaughā nighnantu vā tuṣyatu lokanāthaḥ ||",
    "1123:335": "ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo'tra |",
    "1123:336": "dṛśyanta ete nanu satvarūpāḥ ta eva nāthāḥ kimanādaro'tra ||",
    "1123:337": "tathāgatārādhanametadeva svārthasya saṃsādhanametadeva |",
    "1123:338": "lokasya duḥkhāpahametadeva tasmānmamāstu vratametadeva ||",
    "1123:339": "yathaiko rājapuruṣaḥ pramathnāti mahājanam |",
    "1123:340": "vikaroti na śakroti dīrghadarśī mahājanaḥ ||",
    "1123:341": "yasmānnaiva sa ekākī tasya rājabalaṃ balam |",
    "1123:342": "tathā na durbalaṃ kaṃcidaparāddhaṃ vimānayet ||",
    "1123:343": "yasmānnarakapālaśca kṛpāvantaśca tadbalam |",
    "1123:344": "tasmādārādhayetsattvān bhṛtyaścaṇḍanṛpaṃ yathā ||",
    "1123:345": "kupitaḥ kiṃ nṛpaḥ kuryādyena syānnarakavyathā |",
    "1123:346": "yatsattvadaurmanasyena kṛtena hyanubhūyate ||",
    "1123:347": "tuṣṭaḥ kiṃ nṛptirdadyādyadbaddhatvasamaṃ bhavet |",
    "1123:348": "yatsattvasaumanasyena kṛtena hyanubhūyate ||",
    "1123:349": "āstāṃ bhaviṣyadbuddhatvaṃ sattvārādhanasaṃbhavam |",
    "1123:350": "ihaiva saubhāgyayaśaḥ sausthityaṃ kiṃ na paśyasi ||",
    "1123:351": "prāsādikatvamārogyaṃ prāmodyaṃ cirajīvitam |",
    "1123:352": "cakravartisukhaṃ sphītaṃ kṣamī prāpnoti saṃsaran ||",
    "1123:353": "maitrāśayaśca yatpūjyaḥ sattvamāhātmyameva tat ||",
    "1123:354": "buddhaprasādādyatpuṇya buddhamāhātmyameva tat ||",
    "1123:355": "ata eva hi candrapradīpasūtre maitrībhāvaphalamudbhāvitam-",
    "1123:356": "yāvanti pūjā bahuvidha aprameyāḥ",
    "1123:357": "kṣetraṃ śateṣū niyuta ca bimbareṣu |",
    "1123:358": "tāṃ pūja kṛtvā atuliyanāyakānāṃ",
    "1123:359": "saṃkhyākalāpī na bhavati maitracitte ||",
    "1123:360": "tasmādevaṃvigheṣu mahādakṣiṇīyeṣunnatiṃ varjayetsadā |",
    "1123:361": "eṣā connatirayoniśomanaskārāt saṃbhavatīti ||",
    "1123:362": "tasyānavatāre yatnaḥ kāryaḥ |",
    "1123:363": "yathoktaṃ ratnameghe-kathaṃ ca kulaputra bodhisattvo'yoniśomanaskārāpagato bhavati?",
    "1123:364": "iha bodhisattva ekākī rahogataḥ pravivekasthito naivaṃ cittamutpādayatiahaṃ asaṃkīrṇavihārī |",
    "1123:365": "ahaṃ vivekasthitaḥ |",
    "1123:366": "ahaṃ pratipannastāthāgate dharmavinaye |",
    "1123:367": "ye tvanye śramaṇā vā brāhmaṇā vā,",
    "1123:368": "sarve te saṃkīrṇavihāriṇaḥ saṃsargabahulā uddhurāstāthāgatāddharmavinayāt ||",
    "1123:369": "evaṃ hi bodhisattvo'yoniśomanaskārāpagato bhavati ||",
    "1123:370": "punaratraivoktam-iha bodhisattvo vīryamārabhamāṇo na tanmahadvīryamāsvādayati |",
    "1123:371": "na ca tena vīryeṇātmānamutkarṣayati |",
    "1123:372": "na parān paṃsayati |",
    "1123:373": "tasyaivaṃ bhavati- ko hi nāma saprajñajātīyaḥ svakarmābhiyuktaḥ parāṃścodayet ||",
    "1123:374": "evaṃ hi bodhisattvo'nunnatavīryo bhavati ||",
    "1123:375": "eṣa tu puṇyarakṣāyāḥ saṃkṣepo yadbodhipariṇāmanā ||",
    "1123:376": "tathā hyuktamāryākṣayamatisūtre- na hi bodhipariṇāmitasya kuśalamūlasyāntarā kaścitparikṣayo yāvadbodhimaṇḍaniṣadanāt |",
    "1123:377": "tadyathāpi nāma bhadanta śāradvatīputra mahāsamudrapatitasyodakabindornāntarāsti kṣayo yāvanna kalpaparyavasānaḥ |iti||",
    "1123:378": "iti śikṣāsamuccaye bhogapuṇyarakṣā saptamaḥ paricchedaḥ ||"
}