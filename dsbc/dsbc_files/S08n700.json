{
  "S08n700:0": "8 | pañcākāraḥ |",
  "S08n700:1": "namo buddhāya |",
  "S08n700:2": "vajrasattvaṃ namaskṛtya niṣprapañcamanuttaram |",
  "S08n700:3": "pañcākāramahaṃ vakṣye samākṣipya [ca]bodhaye ||",
  "S08n700:4": "om āḥ hū ityanena sthānātmayogarakṣāṃ kṛtvā sugandhādiliptabhūbhāge caturastrādimaṇḍalamadhye pañcatathāgatāḥ pañcayoginyaḥ pūjanīyāḥ |",
  "S08n700:5": "tatra madhye viśvavarṇapakārapariṇataviśvāṣṭadalavikasitakamalavaraṭakopari raktarephapariṇata sūryyamaṇḍalasthanīlahūkāraniṣpanno dvibhuja ekamukho bhū sparśamudrādharo vajraparyyaṅkī dvātriṃśallakṣaṇāśītyanuvyañjanālaṅkṛtaśarīro daśabalavaiśāradyādiguṇagaṇaikanilayaḥ sauśīryyamāṃsāsthirahitaḥ pratibhāsamātradarpaṇapratibimbasamo na satyaṃ na mṛṣā atimaitryātmyakatvāt kṛṣṇavarṇaḥ kṛṣṇavajracihnaḥ suviśuddhadharmmadhātuvijñānaskandhasvabhāvaḥ śiratuṇḍamuṇḍitakāṣāyāvaguṇṭhitavigrahaḥ vajrasattvāṅkitaśirāḥ vajrasattvasvabhāvaḥ śiratunḍamuṇḍitakaḥ,",
  "S08n700:6": "ata eva hetuphalātmakaḥ,",
  "S08n700:7": "sarvvākāravaropetaśūnyatālakṣaṇaḥ,",
  "S08n700:8": "asaṃskṛtatathāgatātmakatvāt dharmmakāyaḥ,",
  "S08n700:9": "pratibhāsamātratvāt sambhogakāyaḥ,",
  "S08n700:10": "kalpitanirmmāṇakāyaṃ nirmmāṇakāyaḥ,",
  "S08n700:11": "kāyatritayaikarasattvāt svābhāvikakāyaḥ | taduktam --",
  "S08n700:12": "asaṃskṛtamanodharmmaḥ copaḥsambhogalakṣaṇaḥ |",
  "S08n700:13": "tadeva nirmmitaṃ citraṃ bījaḥ sarvvasvabhāvataḥ |",
  "S08n700:14": "iti vikalpāderaspṛśyatvāt vajrakulī- vajrakulaśca lokaiḥ na spṛśyate - dveṣavajraśca śiśiramadhyāhnakaṭuśruti ākāśaśabdacavargo akṣobhyaviśuddho amī bāhyādhyātmikavyavastheyamiti kāyacatuṣṭayavyavasthā cātrāpi pūrvvavat |",
  "S08n700:15": "āḥ vajradhṛk hū asya jāpamantraḥ |",
  "S08n700:16": "vajrasattvastu hūkārajanmā śuklo dvibhūja ekavakto vajravajraghaṇṭādharo manaḥsvabhāvaḥ kāṣāyarasaśarīraḥ śaradṛtuviśuddho yaralavādyātmakaḥ arddharātrataḥ prabhātakālaparyyanto dharmmadhātuparanāmā |",
  "S08n700:17": "ataḥ pūrvvadale candramaṇḍalopari omkārajaḥ śuklavarṇavairocanaḥ śuklacakra(vajra)",
  "S08n700:18": "cihnaḥ bodhyaṅgīmudrādharaḥ rūpaskandhasvabhāvaḥ mohasvarūpo viṭaviśuddhaḥ tathāgatakulī ādarśatvena pratiṣṭhitaḥ hemantaṛtuviśuddhaḥ madhurarasaśarīraḥ kavargavyāpīprabhātasandhyātmakāyasvabhāvaḥ |",
  "S08n700:19": "om āḥ jinajika hū [i]tyasya jāpamantraḥ |",
  "S08n700:20": "dakṣiṇadale sūryyamaṇḍalopari trākārajaḥ pītavarṇo ratnasambhavo ratnacihnavaradamudrādharo vedanāsvabhāvapiśunaśarīraḥ raktātmako ratnakulī samatājñānavān vasantaṛturūpalavaṇaśarīraḥ ṭavargavyāpī tṛtīyacaturthapraharātmakaḥ |",
  "S08n700:21": "om āḥ ratnadhṛk hū asya jāpamantraḥ |",
  "S08n700:22": "tataḥ paścimadale ravimaṇḍalopari raktahrīḥkārasambhūto raktavarṇo&#39;",
  "S08n700:23": "mitābhaḥ padmacihnaḥ samādhimudrādharaḥ saṃjñāskandhasvabhāvo rāgaśarīraḥ śukrātmakaḥ padmakulī pratyavekṣaṇājñāna lakṣaṇo grīṣmaṛturūpa āmlarasa[śa]rīraḥ tavargātmā pradoṣavān |",
  "S08n700:24": "jāpamantraścāyaṃ om āḥ ārolika hū |",
  "S08n700:25": "tata uttaradale sūryyamaṇḍalopari śyāmakhakārajaḥ [śyāma varṇo&#39;",
  "S08n700:26": "moghasiddhiḥ viśvavajracihnābhayamudrādharaḥ saṃskāraskandhasvabhāvo varṣāṛturūpaḥ]piśitāpaḥ tiktarasātmakaḥ pavargaviśuddhaḥ arddharātrasvabhāvaḥ |",
  "S08n700:27": "asya ca mantraḥ om āḥ prajñādhṛk hū iti |",
  "S08n700:28": "ete vajraparyyaṅkinaḥ dvibhujai[ka]vaktāḥ soṣṇīṣaśiratuṇḍamuṇḍita kāpā[yā]vaguṇṭhita -dvātriṃśallakṣaṇāśītyanuvyañjanālaṅkṛta-daśavalavaiśāradyādiguṇagaṇaikanilayāḥ sauśīryyamāṃsāsthirahitā darpaṇapratibimbopamā na satyāsatyādisaṅkalpanāpagamavimalapratibhāsamātrakasambhogavigrahāḥ kāyatritayaikarasatāsvābhāvikakāyamupādāya asaṃskṛtatathātmakarmmakāyakalpitavijñānakāyāvyabhinnā rūpavedanāsaṃjñāsaṃskāraskandhātmakā vairocanaratnasambhavāmitābhāmoghasiddhayo vijñānamātratā iti pratipādanāya akṣobhyena mudyante iti |",
  "S08n700:29": "akṣobhyāṅkitaśirasi vijñānasya naiḥ svābhāvyasya śūnyatākaruṇayostādātmaka[tvaṃ]ca pratipādayituṃ akṣobhyo&#39;",
  "S08n700:30": "pi vajrasattvena mudryate |",
  "S08n700:31": "etena hetuphalātmakaṃ bhavanirvvāṇaikarasatāmātraṃ jagaditi pratipāditaṃ bhavati |",
  "S08n700:32": "tathā ca -",
  "S08n700:33": "śūnyatākaruṇābhinnaṃ yatra cittaṃ prabhāvyate |",
  "S08n700:34": "sā hi buddhasya dharmmasya saṅghasyāpi hi deśanā ||",
  "S08n700:35": "guḍe madhuratā cāgneruṣṇatvaṃ pra[kṛ]tiryathā |",
  "S08n700:36": "śūnyatā sarvvadharmmāṇāṃ tathā prakṛtiriṣyate ||",
  "S08n700:37": "tathā ca -",
  "S08n700:38": "bhavasyaiva parijñānaṃ nirvvāṇaṃ iti kathyate |",
  "S08n700:39": "āgneyakoṇadale candramaṇḍalopari śuklalokārajā śuklavarṇā locanā cakracihnā pṛthvidhātusvarūpā tathāgatakulodbhavā moharaktā |",
  "S08n700:40": "asyā bījaṃ om āḥ lo hū svāhā iti |",
  "S08n700:41": "nairṛtyāṃ candramaṇḍalopari kṛṣṇamākārabījasambhūtā māmakī kṛṣṇavarṇā kṛṣṇavajracihnā abdhātusvabhāvā vajrkulā dveṣaraktā |",
  "S08n700:42": "asyā bījaṃ om āḥ mā hū svāhā iti |",
  "S08n700:43": "vāyavyāṃ candramaṇḍalopari pākārabījasaṃbhūtā pāṇḍaravāsinaī raktā raktavarṇā padmacihnatejodhātusvarūpā padmakulā rāgaraktā |",
  "S08n700:44": "asyā bījaṃ om āḥ pā hū svāheti |",
  "S08n700:45": "aiśānyāṃ candramaṇḍalopari kanakaśyāmatākārapariṇatā tāriṇī śyāmavarṇā śyāmanīlotpalacihnā vāyudhātusvarūpā karmmakulā īrṣāraktā |",
  "S08n700:46": "asyā bījaṃ om āḥ tā hū svāhā |",
  "S08n700:47": "etāḥ catasraḥ ṣoḍaśābdikā asādhāraṇarūpayauvanaśālinyo yathāśobhasaṃsthitā pūrvvavat kāyacatuṣṭayātmikā manohlādinyaḥ sakalajinaguṇādhārabhūtāḥ pañcatathāgatasvarūpāḥ |",
  "S08n700:48": "āsāṃ(asyāṃ)madhye ālisvabhāvā vajrasattvasvarūpiṇī vajradhātvīśvarī nāyikā |",
  "S08n700:49": "iyameva bhagavatī tathatā śūnyatā prajñāpāramitā bhūtakoṭinairātmyeti vyapadiśyate |",
  "S08n700:50": "na granthaḥ kṛtikauśalyamāpādayitumeṣa me |",
  "S08n700:51": "prayatnaḥ kiṃ ca saṃkṣipya bodhayeyaṃ śiśūn iti ||",
  "S08n700:52": "iti vidhivadudīryyasattvahetoḥ",
  "S08n700:53": "sakalajināgamayuktisaṅgataṃ hi |",
  "S08n700:54": "akhilamihaśubhaṃ samāptaṃ",
  "S08n700:55": "bhavatu tato jina eṣa vajrasattvaḥ ||",
  "S08n700:56": " |pañcākāraḥ samāptaḥ ||"
}