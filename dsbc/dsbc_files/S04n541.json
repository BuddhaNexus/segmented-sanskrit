{
  "S04n541:0": " || devendrasamayarājaśāstraparivartaḥ ||",
  "S04n541:1": "namastasya bhagavato ratnakusumaguṇasāgaravaiḍūryakanakagirisuvarṇakāñcanaprabhāsaśriyastathāgatasyārhataḥ samyaksaṃbuddhasya |",
  "S04n541:2": "namasyasyānekaguṇakoṭīniyutaśatasahasrasamalaṃkṛtaśarīrasya śākyamunestathāgatasya yasyeyaṃ dharmolkā jvalati |",
  "S04n541:3": "namastasyā aparimitapuṇyadhānyamāṅgalyasampannāyāḥ śriyo mahādevyāḥ |",
  "S04n541:4": "namastasyā aparimitaguṇaprajñāsamuditāyāḥ sarasvatyā devyāḥ ||",
  "S04n541:5": "tena khalu punaḥ kālena tena samayena rājā baladaketuḥ putrasya ruciraketoracirābhiṣiktasya ca rājyapratiṣṭhitasyaitadavocat |",
  "S04n541:6": "asti putra devendrasamayaṃ nāma rājaśāstram |",
  "S04n541:7": "yanmayā pūrvamacirābhiṣiktena ca rājyapratiṣṭhitena pitū rājño balendraketoḥ sakāśādudgṛhītam |",
  "S04n541:8": "tena mayā devendrasamayena rājaśāstreṇa viṃśativarṣasahasrāṇi rājatvaṃ kāritaṃ babhūva |",
  "S04n541:9": "nābhijānāmyahamantaśa ekacittakṣaṇapramāṇamātreṇāpi kasyacidadharmasthitapūrvam |",
  "S04n541:10": "katamattatra devendrasamayaṃ nāma rājaśāstram ||",
  "S04n541:11": "atha khalu kuladevate rājā baladaketustena kālena tena samayena putrasya rājño ruciraketorimābhirgāthābhirdevendrasamayaṃ nāma rājaśāstraṃ vistareṇa saṃprakāśayati sma ||",
  "S04n541:12": "rājaśāstraṃ pravakṣyāmi sarvasattvahitaṃ karam |",
  "S04n541:13": "sarvasaṃśayacchettāraṃ sarvaduṣkṛtanāśanam || 1 ||",
  "S04n541:14": "hṛṣṭacittā bhavitveha sarve nṛpatayaḥ pṛthak |",
  "S04n541:15": "sarvadevendrasamayaṃ śṛṇudhvaṃ prāñjalikṛtāḥ || 2 ||",
  "S04n541:16": "vajraprākāragirīndre'smindevendrāṇāṃ samāgamaiṃ |",
  "S04n541:17": "utthitairlokapālebhirbrahmendraḥ paripṛcchitaḥ || 3 ||",
  "S04n541:18": "tvaṃ naḥ suragururbrahmā devatānāṃ tvamīśvaraḥ |",
  "S04n541:19": "chettā tvaṃ saṃśayānāṃ ca cchindayāsmākaṃ saṃśayam || 4 ||",
  "S04n541:20": "kathaṃ manuṣyasaṃbhūto rājā devaḥ sa procyate |",
  "S04n541:21": "yadiha mānuṣe loke jāyate ca bhavannṛpaḥ || 5 ||",
  "S04n541:22": "kathaṃ devamanuṣyeṣu rājatvaṃ ca kariṣyate |",
  "S04n541:23": "evaṃ hi lokapālibhirbrahmemdraḥ paripṛcchataḥ || 6 ||",
  "S04n541:24": "sarvā suragururbrahmā lokapālānihābravīt |",
  "S04n541:25": "yadiha lokapālebhiretarhi mama pṛcchitaḥ |",
  "S04n541:26": "sarvasattvahitārthāya vakṣye'haṃ śāstramuttamam || 7 ||",
  "S04n541:27": "nārāṇāṃ saṃbhavaṃ vakṣye yuktvāhaṃ manujālaye |",
  "S04n541:28": "hetunā yena rājāno bhavanti viṣayeṣu ca || 8 ||",
  "S04n541:29": "devendrāṇāmadhiṣṭhāne mātuḥ kukṣau pravekṣyati |",
  "S04n541:30": "pūrvamadhiṣṭhito devaiḥ paścād garbhe prapadyate || 9 ||",
  "S04n541:31": "kiṃ cāpi mānuṣe loke jāyate śrīyate nṛpaḥ |",
  "S04n541:32": "api vai devasaṃbhūto devaputraḥ sa ucyate || 10 ||",
  "S04n541:33": "trāyastriṃśairdevarājendrairbhāgo datto nṛpasya hi |",
  "S04n541:34": "putrastvaṃ saha devānāṃ nirmito manujeśvaraḥ || 11 ||",
  "S04n541:35": "adharmaśamanārthāya duṣkṛtānāṃ nivārakaḥ |",
  "S04n541:36": "sukṛtau sthāpayetsattvānpreṣaṇārthaṃ surālaye || 12 ||",
  "S04n541:37": "manuṣyo vātha devo vā gandharvo vā narādhipaḥ |",
  "S04n541:38": "rākṣaso vātha caṇḍālo duṣkṛtānāṃ nivārakaḥ || 13 ||",
  "S04n541:39": "mātā pitā vā nṛpatiḥ sukṛtau karmakāriṇām |",
  "S04n541:40": "vipākaphaladarśī tvaṃ devarājairadhiṣṭhitaḥ || 14 ||",
  "S04n541:41": "sukṛtaduṣkṛtānāṃ ca karmaṇāṃ dṛṣṭadhārmikaḥ |",
  "S04n541:42": "vipākaphaladarśī tvaṃ devarājairadhiṣṭhitaṃ || 15 ||",
  "S04n541:43": "yadā hyupekṣate rājā duṣkṛtaṃ viṣaye sthitam |",
  "S04n541:44": "nānārūpaṃ na kurvīta daṇḍaṃ pāpajanasya ca |",
  "S04n541:45": "duṣkṛtānāmupekṣāyāmadharmo vardhate bhṛśam || 16 ||",
  "S04n541:46": "śāṭhyāni kalahāścaiva bhūyo rāṣṭre bhavanti ca |",
  "S04n541:47": "prakupyanti ca devendrāstrāyatriṃśadbhavaneṣu ca || 17 ||",
  "S04n541:48": "yadā hyupekṣate rājā duṣkṛtaṃ viṣaye sthiram |",
  "S04n541:49": "hanyate viṣayo ghoraiḥ śaṭhyairapi sudāruṇaiḥ || 18 ||",
  "S04n541:50": "vinaśyati ca tadrāṣṭraṃ paracakrasya cākrame |",
  "S04n541:51": "bhogāni ca balānyeva dhanaṃ yasyāsti saṃcitam || 19 ||",
  "S04n541:52": "vividhāni ca śāṭhyāni haranti ca parasparam |",
  "S04n541:53": "yena kāryeṇa rājatvaṃ naitatkāryaṃ kariṣyati |",
  "S04n541:54": "vilopayati svaṃ rāṣṭraṃ gajendra iva padminīm || 20 ||",
  "S04n541:55": "viṣamā vāyavo vānti viṣamā jalavṛṣṭayaḥ |",
  "S04n541:56": "viṣamā grahanakṣatrāścandrasūryau tathaiva ca || 21 ||",
  "S04n541:57": "sasyaṃ puṣpaṃ phalaṃ bījaṃ va samyakparipacyate |",
  "S04n541:58": "durbhikṣaṃ bhavate tatra yatra rājā hyupekṣakaḥ |",
  "S04n541:59": "anāttamānaso devā bhavanti bhavaneṣu ca || 22 ||",
  "S04n541:60": "yadā hyupekṣate rājā duṣkṛtaṃ vicaretparam |",
  "S04n541:61": "te sarve devarājāśca vakṣyanti ca parasparam || 23 ||",
  "S04n541:62": "adhārmiko hyayaṃ rājā hyadharmapakṣamāśritaḥ |",
  "S04n541:63": "na cireṇa hyayaṃ rājā devatāṃ kopayiṣyati || 24 ||",
  "S04n541:64": "devatānāṃ parikopādviṣayo'sya vinakṣyati |",
  "S04n541:65": "śasrāṇi ca adharmaśca viṣaye'tra bhaviṣyanti || 25 ||",
  "S04n541:66": "śāṭhyānāṃ kalahānāṃ ca rogāṇāṃ ca samudbhavaḥ |",
  "S04n541:67": "prakupyati ca devendra upekṣyanti ca devatāḥ || 26 ||",
  "S04n541:68": "pralupyate ca yadrāṣṭraṃ sa nṛpaḥ śokamṛcchati |",
  "S04n541:69": "iṣṭaviyogaṃ prāpnoti bhrātrā vātha sutena vā || 27 ||",
  "S04n541:70": "priyabhāryāviyogo vā prāpyate duhitātha vā |",
  "S04n541:71": "ulkāpātā bhaviṣyanti pratisūryāstathaiva ca || 28 ||",
  "S04n541:72": "paracakrabhayaṃ vāpi durbhikṣaṃ vardhati bhṛśam |",
  "S04n541:73": "priyāmātyaśca mriyate'priyastu garjate vacaḥ || 29 ||",
  "S04n541:74": "sutābhīṣṭaṃ priyāśvāsaṃ bālābhāryāvirodhinaḥ |",
  "S04n541:75": "parasparaṃ hariṣyanti kulabhogaṃ dhanāni ca || 30 ||",
  "S04n541:76": "deśe deśe haniṣyanti śastreṇa ca parasparam |",
  "S04n541:77": "vivādāḥ kalahāḥ śāṭhyā bhavanti viṣayeṣu ca || 31 ||",
  "S04n541:78": "grahaḥ praviśate rāṣṭre vyādhirbhavati dāruṇaḥ |",
  "S04n541:79": "adhārmikā bhaviṣyanti dikṣaṇīyāstadantaram || 32 ||",
  "S04n541:80": "amātyāḥ pariṣadyāśca bhavantyasyāpyadhārmikāḥ |",
  "S04n541:81": "adhārmikajane pūjā bhaviṣyanti tadantaram || 33 ||",
  "S04n541:82": "dhārmikānāṃ ca sattvānāṃ nigraho bhavati dhruvam |",
  "S04n541:83": "adhārmikajane mānaṃ dhārmikānāṃ ca nigraham |",
  "S04n541:84": "trayastatra prakupyante nakṣatrajalavāyavaḥ || 34 ||",
  "S04n541:85": "trayo bhāvā vinaśyanti adhārmikajano grahe |",
  "S04n541:86": "saddharmarasanojaśca sattvojaḥ pṛthivīrasaḥ || 35 ||",
  "S04n541:87": "asatyajanasaṃmānaṃ satyajanavimānatā |",
  "S04n541:88": "trayastatra bhaviṣyanti durbhikṣamatha nirbharam |",
  "S04n541:89": "phalasasyarasaujaśca na bhavati tadantare || 36 ||",
  "S04n541:90": "glānena bahulāḥ sattvā bhavanti viṣayeṣu ca |",
  "S04n541:91": "madhurāṇi mahānti ca phalāni viṣaye'pi hi |",
  "S04n541:92": "parītā ca bhaviṣyanti tiktaḥ kaṭuka eva ca || 37 ||",
  "S04n541:93": "pūrvā ramyāṇi bhāvāni krīḍāhāsyaratīni ca |",
  "S04n541:94": "sabhā ramyā bhaviṣyanti āyāsaśatavyākulāḥ || 38 ||",
  "S04n541:95": "dhānyānāṃ ca phalānāṃ ca snigghabhāvo rasaḥ kṣayet |",
  "S04n541:96": "na tathā prīṇayiṣyanti śarīrendriyadhātavaḥ || 39 ||",
  "S04n541:97": "durvarṇāḥ sattvā bhaviṣyanti svalpasthāmāḥ sudurbalāḥ |",
  "S04n541:98": "bahu ca bhojanaṃ bhuktvā tṛptiṃ nāsādayanti te || 40 ||",
  "S04n541:99": "balaṃ ca sthāma vīryaṃ ca na labhanti tadantare |",
  "S04n541:100": "hīnavīryāṇi sattvāni bhavanti viṣayeṣu ca || 41 ||",
  "S04n541:101": "sattvā bhaviṣyanti rogārtā nānāvyādhiprapīḍitāḥ |",
  "S04n541:102": "grahā bhaviṣyanti nakṣatrā nānārākṣasasaṃbhavāḥ || 42 ||",
  "S04n541:103": "adhārmiko bhavedrājā adharmapakṣasaṃsthitaḥ |",
  "S04n541:104": "traidhātuke viruddho'sti sarvatrailokyamaṇḍalam |",
  "S04n541:105": "aneke īdṛśā doṣā bhavanti viṣayeṣu ca || 43 ||",
  "S04n541:106": "yadā pakṣasthito rājā duṣkṛtaṃ samupekṣate |",
  "S04n541:107": "yena kāryeṇa rājā vai devendrebhiradhiṣṭhitaḥ |",
  "S04n541:108": "na tatkaroti rājatvaṃ duṣkṛtaṃ samupekṣataḥ || 44 ||",
  "S04n541:109": "sukṛtenopapadyante sarvadevasurālaye |",
  "S04n541:110": "duṣkṛtena ca gacchanti pretatiryagnarakeṣu ca |",
  "S04n541:111": "trāyastriṃśaddevasthāne pratāpayanti duṣkṛtāt || 45 ||",
  "S04n541:112": "yadā hyupakṣate rājā duṣkṛtaṃ viṣaye sthitam |",
  "S04n541:113": "pitṝṇāṃ devarājānāṃ bhavena sāparādhikaḥ |",
  "S04n541:114": "na tadbhavati putratvaṃ na rajatvaṃ kṛtaṃ bhavet || 46 ||",
  "S04n541:115": "yadāpi naśyate kāryaṃ śāṭhyairapi sudāruṇaiḥ |",
  "S04n541:116": "tasmādadhiṣṭhito rājā devendrarmanujālaye || 47 ||",
  "S04n541:117": "duṣkṛtānāṃ śamanārthāya sukṛtānāṃ pravartakaḥ |",
  "S04n541:118": "dṛṣṭadhārmikaḥ sattvānāṃ vipākajanako nṛpaḥ || 48 ||",
  "S04n541:119": "sukṛtaduṣkṛtānāṃ ca karmaṇāṃ yaḥ pṛthagvidhaḥ |",
  "S04n541:120": "vipākaphaladarśārthaṃ karttā rājā hi procyate |",
  "S04n541:121": "adhiṣṭhito devagaṇairdevendrairanumoditaḥ || 49 ||",
  "S04n541:122": "ātmano'rthaṃ parārthāya dharmārthaṃ viṣayasya ca |",
  "S04n541:123": "damanārthāya rāṣṭreṣu śaṭhapāpajanasya ca || 50 ||",
  "S04n541:124": "tyajecca jīvitaṃ rājyaṃ dharmārthaṃ viṣayasya ca |",
  "S04n541:125": "mā cādharmamapṛcchitvā jānantaṃ samupekṣata || 51 ||",
  "S04n541:126": "na cānyastādṛśo nāśo viṣaye'smin sudāruṇaḥ |",
  "S04n541:127": "yadā śāṭhyasamutpannaḥ śāṭhyakāntāranigrahaḥ || 52 ||",
  "S04n541:128": "bhūyo bhavanti śāṭhyāni viṣaye'smin sudāruṇā |",
  "S04n541:129": "vilupyate ca tadrāṣṭraṃ gajairiva mahāsaraḥ || 53 ||",
  "S04n541:130": "prakupyanti ca devendrā vilumpate surālayam |",
  "S04n541:131": "viṣamāḥ sarvabhāvāśca bhavanti viṣayasya hi || 54 ||",
  "S04n541:132": "tasmāddoṣānurūpaṃ syāddamanaṃ pāpakāriṇām |",
  "S04n541:133": "dharmeṇa pālayedrāṣṭaṃ mā cādharmaṃ samācaret || 55 ||",
  "S04n541:134": "jīvitaṃ ca parityajya mā pāpe patito bhavet |",
  "S04n541:135": "bandhujane parajane sarvarāṣṭrajaneṣu ca |",
  "S04n541:136": "ekāpekṣo bhavedrājā mā pakṣe patito bhavet || 56 ||",
  "S04n541:137": "trailokyamāpūrayate yaśasā dhārmiko nṛpaḥ |",
  "S04n541:138": "harṣayiṣyanti devendrāstrāyastriṃśadbhaveṣu ca || 57 ||",
  "S04n541:139": "jambūdvīpe tathāsmākaṃ putro dharmātmako nṛpaḥ |",
  "S04n541:140": "dharmeṇa śāsyate rāṣṭraṃ sukṛte sthāpyate janam || 58 ||",
  "S04n541:141": "sukṛtena ca rājā taṃ iha preṣayate janam |",
  "S04n541:142": "devairdevasutaiḥ pūrṇaṃ karoti ca surālayam || 59 ||",
  "S04n541:143": "dharmeṇa śāsyate rāṣṭraṃ rājā naḥ supraharṣitāḥ |",
  "S04n541:144": "prasannā bhonti devendrā rakṣante tānnarādhipān || 60 ||",
  "S04n541:145": "samyagvahanti nakṣatrā candrasūryau tathaiva ca |",
  "S04n541:146": "kālena vāyavo vānti kāle caivaṃ pravarṣati || 61 ||",
  "S04n541:147": "subhikṣaṃ kurvate rāṣṭre tathā devasurālaye |",
  "S04n541:148": "amarāmaraputreṇa pūrṇaṃ bhoti surālayam || 62 ||",
  "S04n541:149": "tasmāttyajyennarapatiḥ priyaṃ jīvitamātmanaḥ |",
  "S04n541:150": "āvartayeddharmaratnaṃ yena lokaḥ sukhī bhavet | 63 ||",
  "S04n541:151": "dhārmikīṃ ca nayet sevāṃ yo guṇaiḥ samalaṃkṛtaḥ |",
  "S04n541:152": "sa nityaṃ sevate tuṣṭaṃ sadā pāpavivarjitaḥ || 64 ||",
  "S04n541:153": "dharmeṇa pālayedrāṣṭraṃ dharme samanuśāsayet |",
  "S04n541:154": "sukṛte sthāpayet sattvānduṣkṛte ca vivārayet || 65 ||",
  "S04n541:155": "subhikṣaṃ bhavate rāṣṭre tejasvī bhavate nṛpaḥ |",
  "S04n541:156": "yathānurūpaṃ kurute damanaṃ pāpakāriṇām |",
  "S04n541:157": "yaśasvī bhavate rājā sukhaṃ pālayate prajāmiti || 66 ||",
  "S04n541:158": "iti śrīsuvarṇaprabhāsoottamasūtrendrarāje devendrasamayaṃ nāma",
  "S04n541:159": "rājaśāstraparivartastrayodaśamaḥ ||"
}