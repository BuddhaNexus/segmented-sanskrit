{
  "SA10n1079:0": "satyadvayāvatāranāma",
  "SA10n1079:1": " || namo mahākāruṇikāya ||",
  "SA10n1079:2": "dve satye samupāśritya buddhānāṃ dharmadeśanā |",
  "SA10n1079:3": "loka-saṃvṛti-satyaṃ ca satyaṃ ca paramārthataḥ ||1 ||",
  "SA10n1079:4": "saṃvṛttirmanyate dvedhā mithyā ca tathatā tathā |",
  "SA10n1079:5": "ādyā dvidhodacandraśca kusiddhāntavitarkaṇā ||2 ||",
  "SA10n1079:6": "avicāraikaramyā ca vināśotpādadharmiṇī |",
  "SA10n1079:7": "arthakriyā-samarthā ca tathatā-saṃvṛtirmatā ||3 ||",
  "SA10n1079:8": "eka evaparo hyarthaḥ paraiśca dvividho mataḥ |",
  "SA10n1079:9": "na kācid dharmatā siddhā kuto dvitryādikaṃ bhavet ||4 ||",
  "SA10n1079:10": "anutpādanirodhādi deśanāvākyalakṣitam |",
  "SA10n1079:11": "paramārthābhinnaśīlatvān naiva dharmā na dharmatā ||5 ||",
  "SA10n1079:12": "śūnyatāyāṃ vibhedastu kiñcinmātraṃ na vidyate |",
  "SA10n1079:13": "nirvikalpatayā bodhe śūnyatādṛṣṭirucyate ||6 ||",
  "SA10n1079:14": "uktaṃ sūtre sugambhīre taddarśanamadarśanam |",
  "SA10n1079:15": "tatra draṣṭā na dṛśyaṃ cāpyanādinidhanaṃ śivam ||7 ||",
  "SA10n1079:16": "nirvikalpaṃ nirālambaṃ bhāvābhāvavivarjitam |",
  "SA10n1079:17": "anāśrayāpratiṣṭhānam atulyaṃ nirgatāgatam ||8 ||",
  "SA10n1079:18": "anirvācyamanābhāsaṃ nirvikāramasaṃskṛtam |",
  "SA10n1079:19": "yogigamyamidaṃ kleśajñeyāvaraṇavarjitam ||9 ||",
  "SA10n1079:20": "pratyakṣamanumānañca taddvayaṃ bauddhasammatam |",
  "SA10n1079:21": "ubhābhyāṃ śūnyatā gamyetyarvāgdṛṅmohabhāṣitam ||10 ||",
  "SA10n1079:22": "prasajyeddharmatājñānaṃ tīrthike śrāvake'pi ca |",
  "SA10n1079:23": "vijñānināñca kiṃ vācyaṃ mādhyamike'viruddhatā ||11 ||",
  "SA10n1079:24": "tarhi sarve'pi siddhāntā mānameyatayā samāḥ |",
  "SA10n1079:25": "sarvatarkaviruddhatvān mānameyā'pi dharmatā ||12 ||",
  "SA10n1079:26": "bāhulyena kathaṃ na syāt pratyakṣaṃ cānumā vṛthā |",
  "SA10n1079:27": "tīrthyavādanivṛtyarthaṃ vidvadbhiḥ kṛtayaḥ kṛtāḥ ||13 ||",
  "SA10n1079:28": "savikalpāvikalpābhyāṃ jñānābhyāṃ nāvagamyate |",
  "SA10n1079:29": "āgame'pi sphuṭaṃ vidvānācāryo bhavya āha ca ||14 ||",
  "SA10n1079:30": "śūnyatāvagatā kena vyākṛtā yā tathāgataiḥ |",
  "SA10n1079:31": "nāgāntevāsicandro hi dharmatāsatyadarśakaḥ ||15 ||",
  "SA10n1079:32": "tataḥ paramparāmnāyairdharmatāsatyagamyatā |",
  "SA10n1079:33": "dharmaskandhasahasrāṇi catvāryuktānyaśīti ca ||16 ||",
  "SA10n1079:34": "dharmatāntargataṃ sarvam muktistu śūnyatābodhe-",
  "SA10n1079:35": "stadarthā śeṣabhāvanā tathyasaṃvṛtimādhūya ||17 ||",
  "SA10n1079:36": "śūnyatā'bhyasane sati saṃvṛtihetoḥpuṇyādeḥ |",
  "SA10n1079:37": "paralokācca vañcyate viviktārthamajānānaḥ ||18 ||",
  "SA10n1079:38": "svalpaśrutisamāśritaḥ yo naraḥ puṇyakṛnnāsti |",
  "SA10n1079:39": "naṣṭaḥ kāpuruṣastu saḥ vināśayati durdṛṣṭā ||19 ||",
  "SA10n1079:40": "śūnyatā mandamedhasam candrācārya uvācaivam |",
  "SA10n1079:41": "upāyabhūtaṃ vyavahārasatyamupeyabhūtaṃ paramārthasatyam ||20 ||",
  "SA10n1079:42": "dvayorvibhedaṃ na hi veda yo sa vrajedapāyaṃ viparītabodhāt |",
  "SA10n1079:43": "vyavahāramanāgamya paramārtho na deśyate ||21 ||",
  "SA10n1079:44": "tathyasaṃvṛtisopānamantareṇa vipaścitaḥ |",
  "SA10n1079:45": "tattvaprāsādaśikharārohaṇaṃ na hi yujyate ||22 ||",
  "SA10n1079:46": "yathā'yaṃ saṃvṛterbhāso yuktyā kiñcinna labhyate |",
  "SA10n1079:47": "paramārthastvalabdhatvam ādisaṃsthitadharmatā ||23 ||",
  "SA10n1079:48": "hetupratyayajanyatvāt saṃvṛtirbhāsavanmatā |",
  "SA10n1079:49": "ayuktaṃ śodhitum cet kairjalacandrādivinirmitam ||24 ||",
  "SA10n1079:50": "nānāpratyayajanyatvāt siddho bhāso'khilastataḥ |",
  "SA10n1079:51": "pratyayānāṃ tu vicchedātsaṃvṛttyāpi na sambhavaḥ ||25 ||",
  "SA10n1079:52": "evaṃ dṛṣṭerasaṃmohāj jāte caryāviśodhane |",
  "SA10n1079:53": "unmārge'gamanaṃ kṛtvā'kaniṣṭhaṃ sthānamāpnuyāt ||26 ||",
  "SA10n1079:54": "āyuṣyamalpaṃ bāhulāśca vidyā āyuḥpramāṇaṃ ca kiyanna vidmaḥ |",
  "SA10n1079:55": "svābhīṣṭameva pratilambhanīyaṃ haṃsairyathā kṣīramivāmbumadhyāt ||27 ||",
  "SA10n1079:56": "arvāgdṛśā mohavaśena cāpi kṣamo na satyadvayanirṇaye'pi |",
  "SA10n1079:57": "uktīrgurūṇāmiha sampratītya nyastaṃ dvayaṃ nāgamataṃ hi satyam ||28 ||",
  "SA10n1079:58": "rājño'nurodhena suvarṇadvīpe kṛte'tra śrāddho yadi vā jano'dya |",
  "SA10n1079:59": "gṛhṇātu samyak suparīkṣaṇena na śraddhayā naiva ca gauraveṇa ||29 ||",
  "SA10n1079:60": "sauvarṇarājena guroḥphalena",
  "SA10n1079:61": "saṃpreṣito devamatirhi bhikṣuḥ |",
  "SA10n1079:62": "tasyāgrahāt satyadvayāvatāro",
  "SA10n1079:63": "yuktyā sudhībhistviha vīkṣaṇīyaḥ ||30 ||",
  "SA10n1079:64": "ācāryadīpaṅkaraśrījñānaviracitaḥ satyadvayāvatāraḥ samāptaḥ |",
  "SA10n1079:65": "tenaiva paṇḍitena anuvādakena vīryasiṃhena cānūdya saṃśodhya ca nirṇītaḥ |"
}