{
    "1099:0": "2 pāpadeśanā nāma dvitīyaḥ paricchedaḥ|",
    "1099:1": "sāṃpratamevaṃ kṣaṇasaṃpatsamāgamaṃ durlabhamadhigamya viditabodhicittānuśaṃsaḥ bodhicittagrahaṇārthaṃ buddhabodhisattvānāmukhīkṛtya vandanapūjanaśaraṇagamanapāpadeśanāpuṇyānumodanabuddhādhyeṣaṇāyācanābodhipariṇāmanāṃ ca kurvannāha-",
    "1099:2": "taccittaratnagrahaṇāya samyak",
    "1099:3": "pūjāṃ karomyeṣa tathāgatānām|",
    "1099:4": "saddharmaratnasya ca nirmalasya",
    "1099:5": "buddhātmajānāṃ ca guṇodadhīnām||1||",
    "1099:6": "tasya samanantarapratipāditānuśaṃsasya cittaratnasya grahaṇāya svīkārāya|",
    "1099:7": "tadutpādayitumityarthaḥ|",
    "1099:8": "tathāgatānāṃ buddhānāṃ bhagavatāṃ pūjāṃ karomi|",
    "1099:9": "eṣo'hamiti bodhicittagrāhako'yamātmānaṃ nidarśayati|",
    "1099:10": "ayaṃ buddharatnasya nirdeśaḥ|",
    "1099:11": "saddharmaratnasya ceti āgamādhigamalakṣaṇasya|",
    "1099:12": "nirmalasyeti trikalyāṇatayā trikoṭiśuddhasya prakṛtiprabhāsvarasya ca|",
    "1099:13": "sarvadā sarvamalānāmasthānatvāt,",
    "1099:14": "kleśānāmāgantukatvāt,",
    "1099:15": "samastamalāpaharaṇapaṭutvācca|",
    "1099:16": "ayaṃ ca dharmaratnasya nirdeśaḥ|",
    "1099:17": "tadātmajānāṃ ca buddhasutānām|",
    "1099:18": "guṇodadhīnāṃ guṇaratnasamudrāṇām āryāvalokitamañjughoṣaprabhṛtīnām|",
    "1099:19": "ayaṃ tu saṃgharatnasya nirdeśaḥ|",
    "1099:20": "ityādau ratnatrayapūjāvidhiḥ|",
    "1099:21": "pūjāṃ karomīti sarvatra saṃbandhanīyam|",
    "1099:22": "samyagiti pūjāyā eva viśeṣaṇam|",
    "1099:23": "samyagaviparītaṃ yathā bhavati|",
    "1099:24": "tīvracittaprasādena vā grahaṇasya vā viśeṣaṇam|",
    "1099:25": "samyaggrahaṇāya atiśayaprasannacittena na parānurodhādinā|",
    "1099:26": "yathā gṛhītaṃ na punarbhraśyati iti||",
    "1099:27": "pūjāmeva kathayannāha-",
    "1099:28": "yāvanti puṣpāṇi phalāni caiva",
    "1099:29": "bhaiṣajyajātāni ca yāni santi|",
    "1099:30": "ratnāni yāvanti ca santi loke",
    "1099:31": "jalāni ca svacchamanoramāṇi||2||",
    "1099:32": "yat parimāṇameṣāmiti yāvanti niravaśeṣāṇi|",
    "1099:33": "puṣpāṇi phalāni caiva|",
    "1099:34": "ākāśadhātuprasarāvadhīni sarvāṇyapīmāni aparigrahāṇi|",
    "1099:35": "ādāya buddhayā munipuṃgavebhyo niryātayāmyeṣa saputrakebhyaḥ iti sarvatra pūrveṣu yojanīyam|",
    "1099:36": "bhaiṣajyajātāni auṣadhaprakārāḥ|",
    "1099:37": "svacchamanoramāṇīti ratnānāmapi viśeṣaṇam||",
    "1099:38": "mahīdharā ratnamayāstathānye",
    "1099:39": "vanapradeśāśca vivekaramyāḥ|",
    "1099:40": "latāḥ sapuṣpābharaṇojjvalāśca",
    "1099:41": "drumāśca ye satphalanamraśākhāḥ||3||",
    "1099:42": "devādilokeṣu ca gandhadhūpāḥ",
    "1099:43": "kalpadrumā ratnamayāśca vṛkṣāḥ|",
    "1099:44": "sarāṃsi cāmbhoruhabhūṣaṇāni",
    "1099:45": "haṃsasvanātyantamanoharāṇi||4||",
    "1099:46": "mahīdharāḥ parvatāḥ|",
    "1099:47": "ratnamayā ratnasvabhāvāḥ|",
    "1099:48": "vivekaramyā iti vivekoparamyā manoharāḥ|",
    "1099:49": "vivekānukūlā iti yāvat|",
    "1099:50": "supuṣpābharaṇojjvalāśceti śobhanapuṣpāṇyevābharaṇāni maṇḍanāni tairujjvalā atibhrājiṣṇavaḥ|",
    "1099:51": "satphalanamraśākhā iti santi ca śobhanāni varṇagandharasasaṃpannāni tāni phalāni ceti tairnamrā avanatā bhūmilagnā iva śākhā yeṣāṃ te kalpadrumāḥ kalpavṛkṣāḥ|",
    "1099:52": "ambhoruhabhūṣaṇāni padmānyeva bhūṣaṇāni yeṣāṃ tāni tathā|",
    "1099:53": "haṃsasvanātyantamanoharāṇi haṃsānāṃ svanai rūtairatyantamanoharāṇi ramaṇīyāni tāni tathā||",
    "1099:54": "akṛṣṭajātāni ca śasyajātā-",
    "1099:55": "nyanyāni vā pūjyavibhūṣaṇāni|",
    "1099:56": "ākāśadhātuprasarāvadhīni",
    "1099:57": "sarvāṇyapīmānyaparigrahāṇi||5||",
    "1099:58": "akṛṣṭānyeva halavilekhanamantareṇaiva jātāni prādurbhūtāni|",
    "1099:59": "śasyajātāni vrīhiviśeṣāḥ|",
    "1099:60": "anyāni vā pūjyavibhūṣaṇāni pūjyānāmārādhyānāṃ vibhūṣaṇāni śobhākarāṇi|",
    "1099:61": "anyāni aparāṇi ākāśadhātuprasarāvadhīni ākāśadhātoḥ prasaro'vakāśaḥ vistāro vā,",
    "1099:62": "tāvadavadhīni tatparyantāni|",
    "1099:63": "sarvāṇyapīmāni uktāni uktasadṛśāni aparigrahāṇi amamāni na kenacit svīkṛtānītyarthaḥ||",
    "1099:64": "ādāya buddhyā munipuṃgavebhyo",
    "1099:65": "niryātayāmyeṣa saputrakebhyaḥ|",
    "1099:66": "gṛhṇantu tanme varadakṣiṇīyā",
    "1099:67": "mahākṛpā māmanukampamānāḥ||6||",
    "1099:68": "ādāya buddhayā gṛhītvā manovijñānena|",
    "1099:69": "munipuṃgavebhyo munivṛṣabhebhyo niryātayāmi prayacchāmi|",
    "1099:70": "saputrakebhyaḥ sabodhisattvagaṇebhyaḥ|",
    "1099:71": "gṛhṇantu tanme svīkurvantu tadetat sarvaṃ mama pūjopahāravastu|",
    "1099:72": "varadakṣiṇīyā anuttaradakṣiṇāpātrāṇi buddhabodhisattvāḥ|",
    "1099:73": "mahākṛpāḥ sarvasattvahitasukhavidhānaikamanasaḥ|",
    "1099:74": "māṃ dīnaduḥkhitasattvamanukampamānāḥ karuṇāyamānāḥ|",
    "1099:75": "mamānugrahāyeti yāvat||",
    "1099:76": "syādetat-kiṃ punarevaṃ manomayapūjāmātraṃ vidhīyate yāvatā tattadvastu manoharaṃ sākṣādeva kasmānnopanīyate ityāśaṅkayāha-",
    "1099:77": "apuṇyavānasmi mahādaridraḥ",
    "1099:78": "pūjārthamanyanmama nāsti kiṃcit|",
    "1099:79": "ato mamārthāya parārthacittā",
    "1099:80": "gṛhṇantu nāthā idamātmaśaktyā||7||",
    "1099:81": "akṛtapuṇyo'smi,",
    "1099:82": "ata eva mahādaridraḥ|",
    "1099:83": "puṇye sarvopakaraṇasaṃpattibhirbhavati|",
    "1099:84": "tadabhāvāt pūjārthamanyadupakaraṇaṃ mama nāsti kiṃcit|",
    "1099:85": "ato mamārthāya mama puṇyakāmatayā bhagavantaśca parārthacittāḥ parahitasukhābhilāṣiṇo mahākāruṇikatvāt|",
    "1099:86": "ato gṛhṇantu nāthā idamuktaṃ pūjopakaraṇaṃ mayā niryātitam|",
    "1099:87": "ātmaśaktyeti svasāmarthyena||",
    "1099:88": "ayaṃ punarātmabhāvo mamāyatto'sti|",
    "1099:89": "taṃ niryātayāmītyāha-",
    "1099:90": "dadāmi cātmānamahaṃ jinebhyaḥ",
    "1099:91": "sarveṇa sarvaṃ ca tadātmajebhyaḥ|",
    "1099:92": "parigrahaṃ me kurutāgrasattvā",
    "1099:93": "yuṣmāsu dāsatvamupaimi bhaktyā||8||",
    "1099:94": "ātmānaṃ ca prayacchāmi jinebhyaḥ|",
    "1099:95": "sarveṇa sarvaṃ ca sarvaprakāreṇa|",
    "1099:96": "ātmasvīkāraṃ parityajya tadātmajebhyo'pi|",
    "1099:97": "māṃ pratigṛhṇīta naravṛṣabhāḥ|",
    "1099:98": "yuṣmāsu dāsatvaṃ dāsabhāvaṃ svīkaromi|",
    "1099:99": "na jīvikādilobhāt,",
    "1099:100": "api tu bhaktyā paramagauraveṇa|",
    "1099:101": "śraddhāvilena cetasetyarthaḥ||",
    "1099:102": "nanu kaḥ punaratra guṇo'stītyāha-",
    "1099:103": "parigraheṇāsmi bhavatkṛtena",
    "1099:104": "nirbhīrbhave sattvahitaṃ karomi|",
    "1099:105": "pūrvaṃ ca pāpaṃ samatikramāmi",
    "1099:106": "nānyacca pāpaṃ prakaromi bhūyaḥ||9||",
    "1099:107": "bhavatkṛtena yuṣmadīyena mahadāśrayeṇa vigatabhayaḥ saṃsāre lokānāṃ hitamarthaṃ saṃpādayāmi|",
    "1099:108": "mahadāśraye'pi nākuśalakarmāvṛtasya svahitakaraṇe'pi sāmarthyamastītyāha-pūrvaṃ cetyādi|",
    "1099:109": "pūrvamaparijñānāt kṛtamakuśalakarma samatikramāmi,",
    "1099:110": "vidūṣaṇāsamudācārādibhirnirharāmi|",
    "1099:111": "samatikrāmatītyukte samatikramāmītyuktaṃ śābdavyavahāreṣvanādarāt,",
    "1099:112": "arthapratiśaraṇatādhātupradhānatvācca|",
    "1099:113": "aparaṃ ca pāpaṃ na punaḥ karomi|",
    "1099:114": "āyatyāṃ punarakaraṇasaṃvaraṃ vidadhe||",
    "1099:115": "iti sarvamātmaniryātanāprabhṛtipūjopahāraṃ niryātya punarviśeṣeṇa pūjāṃ vidhātumāha-",
    "1099:116": "ratnojjvalastambhamanorameṣu",
    "1099:117": "muktāmayodbhāsivitānakeṣu|",
    "1099:118": "svacchojjvalasphāṭikakuṭṭimeṣu",
    "1099:119": "sugandhiṣu snānagṛheṣu teṣu||10||",
    "1099:120": "ratnairindranīlādibhirujjvalāḥ prabhāsvarā ye stambhāḥ tairmanoharāḥ kamanīyāḥ|",
    "1099:121": "teṣu snānagṛheṣu snānaṃ karomīti yojyam|",
    "1099:122": "punaḥ kiṃbhūteṣu ?",
    "1099:123": "muktāmayā mauktikaracanākhacitā udbhāsinaḥ udbhāsvarāḥ vitānā iva vitānakāḥ yeṣu te tathā, teṣu|",
    "1099:124": "svacchāḥ sunirmalāḥ ,",
    "1099:125": "ujjvalā dīptimantaḥ,",
    "1099:126": "sphaṭikasyeme sphāṭikāḥ,",
    "1099:127": "kuṭṭimāḥ bhūmiracanāviśeṣā yeṣu, teṣu |",
    "1099:128": "sugandhiṣu kṛṣṇāgurucandanādidhūpitavāsiteṣu |",
    "1099:129": "snānāya gṛhāḥ teṣu||",
    "1099:130": "manojñagandhodakapuṣpapūrṇaiḥ",
    "1099:131": "kumbhairmahāratnamathairanekaiḥ|",
    "1099:132": "snānaṃ karomyeṣa tathāgatānāṃ",
    "1099:133": "tadātmajānāṃ ca sagītivādyam||11||",
    "1099:134": "udakaṃ ca puṣpāṇi ca manojñagandhāni ca tāni|",
    "1099:135": "taiḥ pūrṇāḥ kumbhā ghaṭāḥ, taiḥ|",
    "1099:136": "mahāratnamayaiḥ mahānti vaidūryā(dī)",
    "1099:137": "ni ca ratnāni ca tāni,",
    "1099:138": "tatsvabhāvaiḥ|",
    "1099:139": "anekaiḥ śatasahasrakoṭibhiḥ|",
    "1099:140": "sagītavādyaṃ saha manoharagītanṛttamurajādivādyaiḥ||",
    "1099:141": "pradhūpitairdhautamalairatulyai-",
    "1099:142": "rvastraiśca teṣāṃ tanumunmṛṣāmi|",
    "1099:143": "tataḥ suraktāni sudhūpitāni",
    "1099:144": "dadāmi tebhyo varacīvarāṇi||12||",
    "1099:145": "pradhūpitairaguruprabhṛtidhūpaiḥ|",
    "1099:146": "dhautamalaiḥ prakṣālitakalmaṣaiḥ|",
    "1099:147": "nirmalairityarthaḥ|",
    "1099:148": "atulyairapratisamaiḥ|",
    "1099:149": "vastrairdukūlaiḥ|",
    "1099:150": "teṣāṃ tathāgatānāṃ tadātmajānāṃ ca|",
    "1099:151": "tanuṃ śarīram|",
    "1099:152": "unmṛṣāmi saṃmārjayāmi|",
    "1099:153": "tatastasmādunmarṣaṇānantaram|",
    "1099:154": "suraktāni śobhanarāgaiḥ suṣṭhu vā raktāni|",
    "1099:155": "śobhanadhūpena dhūpitāni|",
    "1099:156": "dadāmi tebhyo jinebhyaḥ|",
    "1099:157": "varacīvarāṇi anuttarāṇyācchādanāni||",
    "1099:158": "divyairmṛduślakṣṇavicitraśobhai-",
    "1099:159": "rvastrairalaṃkāravaraiśca taistaiḥ|",
    "1099:160": "samantabhadrājitamañjughoṣa-",
    "1099:161": "lokeśvarādīnapi maṇḍayāmi||13||",
    "1099:162": "divyairdivibhavairdevārhaiḥ|",
    "1099:163": "mṛdūni ca sukumārasparśāni,",
    "1099:164": "ślakṣṇāni ca sūkśmāṇi|",
    "1099:165": "vicitrā nānāvarṇakṛtā śobhā yeṣāṃ tairvastraiḥ|",
    "1099:166": "alaṃkāravaraiśca vibhūṣaṇapradhānaiḥ|",
    "1099:167": "taistairiti mukuṭakaṭakakeyūrahāranūpurādibhiḥ|",
    "1099:168": "samantabhadrājitamañjughoṣalokeśvarādīnapi bodhisattvān maṇḍayāmi alaṃkaromi||",
    "1099:169": "sarvatrisāhasravisārigandhai-",
    "1099:170": "rgandhottamaistānanulepayāmi|",
    "1099:171": "sūttaptasūnmṛṣṭasudhautahema-",
    "1099:172": "prabhojjvalān sarvamunīndrakāyān||14||",
    "1099:173": "sahasraṃ caturdvīpikānāṃ tathā candrasūryamerūṇāṃ pratyekaṃ kāmadevānāṃ brahmalokānāṃ ca|",
    "1099:174": "sāhasraścūliko mataḥ|",
    "1099:175": "sa eva sahasraguṇite dvisāhasra|",
    "1099:176": "tatsahasraṃ trisāhasraḥ|",
    "1099:177": "śatakoṭiḥ cāturdvīpikānāmityarthaḥ|",
    "1099:178": "evaṃ sarvāsu dikṣu lokadhāturananto'paryantaśca|",
    "1099:179": "sarvatrisāhastrāṇi|",
    "1099:180": "visartuṃ śīlaṃ yeṣāṃ te tathā|",
    "1099:181": "tathāvidhā gandhāḥ parimalā yeṣāṃ te tathā|",
    "1099:182": "tairgandhottamairyakṣakardamaharicandanādibhiḥ|",
    "1099:183": "tān munīndrakāyānanulepayāmi samālabhe|",
    "1099:184": "kiṃbhūtān ? sūttaptaṃ puṭapākādinā pariśodhitāntarmalam|",
    "1099:185": "sūnmṛṣṭaṃ roṣāṇādimaṇisaṃmārjitam|",
    "1099:186": "sudhautaṃ kṣārāmlalavaṇādiprakṣālitabahirmalam|",
    "1099:187": "tathābhūtaṃ ca taddhema ceti|",
    "1099:188": "tasya prabhā,",
    "1099:189": "dyutirityarthaḥ|",
    "1099:190": "tadvadujjvalān dyutimataḥ|",
    "1099:191": "etacca yathālokaprasiddhitaḥ kathitam|",
    "1099:192": "na tu tathāgatakāyaśobhāyā laukikaṃ kiṃcidupamānamasti||",
    "1099:193": "sāṃprataṃ mālyapūjāmupakṣipati-",
    "1099:194": "māndāravendīvaramallikādyaiḥ",
    "1099:195": "sarvaiḥ sugandhaiḥ kusumairmanojñaiḥ|",
    "1099:196": "abhyarcayābhyarcyatamān munīndrān",
    "1099:197": "stragbhiśca saṃsthānamanoramābhiḥ||15||",
    "1099:198": "māndāravaṃ deveṣu puṣpaviśeṣaḥ|",
    "1099:199": "indīvaramutpalam|",
    "1099:200": "mallikā vārṣikī|",
    "1099:201": "etatpramukhaiḥ sarvaiḥ śobhanagandhaiḥ puṣpairmanohāribhiḥ pūjyatamān munīndrān pūjayāmi|",
    "1099:202": "stragbhiśca mālābhiśca grathanaracanāviśeṣakamanīyābhiḥ||",
    "1099:203": "dhūpapūjāmāha-",
    "1099:204": "sphītasphuradgandhamanoramaiśca",
    "1099:205": "tān dhūpameghairupadhūpayāmi|",
    "1099:206": "sphītā māṃsalāḥ|",
    "1099:207": "sphurantaśca digantavyāpinaḥ bahulagandhodgāriṇo vā|",
    "1099:208": "tādṛśā gandhā yeṣāṃ dhūpameghānāṃ te tathā, taiḥ|",
    "1099:209": "dhūpā meghā iva ambaratalāvalambibimbāḥ|",
    "1099:210": "upamitaṃ vyāghrādibhiḥ iti samāsaḥ|",
    "1099:211": "dhūpānāṃ vā meghāḥ,",
    "1099:212": "taiḥ,",
    "1099:213": "meghavadudgacchadbhirityarthaḥ|",
    "1099:214": "tāniti munīndrān upadhūpayāmi||",
    "1099:215": "naivedyapūjāmāha-",
    "1099:216": "bhojyaiśca khādyairvividhaiśca peyai-",
    "1099:217": "stebhyo nivedyaṃ ca nivedayāmi||16||",
    "1099:218": "bhojyaṃ yanmukhamāpūrya bhujyate|",
    "1099:219": "khādyaṃ yat kavalaśaḥ|",
    "1099:220": "chedyaṃ dhṛtapūrādi|",
    "1099:221": "peyaṃ yat pīyate eva pānakādi|",
    "1099:222": "ebhirvividhairnānāprakāropasaṃskṛtaiḥ|",
    "1099:223": "tebhyo munīndrebhyo nivedyaṃ ca nivedayāmi||",
    "1099:224": "dīpapūjāmāha-",
    "1099:225": "ratnapradīpāṃśca nivedayāmi",
    "1099:226": "suvarṇapadmeṣu niviṣṭapaṅktin|",
    "1099:227": "gandhopalipteṣu ca kuṭṭimeṣu",
    "1099:228": "kirāmi puṣpaprakarān manojñān||17||",
    "1099:229": "ratnamayāḥ pradīpāḥ tān|",
    "1099:230": "niviṣṭā paṅktirmālā yeṣāṃ te tathā|",
    "1099:231": "kveti ? suvarṇapadmeṣu|",
    "1099:232": "sāpekṣatve'pi gamakatvāt samāsaḥ|",
    "1099:233": "gandhopalipteṣu candanakuṅkumādigandhaiścarciteṣu||",
    "1099:234": "pralambamuktāmaṇihāraśobhā-",
    "1099:235": "nābhāsvarān diṅmukhamaṇḍanāṃstān|",
    "1099:236": "vimānameghān stutigītaramyān",
    "1099:237": "maitrīmayebhyo'pi nivedayāmi||18||",
    "1099:238": "pralambairmuktāmaṇihāraiḥ śobhā yeṣāṃ tān vimānameghān vimānasamūhān ālokakāriṇaḥ sarvadikūśobhākarān||",
    "1099:239": "suvarṇadaṇḍaiḥ kamanīyarūpaiḥ",
    "1099:240": "saṃsaktamuktāni samucchritāni|",
    "1099:241": "pradhārayāmyeṣa mahāmunīnāṃ",
    "1099:242": "ratnātapatrāṇyatiśobhanāni||19||",
    "1099:243": "kanakamayadaṇḍaiḥ kāntimatsaṃsthānaiḥ|",
    "1099:244": "muktākhacitāni ratnamayāni chatrāṇi|",
    "1099:245": "samucchritānīti uddaṇḍitāni||",
    "1099:246": "idānīṃ pūjopahāramupasaṃharannāha-",
    "1099:247": "ataḥ paraṃ pratiṣṭhantāṃ pūjāmeghā manoramāḥ|",
    "1099:248": "tūryasaṃgītimeghāśca sarvasattvapraharṣaṇāḥ||20||",
    "1099:249": "itaḥ prabhṛti ete pūjāmeghā mayā niryātitāḥ,",
    "1099:250": "anye vā devādibhirupanītāḥ kalpaṃ vā kalpāvaśeṣaṃ vā pratiṣṭhantām prakarṣavṛttisthitā bhavantu|",
    "1099:251": "tūryasaṃgītimeghāśca tūryāṇi murajādivādyāni|",
    "1099:252": "saṃgītayaḥ sametya gītayaḥ|",
    "1099:253": "samudāyagītānītyarthaḥ|",
    "1099:254": "athavā|",
    "1099:255": "saṃgītakāni nuttagītavāditāni samuditānyucyante|",
    "1099:256": "teṣāṃ meghāḥ anekasamudāyāḥ|",
    "1099:257": "te ca sarvasattvapraharṣaṇāḥ sarvasattvānāṃ pramodakāriṇaḥ,",
    "1099:258": "na punaraśakyaśravaṇāḥ|",
    "1099:259": "pratiṣṭhantāmiti saṃbandhaḥ||",
    "1099:260": "sāmānyenābhisaṃkṣipya saddharmādiṣu pūjāmāha-",
    "1099:261": "sarvasaddharmaratneṣu caityeṣu pratimāsu ca|",
    "1099:262": "puṣparatnādivarṣāśca pravartantāṃ nirantaram||21||",
    "1099:263": "dvādaśāṅgapravacanātmakeṣu sarvasaddharmaratneṣu|",
    "1099:264": "ratnamiva ratnaṃ vastutattvālokakāritvāt,",
    "1099:265": "paramanirvṛtihetutvācca|",
    "1099:266": "stūpeṣu bhagavaccaityeṣu|",
    "1099:267": "pratimāsu ceti buddhabodhisattvavigrahapratikṛtiṣu|",
    "1099:268": "puṣpavṛṣṭayo ratnavṛṣṭayaśca|",
    "1099:269": "ādiśabdāccandanacūrṇavastrādivarṣāḥ|",
    "1099:270": "nirantaramiti āsaṃsāramanavacchinnam||",
    "1099:271": "anuttarapūjāmatidiśannāha-",
    "1099:272": "mañjughoṣaprabhṛtayaḥ pūjayanti yathā jinān|",
    "1099:273": "tathā tathāgatānnāthān saputrān pūjayāmyaham||22||",
    "1099:274": "mañjughoṣasamantabhadrājitalokanāthapramukhā daśabhūmīśvarā bodhisattvāḥ yathā yena adhyāśayena tathāgatān pūjayanti,",
    "1099:275": "tathā tena adhimokṣeṇa ahamapi tathāgatān saha putraiḥ bodhisattvagaṇaiḥ pūjayāmi||",
    "1099:276": "stutipūjāmāha-",
    "1099:277": "svarāṅgasāgaraiḥ stotraiḥ staumi cāhaṃ guṇodadhīn|",
    "1099:278": "stutisaṃgītimeghāśca saṃbhavantveṣvananyathā||23||",
    "1099:279": "svarāḥ sapta gāndhārādayaḥ|",
    "1099:280": "teṣāmaṅgāni prabhedāḥ kāmodādayaḥ|",
    "1099:281": "teṣāṃ sāgaravadatibāhulyāt sāgarāḥ,",
    "1099:282": "taiḥ stotraiḥ|",
    "1099:283": "stutaya eva saṃgītayaḥ,",
    "1099:284": "stutīnāṃ vā saṃgītayaḥ samudāyāḥ|",
    "1099:285": "tāsāṃ meghāḥ saṃbhavantu upatiṣṭhantām|",
    "1099:286": "eṣu buddhabodhisattveṣu|",
    "1099:287": "ananyathā aviparītā yathā mayopakalpitāstathaivetyarthaḥ||",
    "1099:288": "buddhadharmasaṃgharatneṣu praṇāmapūjāmāha-",
    "1099:289": "sarvakṣetrāṇusaṃkhyaiśca praṇāmaiḥ praṇamāmyaham|",
    "1099:290": "sarvatryadhvagatān buddhān sahadharmagaṇottamān||24||",
    "1099:291": "yāvanti daśasu dikṣu buddhakṣetrāṇi,",
    "1099:292": "teṣu yāvanto'ṇavaḥ,",
    "1099:293": "tatsaṃkhyaiḥ praṇāmaiḥ|",
    "1099:294": "sarvatryadhvagatāniti atītapratyutpannānāgatān tathāgatān|",
    "1099:295": "kiṃbhūtān ? sahadharmagaṇottamān gaṇānāmuttamo'grabhūto bodhisattvagaṇaḥ|",
    "1099:296": "dharmaśca gaṇottamaśca tābhyāṃ saha||",
    "1099:297": "tathāgatastūpeṣu praṇāmamāha-",
    "1099:298": "sarvacaityāni vande'haṃ bodhisattvāśrayāṃstathā|",
    "1099:299": "namaḥ karomyupādhyāyānabhivandyān yatīṃstathā||25||",
    "1099:300": "ūrdhvatiryagadhastanāsu diśāsu vidiśāsu ca|",
    "1099:301": "saśarīrāśarīreṣu stūpeṣu praṇamāmyahamityarthaḥ|",
    "1099:302": "bodhisattvāśrayānapīti jātakāvadānajanmādisthānāni|",
    "1099:303": "abhivandyāniti vṛddhān vandanārhān|",
    "1099:304": "tadanena pūjāvandanāvidhiruktaḥ||",
    "1099:305": "ayaṃ ca pūjāvidhistrisamayarāje kathitaḥ|",
    "1099:306": "yathoktam-sthalajā ratnaparvatāḥ|",
    "1099:307": "jalajā ratnaparvatāḥ|",
    "1099:308": "sthalajajalajāni ratnāni daśadigavasthitāni|",
    "1099:309": "amamānyaparigrahāṇi|",
    "1099:310": "deyānītyuktam|",
    "1099:311": "anayā ca diśā sarvabhaiṣajyāni sarvarasāyanāni sarvasalilāni|",
    "1099:312": "anavadyāni āmaṇḍalāni (?)",
    "1099:313": "sarvakāñcanamaṇḍalāni|",
    "1099:314": "vivṛtteṣu vā lokadhātuṣu paramarasasparśasaṃpannā bhūparpaṭakā amṛtalatā|",
    "1099:315": "akṛṣṭoptāḥ śālayaḥ|",
    "1099:316": "sarvottarakurudvīpeṣu ca pariśuddheṣu ca lokadhātuṣu ye ramaṇīyāḥ paribhogāḥ|",
    "1099:317": "yathā āryaratnameghe cāha-",
    "1099:318": "sa yānīmāni sūtrānteṣu udārāṇi pūjopasthānāni śṛṇoti,",
    "1099:319": "tānyāśayatastīvreṇādhyāśayena buddhabodhisattvebhyaḥ pariṇāmayati|",
    "1099:320": "tathā sa vividhāni pūjopasthānānyanuvicintayati iti||",
    "1099:321": "sāṃprataṃ ratnatrayaśaraṇagamanapūrvakaṃ pāpadeśanāmāha-",
    "1099:322": "buddhaṃ gacchāmi śaraṇaṃ yāvadā bodhimaṇḍataḥ|",
    "1099:323": "dharmaṃ gacchāmi śaraṇaṃ bodhisattvagaṇaṃ tathā||26||",
    "1099:324": "trāṇārthaṃ śaraṇārtham|",
    "1099:325": "gamanaṃ tadājñāparipālanam|",
    "1099:326": "yo hi yaṃ śaraṇaṃ gacchati,",
    "1099:327": "sa tadājñāṃ nātikramatīti bhāvaḥ|",
    "1099:328": "bodhimaṇḍata iti|",
    "1099:329": "maṇḍaśabdo'yaṃ sāravacanam,",
    "1099:330": "ghṛtamaṇḍa iti yathā|",
    "1099:331": "tathā ca sati bodhipradhānaṃ yāvat|",
    "1099:332": "yāvat samyaksaṃbodhiṃ nādhigacchāmi ityarthaḥ||",
    "1099:333": "vijñāpayāmi saṃbuddhān sarvadikṣu vyavasthitān|",
    "1099:334": "mahākāruṇikāṃścāpi bodhisattvān kṛtāñjaliḥ||27||",
    "1099:335": "vijñāpayāmītyanena buddhabodhisattvānāmagragatamātmānaṃ dhyātvā adhyāśayenaitadvaktavyamityupadarśitam|",
    "1099:336": "kṛtāñjaliriti kāyavijñaptiruktā|",
    "1099:337": "añjaliḥ karadvayena saṃpuṭaṃ kṛtvetyarthaḥ||",
    "1099:338": "anādimati saṃsāre janmanyatraiva vā punaḥ|",
    "1099:339": "yanmayā paśunā pāpaṃ kṛtaṃ kāritameva vā||28||",
    "1099:340": "yaccānumoditaṃ kiṃcidātmaghātāya mohataḥ|",
    "1099:341": "tadatyayaṃ deśayāmi paścāttāpena tāpitaḥ||29||",
    "1099:342": "anādimatīti pūrvajanmaparaṃparāsu|",
    "1099:343": "janmanyatraiveti asminnapi janmani,",
    "1099:344": "na kevalaṃ pūrvatra|",
    "1099:345": "paśuneti mohabahulatāmātmano darśayati|",
    "1099:346": "trividhaṃ karma kāyavāṅmanobhistatra kṛtam|",
    "1099:347": "tribhirapi kāritamiti|",
    "1099:348": "vāṅmanobhyāmanumoditamityapi|",
    "1099:349": "ātmaghātāyeti tatpāpakarmaphalasya mama ātmanyeva vipākāt|",
    "1099:350": "tadatyayamiti tadāpattim|",
    "1099:351": "deśayāmi prakāśayāmi uttānīkaromi,",
    "1099:352": "na pracchādayāmi|",
    "1099:353": "paścāttāpeneti akuśalakarmaṇo narakādau duḥkhavipākaśravaṇāt||",
    "1099:354": "adhunā yathāpradhānamatyayadeśanāmāha-",
    "1099:355": "ratnatraye'pakāro yo mātapitṛṣu vā mayā|",
    "1099:356": "guruṣvanyeṣu vā kṣepāt kāyavāgbuddhibhiḥ kṛtaḥ||30||",
    "1099:357": "ratnatraye iti anuttaraguṇakṣetre|",
    "1099:358": "mātetyādinā upakārikṣetre|",
    "1099:359": "tatrāpakārasya vistaratīvraduḥkhavipākatvāt||",
    "1099:360": "anekadoṣaduṣṭena mayā pāpena nāyakāḥ|",
    "1099:361": "yatkṛtaṃ dāruṇaṃ pāpaṃ tatsarvaṃ deśayāmyaham||31||",
    "1099:362": "anekadoṣaduṣṭeneti rāgādikleśadūṣitena,",
    "1099:363": "na svatantreṇetyarthaḥ||",
    "1099:364": "pāpakarmaṇi saṃvegamāha-",
    "1099:365": "kathaṃ ca niḥsarāmyasmāt paritrāyata satvaram|",
    "1099:366": "kathaṃ kena prakāreṇa|",
    "1099:367": "asmādaśubhāt|",
    "1099:368": "satvaraṃ śīghram|",
    "1099:369": "keyaṃ tvarā bhavata ityāha-",
    "1099:370": "mā mamākṣīṇapāpasya maraṇaṃ śīghrameṣyati||33||",
    "1099:371": "yāvat pāpakṣayaṃ na karomi,",
    "1099:372": "tāvanmama mṛtyurbhaviṣyati na|",
    "1099:373": "anyathā durgati gamanabhayāt||",
    "1099:374": "nanu ca akṛtapāpaparikṣayasya bhavato mṛtyoḥ ko'vakāśa ityāha-",
    "1099:375": "kṛtākṛtāparīkṣo'yaṃ mṛtyurviśrambhaghātakaḥ|",
    "1099:376": "svasthāsvasthairaviśvāsya ākasmikamahāśaniḥ||34||",
    "1099:377": "idaṃ kṛtamidamakṛtaṃ tāvaditi na parīkṣate mṛtyuḥ|",
    "1099:378": "viśrambho viśvāsaḥ|",
    "1099:379": "tena ghātakaḥ|",
    "1099:380": "nāpi nīrogo'haṃ yuvā balavatkāyo veti viśvasanīyam|",
    "1099:381": "kutaḥ ? ākasmikamahāśaniriti acintitavajrapātasadṛśaḥ||",
    "1099:382": "yadyevaṃ pāpād bhayam,",
    "1099:383": "kimarthaṃ tarhi tat kṛtamityāha-",
    "1099:384": "priyāpriyanimittena pāpaṃ kṛtamanekadhā|",
    "1099:385": "sarvamutsṛjya gantavyamiti na jñātamīdṛśam||35||",
    "1099:386": "priya ātmā ātmīyaśca,",
    "1099:387": "apriyastadapakārī|",
    "1099:388": "priyasya hitasukhamapriyasya ca tadviparītamicchatā kṛtaṃ pāpamanekadhā prāṇātipātādattādānādibhedenānekaprakāram|",
    "1099:389": "nanu sarvametannacireṇa parityajya gantavyam,",
    "1099:390": "tat kimiti nirarthakaṃ pāpakamupacīyate ityāha- sarvamityādi|",
    "1099:391": "sarvaṃ priyamapriyaṃ vā utsṛjya vihāya gantavyam|",
    "1099:392": "etattu na mayā mugdhena paribhāvitam||",
    "1099:393": "apriyā na bhaviṣyanti priyo me na bhaviṣyati|",
    "1099:394": "ahaṃ ca na bhaviṣyāmi sarvaṃ ca na bhaviṣyati||36||",
    "1099:395": "kimidānīṃ pariśiṣṭamavasthitamityāha-",
    "1099:396": "tattatsmaraṇatāṃ yāti yadyadvastvanubhūyate|",
    "1099:397": "svapnānubhūtavatsarvaṃ gataṃ na punarīkṣyate||37||",
    "1099:398": "yadyadvastviti sukhaheturduḥkhaheturvā|",
    "1099:399": "anubhūyate saṃvedyate|",
    "1099:400": "kathaṃ punarevamityāhasvapnānubhūtavaditi|",
    "1099:401": "yathā svapnāvasthāyāmupalabdhaṃ vinaṣṭaṃ na punarīkṣyate,",
    "1099:402": "tatra smaraṇamātrameva avaśiṣyate||",
    "1099:403": "tathā anyadapi sarvaṃ priyādisaṃgatamasthiramasminneva janmanītyupadarśayannāha-",
    "1099:404": "ihaiva tiṣṭhatastāvadgatā naike priyāpriyāḥ|",
    "1099:405": "tannimittaṃ tu yatpāpaṃ tatsthitaṃ ghoramagrataḥ||38||",
    "1099:406": "tiṣṭhataḥ āsīnasyaiva mama paśyataḥ|",
    "1099:407": "gatā anityatayā grasitāḥ|",
    "1099:408": "yadyevaṃ tarhi tadarthaṃ kṛtaṃ pāpamapi taiḥ saha yāsyatītyāha-tannimittamityādi|",
    "1099:409": "teṣāṃ priyādīnāṃ nimittaṃ tadarthaṃ yatkṛtaṃ pāpaṃ tatpunaragrata eva sthitaṃ me|",
    "1099:410": "tanmayā saha yāsyatītyarthaḥ||",
    "1099:411": "nanvevaṃ paśyannapi kathaṃ mūrcchito'sītyāha-",
    "1099:412": "evamāgantuko'smīti na mayā pratyavekṣitam|",
    "1099:413": "mohānunayavidveṣaiḥ kṛtaṃ pāpamanekadhā||39||",
    "1099:414": "nāhaṃ kasyacit paritaḥ,",
    "1099:415": "na me kaścit,",
    "1099:416": "ityevaṃ na mayā pratyavekṣitaṃ vicāritam|",
    "1099:417": "tena kāraṇena|",
    "1099:418": "anunaya āsaṅgaḥ ātmani ātmīye ca|",
    "1099:419": "vidveṣaḥ pratighaḥ|",
    "1099:420": "tat pratikūlamācarati||",
    "1099:421": "cirataramatidīrghāyuṣo bhavataḥ kā maraṇāśaṅkā ?",
    "1099:422": "tat kimevaṃ bibheṣītyāha-",
    "1099:423": "rātriṃdivamaviśrāmamāyuṣo vardhate vyayaḥ|",
    "1099:424": "āyasya cāgamo nāsti na mariṣyāmi kiṃ nvaham||40||",
    "1099:425": "aharniśam| āyuṣo vardhate vyayaḥ,",
    "1099:426": "āyuḥsaṃskārāḥ kṣīyante|",
    "1099:427": "aviśrāmamiti kṣaṇamapi na vyayavicchittirasti|",
    "1099:428": "āgamanamāgamaḥ anupraveśaḥ|",
    "1099:429": "sa ca āyasya upacayasya leśato'pi na saṃvidyate tadahamevaṃ kiṃ nu na mariṣyāmi ?",
    "1099:430": "api tu ciramapi sthitvā jīvitaṃ maraṇaparyavasānamiti||",
    "1099:431": "syādetat| yannimittaṃ kṛtaṃ pāpaṃ te'pi na narakādiṣu tatphaladuḥkhānubhavakāle saṃvibhāgino bhaviṣyanti|",
    "1099:432": "tat kimiti kātarabhāvamavalambase ityatrāha|",
    "1099:433": "āstāṃ tāvatparaloke-",
    "1099:434": "iha śayyāgatenāpi bandhumadhye'pi tiṣṭhatā|",
    "1099:435": "mayaivekena soḍhavyā marmacchedādivedanā||41||",
    "1099:436": "iha asminneva bhave maraṇāntikādiduḥkhabādhāyāṃ svajanaparijanamadhyagatenāpi|",
    "1099:437": "marmacchedādivedaneti pipāsāgātrasaṃtāpādiduḥkhaṃ mayaivaikena soḍhavyam|",
    "1099:438": "na tatra alpīyānapi bhāgo'nyasya saṃbhavati||",
    "1099:439": "kiṃ punarnarakādāvityāha-",
    "1099:440": "yamadūtairgṛhītasya kuto bandhuḥ kutaḥ suhṛt|",
    "1099:441": "puṇyamekaṃ tadā trāṇaṃ mayā tacca na sevitam||42||",
    "1099:442": "kāladūtairgṛhītasya adhiṣṭhitasya galapāśena baddhasya mudgarairākoṭyamānasya aṭavīkāntāragahanakaṇṭakaviṣamaśilāśakalairvitudyamānacaraṇasya asahāyasya karmānubhavabhūmiṃ nīyamānasya|",
    "1099:443": "kuto bandhuḥ kutaḥ suhṛt iti na tatra kecit sahāyāsrāṇaṃ saṃbhavanti|",
    "1099:444": "puṇyamevaikaṃ tadā trāṇaṃ syāt|",
    "1099:445": "mayā tacca na sevitam,",
    "1099:446": "tacca puṇyaṃ trāṇabhūtaṃ mayā nopārjitam||",
    "1099:447": "punarapi pāpāt saṃvegamāha-",
    "1099:448": "anityajīvitāsaṅgādidaṃ bhayamajānatā|",
    "1099:449": "pramattena mayā nāthā bahu pāpamupārjitam||43||",
    "1099:450": "asthāyini jīvite|",
    "1099:451": "āsaṅgādāgrahāt|",
    "1099:452": "idamāgāmi narakādiduḥkhabhayamajānatā apaśyata|",
    "1099:453": "pramatteneti yauvanarūpadhanādhipatyādimadamattena||",
    "1099:454": "kiṃ punarevaṃ saṃvegabahulo bhavānityāha-",
    "1099:455": "aṅgacchedārthamapyadya nīyamāno viśuṣyati|",
    "1099:456": "pipāsito dīnadṛṣṭiranyadevekṣate jagat||44||",
    "1099:457": "atyalpamidaṃ karacaraṇādicchedanaṃ duḥkhaṃ narakaduḥkhāt|",
    "1099:458": "tathāpi tatreyamavasthā bhavati|",
    "1099:459": "viśuṣyati sarvātmanā śoṣamupayāti|",
    "1099:460": "pipāsitastṛṣṇārtaḥ|",
    "1099:461": "dīnadṛṣṭiriti kṛpaṇadṛṣṭiḥ|",
    "1099:462": "anyadeveti viparītam||",
    "1099:463": "narakaduḥkhasyātiśayamāha-",
    "1099:464": "kiṃ punarbhairavākārairyamadūtairadhiṣṭhitaḥ|",
    "1099:465": "mahātrāsajvaragrastaḥ purīṣotsargaveṣṭitaḥ||45||",
    "1099:466": "kātarairdṛṣṭipātaiśca trāṇānveṣī caturdiśam|",
    "1099:467": "bhairavākārairiti bhayaṃkararūpaiḥ|",
    "1099:468": "adhiṣṭhitaḥ ātmasātkṛtaḥ|",
    "1099:469": "mahātrāsanajvarastena grasto gṛhītaḥ|",
    "1099:470": "purīṣamuccāraḥ,",
    "1099:471": "tasyotsargo vinirgamaḥ,",
    "1099:472": "tena veṣṭito viliptaḥ|",
    "1099:473": "kātarairiti dīnaiḥ|",
    "1099:474": "caturdiśaṃ trāṇānveṣī|",
    "1099:475": "kathamityāha-",
    "1099:476": "ko me mahābhayādasmātsādhustrāṇaṃ bhaviṣyati||46||",
    "1099:477": "sādhurakāraṇavatsalaḥ|",
    "1099:478": "trāṇaṃ paritrātā||",
    "1099:479": "trāṇaśūnyā diśo dṛṣṭvā punaḥ saṃmohamāgataḥ|",
    "1099:480": "tadāhaṃ kiṃ kariṣyāmi tasmin sthāne mahābhaye||47||",
    "1099:481": "evamapi yadā kutracidapi trāṇaṃ na paśyati,",
    "1099:482": "tadā trāṇābhāvāt punaḥ saṃmohamāgataḥ|",
    "1099:483": "tadā tasmin kāle kiṃ kariṣyāmi ?",
    "1099:484": "sarvakriyāsu asamarthaḥ san|",
    "1099:485": "tasmin sthāne pratāpanādinarakabhūmau||",
    "1099:486": "tasmādidānīmeva pratīkārānuṣṭhānaṃ yuktamityāha-",
    "1099:487": "adyaiva śaraṇaṃ yāmi jagannāthān mahābalān|",
    "1099:488": "jagadrakṣārthamudyuktān sarvatrāsaharān jinān||48||",
    "1099:489": "jagatāṃ nāthān sarvāśvāsanirvṛtisthānabhūtān nāyakān|",
    "1099:490": "mahābalāniti sarvatrāpratihatasāmarthyān|",
    "1099:491": "jagadrakṣārthamudyuktāniti sarvasattvaparitrāṇārthamudyuktān|",
    "1099:492": "evamapi trāṇānāśritya bhayopaśamo na syāt,",
    "1099:493": "tadā kiṃ śaraṇagamanenetyatrāha-sarvatrāsaharāniti sarvavyasanāpahartṝn||",
    "1099:494": "dharmasaṃghaśaraṇagamanamāha-",
    "1099:495": "taiścāpyadhigataṃ dharmaṃ saṃsārabhayanāśanam|",
    "1099:496": "śaraṇaṃ yāmi bhāvena bodhisattvagaṇaṃ tathā||49||",
    "1099:497": "tairbuddhairbhagavadbhiḥ|",
    "1099:498": "adhigataṃ sākṣātkṛtam|",
    "1099:499": "dharmaṃ nirvāṇamityarthaḥ|",
    "1099:500": "saṃsārabhayanāśanaṃ sarvakleśapratipakṣatvāt|",
    "1099:501": "bhāveneti paramaprasādena na māyāśāṭhyena vicikitsayā vā|",
    "1099:502": "bodhisattvagaṇamiti saṃgham|",
    "1099:503": "tatheti bhāvena||",
    "1099:504": "idānīṃ yathāpradhānaṃ bodhisattvebhya ātmaniryātanaṃ kurvannāha-",
    "1099:505": "samantabhadrāyātmānaṃ dadāmi bhayavihvalaḥ|",
    "1099:506": "punaśca mañjughoṣāya dadāmyātmānamātmanā||50||",
    "1099:507": "samantabhadrāya bodhisattvāya|",
    "1099:508": "ātmānaṃ dadāmi niryātayāmi|",
    "1099:509": "bhayavihvalo narakādibhayavyākulaḥ|",
    "1099:510": "punaśca mañjughoṣāya mañjunāthāya|",
    "1099:511": "ātmaneti na parapreraṇayā|",
    "1099:512": "svayameva prasannacitta ityarthaḥ||",
    "1099:513": "taṃ cāvalokitaṃ nāthaṃ kṛpāvyākulacāriṇam|",
    "1099:514": "viraumyārtaravaṃ bhītaḥ sa māṃ rakṣatu pāpinam||51||",
    "1099:515": "āryāvalokiteśvaram|",
    "1099:516": "kṛpayā vyākulaṃ caritaṃ śīlamasyeti kṛpāvyākulacāriṇamiti tasyaiva viśeṣaṇam|",
    "1099:517": "viraumi āravaṃ karomi|",
    "1099:518": "ārtaravamiti kriyāviśeṣaṇam|",
    "1099:519": "duḥkhadīnakātarasvaram|",
    "1099:520": "bhītaḥ trastaḥ pāpakarmaphalāt|",
    "1099:521": "sa bhagavānavalokitaḥ māṃ rakṣatu pāpinaṃ kṛtapāpaṃ māṃ trāyatām||",
    "1099:522": "āryamākāśagarbhaṃ ca kṣitigarbhaṃ ca bhāvataḥ|",
    "1099:523": "sarvān mahākṛpāṃścāpi trāṇānveṣī viraumyaham||52||",
    "1099:524": "āryamākāśagarbhaṃ ca bodhisattvam|",
    "1099:525": "kṣitigarbhaṃ ca bodhisattvam|",
    "1099:526": "viraumīti pareṇa saṃbandhaḥ|",
    "1099:527": "sarvān mahākṛpāṃścāpi,",
    "1099:528": "ye'pi na nāmagrahaṇenodāhṛtāḥ,",
    "1099:529": "tānapi paramakāruṇikān paraduḥkhaduḥkhinaḥ||",
    "1099:530": "yaṃ dṛṣṭvaiva ca saṃtrastāḥ palāyante caturdiśam|",
    "1099:531": "yamadūtādayo duṣṭāstaṃ namasyāmi vajriṇam||53||",
    "1099:532": "yasya darśanamātreṇa yamadūtādayaḥ|",
    "1099:533": "ādiśabdādanye'pi yakṣarākṣasādayo duṣṭā bhītāḥ santaḥ palāyante,",
    "1099:534": "dūramapagacchanti|",
    "1099:535": "taṃ namasyāmi namaskaromi|",
    "1099:536": "vajriṇamiti vajramasyāstīti vajrapāṇiṃ bodhisattvam|",
    "1099:537": "tadanena śaraṇagamanādinā pāpakṣayārthamāśrayabalamupadarśitam|",
    "1099:538": "yaduktaṃ caturdharmakasūtre-",
    "1099:539": "tatrāśrayabalaṃ buddhadharmasaṃghaśaraṇagamanamanutsṛṣṭabodhicittatā ca|",
    "1099:540": "sa balavatsaṃniśrayeṇa na śakyate pāpenābhibhavitum| iti||",
    "1099:541": "punaranyathātvaśaṃkāṃ nirākartumāha-",
    "1099:542": "atītya yuṣmadvacanaṃ sāṃprataṃ bhayadarśanāt|",
    "1099:543": "śaraṇaṃ yāmi vo bhīto bhayaṃ nāśayata drutam||54||",
    "1099:544": "atikramya yuṣmadājñām|",
    "1099:545": "sāṃpratamidānīm|",
    "1099:546": "bhayadarśanāt,",
    "1099:547": "tadatikrame yasmādaniṣṭaphalasaṃbhavadarśanāt,",
    "1099:548": "vo yuṣmān śaraṇaṃ yāmi bhītaḥ aniṣṭaphalāduttrastaḥ|",
    "1099:549": "tasmātpunaranyathāśaṅkā na kartavyā|",
    "1099:550": "ato bhayaṃ nāśavata,",
    "1099:551": "pūrvakṛtapāpād bhayamapanayata|",
    "1099:552": "drutaṃ śīghram|",
    "1099:553": "mametyadhyāhāryam||",
    "1099:554": "nanu evamapi kaḥ pratyeṣyati|",
    "1099:555": "tvadvacanādityāśaṅkaya punaratrārthe dṛḍhatāmāha-",
    "1099:556": "itvaravyādhibhīto'pi vaidyavākyaṃ na laṅghayet|",
    "1099:557": "kimu vyādhiśatairgrastaścaturbhiścaturuttaraiḥ||55||",
    "1099:558": "itvaro gatvaro naśvaro'cirasthāyītyarthaḥ|",
    "1099:559": "laghurvā|",
    "1099:560": "sa cāsau vyādhiśceti,",
    "1099:561": "tasmād bhayena|",
    "1099:562": "vaidyavākyaṃ na laṅghayet vaidyopadeśaṃ nātikramet|",
    "1099:563": "mā ayaṃ vyādhirmama vṛddhimupagacchet|",
    "1099:564": "kimu kiṃ punaḥ|",
    "1099:565": "vyādhiśatairgrasto laṅghayet|",
    "1099:566": "caturbhiścaturuttarairiti caturadhikaiścaturbhiḥ śatairityarthaḥ|",
    "1099:567": "śatamakālamṛtyūnām,",
    "1099:568": "ekaṃ kālamaraṇamityekottaraṃ śataṃ mṛtyūnām|",
    "1099:569": "te ca pratyekaṃ vātapittaśleṣmakṛtāḥ tatsaṃnipātakṛtāśceti caturuttarāṇi catvāri śatāni bhavanti|",
    "1099:570": "iti kāraṇabhedātkāryabhedaḥ,",
    "1099:571": "kāryabhedācca kāraṇabhedavyavasthā||",
    "1099:572": "nanu tathāpi kimatra bhayakāraṇaṃ yannāstītyāha-",
    "1099:573": "ekenāpi yataḥ sarve jambudvīpagatā narāḥ|",
    "1099:574": "naśyanti yeṣāṃ bhaiṣajyaṃ sarvadikṣu na labhyate||56||",
    "1099:575": "ekenāpi vyādhinā kupitena yasmātsarve jambudvīpagatā narāḥ prāṇino naśyanti mriyante|",
    "1099:576": "anyacca|",
    "1099:577": "yeṣāṃ vyādhīnāṃ bhaiṣajyaṃ auṣadhaṃ cikitsārthaṃ kvacidapi na prāpyate|",
    "1099:578": "atra kāśirājapadmakajātakamupaneyam|",
    "1099:579": "tadyathānuśrūyate-bodhicaryāṃ carannayameva bhagavānatīte'dhvani padmo nāma kāśirājo babhūva|",
    "1099:580": "tasmin samaye sarve jambudvīpakā manuṣyā mahatā rogeṇa vikalībhūtā mriyante ca|",
    "1099:581": "tairidamālocitam-ayameva asmākaṃ svāmī rājā paramakāruṇikaḥ pratīkāraṃ vidhāsyatīti asyaiva ātmaduḥkhaṃ nivedayāmaḥ|",
    "1099:582": "te ca evamavadhārya militvā,",
    "1099:583": "bho mahārāja,",
    "1099:584": "bhavati svāmini paramahitaiṣiṇi saṃvidyamāne'pi iyamasmākamavasthā,",
    "1099:585": "iti tasmin rājani duḥkhamāviṣkṛtavantaḥ|",
    "1099:586": "sa ca rājā karuṇāparavaśahṛdayaḥ teṣāṃ duḥkhamasahamānaḥ śīghramamīṣāṃ rogapīḍāmapanayata iti vaidyānājñāpayāmāsa|",
    "1099:587": "te'pi tatheti pratiśrutya cikitsāśāstrāṇi vyavalokya sadyorohitamatsyamāṃsādanyad bhaiṣajyamalabhamānāḥ tathaiva rājñaḥ pratyuktavantaḥ|",
    "1099:588": "iti vistaraḥ|",
    "1099:589": "idameva jātakaṃ bhavopalakṣaṇaṃ darśitam||",
    "1099:590": "tatra sarvajñavaidyasya sarvaśalyāpahāriṇaḥ|",
    "1099:591": "vākyamullaṅghayāmīti dhiṅ māmatyantamohitam||57||",
    "1099:592": "kāyikamānasikānekaśalyoddhāriṇaḥ|",
    "1099:593": "ātmānaṃ jugupsate|",
    "1099:594": "dhiṅ māmatyantamohitamiti|",
    "1099:595": "evaṃ jānannapi yadi tathāgatājñāyā vaimukhyamāseve,",
    "1099:596": "tadā mama mohasya paryanto nāsti|",
    "1099:597": "kutsanīyo'smītyarthaḥ||",
    "1099:598": "kiṃ punarevamityāha-",
    "1099:599": "atyapramattastiṣṭhāmi prapāteṣvitareṣvapi|",
    "1099:600": "kimu yojanasāhasre prapāte dīrghakālike||58||",
    "1099:601": "parvatādiprapāteṣu alpatareṣu yatrāsthibhaṅgamātraṃ maraṇamātraṃ vā duḥkhaṃ syāt|",
    "1099:602": "kimu yojanasāhasra iti|",
    "1099:603": "yojanasahasraṃ parimāṇamasya ityaṇ|",
    "1099:604": "anekayojanasahasraparimāṇe avīcyādikaprapāte ityarthaḥ|",
    "1099:605": "dīrghakālika iti|",
    "1099:606": "yatrāntarakalpādibhirāyuṣaḥ kṣayaḥ||",
    "1099:607": "sadyo maraṇamadṛṣṭvaiva kimakāṇḍe kātaratayā sukhāsikāṃ jahāsītyāha-",
    "1099:608": "adyaiva maraṇaṃ naiti na yuktā me sukhāsikā|",
    "1099:609": "avaśyameti sā velā na bhaviṣyāmyahaṃ yadā||59||",
    "1099:610": "avaśyamiti niścitametat||",
    "1099:611": "tathāpi bhayamayuktamityāha-",
    "1099:612": "abhayaṃ kena me dattaṃ niḥsariṣyāmi vā katham|",
    "1099:613": "avaśyaṃ na bhaviṣyāmi kasmānme susthitaṃ manaḥ||60||",
    "1099:614": "abhayaṃ mā bhairiti kena satpuruṣeṇa mama dattaṃ yena nirbhayo vihariṣyāmīti bhāvaḥ|",
    "1099:615": "yadi vā niḥsaraṇopāyo'pi yadi bhavet,",
    "1099:616": "tathāpi bhayamayuktam |",
    "1099:617": "tadapi nāsti|",
    "1099:618": "niḥsariṣyāmi vā kathaṃ tato duḥkhāt|",
    "1099:619": "avaśyaṃ na bhaviṣyāmīti|",
    "1099:620": "sarvajīvitaṃ maraṇaparyavasānamityuktaṃ bhagavatā||",
    "1099:621": "itthamapi na yuktā me sukhāsiketyāha-",
    "1099:622": "pūrvānubhūtanaṣṭebhyaḥ kiṃ me sāramavasthitam|",
    "1099:623": "yeṣu me'bhiniviṣṭena gurūṇāṃ laṅghitaṃ vacaḥ||61||",
    "1099:624": "abhiniviṣṭeneti āsaktena|",
    "1099:625": "gurūṇāmiti buddhabodhisattvakalyāṇamitrāṇām||",
    "1099:626": "tasmādidamaharniśaṃ mama manasi kartumucitamityāha-",
    "1099:627": "jīvalokamimaṃ tyaktvā bandhūn paricitāṃstathā|",
    "1099:628": "ekākī kvāpi yāsyāmi kiṃ me sarvaiḥ priyāpriyaiḥ||62||",
    "1099:629": "jīvalokaṃ sattvalokam,",
    "1099:630": "imaṃ manuṣyādiasabhāgatālakṣaṇam|",
    "1099:631": "ekākītyasahāyaḥ|",
    "1099:632": "kvāpītyaniścitasthānam||",
    "1099:633": "iyameva tu me cintā yuktā rātriṃdivaṃ tadā|",
    "1099:634": "aśubhānniyataṃ duḥkhaṃ niḥsareyaṃ tataḥ katham||63||",
    "1099:635": "aśubhāditi akuśalāt karmaṇaḥ|",
    "1099:636": "tata ityaśubhāt||",
    "1099:637": "sāṃprataṃ kṛtakarmaphalasaṃbandhaniścayo mahatābhiniveśena punaratyayadeśanāmārabhata ityāha-",
    "1099:638": "mayā bālena mūḍhena yatkiṃcitpāpamācitam|",
    "1099:639": "prakṛtyā yacca sāvadyaṃ prajñaptyāvadyameva ca||64||",
    "1099:640": "tatsarvaṃ deśayāmyeṣa nāthānāmagrataḥ sthitaḥ|",
    "1099:641": "kṛtāñjalirduḥkhabhītaḥ praṇipatya punaḥ punaḥ||65||",
    "1099:642": "atyayamatyayatvena pratigṛhṇantu nāyakāḥ|",
    "1099:643": "bāleneti ajānatā|",
    "1099:644": "mūḍheneti mohāndhena |",
    "1099:645": "yatkiṃciditi kāyena vācā manasā vā|",
    "1099:646": "prakṛtisāvadyaṃ prāṇātipātādidaśākuśalasvabhāvam|",
    "1099:647": "prajñaptisāvadyaṃ yad bhagavatā gṛhītasaṃvarāṇāmeva prajñaptamakālabhojanādirūpam|",
    "1099:648": "deśayāmīti vāgvijñaptimutthāpayati|",
    "1099:649": "kṛtāñjaliriti kāyavijñaptiḥ|",
    "1099:650": "praṇipatya punaḥpunariti atiśayavaccittasaṃvegamupadarśayati|",
    "1099:651": "ati yatatyanena narakādiṣu iti atyayaḥ,",
    "1099:652": "aśubhaṃ karma|",
    "1099:653": "tamatyayatvena doṣatvena pratigṛhṇantu jānantu paśyantu vidantu vyaktīkṛtaṃ mayā|",
    "1099:654": "anāvaraṇacittena,",
    "1099:655": "pracchādanā atra mamāstīti bhāvaḥ||",
    "1099:656": "punaḥ skhalitaśaṅkāmapākartuṃ punarakaraṇasaṃvaraṃ kurvannāha-na bhadrakamityādi|",
    "1099:657": "na bhadrakamidaṃ nāthā na kartavyaṃ punarmayā||66||",
    "1099:658": "yadāryakāntaṃ vijñapraśastaṃ na bhavati tadabhadrakaṃ garhitam anāryaṃ karmetyucyate|",
    "1099:659": "tadadyaprabhṛti jānatā paśyatā buddhipūrvakaṃ saṃcintya punarmayā na kartavyam|",
    "1099:660": "āyatyāṃ punarakaraṇasaṃvaramāpatsye ityarthaḥ|",
    "1099:661": "etacca triskandhapravartanaprastāve [bodhe,",
    "1099:662": "5.98-99]vyaktīkariṣyate||",
    "1099:663": "iti prajñākaramativiracitāyāṃ bodhicaryāvatārapañjikāyāṃ",
    "1099:664": "pāpadeśanā nāma dvitīyaḥ paricchedaḥ||"
}