{
  "S04n406:0": "saptamaṃ prakaraṇam |",
  "S04n406:1": "atha bhagavān śākyamunistathāgato'rhan samyaksaṃbuddhastametadavocat–labdhalābhastvaṃ kulaputra?",
  "S04n406:2": "sa āha–yathā bhagavān jñānaṃ saṃjānīte |",
  "S04n406:3": "tataḥ saptasaptatiḥ samyaksaṃbuddhakoṭayaḥ saṃnipatitāḥ |",
  "S04n406:4": "taiścāpi tathāgatairiyaṃ dhāraṇī bhāṣitumārabdhā–",
  "S04n406:5": "namaḥ saptānāṃ samyaksaṃbuddhakoṭīnām |",
  "S04n406:6": " || 0 || om cale cule cunye svāhā || 0 || + || + ||",
  "S04n406:8": "iyaṃ saptasaptatisamyaksaṃbuddhakoṭibhirukkā nāma dhāraṇī ||",
  "S04n406:9": "tato romavivarādavatīrya sūryaprabho nāma romavivaraḥ |",
  "S04n406:10": "tatrānekāni bodhisattvakoṭiniyutaśatasahasrāṇi prativasanti |",
  "S04n406:11": "tasmin sūryaprabhe romavivare dvādaśaśatasahasrāṇi kanakamayānāṃ parvatānāṃ prativasanti |",
  "S04n406:12": "tasmin parvate dvādaśa śṛṅgaśatāni |",
  "S04n406:13": "teṣāṃ parvatānāṃ pārśvāni padmarāgopacitāni pārśve divyamaṇiratnakhacitāni |",
  "S04n406:14": "paramaśobhamānānyudyānāni paramaśobhitāni vicitrāṇi suramaṇīyāni |",
  "S04n406:15": "divyapuṣkariṇīramaṇīyāni ca kūṭāgāraśatasahasrāṇi,",
  "S04n406:16": "divyasuvarṇaratnamayāni muktāphaladāmakalāpapralambitāni,",
  "S04n406:17": "muktāhāraśatasahasrāṇi pralambitāni |",
  "S04n406:18": "teṣāṃ kūṭāgārāṇāmadho sārado nāma cintāmaṇiratnam,",
  "S04n406:19": "yatteṣāṃ bodhisattvānāṃ sarvopakaraṇairupasthānaṃ karoti |",
  "S04n406:20": "tadā te bodhisattvāsteṣāṃ kūṭāgāreṣu praviśanti |",
  "S04n406:21": "praviṣṭāśca ṣaḍakṣarīmahāvidyāmanusmaranti |",
  "S04n406:22": "taṃ cāvalokiteśvaraṃ paśyanti |",
  "S04n406:23": "dṛṣṭvā ca tasya cittaprasādaṃ janayanti |",
  "S04n406:24": "janayitvā ca te bodhisattvāstebhyaḥ kūṭāgārebhyo niṣkrāmanti |",
  "S04n406:25": "niṣkramya keciccaṃkrameṣu caṃkramanti |",
  "S04n406:26": "kecinmaṇiratnamayeṣudyāneṣu,",
  "S04n406:27": "kecitpuṣkariṇīṣu gacchanti,",
  "S04n406:28": "kecitpadmarāgamayeṣu parvateṣu gacchanti |",
  "S04n406:29": "gatvā ca paryaṅkamābhujya ṛjukāyaṃ praṇidhāya abhimukhāṃ smṛtimupasthāpya |",
  "S04n406:30": "īdṛśāste kulaputra bodhisattvāstasmin romavivare prativasanti |",
  "S04n406:31": "tataḥ kulaputra romavivarādavatīrya indrarājo nāma romavivaraḥ |",
  "S04n406:32": "tatrānekānyavaivartikabodhisattvakoṭiniyutaśatasahasrāṇi prativasanti |",
  "S04n406:33": "tasminnindrarājaromavivare'śītisahasrāṇi parvatānāmabhūvan divyasuvarṇaratnamayāni |",
  "S04n406:34": "tatteṣāṃ parvatānāṃ madhye padmāvabhāso nāma cintāmaṇiratnam |",
  "S04n406:35": "yadā yadā te bodhisattvāścintayanti,",
  "S04n406:36": "tadā tadā teṣāmabhiprāyo'nusidhyati |",
  "S04n406:37": "athe te bodhisattvāsteṣu parvatarājeṣu viharanti |",
  "S04n406:38": "na ca teṣāṃ sāṃsārikaṃ duḥkhaṃ vidyate |",
  "S04n406:39": "na ca te saṃsārikaiḥ kleśairlipyante |",
  "S04n406:40": "sarvakālaṃ nirvāṇacintā vyavasthitā |",
  "S04n406:41": "na ca teṣāmanyā cintā śarīre saṃvidyate |",
  "S04n406:42": "tataḥ kulaputra romavivarādavatīrya mahoṣadhīrnāma romavivaraḥ |",
  "S04n406:43": "tatrānekāni prathamacittotpādikabodhisattvakoṭiniyutaśatasahasrāṇi prativasanti |",
  "S04n406:44": "tasmin kulaputra romavivare navanavatisahasrāṇi parvatānām |",
  "S04n406:45": "kecid vajramayāṃ,",
  "S04n406:46": "kecidrūpyamayāḥ,",
  "S04n406:47": "kecitsuvarṇamayāṃ,",
  "S04n406:48": "kecidindranīlamayāḥ,",
  "S04n406:49": "kecitpadmarāgamayāḥ,",
  "S04n406:50": "kecinmarakatamayāḥ,",
  "S04n406:51": "kecitsphaṭikamayāḥ,",
  "S04n406:52": "kecidrajatamayāḥ,",
  "S04n406:53": "īdṛśāste parvatarājānaḥ |",
  "S04n406:54": "ekaikasmin parvate'śītiśṛṅgasahasrāṇi vividharatnakhacitāni paramaśobhanīyāni vividhacitrāṇi ramaṇīyāni |",
  "S04n406:55": "teṣu śṛṅgeṣu gandharvāḥ prativasanti |",
  "S04n406:56": "satatakālaṃ romavivarānnināditaṃ tūryaṃ dhārayanti |",
  "S04n406:57": "ye te prathamacittotpādikā bodhisattvaste śūnyatānimittaṃ cintayanti |",
  "S04n406:58": "aho duḥkham,",
  "S04n406:59": "jarā duḥkham,",
  "S04n406:60": "maraṇaṃ duḥkham,",
  "S04n406:61": "iṣṭapriyasaṃprayogaviyogo duḥkham,",
  "S04n406:62": "avīcyupapannānāṃ duḥkham,",
  "S04n406:63": "pretanagaropapannānāṃ sattvānāṃ duḥkham |",
  "S04n406:64": "idaṃ kāye saṃvegamanuvicintya tadā te paryaṅkamābhujya ṛjukāyaṃ praṇidhāya pratimukhāṃ smṛtimupasthāpya teṣuparvatarājeṣu viharanti |",
  "S04n406:65": "tataḥ kulaputra romavivarādavatīrya cittarājo nama romavivaraḥ |",
  "S04n406:66": "tatrānekāni pratyekabuddhakoṭiniyutaśatasahasrāṇi prativasanti,",
  "S04n406:67": "ye jvalanatapanavidyotanavarṣaṇaprātihāryāṇi kurvanti |",
  "S04n406:68": "tasmin romavivare śatasahasrāṇi parvatānām |",
  "S04n406:69": "te sarve parvatarājāḥ saptaratnamayāḥ |",
  "S04n406:70": "teṣu parvatarājeṣu vividhāni kalpavṛkṣāṇi sauvarṇadaṇḍāni rūpyapatrāṇyanekaratnakhacitāni vividhālaṃkārapralambitāni maulīkuṇḍalasragdāmapralambitāni keyūrahārārdhahārapralambitāni kāśikavastrapralambitāni sauvarṇarūpyaghaṇṭāruṇarūṇāyamānāni |",
  "S04n406:71": "tādṛśaiḥ kalpavṛkṣaiḥ parvatarājeṣu pratyekabuddhā viharanti |",
  "S04n406:72": "anekāni sūtrageyavyākaraṇagāthodānetivṛttakajātakavaipulyāṅgāt dharmopadeśaṃ parasparamīdṛśaṃ sāṃkathyaṃ kurvanti |",
  "S04n406:73": "tadā sarvanīvaraṇaviṣkambhī tato romavivarādavatīrya sarvapaścimo'yaṃ romavivaraḥ dhvajāgro nāma romavivaraḥ |",
  "S04n406:74": "sa romavivaro'śītiyojanasahasrāṇi |",
  "S04n406:75": "tasmin romavivare'śītiparvatasahasrāṇyabhūvan,",
  "S04n406:76": "vividharatnaparikhacitavicitrāṇi |",
  "S04n406:77": "teṣu parvatarājeṣu anekāḥ kalpavṛkṣāḥ,",
  "S04n406:78": "anekāścandanavṛkṣāḥ śatasahasrāḥ,",
  "S04n406:79": "aguruvṛkṣāḥ śatasahasrāḥ |",
  "S04n406:80": "tasmin romavivare vajramayī bhūmiḥ |",
  "S04n406:81": "tasmin romavivare navanavatikūṭāgāraśatasahasrāṇi divyasauvarṇamayāni muktāhārapaṭadāmakalāpapralambitāni ghaṇṭāmālāpralambitāni candrakāntiratnāvabhāsitāni |",
  "S04n406:82": "tatteṣu kūṭāgāreṣu tathāgatavigrahā niṣaṇṇāḥ |",
  "S04n406:83": "te jāmbūdvīpakānāṃ manuṣyāṇāṃ ca dharmaṃ deśayanti |",
  "S04n406:84": "yaduta ṣaṭpāramitānirdeśaṃ nirdiśanti |",
  "S04n406:85": "dānapāramitānirdeśaṃ nirdiśanti |",
  "S04n406:86": "śīlapāramitānirdeśaṃ nirdiśanti |",
  "S04n406:87": "kṣāntipāramitānirdeśaṃ nirdiśanti |",
  "S04n406:88": "vīryapāramitānirdeśaṃ nirdiśanti |",
  "S04n406:89": "dhyānapāramitānirdeśaṃ nirdiśanti |",
  "S04n406:90": "prajñāpāramitānirdeśaṃ nirdiśanti |",
  "S04n406:91": "evaṃ vividhāṃ dharmadeśanāṃ kṛtvā jāmbudvīpakānāṃ manuṣyāṇāṃ kālena kālaṃ dharma deśayanti |",
  "S04n406:92": "evaṃ te kulaputra avalokiteśvarasya bodhisattvasya mahāsattvasya romavivarāṇi yāvatpaśyanti |",
  "S04n406:93": "tasminneva jetavanavihāre devanāgayakṣagandharvāsuragarūḍakinnaramahoragamanuṣyāmanuṣyamaheśvaranārāyaṇapūrvaṃgamāni devaputrāṇi saṃnipatitāni |",
  "S04n406:94": "anekāni bodhisattvakoṭiniyutaśatasahasrāṇi saṃnipatitāni ||",
  "S04n406:95": "atha sarvanīvaraṇaviṣkambhī bhagavantametadavocat–kiṃ bhagavan |",
  "S04n406:96": "yāni romavivarāṇi,",
  "S04n406:97": "saṃvidyante vāḥ?",
  "S04n406:98": "bhagavānāha–tataḥ kulaputra romavivarādatikramya avalokiteśvarasya dakṣiṇaṃ pādāṅguṣṭhaṃ yatra te catvāro mahāsamudrāḥ paribhramanti,",
  "S04n406:99": "na ca jānantyavagāhayanti |",
  "S04n406:100": "yadā dakṣiṇapādāṅguṣṭhādudakaṃ niṣkrāmati,",
  "S04n406:101": "tadā vaḍavāmukhe patanti |",
  "S04n406:102": "tadā bhasmarāśimanugacchanti |",
  "S04n406:103": "evameva kulaputra avalokiteśvarasya bodhisattvasyādhiṣṭhānaṃ saṃvidyate |",
  "S04n406:104": "atha sarvanīvaraṇaviṣkambhī bhagavantametadavocat–tadapi bhagavan romavivaraṃ saṃvidyate?",
  "S04n406:105": "bhagavānāha– tadapi kulaputra na saṃvidyate ||",
  "S04n406:106": "atha sarvanīvaraṇaviṣkambhī bhagavantametadavocat–nāgacchati bhagavannavalokiteśvaraḥ ?",
  "S04n406:107": "bhagavānāha–āgacchati kulaputra avalokiteśvaraḥ |",
  "S04n406:108": "asminneva jetavanamahāvihāre mama darśanāya vandanāya paryupāsanāya,",
  "S04n406:109": "maheśvarasya devaputrasya sahāyā lokadhātau vyākaraṇamuddeśāya ca ||",
  "S04n406:110": "athāvalokiteśvareṇa bodhisattvena mahāsattvena raśmaya utsṛṣṭā nīlapītalohitāvadātamāñjiṣṭhasphaṭikarajatavarṇāḥ |",
  "S04n406:111": "te ca raśmayo jetavanamāgacchanti |",
  "S04n406:112": "āgatya bhagavantaṃ triḥ pradakṣiṇīkṛtya punareva jetavanādvihārānniṣkramya avīciṃ mahānarakaṃ gacchanti |",
  "S04n406:113": "tatra gatvā avīcimahānarakaṃ śītibhāvamupanayanti |",
  "S04n406:114": "atha sarvanīvaraṇaviṣkambhī bhagavantametadavocat–kuto bhagavan raśmaya āgacchanti kutra gacchanti?",
  "S04n406:115": "bhagavānāha–evaṃ kulaputra avalokiteśvareṇa nānāvidhā raśmaya utsṛṣṭāḥ |",
  "S04n406:116": "te cāsmin jetavane vihāramāgacchanti |",
  "S04n406:117": "āgatya ca māṃ triḥ pradakṣiṇīkṛtya avīciṃ mahānarakaṃ gacchanti |",
  "S04n406:118": "gatvā cāvīcimahānarakaṃ śītibhāvaṃ kurvanti |",
  "S04n406:119": "tasmin jetavane vihāre śubhanimittāni prādurbhūtāni |",
  "S04n406:120": "divyāni campakavṛkṣāṇi prādurbhūtāni |",
  "S04n406:121": "divyāḥ puṣkariṇyaḥ prādurbhūtāḥ |",
  "S04n406:122": "tatra jetavanavihāre divyasauvarṇanirbhāsā dṛśyante |",
  "S04n406:123": "īdṛśo jetavanavihāro dṛśyate ||",
  "S04n406:124": "athāvalokiteśvaraḥ sukhāvatīlokadhātorniṣkramya yena jetavanavihārastena saṃprasthitaḥ |",
  "S04n406:125": "anupūrveṇa jetavanavihāraṃ saṃprāptaḥ |",
  "S04n406:126": "atha tasmin jetavanavihāre praviṣṭo bhagavataḥ pādau śirasābhivandya ekānte sthitaḥ |",
  "S04n406:127": "tadā kalaviṅkarutasvarābhinirghoṣeṇa bhagavānārocayati– āgatastvaṃ kulaputra?",
  "S04n406:128": "kṛtaste sattvaparīpākaḥ ?",
  "S04n406:129": "athāvalokiteśvaro bodhisattvo mahāsattvo bhagavantametadavocat–yathājñapto bhagavatā |",
  "S04n406:130": "evaṃ ca mayā karmabhūmirniṣpāditā |",
  "S04n406:131": "atha bhagavān sādhukāramadāt–sādhu sādhu kulaputra,",
  "S04n406:132": "yastvayā īdṛśā karmabhūmirniṣpāditā |",
  "S04n406:133": "athāvalokiteśvaro bhagavantaṃ padmānyupanāmayati–imāni te bhagavannamitābhena tathāgatena prahitāni |",
  "S04n406:134": "pṛcchatyalpābādhatāṃ ca alpātaṅkatāṃ ca laghūtthānatāṃ ca sukhasparśavihāratāṃ ca |",
  "S04n406:135": "tato bhagavatā gṛhītvā vāmapārśve sthāpitāni ||",
  "S04n406:136": "atha maheśvaro devaputro yena bhagavāṃstenopasaṃkrāntaḥ,",
  "S04n406:137": "upasaṃkramya bhagavataḥ pādau śirasābhivandya bhagavantametadavocat–labheyāhaṃ bhagavan vyākaraṇanirdeśasya samuddeśam?",
  "S04n406:138": "bhagavānāha–",
  "S04n406:139": "gaccha kulaputra avalokiteśvaro bodhisattvo mahāsattvaste vyākaraṇaṃ dāsyati |",
  "S04n406:140": "atha maheśvaro devaputro'valokiteśvarasya pādayornipatya stotraviśeṣaṃ kartumārabdhaḥ–",
  "S04n406:141": "namostvalokiteśvarāya maheśvarāya padmadharāya padmāsanāya padmapriyāya śubhapadmahastāya padmaśriye parivṛtāya jagadāsvādanakarāya pṛthivīvaralocanakarāya prahlādanakarāya ||",
  "S04n406:142": "evaṃ maheśvaro devaputro gatvā avalokiteśvarasya stotraviśeṣaṃ kṛtvā tūṣṇīṃbhāvena vyavasthitaḥ |",
  "S04n406:143": "atha avalokiteśvarastametadavocat–kiṃ kāraṇaṃ tvaṃ kulaputra tūṣṇīṃbhāvena vyavasthitaḥ?",
  "S04n406:144": "atha maheśvaro devaputrastametadavocat–dadasva me vyākaraṇamanuttarāyāṃ samyaksaṃbodhau |",
  "S04n406:145": "avalokiteśvarastametadavocat–bhaviṣyasi tvaṃ kulaputra vivṛtāyāṃ lokadhātau bhasmeśvaro nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n406:146": "atha sā umādevyupasaṃkramyāvalokiteśvarasya pādau śirasā vanditvā avalokiteśvarasya stotrābhidhānaṃ kartumārabdhāḥ–",
  "S04n406:147": "namo'stvalokiteśvarāya meheśvarāya prāṇaṃdadāya pṛthivīvaralocanakarāya śubhapadmaśriye parivṛtāya nirvāṇabhūmisaṃprasthitāya sucetanakarāya dharmadharāya ||",
  "S04n406:148": "evaṃ sā umādevī stotrābhidhānaṃ kṛtvā avalokiteśvarasya pratyāhāraṃ kartumārabdhā-parimocaya me strībhāvājjugupsanīyāt |",
  "S04n406:149": "kalimalaparipūrṇagarbhāvāsaduḥkhāt satataparigrahasaṃgṛhītāt parimokṣaya mām |",
  "S04n406:150": "athāvalokiteśvarastāmetadavocat–bhaviṣyasi tvaṃ bhagini umeśvaro nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n406:151": "himavataḥ parvatarājasya dakṣiṇe pārśve tava lokadhāturbhaviṣyati |",
  "S04n406:152": "atha sā umādevī vyākaraṇamanuprāptā ||",
  "S04n406:153": "bhagavānāha–paśya sarvanīvaraṇaviṣkambhin |",
  "S04n406:154": "vyākṛtā umādevī avalokiteśveraṇa bodhisattvena mahāsattvena sarve te'nuttarāyāṃ samyaksaṃbodhau ||",
  "S04n406:155": "ayaṃ kulaputra maheśvaranirvyūho nāma khyāta iti ||"
}