{
  "S04n261:0": "ārya ṃaitreya-vyākaraṇaṃ",
  "S04n261:1": "namaḥ āryamaitreyāya |",
  "S04n261:2": "śāriputro mahāprajñaḥ dharmasenāpatibibhuḥ |",
  "S04n261:3": "lokānāmanukampāya śāstāraṃ paryapṛcchata ||1 ||",
  "S04n261:4": "sūtrāntare purā'khyātaṃ yaṃ lokanāyakasya ca |",
  "S04n261:5": "buddhasyānāgatasya hi maitreyanāma śāsanaṃ ||2 ||",
  "S04n261:6": "vyākhyāhi tadvalaṃ cāpi ṛddhiṃ sarvārthavardhanaṃ |",
  "S04n261:7": "śrotumicchāma eva ca nāyakasya narottama ||3 ||",
  "S04n261:8": "tacchrutvā bhagavānāha śṛṇu naravarasya tvaṃ |",
  "S04n261:9": "tasya maitreyabuddhasya vibhavaṃ vyākṛtaṃ mayā ||4 ||",
  "S04n261:10": "śukṣyanti ca tadārnavāḥ samantāt bahuyojanāḥ |",
  "S04n261:11": "pratipādyā bhaviṣyanti mārgāśca cakravartinaḥ ||5 ||",
  "S04n261:12": "jambudvīpaṃ samantataḥ āyatanaṃ tadāhi ca |",
  "S04n261:13": "āvāsaṃ sarvabhūtānāṃ daśasahasrayojanam ||6 ||",
  "S04n261:14": "narāstaddeśikāśca hi bhaviṣyanti śubhaṅkarāḥ |",
  "S04n261:15": "ahiṃsakāśca nirdaṇḍyāḥ susamṛddhāśca subhagāḥ ||7 ||",
  "S04n261:16": "niṣkaṇṭakaśca bhūsthalaṃ samatalaṃ hi śyāmalaṃ |",
  "S04n261:17": "unnamāvanamaśritaṃ mṛdutūla'picopamaṃ ||8 ||",
  "S04n261:18": "gandhaśāli janiṣyate kṛṣṭimṛte ca madhuraṃ |",
  "S04n261:19": "nānāvarṇābhilaṅkṛtā bhaviṣyanti cailadrumāḥ ||9 ||",
  "S04n261:20": "drumāśca krośavistṛtā patrapuṣpaphalānatāḥ |",
  "S04n261:21": "sahasrāśītimātraśca āyustadā bhaviṣyati ||10 ||",
  "S04n261:22": "varṇavantaḥ bhaviṣyanti balavanto mahākāyāḥ |",
  "S04n261:23": "sattvāḥ dakṣāśca niṣkleśā nirdoṣā dirghajīvinaḥ ||11 ||",
  "S04n261:24": "rogatrayaṃ bhaviṣyati kāmojarā'gnimāndyañca |",
  "S04n261:25": "pañcaśatatame varṣe pariṇītā ca dārikā ||12 ||",
  "S04n261:26": "tadā ketumatī nāma purī tatra bhaviṣyati |",
  "S04n261:27": "sattvānāñca nivāsanaṃ prāṇināṃ hitakāriṇāṃ ||13 ||",
  "S04n261:28": "dīrghā dvādaśayaujana sapta vistāraśo hyasau |",
  "S04n261:29": "nagaraṃ puṇyavacca tat viśuddhañca manoramaṃ ||14 ||",
  "S04n261:30": "saptaratnamayāḥ prāṃśuprākārāḥ krośavistṛtāḥ |",
  "S04n261:31": "nānāratnavibhūṣitagopura-toraṇānyapi ||15 ||",
  "S04n261:32": "iṣṭakairnimitāśca te ratnamayairbhaviṣyanti |",
  "S04n261:33": "padmotpalasamācchanāḥ parikhā haṃsaśobhitā ||16 ||",
  "S04n261:34": "mālairhi pariveṣṭitaṃ saptatālaismamantataḥ |",
  "S04n261:35": "catūratnamayāstālāḥ kiṅkinījālaśobhitāḥ ||17 ||",
  "S04n261:36": "tattālebhyonilājjātaḥ śabdaścaiva manoramaḥ |",
  "S04n261:37": "sumadhuro yathā tūryaṃ tacca pañcāṅga-saṃyutaṃ ||18 ||",
  "S04n261:38": "nagare'smin narāśca ye viśrāmasukhakāminaḥ |",
  "S04n261:39": "prahṛṣṭābhirabhiṣyante tālaśabdaiśca te tadā ||19 ||",
  "S04n261:40": "nagaramapi tatkṛtamutpalakumudākīrṇaṃ |",
  "S04n261:41": "taḍāgopavanodyānaṃ trayametadbhaviṣyati ||20 ||",
  "S04n261:42": "śaṅkhonāma nṛpastatra mahātejā bhaviṣyati |",
  "S04n261:43": "caturdvīrpādhipeśvaraścakravarttī mahābalaḥ ||21 ||",
  "S04n261:44": "saptaratnasamanvitaścaturaṅgabalādhipaḥ |",
  "S04n261:45": "sahasraṃ hi janiṣyante putrāstadāsya bhūpateḥ ||22 ||",
  "S04n261:46": "pṛthivīṃ sāgarāntāñca sa paripālayiṣyati |",
  "S04n261:47": "yathādharmadaṇḍeṇa narādhipo hi tadyathā ||23 ||",
  "S04n261:48": "caturmahānidhistadā śaṅkhākhyasya ca bhūpateḥ |",
  "S04n261:49": "ratnānāṃ śatakoṭīnāṃ rājñastadā hi lokyate ||24 ||",
  "S04n261:50": "piṅgalaśca kaliṅgeṣu mithilāyām ca pāṇḍu [kaḥ |",
  "S04n261:51": "elapatraśca gāndhāre śaṃkho vārāṇasīpure ||25 ||",
  "S04n261:52": "caturbhirebhinidhibhissa rājā susamanvitaḥ |",
  "S04n261:53": "bhaviṣyati mahāvīraḥ śatapuṇyabaloditaḥ ||26 ||",
  "S04n261:54": "brāhmaṇastasya rājñāśca subrahmaṇaḥ purohitaḥ |",
  "S04n261:55": "bahuśrutaścaturvedastasyopādhyāyo bhaviṣyati ||27 ||",
  "S04n261:56": "adhyāpako mantradharaḥ smṛtimān vedapāragaḥ |",
  "S04n261:57": "kaiṭabhe sanighaṇṭe ca padavyākaraṇe tathā ||28 ||",
  "S04n261:58": "tadā brahmāvatī nāma tasya bhāryā bhaviṣyati |",
  "S04n261:59": "darśanīyā prāsādikā abhirūpā yaśasvinī ||29 ||",
  "S04n261:60": "tuṣitebhyaścayavitvā tu maitreyo hyagrapugdalaḥ |",
  "S04n261:61": "tasyāḥ kukṣau sa niyataṃ pratisandhiṃ grahīṣyati ||30 ||",
  "S04n261:62": "daśamāsāṃśca] nikhilāṃ dhārayitvā mahādyūtiṃ |",
  "S04n261:63": "supuṣpitesminnudyāne maitreyajananī tataḥ ||31 ||",
  "S04n261:64": "na niṣaṇṇā nipannā vā sthitā sā dharmacāriṇī |",
  "S04n261:65": "drumasya śākhāmālamvya maitreyaṃ janayiṣyati ||32 ||",
  "S04n261:66": "[niṣkramiṣyati pārśvena dakṣiṇena narottamaḥ |",
  "S04n261:67": "abhrakūṭādyathā sūryo nirgataśca prabhāvyate ||32 ||]",
  "S04n261:68": "alipto garbhapaṅkena kuśeśayamivāmvunā |",
  "S04n261:69": "traidhātukamidaṃ sarvaṃ prabhayā pūrayiṣyati ||33 ||",
  "S04n261:70": "prīto'tha taṃ sahasrākṣo devarājā śacīpatiḥ |",
  "S04n261:71": "jāyamānaṃ grahītā ca maitreyaṃ dvipadottamam ||34 ||",
  "S04n261:72": "padāni jātamātraśca saptāsau prakamiṣyati |",
  "S04n261:73": "pade pade nidhānañca padmaṃ padmaṃ bhaviṣyati ||35 ||",
  "S04n261:74": "diśaścatasraścodvīkṣya vācaṃ pravyāhariṣyati |",
  "S04n261:75": "iyaṃ me paścimā jāti nāsti bhūyaḥ punarbhavaḥ ||",
  "S04n261:76": "na punarabhā gamiṣyāmi nirvāsyāmi nirāsravaḥ ||36 ||",
  "S04n261:77": "saṃsārārṇavamagnānāṃ sattvānāṃ duḥkhabhāgināṃ |",
  "S04n261:78": "tṛṣṇābandhanabaddhānāṃ kariṣyāmi vimocanam ||37 ||",
  "S04n261:79": "śvetaṃ cāsya surāśchatraṃ dhārayiṣyanti mūrdhani |",
  "S04n261:80": "śītoṣṇavāridhārābhyāṃ nāgendrau snāpayiṣyataḥ ||38 ||",
  "S04n261:81": "pratigṛhya ca taṃ dhātrī dvātriṃśadvaralakṣaṇam |",
  "S04n261:82": "śriyā jvalantaṃ maitreyaṃ mātre samupaneṣyati ||39 ||",
  "S04n261:83": "manoramāṃ ca śivikāṃ nānāratnavibhūṣitāṃ |",
  "S04n261:84": "ārūḍhāṃ putrasahitāṃ vahiṣyanti ca devatā ||40 ||",
  "S04n261:85": "tatastūrya sahasreṣu vādyamāneṣu tatpuraṃ |",
  "S04n261:86": "praviṣṭamātre maitreye puṣpavarṣaṃ patiṣyati ||41 ||",
  "S04n261:87": "dṛṣṭaivaṃ putraṃ subrahmā dvātriṃśadvaralakṣaṇam |",
  "S04n261:88": "pratyavīkṣātha mantreṣu tadā prīto bhaviṣyati ||42 ||",
  "S04n261:89": "gatidvayaṃ kumārasya yathā mantreṣu dṛśyate |",
  "S04n261:90": "narādhipaścakravarttī buddho vā dvipadottamaḥ ||43 ||",
  "S04n261:91": "sa ca yauvanasaṃprāpto maitreyaḥ puruṣottamaḥ |",
  "S04n261:92": "cintayiṣyati dharmātmā duḥkhitā khalviyaṃ prajāḥ ||44 ||",
  "S04n261:93": "brahmakharo mahāghoṣo hemavarṇo mahādyutiḥ |",
  "S04n261:94": "viśālavakṣaḥ pīnāṃsaḥ padmapatranibhekṣaṇaḥ ||45 ||",
  "S04n261:95": "hastaḥ pañcāśaducchrāya tasya kāyo bhaviṣyati |",
  "S04n261:96": "visṛtaśca tato'rddheṇa śubhavarṇasamucchrayaḥ ||46 ||",
  "S04n261:97": "aśītibhiścaturbhiśca sahasraiḥ saṃpuraskṛtaḥ |",
  "S04n261:98": "mānavānāṃ sa maitreyo mantrānadhyāpayiṣyati ||47 ||",
  "S04n261:99": "atha śaṃkho narapatiḥ yūpamucchrāpayiṣyati |",
  "S04n261:100": "tiryañca ṣoḍaśa-vyāmaṃ ūrddhva vyāmasahasrakam ||48 ||",
  "S04n261:101": "sa taṃ yūpaṃ narapatirnānāratnavibhūṣitaṃ |",
  "S04n261:102": "pradāsyati dvijātibhyo yajñaṃ kṛtvā puraḥsaraṃ ||49 ||",
  "S04n261:103": "tañca ratnamayaṃ yūpaṃ dattamātraṃ manoramaṃ |",
  "S04n261:104": "brāhmaṇāṇāṃ sahasrāṇi vikiriṣyanti tatkṣaṇāt ||50 ||",
  "S04n261:105": "[yūpasya]tasya maitreyo dṛṣṭvā caitāmanityatāṃ |",
  "S04n261:106": "kṛtasraṃ vicintya saṃsāraṃ pravrajyāṃ rocayiṣyati ||51 ||",
  "S04n261:107": "yatvahaṃ pravrajitveha spṛśeyamamṛtaṃ padaṃ |",
  "S04n261:108": "vimocayeyaṃ janatāṃ vyādhimṛtyujarābhayāt ||52 ||",
  "S04n261:109": "aśītibhiḥ sahasraissa caturbhiśca puraskṛtaḥ |",
  "S04n261:110": "niṣkramiṣyati maitreyaḥ pravrajyāmagrapugdalaḥ ||53 ||",
  "S04n261:111": "nāgavṛkṣastadā tasya bodhivṛkṣo bhaviṣyati |",
  "S04n261:112": "pañcāśadyojanānyasya śākhā ūrddhaṃ samucchritāḥ ||54 ||",
  "S04n261:113": "niṣadya tasya cādhastānmaitreyaḥ puruṣottamaḥ |",
  "S04n261:114": "anuttarāṃ śivāṃ bodhiṃ samavāpsyati nāyakaḥ ||55 ||",
  "S04n261:115": "yasyāmeva ca rātrau sa pravrajyāṃ niṣkramiṣyati |",
  "S04n261:116": "tasyāṃ eva ca rātrau hi parāṃ bodhimavāpsyati ||56 ||",
  "S04n261:117": "aṣṭāṅgopetayā vācā tataḥ sa puruṣottamaḥ |",
  "S04n261:118": "deśayiṣyati saddharmaṃ sarvaduḥkhāpahaṃ śivam ||57 ||",
  "S04n261:119": "prasannāṃ janatāṃ dṛṣṭvā satyāni kathayiṣyati |",
  "S04n261:120": "duḥkhaṃ duḥkhasamutpādaṃ duḥkhasya samatikramaṃ ||58 ||",
  "S04n261:121": "āryaṃ cāṣṭāṅgikaṃ mārgaṃ kṣemaṃ nirvāṇagāminaṃ |",
  "S04n261:122": "taṃ cāpi dharmaṃ saṃśrutya pratipatsyanti śāsane ||59 ||",
  "S04n261:123": "udyāne puṣpasaṃcchanne sannipāto bhaviṣyati |",
  "S04n261:124": "pūrṇaṃ ca yojanaśataṃ parṣattasya bhaviṣyati ||60 ||",
  "S04n261:125": "śrutvā narapati rājā śaṅkho nāma mahāyaśāḥ |",
  "S04n261:126": "datvā dānamasaṃkhyeyaṃ pravrajyāṃ niṣkramiṣyati ||61 ||",
  "S04n261:127": "aśītibhiścaturbhiśca sahasraiḥ parivāritaḥ |",
  "S04n261:128": "narādhipo viniṣkramya pravrajyāmupayāsyati ||62 ||",
  "S04n261:129": "anenaiva pramāṇena mānavānāṃ puraskṛtaḥ |",
  "S04n261:130": "maitreyasya pitā tatra pravrajyāṃ niṣkramiṣyati ||63 ||",
  "S04n261:131": "tato gṛhapatistatra sudhano nāma viśrutaḥ |",
  "S04n261:132": "pravrajiṣyati śuddhātmā maitreyasyānuśāsane ||64 |",
  "S04n261:133": "strīratnamatha śaṅkhasya viśākhā nāma viśrutā |",
  "S04n261:134": "aśītibhiścaturbhiśca sahasraiḥ saṃpuraṣkṛtā ||",
  "S04n261:135": "nārīṇāmabhiniṣkramya pravrajyāṃ rocayiṣyati ||65 ||",
  "S04n261:136": "prāṇinaḥ tatra samaye sahasrāṇi śatāni ca |",
  "S04n261:137": "pravrajyāmupayāsyanti maitreyasyānuśāsane ||66 ||",
  "S04n261:138": "[supuṣpite'sminnudyāne sannipāto bhaviṣyati |",
  "S04n261:139": "samantato yojanaśataṃ parṣat tasya bhaviṣyati ||67 ||]",
  "S04n261:140": "tataḥ kāruṇikaḥ śāstā maitreyaḥ puruṣottamaḥ |",
  "S04n261:141": "samitiṃ vyavalokyātha imamarthaṃ pravakṣayati ||68 ||",
  "S04n261:142": "sarvete śākyasiṃhena guṇiśreṣṭheṇa trāyinā |",
  "S04n261:143": "arthato lokanāthena dṛṣṭvā saddharmadhātunā |",
  "S04n261:144": "ropitā mokṣamārgeṇa vikṣiptā mama śāsane ||69 ||",
  "S04n261:145": "chatradhvajapatākābhirgandhamālyavilepanaiḥ |",
  "S04n261:146": "kṛtvā stūpeṣu satkāraṃ āgatā hi mamāntikam ||70 ||",
  "S04n261:147": "saṃghe datvā ca dānāni cīvaraṃ pānabhojanaṃ |",
  "S04n261:148": "vividhaṃ glānabhaiṣajyaṃ āgatā hi mamāntikam ||71 ||",
  "S04n261:149": "kuṃkumodakasekaṃ ca candanenānulepanaṃ |",
  "S04n261:150": "datvā śākyamuneḥ stūpeṣvāgatā hi mamāntikam ||72 ||",
  "S04n261:151": "śikṣāpadāni cādhāya śākyasiṃhasya śāsane |",
  "S04n261:152": "paripālaya yathābhūtaṃ āgatā hi mamāntikam ||73 ||",
  "S04n261:153": "upoṣadhaṃ upoṣyeha āryamaṣṭāṅgikaṃ śubhaṃ |",
  "S04n261:154": "caturdaśīṃ pañcadaśīṃ pakṣasyehāṣṭamīṃ tathā |",
  "S04n261:155": "prātihārikapakṣaṃ cāṣyaṣṭāṅgaṃ susamāhitaṃ ||74 ||",
  "S04n261:156": "[śīlāni ca samādāya saṃprāptāni ca śāsanam |",
  "S04n261:157": "buddhaṃ dharmeṃ ca saṃghaṃ ca sattvāste śāsanaṃ gatāḥ ||",
  "S04n261:158": "kṛtvā ca kuśalaṃ karma macchāsanamupāgatāḥ ||75 ||",
  "S04n261:159": "tenaite preṣitāḥ sattvā pratiṣṭāśca mayāpyamī |",
  "S04n261:160": "gaṇiśreṣṭheṇa muninā parītā bhūrimedhasā ||76 ||",
  "S04n261:161": "prasannāṃ janatāṃ dṛṣṭvā satyāni kathayiṣyati |",
  "S04n261:162": "śrutvā ca te tato dharmaṃ prāpsyanti padamuttamam ||77 ||]",
  "S04n261:163": "prātihāryatrayeṇāsau śrāvakānvinayiṣyati |",
  "S04n261:164": "sarvete āsravāstatra kṣipayiṣyanti suratāḥ ||78 ||",
  "S04n261:165": "prathamaḥ sannipātosya śrāvakāṇāṃ bhaviṣyati |",
  "S04n261:166": "pūrṇāḥ ṣaṇṇavatikoṭyaḥ śrāvakāṇāṃ bhavacchidāṃ ||79 ||",
  "S04n261:167": "dvitīyaḥ sannipātosya śrāvakāṇāṃ bhaviṣyati |",
  "S04n261:168": "pūrṇāścaturnavati koṭyaḥ śāntānāṃ bhūrimedhasāṃ ||80 ||",
  "S04n261:169": "tṛtīyaḥ sannipātosya śrāvakāṇāṃ bhaviṣyati |",
  "S04n261:170": "pūrṇāḥ dvāviṃśati koṭyaḥ śāntānāṃ śāntacetasāṃ ||81 ||",
  "S04n261:171": "dharmacakraṃ pravartyātha vinīya suramānuṣān |",
  "S04n261:172": "sārdhaṃ śrāvakasaṃgheṇa pure piṇḍaṃ cariṣyati ||82 ||",
  "S04n261:173": "tataḥ praviśatastasyāṃ ramyāṃ ketumatīṃ purīṃ |",
  "S04n261:174": "māndārakāṇi puṣpāṇi patiṣyanti purottame ||",
  "S04n261:175": "devatāḥ prakiriṣyanti tasmin puragate munau ||83 ||",
  "S04n261:176": "catvāraśca mahārājā śakraśca tridaśādhipaḥ |",
  "S04n261:177": "brahmā devagaṇaiḥ sārdhaṃ pūjāṃ tasya kariṣyati ||84 ||",
  "S04n261:178": "utpalaṃ kumudaṃ padmaṃ puṇḍarīkaṃ sugandhikaṃ |",
  "S04n261:179": "aguruṃ candanaṃ cāpi divyaṃ mālyaṃ patiṣyati ||85 ||",
  "S04n261:180": "cailakṣepaṃ kariṣyanti devaputrā maharddhikāḥ |",
  "S04n261:181": "taṃ lokanāthamudvīkṣapa praviśantaṃ purottamam ||86 ||",
  "S04n261:182": "[divyaśca tūryanirghoṣo divyaṃ mālyaṃ patiṣyati |",
  "S04n261:183": "devatā prakiriṣyanti tasmin puragate munau ||87 ||",
  "S04n261:184": "ye tu ketumatīṃ kecit vāsayaṣyanti mānuṣāḥ |",
  "S04n261:185": "tepi taṃ pūjayiṣyanti praviśantaṃ purottamam ||88 ||]",
  "S04n261:186": "pathi bhūmyāstaraṃ tatra mṛdutūlapicopamam |",
  "S04n261:187": "vicitrañca śubhaṃ mālyaṃ vikiriṣyanti te tadā ||89 ||",
  "S04n261:188": "chatradhvajapatākabhirarcayiṣyanti mānuṣāḥ |",
  "S04n261:189": "śubhaiśca tūryanirghoṣaiḥ prasannamanaso narāḥ ||90 ||",
  "S04n261:190": "taṃ ca śakraḥ sahasrākṣo devarājaḥ śacīpatiḥ |",
  "S04n261:191": "prahṛṣṭaḥ prāñjalirbhūtvā maitreyaṃ stoṣyate jinam ||91 ||",
  "S04n261:192": "namaste puruṣājanya namaste puruṣottama |",
  "S04n261:193": "anukampasva janatāṃ bhagavannagrapugdala ||92 ||",
  "S04n261:194": "maharddhiko devaputrastasya māro bhaviṣyati |",
  "S04n261:195": "sa cāpi prāñjalirbhūtvā stoṣyate lokanāyakam ||93 ||",
  "S04n261:196": "[śuddhāvāsa sahasraiśca bahubhiḥ parivāritaḥ |",
  "S04n261:197": "pravekṣyate ca maitreyo lokanātho vināyakaḥ ||94 ||]",
  "S04n261:198": "brāhmaṇa-parivāreṇa brahmā cāpi girāsphuṭam |",
  "S04n261:199": "kathayiṣyati saddharmaṃ brāhmaṃ ghoṣamudīrayan ||95 ||",
  "S04n261:200": "ākīrṇā pṛthivī sarvā arhadbhiśca bhaviṣyati |",
  "S04n261:201": "kṣīṇāśravai-rvāntadoṣaiḥ prahīṇabhavabandhanaiḥ ||96 ||",
  "S04n261:202": "hṛṣṭā devamanuṣyāśca gandharvā yakṣarākṣasāḥ |",
  "S04n261:203": "śāstuḥ pūjāṃ kariṣyanti nāgāścāpi maharddhikāḥ ||97 ||",
  "S04n261:204": "te vai nūnaṃ bhaviṣyanti cyānaghācchinnasaṃśayāḥ |",
  "S04n261:205": "[utkṣiptaparikhāḥ dhīrā anādānā nirutsakāḥ ||]",
  "S04n261:206": "brahmacaryañcariṣyanti maitreyasyānuśāsane ||98 ||",
  "S04n261:207": "te'pi nūnaṃ bhaviṣyanti amamā aparigrahāḥ |",
  "S04n261:208": "ajātarūparajatā aniketā asaṃstavāḥ ||",
  "S04n261:209": "brahmacaryañcariṣyanti ye maitreyānuśāsane ||99 ||",
  "S04n261:210": "te vai pāraṃ gamiṣyanti chitvā jālameva bhujāt |",
  "S04n261:211": "dhyānāni copasaṃpadya prītisaukhyasamanvitāḥ |",
  "S04n261:212": "brahmacaryañcariṣyanti maitreyasyānuśāsane ||100 ||",
  "S04n261:213": "ṣaṣṭhiṃ varṣa sahasrāṇi maitreyo dvipadottamaḥ |",
  "S04n261:214": "deśayiṣyati saddharmaṃ śāstā lokānukampayā ||101 ||",
  "S04n261:215": "śatāni ca sahasrāṇi prāṇiṇāṃ sa vināyakaḥ |",
  "S04n261:216": "vinīya dharmakāyena tato nirvāṇameṣyati ||102 ||",
  "S04n261:217": "tasmiṃśca nirvṛte dhīre maitreye dvipadottame |",
  "S04n261:218": "daśavarṣasahasrāṇi saddharmaṃ sthāsyati kṣitau ||103 ||",
  "S04n261:219": "prasādayati cittāni tasmācchākyamunau jine |",
  "S04n261:220": "tatodṛkṣatha maitreyaṃ saṃbuddhaṃ dvipadottamam ||104 ||",
  "S04n261:221": "[tasmāddharme ca buddhe ca saṃghe cāpi gaṇottame |",
  "S04n261:222": "prasādayati cittāni bhaviṣyati maharddhikaṃ ||105 ||",
  "S04n261:223": "taṃ tādṛśaṃ kāruṇikaṃ maitreyaṃ dvipadottamaṃ |",
  "S04n261:224": "ārādhayitvā kālena tato nirvāṇameṣyatha ||106 ||]",
  "S04n261:225": "idamāścaryakaṃ śrutvā dṛṣṭvā ca vibhavānalpikāṃ |",
  "S04n261:226": "ko vidvānna prasīdeta api kṛṣṇāsu jātiṣu ||107 ||",
  "S04n261:227": "tasmādihātmakāmena māhātmayamabhikāṃkṣatāḥ |",
  "S04n261:228": "saddharmo gurukarttavyaḥ smaratā buddhaśāsanam ||108 ||",
  "S04n261:229": " |ṃaitreya-vyākaraṇaṃ samāptaṃ ||"
}