{
  "SA11n1119:0": "dharmabhāṇakādirakṣā tṛtīyaḥ paricchedaḥ |",
  "SA11n1119:1": "uktastrayāṇāmapi sāmānyena rakṣādyupāyaḥ |",
  "SA11n1119:2": "rakṣādayastu vācyāḥ |",
  "SA11n1119:3": "tatrātmabhāve kā rakṣā yadanarthavivarjanam |",
  "SA11n1119:4": "tatreti saddharmaparigrahe vartamānasyātmabhāvarakṣā cintyate yathā parānna nāśayet |",
  "SA11n1119:5": "idaṃ ca anarthavivarjanamāryagaganagañjasūtre saddharmadhāraṇodyatairbodhisattvairbhāṣitam-",
  "SA11n1119:6": "vayamutsahāmo bhagavan nirvṛte dvipadottame |",
  "SA11n1119:7": "saddharma dhārayiṣyāmaḥ tyaktvā kāyaṃ sajīvitam ||",
  "SA11n1119:8": "lābhasatkāramutsṛṣṭvā sarvaṃ cotsṛjya saṃstavam |",
  "SA11n1119:9": "anutsṛṣṭvā imaṃ dharmaṃ buddhajñānanidarśakam ||",
  "SA11n1119:10": "ākrośaparibhāṣāṃśca duruktavacanāni ca |",
  "SA11n1119:11": "kṣāntyā tānmarṣayiṣyāmaḥ saddharmapratisaṃgrahāt ||",
  "SA11n1119:12": "uccagghanāṃ tarjanāṃ ca avarṇamayaśāṃsi ca |",
  "SA11n1119:13": "sarvāṃstānmarṣayiṣyāmo dhārayanta imaṃ nayam |peyālaṃ ||",
  "SA11n1119:14": "evaṃvighe mahāghore bhikṣurājāna kṣomaṇe |",
  "SA11n1119:15": "vilopakāle sattvānāṃ saddharma dhārayāmahe ||",
  "SA11n1119:16": "gambhīrā ye ca sūtrāntā vimuktiphalasaṃhitāḥ |",
  "SA11n1119:17": "pratīcchakā na bhetsyanti citrāmṛkṣyanti te kathām |peyālaṃ ||",
  "SA11n1119:18": "maitrīṃ teṣu kariṣyāmo ye dharmeṣvapratiṣṭhitāḥ |",
  "SA11n1119:19": "kāruṇyaṃ ca kariṣyāmo dhārayanta imaṃ nayam ||",
  "SA11n1119:20": "dṛṣṭvā duḥśīlasattvāṃśca icchālobhapratiṣṭhitān |",
  "SA11n1119:21": "aśrupātaṃ kariṣyāmo gatiḥ kāndhasya bhāvitā ||",
  "SA11n1119:22": "sahasaiva ca taṃ dṛṣṭvā saddharmapratibādhakam |",
  "SA11n1119:23": "dūrato maitrameṣyāmo mā no ruṣyeta eva hi ||",
  "SA11n1119:24": "rakṣiṣyāmo yathāśaktayā vācākarmasu saṃvṛtāḥ |",
  "SA11n1119:25": "sahasainānna vakṣyāmaḥ svapāpe'smin pratiṣṭhitān ||",
  "SA11n1119:26": "dānaistathāpi satkāraiḥ paripācyeha tānnarān |",
  "SA11n1119:27": "yaścaināṃścodayiṣyāmo bhūtamāpāpagocarān ||",
  "SA11n1119:28": "gṛhisaṃbhavasaṃtyaktāḥ prāntāraṇyasugocarāḥ |",
  "SA11n1119:29": "mṛgabhūtā bhaviṣyāmo alpārthā alpakṛtyakāḥ |peyālaṃ ||",
  "SA11n1119:30": "dāntāḥ śāntāśca muktāśca grāme'sminnavatīrya ca |",
  "SA11n1119:31": "deśayiṣyāmahe dharmaṃ satvā ye dharmatīrthikāḥ ||",
  "SA11n1119:32": "sudūramapi yāsyāmo dharmakāmānniśamya ca |",
  "SA11n1119:33": "dharmārāmaratiprāptā arthaṃ kartāsma dehinām ||",
  "SA11n1119:34": "saṃmukhaṃ tatra saṃdṛśya sattvānāṃ skhalitaṃ pṛthu |",
  "SA11n1119:35": "ātmaprekṣā bhaviṣyāmo dharmasauratyasṃsthitāḥ ||",
  "SA11n1119:36": "asatkṛtāḥ satkṛtā vā merukalpāḥ prabhūya ca |",
  "SA11n1119:37": "anupaliptā lokena bheṣyāmo lokanāyakāḥ ||",
  "SA11n1119:38": "bhikṣūṇāṃ bhinnavṛttānāṃ parivādaṃ niśamya ca |",
  "SA11n1119:39": "karmasvakā bhaviṣyāmo maiṣāṃ karma vipacyatām ||",
  "SA11n1119:40": "vadhakān yojayiṣyanti dharmeṣveṣu hi vartatām |",
  "SA11n1119:41": "ete dharmā na cāsmākaṃ saṃvidyante kathaṃcana ||",
  "SA11n1119:42": "asmākaṃ śramaṇānāṃ hi na ca śrāmaṇakā guṇāḥ |",
  "SA11n1119:43": "bhūtāṃ codana saṃśrutya idaṃ sūtraṃ pratikṣipan ||",
  "SA11n1119:44": "saṃchinnakarṇanāsānāmādarśaiṣāṃ kutaḥ priyaḥ |",
  "SA11n1119:45": "codanāṃ bhūtataḥ śrutvā saddharmaṃ te kṣipanti tam ||",
  "SA11n1119:46": "ye bhikṣavo bhaviṣyanti saddharmapratigrāhakāḥ |",
  "SA11n1119:47": "ceṣṭiṣyante tathā teṣāṃ kaściddharmamimaṃ śṛṇot ||",
  "SA11n1119:48": "rājāno grāhayiṣyanti bhetsyanti ca mahājanāḥ |",
  "SA11n1119:49": "buddhādhiṣṭhānataḥ sattvā dharmaṃ śroṣyantimaṃ tadā ||",
  "SA11n1119:50": "tasmin kāle vayaṃ kaṣṭe tyaktvā kāyaṃ sajīvitam |",
  "SA11n1119:51": "saddharmaṃ dhārayiṣyāma sattvānāṃ hitakāraṇāt ||iti ||",
  "SA11n1119:52": "āryasaddharmapuṇḍarīke'pyuktam-",
  "SA11n1119:53": "ācāragocaraṃ rakṣet asaṃsṛṣṭaḥ śucirbhavet |",
  "SA11n1119:54": "varjayetsaṃstavaṃ nityaṃ rājaputrebhi rājabhiḥ ||",
  "SA11n1119:55": "ye cāpi rājñāṃ puruṣāḥ kuryāttehi na saṃstavam |",
  "SA11n1119:56": "caṇḍālamuṣṭikaiḥ śauṇḍaistīrthikaiścāpi sarvaśaḥ ||",
  "SA11n1119:57": "adhimānīnna seveta vinaye cāgame sthitān |",
  "SA11n1119:58": "arhantasaṃmatān bhikṣūn duḥśīlāṃścaiva varjayet ||",
  "SA11n1119:59": "bhikṣuṇīṃ varjayennityaṃ hāsyasaṃlāpagocarām |",
  "SA11n1119:60": "upāsikāśca varjeta prakaṭamanavasthitāḥ ||",
  "SA11n1119:61": "strīpaṇḍakāśca ye sattvāḥ saṃstavaṃ tairvivarjayet |",
  "SA11n1119:62": "kuleṣu cāpi vadhukāḥ kumāryaśca vivarjayet ||",
  "SA11n1119:63": "na tāḥ saṃmodayejjātu kauśalyaṃ sādhu pṛcchitum |",
  "SA11n1119:64": "saṃstavaṃ ca vivarjeyā saukaraurabhrikaiḥ saha ||",
  "SA11n1119:65": "strīpoṣakāśca ye sattvā varjayettehi saṃstavam |",
  "SA11n1119:66": "naṭairjhallakamallebhirye cānye tādṛśā janāḥ ||",
  "SA11n1119:67": "vāramukhyānna seveta ye cānye bhogavṛttinaḥ |",
  "SA11n1119:68": "pratisaṃmodanaṃ tebhiḥ sarvaśaḥ parivarjayet ||",
  "SA11n1119:69": "yadā ca dharmaṃ deśeyā mātṛgrāmasya paṇḍitaḥ |",
  "SA11n1119:70": "na caikaḥ praviśettatra nāpi hāsyasthito bhavet ||iti ||",
  "SA11n1119:71": "ayaṃ cāparo'nartho bhavedyadidaṃ mārakarmoktaṃ prajñāpāramitāyām-",
  "SA11n1119:72": "māraḥ pāpīyāṃstasya bodhisattvasyāciraṃ yānasaṃprasthitasyāntike balavattaramudyogamāpatsyate ||",
  "SA11n1119:73": "atraivāha- punaraparamānanda yasmin samaye bodhisattvo mahāsattvaḥ prajñāpāramitāyāṃ yogamāpadyate,",
  "SA11n1119:74": "tasmin samaye mārāḥ pāpīyāṃso bodhisattvasya viheṭhanamupasaṃharanti,",
  "SA11n1119:75": "bhayaṃ saṃjanayanti |",
  "SA11n1119:76": "ulkāpātān diśi digdāhānutsṛjanti saṃdarśayanti,",
  "SA11n1119:77": "apyeva nāma ayaṃ bodhisattvo mahāsattvo'valīyeta,",
  "SA11n1119:78": "romaharṣo vāsya bhavediti |",
  "SA11n1119:79": "yenāsyaikacittotpādo'pi kṣīyetānuttarāyāḥ samyaksaṃbodheriti |",
  "SA11n1119:80": "punaraparamanyavijñānasaṃjñino likhiṣyanti yāvatparyavāpsyanti |",
  "SA11n1119:81": "na vayamatrāsvādaṃ labhāmahe ityutthāyāsanātprakramiṣyanti |",
  "SA11n1119:82": "evaṃ vijṛmbhamāṇā uccagghanto yāvatparyavāpsyantīti mārakarma ||",
  "SA11n1119:83": "evamutpatsyante janapadagrāmādivitarkāḥ |",
  "SA11n1119:84": "evamācāryopādhyāyamātāpitṛmitrāmātyajñātisālohitamanasikārāḥ |",
  "SA11n1119:85": "evaṃ coramanasikārāḥ |",
  "SA11n1119:86": "evaṃ cīvarādimanasikārāḥ |",
  "SA11n1119:87": "punaraparaṃ dharmabhāṇakaśchandiko bhaviṣyati imāṃ gambhīrāṃ prajñāpāramitāṃ lekhayituṃ yāvadvācayituṃ dharmaśravaṇikaśca kilāsī bhaviṣyati |",
  "SA11n1119:88": "evaṃ viparyayāt |",
  "SA11n1119:89": "dharmabhāṇakaśca deśāntaraṃ gantukāmo bhaviṣyanti dhārmaśravaṇikāśca neti neyam |",
  "SA11n1119:90": "evaṃ dharmabhāṇako maheccho bhaviṣyati dhāmarśravaṇiko'lpeccha iti neyam |",
  "SA11n1119:91": "saṃkṣepāddharmabhāṇakadhārmaśravaṇikayoryā kācidvidhuratā,",
  "SA11n1119:92": "sarva tanmārakarmetyuktam ||",
  "SA11n1119:93": "āryagaganagañjasūtre'pyuktam- iti hi yāvadakuśaladharmānuvartanatā,",
  "SA11n1119:94": "kuśaladharmotsargaśca,",
  "SA11n1119:95": "sarva tanmārakarmeti ||",
  "SA11n1119:96": "āryasāgaramatisūtre'pyāha,",
  "SA11n1119:97": "punaraparaṃ bhagavan bodhisattva āraṇyako bhavati prāntaśayyāsanābhirato'lpecchuḥ saṃtuṣṭaḥ pravivikto'saṃsṛṣṭo gṛhasthapravrajitaiḥ |",
  "SA11n1119:98": "so'lpārthatayā alpakṛtyatayā ca sukhaṃ viharati,",
  "SA11n1119:99": "na ca bāhuśrutpaparyeṣṭāvabhiyukto bhavati,",
  "SA11n1119:100": "na sattvaparipākāya na ca dharmaśravaṇe vā dharma[sāṃ] kathye vā arthaviniścayakathāyāṃ vā vartamānāyāṃ saṃkramitavyaṃ manyate |",
  "SA11n1119:101": "na paripṛcchanajātīyo bhavati |",
  "SA11n1119:102": "na kiṃkuśalābhiyukto bhavati |",
  "SA11n1119:103": "tasyāraṇyavāsena caikārāmaratitayā ca kleśā na samudācaranti |",
  "SA11n1119:104": "sa paryutthānaviṣkambhaṇamātreṇa tuṣṭiṃ vindati |",
  "SA11n1119:105": "na cānuśayasamuddhātāya mārgaṃ bhāvayati |",
  "SA11n1119:106": "sa tatra nātmārthāya pratipanno bhavat,",
  "SA11n1119:107": "na parārthāya |",
  "SA11n1119:108": "ayaṃ bhagavan bodhisattvasyāraṇyavāsapratisaṃyuktasaptamo mārāṅkuśa iti ||",
  "SA11n1119:109": "peyālaṃ ||",
  "SA11n1119:110": "punaraparaṃ bhagavan bodhisattvaḥ kalyāṇamitrapratirūpakāṇi pāpamitrāṇi sevate,",
  "SA11n1119:111": "bhajate paryupāste |",
  "SA11n1119:112": "ye hyenaṃ saṃgrahavastubhyo vicchandya puṇyasaṃbhārātsaddharmaparigrahādvicchandya praviveke niyojayanti |",
  "SA11n1119:113": "alpārthāyālpakṛtyatāyāṃ niyojayanti |",
  "SA11n1119:114": "śrāvakapratyekabuddhapratisaṃyuktāścāsmai kathā abhīkṣṇaṃ deśayanti ||",
  "SA11n1119:115": "yasmīśca samaye bodhisattvo vivekavāsena mahāyāne'bhyudgacchettasmin samaye taṃ bodhisattvaṃ vaiyāvṛtyapalibodhe niyojayanti |",
  "SA11n1119:116": "vaiyāvrṛtyaṃ bodhisattvenāvaśyaṃ karaṇīyam |",
  "SA11n1119:117": "yasmiśca samaye bodhisattvo vaiyāvṛtye saṃniyojayitavyaḥ,",
  "SA11n1119:118": "tasmin samaye viveke niyojayanti |",
  "SA11n1119:119": "eva cainaṃ vadanti-ārabdhavīryasya bodhisattvasya bodhirna kusīdasya |",
  "SA11n1119:120": "sacetvamaṣṭābhirnavabhirvā kalpairanuttarāṃ samyaksaṃbodhiṃ nābhisaṃbhotsyase,",
  "SA11n1119:121": "na bhūyaḥ śakyasyanuttarāṃ samyaksaṃbodhimabhisaṃboddhum |",
  "SA11n1119:122": "tatra bhagavān bodhisattvo'tyārabdhena vīryeṇa sthānaṃ khalu punaretadvidyate yannirvāṇaphalaṃ prāpnuyāt |",
  "SA11n1119:123": "ayaṃ bhagavan bodhisattvasya kalyāṇamitrapratirūpakeṇa daśamo mārāṅkuśaḥ ||",
  "SA11n1119:124": "ye'pi tato'nye bodhisattvayānīyāḥ pudgalā mārāṅkuśāvidvāḥ pratyaveteṣu dharmeṣu caranti,",
  "SA11n1119:125": "taiḥ sārdha ratiṃ vindati |",
  "SA11n1119:126": "tathā hi tadanuvartakā bhavanti,",
  "SA11n1119:127": "sa hīnasevī viśeṣamanadhigato hīnagatiṃ gacchati,",
  "SA11n1119:128": "yaduta dhanvagatiṃ jaḍaiḍamūkagatiṃ yāvadekādaśo mārāṅkuśa itiḥ ||",
  "SA11n1119:129": "yena caivaṃ sāṃtatyārabdhavīryasya nirvedātsarvathā bodhisattvabhāva eva bhavati,",
  "SA11n1119:130": "ata eva ratnameghe'bhihitam-",
  "SA11n1119:131": "iha bodhisattvaḥ sarveryāpatheṣu vīryamārabhate |",
  "SA11n1119:132": "tathā cārabhate yathā na kāyakhedaṃ sa janayati,",
  "SA11n1119:133": "na cittakhedam |",
  "SA11n1119:134": "idamucyate bodhisattvasya sāṃtatyavīryamiti |",
  "SA11n1119:135": "kīdṛśaṃ tadvīrya yena khedo na bhavati?",
  "SA11n1119:136": "yadidamalpabalasya gurukarmārambho'tivelāyāṃ vā aparipakkādhimuktervā duṣkarakarmārambhastadyathā svamāṃsadānādiḥ |",
  "SA11n1119:137": "dattaścānenātmabhāvaḥ |",
  "SA11n1119:138": "kiṃ tvakālaparibhogādvārayati |",
  "SA11n1119:139": "anyathā hi teṣāmeva sattvānāṃ bodhisattvakhedena bodhicittabījanāśānmahataḥ phalarāśernāśaḥ syāt ||",
  "SA11n1119:140": "ataśca gaganagañjasūtre'bhihitam-akālapratikāṅkṣaṇatā mārakarmeti ||",
  "SA11n1119:141": "nāpyakāla ityātmabhāvatyāgameva notpādyam |",
  "SA11n1119:142": "abhyāsānārambhāddhi na kadāciddadyāt |",
  "SA11n1119:143": "tasmādevaṃ smṛtimupasthāpya bodhicittaparipācanavirodhibhyo mohātsvārthaghātibhyaḥ piśitāśanebhyaḥ karmakāribhyaścātmabhāvo rakṣitavyaḥ ||",
  "SA11n1119:144": "bhaiṣajyavṛkṣasya sudarśanasya",
  "SA11n1119:145": "mūlādibhogasya yathaiva bījam |",
  "SA11n1119:146": "datvāpi saṃrakṣyamakālabhogā-",
  "SA11n1119:147": "tsaṃbuddhabhaiṣajyatarostathaiva ||",
  "SA11n1119:148": "ayaṃ samāsato mārakarmānarthaḥ ||",
  "SA11n1119:149": "asya visarjanaṃ ratnameghasūtre kathitam-kathaṃ ca kulaputra atra bodhisattvo mārakarmaparihāropāyakuśalo bhavati?",
  "SA11n1119:150": "iha bodhisattvo'kalyāṇamitraṃ sarveṇa sarva parivarja[yati] |",
  "SA11n1119:151": "[a]pratirūpadeśavāsaṃ lokāyatamantrasevanabhāvanāṃ lābhasatkārapūjopasthānabahumānaṃ sarveṇa sarva parivarjayati |",
  "SA11n1119:152": "ye cānye upakleśā bodhipakṣyamārgāntarāyikāstān sarveṇa sarva parivarjayati |",
  "SA11n1119:153": "teṣāṃ ca pratipakṣaṃ bhajate ||",
  "SA11n1119:154": "atraiva cākalyāṇamitralakṣaṇamuktam-śīlavipannapudgalavivarjanatayā pāpamitraparivarjanā veditavyā |",
  "SA11n1119:155": "evaṃ dṛṣṭivipannācāravipannājīvavipannapudgalavivarjanatayā |",
  "SA11n1119:156": "saṃgaṇikārāmapudgalavivarjanatayā |",
  "SA11n1119:157": "kusīdapudgalavivarjanatayā |",
  "SA11n1119:158": "saṃsārābhiratapudgalavivarjanatayā |",
  "SA11n1119:159": "bodhiparāṅmukhapudgalaparivarjanatayā |",
  "SA11n1119:160": "gṛhisaṃsargavivarjanatayā pāpamitraparivarjanā veditavyā |",
  "SA11n1119:161": "tena ca kulaputra etāni sthānāni parivarjayatā na teṣāṃ pudgalānāmantike duṣṭacittamutpādayitavyaṃ na pratighacittaṃ nāvamanyanācittamutpādayitavyam |",
  "SA11n1119:162": "evaṃ cānena cittamupasthāpayitavyam |",
  "SA11n1119:163": "uktaṃ hi bhagavatā-dhātuśaḥ sattvāḥ kāmādidhātumāstravanti jāyante saṃsyandante,",
  "SA11n1119:164": "saṃsargācca vinaśyanti |",
  "SA11n1119:165": "tasmādahaṃ saṃsarga varjayiṣyāmīti ||",
  "SA11n1119:166": "bodhicittasaṃpramoṣo'pyanarthaḥ |",
  "SA11n1119:167": "tasya ca heturukto ratnakūṭe-",
  "SA11n1119:168": "caturbhiḥ kāśyapa dharmaiḥ samanvāgatasya bodhisattvasya bodhicittaṃ muhyati |",
  "SA11n1119:169": "katamaiścaturbhiḥ?",
  "SA11n1119:170": "ācāryagurudakṣiṇīyavisaṃvādanatayā |",
  "SA11n1119:171": "pareṣāmakaukṛtye kaukṛtyopasaṃharaṇatayā |",
  "SA11n1119:172": "mahāyānasaṃprasthitānāṃ ca sattvānāmavarṇāyaśokīrtyalokaniścāraṇatayā |",
  "SA11n1119:173": "māyāśāṭhayena ca paramupacarati nādhyāyāśayeneti ||",
  "SA11n1119:174": "asya vivarjanamatroktam-caturbhiḥ kāśyapa dharmaiḥ samanvāgatasya bodhisattvasya sarvāsu jātiṣu jātamātrasya bodhicittamāmukhībhavati |",
  "SA11n1119:175": "na cāntarā muhyati yāvadbodhimaṇḍaniṣadanāt |",
  "SA11n1119:176": "katamaiścaturbhiḥ?",
  "SA11n1119:177": "yaduta jīvitahetorapi saṃprajānan mṛṣāvādaṃ na prabhāṣate |",
  "SA11n1119:178": "antaśo hāsyaprekṣikayāpi adhyāśayena ca sarvasattvānāmantike tiṣṭhatyapagatamāyāśāṭhayatayā |",
  "SA11n1119:179": "sarvabodhisattveṣu ca śāstṛsaṃjñāmutpādayati |",
  "SA11n1119:180": "caturdiśaṃ ca teṣāṃ varṇa niśvārayati |",
  "SA11n1119:181": "yāṃśca satvān paripācayati,",
  "SA11n1119:182": "tān sarvānanuttarāyāṃ samyaksaṃbodhau samādāpayati prādeśikayānāspṛhaṇatayā |",
  "SA11n1119:183": "ebhiḥ kāśyapa caturbhiriti ||",
  "SA11n1119:184": "siṃhaparipṛcchāyāmapyāha-",
  "SA11n1119:185": "na jātu dharmadānasya antarāyaṃ karoti yaḥ |",
  "SA11n1119:186": "tenāsau labhate kṣipraṃ lokanāthehi saṃgamam |",
  "SA11n1119:187": "tathā jātismarā [dū] dharmadānājjānīṣvaivaṃ kumāraka || iti ||",
  "SA11n1119:188": "tathātraiva-",
  "SA11n1119:189": "bodhicittaṃ na riñcati tena sarvāsu jātiṣu |",
  "SA11n1119:190": "svapnāntare'pi taccitaṃ kiṃ punaryadi jāgrataḥ ||",
  "SA11n1119:191": "āha-",
  "SA11n1119:192": "yeṣu viratisthāneṣu grāmeṣu nagarepu vā |",
  "SA11n1119:193": "samādāyeti bodhāya tena cittaṃ na riñcati ||",
  "SA11n1119:194": "āryamañjuśrībuddhakṣetraguṇavyūhālaṃkārasūtre'pyāha-caturbhidharmaiḥ samanvāgato bodhisattvaḥ praṇidhānānna calati ||",
  "SA11n1119:195": "peyālaṃ ||",
  "SA11n1119:196": "nihatamānaśca bhavati,",
  "SA11n1119:197": "īrṣyāmātsaryaparivarjakaśca bhavati,",
  "SA11n1119:198": "parasaṃpadaṃ ca dṛṣṭvā nāttamanā bhavatīti ||",
  "SA11n1119:199": "idameva pātrabodhicittasya sphuṭataramasaṃpramoṣakāraṇaṃ yattatraiva ratnakūṭe'bhihitam-sarveryāpatheṣu bodhicittaparikarmaṇatayā bodhicittapūrvagamatayā ceti ||",
  "SA11n1119:200": "tathā hi candrapradīsūtre pāṭhaḥ -",
  "SA11n1119:201": "ārocayāmi prativedayāmi vo",
  "SA11n1119:202": "yathā yathā bahulu vitarkayennaraḥ |",
  "SA11n1119:203": "tathā tathā bhavati tannimnacittaḥ",
  "SA11n1119:204": "tehī vitarkehi tanniśritehi ||iti ||",
  "SA11n1119:205": "avasādo'pyanarthaḥ |",
  "SA11n1119:206": "etadvarjanaṃ ca ratnameghe dṛṣṭam -iha bodhisattvo naivaṃ cittamutpādayatiduṣprāpā bodhirmanuṣyabhūtena satā |",
  "SA11n1119:207": "idaṃ ca me vīrya parīttaṃ ca |",
  "SA11n1119:208": "kusīdo'ham |",
  "SA11n1119:209": "bodhiścādīptaśiraścailopamena bahūn kalpān bahūni kalpaśatāni bahūni kalpasahastrāṇi samudānetavyā |",
  "SA11n1119:210": "tannāhamutsaha īdṛśaṃ bhāramudvodum ||",
  "SA11n1119:211": "kiṃ tarhi bodhisattvenaivaṃ cittamutpādayitavyam-ye'pi te'bhisaṃbuddhāstathāgatā arhantaḥ samyaksaṃbuddhāḥ,",
  "SA11n1119:212": "ye cābhisaṃbudhyante,",
  "SA11n1119:213": "ye vā abhisaṃbhotsyante,",
  "SA11n1119:214": "te'pīdṛśenaiva nayena īdṛśyā pratipadā |",
  "SA11n1119:215": "īdṛśenaiva vīryeṇābhisaṃbuddhā abhisaṃbudhyante'bhisaṃbhotsyante ca |",
  "SA11n1119:216": "yāvanna te tathāgatabhūtā evābhisaṃbuddhāḥ |",
  "SA11n1119:217": "ahamapi tathā tathā ghaṭiṣye tathā tathā vyāyaṃsye sarvasattvasādhāraṇena vīryeṇa sarvasattvārambaṇena vīryeṇa yathāhamanuttarāṃ samyaksaṃbodhimabhisaṃbhotsya iti ||",
  "SA11n1119:218": "punaraparo'nartho ratnakūṭe dṛṣṭaḥ-aparipāciteṣu sattveṣu viśvāso bodhisattvasya skhalitam,",
  "SA11n1119:219": "abhājanībhūteṣu sattveṣūdārabuddhadhamasaṃprakāśanāt bodhisattvasya skhalitam,",
  "SA11n1119:220": "udārādhimuktikeṣu sattveṣu hīnayānasaṃprakāśanā(d)",
  "SA11n1119:221": "bodhisattvasya skhalitamiti |",
  "SA11n1119:222": "samyaksmṛtyupasthiteṣu śīlavatsu kalyāṇadharmeṣu prativimānanā duḥśīlapāpadharmasaṃgrahā bodhisattvasya skhalitamiti ||",
  "SA11n1119:223": "anadhimuktirapyanarthaḥ |",
  "SA11n1119:224": "yathoktaṃ rāṣṭrapālasūtre-",
  "SA11n1119:225": "yasyadhimukti na vidyati buddhe dharmagaṇe ca na tasyadhimuktiḥ |",
  "SA11n1119:226": "śikṣavrateṣu na tasyadhimuktiḥ pāpamatestrirapāyamukhasya ||",
  "SA11n1119:227": "sa itaścyuto manujeṣu karmavaśādabudho hi vimūḍhaḥ |",
  "SA11n1119:228": "narakeṣvatha tiryagatīṣu pretagatīṣu ca vindati duḥkham || iti ||",
  "SA11n1119:229": "asya visarjanaṃ ratnakūṭe'bhihitaṃ dṛṣṭam-yeṣu cāsya gambhīreṣu buddhirnāvahagāhate,",
  "SA11n1119:230": "tatra tathāgata eva sākṣīti kṛtvā na pratikṣipati |",
  "SA11n1119:231": "tathāgata evaṃ jānīte, nāhaṃ jāne |",
  "SA11n1119:232": "anantā buddhabodhirnānādhimuktikatayā tathāgatānāṃ sattveṣu dharmadeśanā pravartata iti ||",
  "SA11n1119:233": "vaiyāvṛtyavartamānenānarthavivarjanakuśalena bhavitavyam |",
  "SA11n1119:234": "bodhisattvaprātimokṣe hi sahadhārmike dharmaśravaṇe,",
  "SA11n1119:235": "tathāgatapūjāyāṃ ca vaiyāvṛtyamupadiṣṭam |",
  "SA11n1119:236": "tatra yā vṛttiḥ,",
  "SA11n1119:237": "sā ratnarāśisūtrādāgatā |",
  "SA11n1119:238": "tatra vaiyāvṛtyakareṇa bhikṣuṇā sarvabhikṣusaṃghasya cittamabhirādhayitavyam |",
  "SA11n1119:239": "tatra ye bhikṣava āraṇyakāḥ prāntaśayyāsanikāsteṣāṃ vaiyāvṛtyakareṇa bhikṣuṇā sarveṇa sarva na karmasamutthānaṃ dātavyam |",
  "SA11n1119:240": "yadi punarāraṇyakasya bhikṣoḥ saṃghaparyāpannaṃ śaikṣakaṃ karma prāpnuyāta,",
  "SA11n1119:241": "etena vaiyāvṛtyakareṇa bhikṣuṇā ātmanaiva tatkartavyam |",
  "SA11n1119:242": "anyataro vā bhikṣuradhyeṣyo na punaḥ sa āraṇyako bhikṣurutpīḍayitavyaḥ |",
  "SA11n1119:243": "tatra yo bhikṣuḥ piṇḍacāriko bhavati,",
  "SA11n1119:244": "tasya tena vaiyāvṛtyakareṇa bhikṣuṇa praṇītabhojaneṣu saṃvibhāgaḥ kartavyaḥ |",
  "SA11n1119:245": "tatra kāśyapa yo bhikṣuryogācārī bhavati,",
  "SA11n1119:246": "tasya tena vaiyāvṛtyakareṇa bhikṣuṇā ānulomikānyupakaraṇānyupasaṃhartavyāni,",
  "SA11n1119:247": "glānapratyayabhaiṣajyapariṣkārāśca |",
  "SA11n1119:248": "yasmiśca pradeśe sa yogācārī bhikṣuḥ prativasati,",
  "SA11n1119:249": "tasmin pradeśe noccaśabdaḥ kartavyaḥ |",
  "SA11n1119:250": "rakṣitavyo vaiyāvṛtyakareṇa bhikṣuṇā yogācārī bhikṣuḥ |",
  "SA11n1119:251": "śayyāsanopastambhanāsya kartavyā |",
  "SA11n1119:252": "praṇītāni ca saṃpriyāṇi yogācārabhūmyanukūlāni khādanīyabhojanīyānyupanāmayitavyāni ||",
  "SA11n1119:253": "pe ||",
  "SA11n1119:254": "ye bhikṣavo bāhuśrutye'bhiyuktā bhavanti,",
  "SA11n1119:255": "teṣāmutsāho dātavyaḥ |",
  "SA11n1119:256": "yāvatte'pi rakṣitavyāḥ |",
  "SA11n1119:257": "ye dhārmakathikā bhikṣavo bhaviṣyanti,",
  "SA11n1119:258": "teṣāṃ pratīhāradharmatā kartavyā |",
  "SA11n1119:259": "yāvaddhārmaśravaṇikāścodyojayitavyāḥ |",
  "SA11n1119:260": "parṣanmaṇḍalaṃ parisaṃsthāpayitavyam |",
  "SA11n1119:261": "sāṃkathyamaṇḍalaṃ viśodhayitavyaṃ yāvatsādhukārabahulena cāsya bhavitavyam |",
  "SA11n1119:262": "peyālaṃ |",
  "SA11n1119:263": "na kkacidvastuni aiśvaryasaṃjñotpādayitavyā |",
  "SA11n1119:264": "kiyatparīttamapi kāryaṃ saṃghamatena kartavyaṃ na svamatena,",
  "SA11n1119:265": "yāvanna sāṃghikaścāturdiśasāṃghikakena saṃsṛṣṭaḥ kartavyaḥ |",
  "SA11n1119:266": "evaṃ viparyayādevaṃ staupikena sahānyonyasaṃsargapratiṣedhaḥ |",
  "SA11n1119:267": "yadi cāturdiśe saṃghe vaikalpaṃ bhavetsāṃghikaśca lābha utsado bhavettena vaiyāvṛtyakareṇa bhikṣuṇā bhikṣusaṃghamekamānasaṃ kṛtvā sāṃghikalābhāccāturdiśasāṃghikakāryaṃ kartavyam |",
  "SA11n1119:268": "evaṃ stūpe'pi pralugne'yameva vidhirdāyakān dānapatīn vā samādāpya pratisaṃskartavya ityājñā |",
  "SA11n1119:269": "yadi punaḥ kāśyapa kiyadbahurapi staupiko lābho bhavet,",
  "SA11n1119:270": "sa vaiyāvṛtyakareṇa na saṃghe na cāturdiśasaṃghe upanāmayitavyaḥ |",
  "SA11n1119:271": "tatkasmāddhetoḥ?",
  "SA11n1119:272": "yā staupikā antaśa ekadaśāpi śrāddhaiḥ prasādabahulairniryātitā bhavati,",
  "SA11n1119:273": "sā sadevakasya lokasya caityam,",
  "SA11n1119:274": "kaḥ punarvādo ratnaṃ vā ratnasaṃmataṃ vā |",
  "SA11n1119:275": "yacca stūpe cīvaraṃ niryātitaṃ bhavati,",
  "SA11n1119:276": "tattatraiva tathāgatacaitye vātātapavṛṣṭibhiḥ parikṣayaṃ gacchatu |",
  "SA11n1119:277": "na punaḥ staupikaṃ cīvaraṃ hiraṇyamūlyena parivartayitavyam |",
  "SA11n1119:278": "na hi staupikasya kaścidargho nāpi stūpasya kenacidvaikalyam |",
  "SA11n1119:279": "yo hi kaścitkāśyapa vaiyāvṛtyakaro bhikṣū ruṣṭacittaḥ śīlavatāṃ dakṣiṇīyānāmaiśvaryādājñaptiṃ dadāti,",
  "SA11n1119:280": "sa tenākuśalena karmaṇā narakagāmī bhavatīti |",
  "SA11n1119:281": "yadi manuṣyalokamāgacchati,",
  "SA11n1119:282": "dāso bhavati parakarmakaro lābhī ca bhavati khaṭacapeṭapracaṇḍaprahārāṇām |",
  "SA11n1119:283": "peyālaṃ |",
  "SA11n1119:284": "da[ṇḍaka]rmabhayatarjitaṃ bhikṣuṃ karoti,",
  "SA11n1119:285": "akālapreṣaṇamakālajñaptiṃ dadāti |",
  "SA11n1119:286": "sa tenākuśalena karmaṇā bahuśaṅkurnāma pratyekanarakastatrāsyopapattirbhavati |",
  "SA11n1119:287": "yāvatsahastraviddhaḥ kāyo bhavati,",
  "SA11n1119:288": "ādīptaḥ pradīptaḥ saṃprajvalitaḥ |",
  "SA11n1119:289": "peyālaṃ |",
  "SA11n1119:290": "yojanaśatavistārapramāṇā jihvā bhavati |",
  "SA11n1119:291": "tasya tatra jihvendriye bahūni śaṅkuśatasahastrāṇi ādīptāni ayasmayāni nikhātāni bhavanti |",
  "SA11n1119:292": "yo hi kaścitkāśyapa vaiyāvṛtyakaro bhikṣurāgatāgataṃ sāṃdhikaṃ lābhaṃ saṃnidhiṃ karoti,",
  "SA11n1119:293": "na kālānukālaṃ dadāti,",
  "SA11n1119:294": "uddhasyāpayitvā viheṭhayitvā dadāti,",
  "SA11n1119:295": "keṣāṃcinna dadāti,",
  "SA11n1119:296": "sa tenākuśalamūlena jaṅghā nāma gūthamṛttikāpretayonistatrāsyopapattirmavati |",
  "SA11n1119:297": "tatra asya anye pretā bhojanaṃ gṛhītvā apadarśayanti |",
  "SA11n1119:298": "sa uddhasyamānastadbhojanamanimiṣābhyāṃ netrābhyāṃ paśyamānaḥ kṣutpipāsāparigato duḥkhāṃ vedanāṃ vetti,",
  "SA11n1119:299": "na ca varṣasahastreṇāpi tasya bhojanasya lābho bhavati |",
  "SA11n1119:300": "yadapi kadācitkārhicidbhojanaṃ labdhaṃ bhavati,",
  "SA11n1119:301": "taduccāraṃ bhavati,",
  "SA11n1119:302": "pūyaśoṇitaṃ veti ||",
  "SA11n1119:303": "saṃgharakṣitāvadāne'pyanartha uktaḥ-yāṃstvaṃ saṃgharakṣita sattvānadrākṣīḥ kuḍayākārāṃste bhikṣava āsan |",
  "SA11n1119:304": "taiḥ sāṃghikaṃ kuḍayaṃ śleṣmaṇā nāśitam |",
  "SA11n1119:305": "tasya karmaṇo vipākena kuḍayākārāḥ saṃvṛttāḥ |",
  "SA11n1119:306": "yāṃstvaṃ saṃgharakṣita sattvānadrākṣīḥ stambhākārāṃste bhikṣava āsan |",
  "SA11n1119:307": "taiḥ sāṃghikastambhaḥ siṃhāṇakena nāśitaḥ |",
  "SA11n1119:308": "tena stambhākārāḥ saṃvṛttāḥ |",
  "SA11n1119:309": "yāṃstvaṃ sattvānadrākṣīrvṛkṣākārān patrākārān phalākārān,",
  "SA11n1119:310": "te'pi bhikṣava āsan |",
  "SA11n1119:311": "tairapi sāṃghikāni vṛkṣapatrapuṣpaphalāni paudgalikaparibhogena paribhuktāni |",
  "SA11n1119:312": "tena te vṛkṣapatrapuṣpaphalākārāḥ saṃvṛttāḥ |",
  "SA11n1119:313": "yāṃstvaṃ sattvānadrākṣī rajjvākārān saṃmārjanyākārāṃste bhikṣava āsan |",
  "SA11n1119:314": "taiḥ sāṃghikā rajjusaṃmārjanyaḥ paudgalikaparibhogena parimuktāḥ |",
  "SA11n1119:315": "tena rajjvākārāḥ saṃmārjanyākārāśca saṃvṛttāḥ |",
  "SA11n1119:316": "ye tvaṃ sattvamadrākṣīstaṭṭā[pvā? ]",
  "SA11n1119:317": " kāraṃ sa śrāmaṇeraka āsīt |",
  "SA11n1119:318": "sa taṭṭukaṃ nirmādayati |",
  "SA11n1119:319": "āgantukāśca bhikṣavo'bhyāgatāḥ |",
  "SA11n1119:320": "tairasau dṛṣṭaḥ pṛṣṭaśca-śrāmaṇeraka,",
  "SA11n1119:321": "kimayaṃ saṃghasya pānakaṃ bhaviṣyati?",
  "SA11n1119:322": "sa mātsaryopahatacittaḥ kathayati-kiṃ na paśyatha taṭṭukaṃ nirmāditaṃ pītaṃ pānakamiti?",
  "SA11n1119:323": "te vṛttā veleti nairāśyamāpannā hīnadīnavadanāḥ prakrāntāḥ |",
  "SA11n1119:324": "sa tasya karmaṇo vipākena taṭṭukākāraḥ saṃvṛttaḥ ||",
  "SA11n1119:325": "yaṃ tvaṃ sattvamadrākṣīrudūkhalākāraṃ so'pi bhikṣurāsīt |",
  "SA11n1119:326": "tasya pātrakarma pratyupasthitam |",
  "SA11n1119:327": "tatra caikaḥ śrāmaṇerako'rhan mudgāvāre niyuktaḥ |",
  "SA11n1119:328": "sa tenoktaḥ- śrāmaṇeraka,",
  "SA11n1119:329": "dadasva me khalistokaṃ kuṭṭayitveti |",
  "SA11n1119:330": "sa kathayati-sthavira,",
  "SA11n1119:331": "tiṣṭha tāvanmuhūrtam |",
  "SA11n1119:332": "vyagro'smi |",
  "SA11n1119:333": "paścātkuṭṭayitvā dāsyāmīti |",
  "SA11n1119:334": "sa saṃjātāmarṣaḥ kathayati-śrāmaṇeraka,",
  "SA11n1119:335": "yadi mama kalpeta udva(dū)",
  "SA11n1119:336": "khalaṃ spaṣṭum,",
  "SA11n1119:337": "tvāmevāhamudva(dū)",
  "SA11n1119:338": "khale prakṣipya kuṭṭayeyam,",
  "SA11n1119:339": "prāgeva khalistokamiti |",
  "SA11n1119:340": "sa śrāmaṇeraḥ saṃlakṣayati-tīvraparyavasthānaparyavasthito'yam |",
  "SA11n1119:341": "yadyahamasmai prativacanaṃ dāsyāmi,",
  "SA11n1119:342": "bhūyasyā mātrayā prakopamāpatsyatīti tūṣṇīmavasthitaḥ |",
  "SA11n1119:343": "yadāsya paryavasthānaṃ vigataṃ tadopasaṃkramya kathayati-sthavira,",
  "SA11n1119:344": "jānīṣe tvaṃ ko'hamiti?",
  "SA11n1119:345": "sa kathayati-jāne tvāṃ kāśyapasya samyaksaṃbuddhasya pravrajitaṃ śrāmaṇerakam |",
  "SA11n1119:346": "ahamapi bhikṣuḥ sthaviraḥ |",
  "SA11n1119:347": "śrāmaṇerakaḥ kathayati-yadyapyevam,",
  "SA11n1119:348": "tathāpi tu yanmayā pravrajitena karaṇīyaṃ tatkṛtam |",
  "SA11n1119:349": "kiṃ kṛtam? kleśaprahāṇam |",
  "SA11n1119:350": "chinnasakalabandhano'haṃ sarvabandhanavinirmuktaḥ |",
  "SA11n1119:351": "kharaṃ te vākkarma niścāritam |",
  "SA11n1119:352": "atyayamatyayato deśaya |",
  "SA11n1119:353": "apyeva nāma etatkarma parikṣayaṃ tanutvaṃ paryādānaṃ gacchediti |",
  "SA11n1119:354": "tena atyayamatyayato na deśitam |",
  "SA11n1119:355": "tena karmaṇodūkhalākāraḥ saṃvṛttaḥ |",
  "SA11n1119:356": "yāṃstvaṃ sattvānadrākṣīḥ sthālyākārān,",
  "SA11n1119:357": "te kalpikārakā āsan bhikṣūṇāmupasthāpakāḥ |",
  "SA11n1119:358": "te bhaiṣajyāni kkāthayanto bhikṣubhirapriyamuktāḥ |",
  "SA11n1119:359": "taiścittaṃ pradūṣya sthālyo bhinnāḥ |",
  "SA11n1119:360": "tena sthālyākārāḥ saṃvṛttāḥ |",
  "SA11n1119:361": "yaṃ tvaṃ sattvamadrākṣīrmadhye chinnaṃ tantunā dhāryamāṇam,",
  "SA11n1119:362": "so'pi bhikṣurāsīllābhī grāhikaḥ |",
  "SA11n1119:363": "tena mātsaryābhibhūtena lābhaḥ saṃparivartitaḥ |",
  "SA11n1119:364": "yo vārṣikaḥ sa haimantikaḥ pariṇāmitaḥ |",
  "SA11n1119:365": "yastu haimantikaḥ sa vārṣikaḥ pariṇāmitaḥ |",
  "SA11n1119:366": "tasya karmaṇo vipākena madhye chinnastantunā dhāryamāṇo gacchati ||",
  "SA11n1119:367": " ||dharmamāṇakādirakṣā paricchedastṛtīyaḥ ||"
}