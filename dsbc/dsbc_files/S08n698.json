{
  "S08n698:0": "6 [caturmudrā] |",
  "S08n698:1": "evam - vajrasattvaṃ praṇamyādau viśuddhajñānatanmayam |",
  "S08n698:2": "mudrānvayaḥ samāsena kriyate ātmabuddhaye |",
  "S08n698:3": "iha hi mudrānvayavibhrāntyā mūḍhamanaso bhramanti bhavārṇave duḥkhitāḥ |",
  "S08n698:4": "teṣāṃ sukhena caturmudrārthapratipattaye tanrānusāreṇa mahāsukhasādhanaṃ prasādhyate |",
  "S08n698:5": "caturmudreti -karmmamudrā,",
  "S08n698:6": "dharmmamudrā,",
  "S08n698:7": "mahāmudrā,",
  "S08n698:8": "samayamudrā |",
  "S08n698:9": "tatra karmmamudrāyāḥ svarūpaṃ nirūpyate |",
  "S08n698:10": "karmma yā kāyavāk cittacintā tatpradhānā mudrā kalpanāsvarūpā,",
  "S08n698:11": "tasyāṃ karmmamudrāyāṃ ānandā jāyante kṣaṇabhedena bheditāḥ -",
  "S08n698:12": "kṣaṇajñānāt sukhajñānaṃ evaṃkāre pratiṣṭhitam |",
  "S08n698:13": "ānandāścatvāraḥ - ānandaḥ,",
  "S08n698:14": "paramānandaḥ,",
  "S08n698:15": "sahajānandaḥ,",
  "S08n698:16": "viramānandaḥ | anyathā-",
  "S08n698:17": "paramaviramayormadhye lakṣyaṃ vīkṣya dṛḍhīkuru |",
  "S08n698:18": "iti yaduktaṃ tat saṅgataṃ na bhavati |",
  "S08n698:19": "catvāraḥ kṣaṇāḥ -",
  "S08n698:20": "vicitra,vipāka,",
  "S08n698:21": "vilakṣaṇa,vimardda |",
  "S08n698:22": "madhye vilakṣaṇaṃ dattvā seke boddhavyam |",
  "S08n698:23": "haṭhayoge punaḥ sahajavilakṣaṇayorante sthitirboddhavyā |",
  "S08n698:24": "sekahaṭhayoge cedaṃ nirdiṣṭaṃ bhagavatā |",
  "S08n698:25": "sahajaṃ satsarvvaṃ sahajacchāyānukāritvāt sahajamityabhidhīyate |",
  "S08n698:26": "sahajacchāyā sahajasadṛśaṃ jñānaṃ pratipādayati iti |",
  "S08n698:27": "sahajaṃ prajñājñānam |",
  "S08n698:28": "ata eva prajñājñāne sahajasyotpattirnāsti |",
  "S08n698:29": "yasyāḥ sahajaṃ nāma svarūpaṃ sarvvadharmmānāmakṛtrimalakṣaṇaṃ iti yāvat |",
  "S08n698:30": "tasmāt karmmamudrāṃ prāpya nispandaphalamutpadyate |",
  "S08n698:31": "sadṛśaspando niṣpandaḥ |",
  "S08n698:32": "sādṛśyaṃ yathā darpaṇārpitaṃ mukhasya pratibimbaṃ mukhaṃ na bhavati |",
  "S08n698:33": "na pūrvvasiddhaṃ nāpyadhunāsiddhaṃ tadeva mukhapratibimbaṃ sādṛśyamātramāpādayati tathāpi lokāḥ svamukhaṃ dṛṣṭamiti kṛtvā bhrāntyā santuṣṭā bhavanti |",
  "S08n698:34": "tathaivācāryyāḥ kumatadāḥ prajñājñānamāsādya sahajamanubhūtaṃ iti kṛtvā santoṣaṃ utpādayanti,",
  "S08n698:35": "santuṣṭāśca santo dharmmamudrāyā vārttāmapi na jānanti |",
  "S08n698:36": "dharmmamudrāmajānānā kevalayā karmmamudrayā kṛtrimayā kathamakṛtrimabhūtaṃ sahajākhyaṃ utpadyate |",
  "S08n698:37": "sajātīyāt kāraṇāt sajātīyasya eva kāryyasya utpattirbhavati na tu vijātīyāt yathā śālībījāt śālyaṅkurotpattirbhavati natu kodravyasya |",
  "S08n698:38": "tathā dharmmamudrāyā akṛtrimāyāḥ sakāśāt akṛtrimaṃ sahajaṃ utpadyate |",
  "S08n698:39": "tasmāt dharmmamudraiva kāraṇam |",
  "S08n698:40": "abhede bhedopacāreṇa mahāmudrāyāḥ |",
  "S08n698:41": "kasmāt?tarhi bhagavatoktam -",
  "S08n698:42": "ekārākṛti yaddivyaṃ madhye vaṃkārabhūṣitam |",
  "S08n698:43": "ālayaṃ sarvvasaukhyānāṃ buddhaṃ ratnakaraṇḍakam ||",
  "S08n698:44": "iti | buddhacchāyānukāritvāt karaṇḍakaṃ sthānaṃ ādhāraḥ,",
  "S08n698:45": "tasmāt karmmāṅganāyā ānandasandoharatnākaraṃ saroruham |",
  "S08n698:46": "tat svacchamāsthānaṃ volakakkolarasasaṃyogena avadhṛtyā samvṛtibodhicittamaṇyantargataṃ yadā bhavet tadā kṣaṇikanāmā parasahajākhyaṃ jñānamutpadyate |",
  "S08n698:47": "na tat sahajanispandaḥ |",
  "S08n698:48": "tatsvarūpeṇa prajñājñānānandatrayaḥ kṣaṇacatuṣṭayānvitaṃ mekaṃ haṭhayoge ca karmmamudrāyā niṣpandaphalamuktam |",
  "S08n698:49": " |karmmamudrāniṣyandanirddeśaḥ prathamaḥ ||1 ||",
  "S08n698:50": "om-dharmmamudrā dharmmadhātusvarūpā niṣprapañcā nirvvikalpā akṛtrimā utpādarahitā karuṇāsvabhāvā paramā nandaikasundaropāyabhūtā |",
  "S08n698:51": "pravāhanityatvena sahajasvabhāvā yā prajñāyāḥ sahajodayatvena abhinnā yā sā dharma mudretyabhidhīyate |",
  "S08n698:52": "anyat lakṣaṇaṃ tasyāḥ saṅkulājñānāndhakāre taraṇikiraṇasadṛśaṃ gurūpadeśataḥ tṛṇatu[ṣa]samā tatrāpi bhrāntiśalyavarjjitaṃ bodhyavyam |",
  "S08n698:53": "sakalakṣitijalapavanahutāśanairmahāśavalitaṃ trailokyaikasvabhāvaṃ nistaraṅgaśūnyatākaruṇābhinnaṃ ca bodhyavyam |",
  "S08n698:54": "uktaṃ ca bhagavatā -",
  "S08n698:55": "lalanā prajñāsvabhāvena rasanopāyasaṃsthitā |",
  "S08n698:56": "avadhutī madhyadeśe tu grāhyagrāhakavarjjitā ||",
  "S08n698:57": "etannipunenāpi tathatākāreṇa sannikṛṣṭakāraṇatvena mārgo jñātavyaḥ |",
  "S08n698:58": "mārgajñāne sādaranirantaraṃ mārgābhyāsāt nirodhasya sahajasvabhāvasya sākṣātkṛtitvaṃ bhavati |",
  "S08n698:59": "tathā coktam -",
  "S08n698:60": "nāpaneyaṃ ataḥ kiñcit prakṣeptavyaṃ na kiñcana |",
  "S08n698:61": "draṣṭavyaṃ bhūtato bhūtaṃ [bhūta]darśī vimucyate ||",
  "S08n698:62": "lalanā rasanā tayormadhyadeśe nivāsinī avadhūtī saivādhigatasakalapadārthasahajasvabhāvaikacittavṛtteḥ sadgurūpadeśato dharmmamudrā mahāmudrāyā abhedena hetubhūtā |",
  "S08n698:63": "dharmmamudrāvipākaphalanirddeśaḥ dvitīyaḥ ||2 ||",
  "S08n698:64": "āḥ-mahāmudreti |",
  "S08n698:65": "mahati cāsau mudrā ceti mahāmudrā (ceti) |",
  "S08n698:66": "mahāmudrā niḥsvabhāvā jñeyādyāvaraṇavivarjjitā śaradamalamadhyāhnagaganasaṅkāśā sakalasampadādhārabhūtā bhavanirvvāṇaikasvarūpā anālambanakaruṇāśarīrā mahāsukhaikarūpā |",
  "S08n698:67": "tathā ca,amanasikārā dharmmā kuśalā manasikārā dharmmā akuśalā pravacane ca |",
  "S08n698:68": "avikalpitasaṅkalpa apratiṣṭhitamānasa |",
  "S08n698:69": "asmṛtyamanasikāra nirālamba namo&#39;stu te ||",
  "S08n698:70": "iti yā sā mahāmudretyabhidhīyate |",
  "S08n698:71": "tayā mahāmudrayā acintyasvarūpayā samayamudrākhyaphalaṃ jāyate |",
  "S08n698:72": "mahāmudrāvaimalyanirddeśastṛtīyaḥ ||3 ||",
  "S08n698:73": "hū-samayamudreti sambhoganirmmāṇakāyākārasvabhāvena svacchākāreṇa ca sattvārthāya vajradharasya herukākāreṇa visphuraṇaṃ yat sā samayamudreti copadiśyate |",
  "S08n698:74": "tāṃ ca samayamudrāṃ gṛhītvā cakrākāreṇa pañcavidhaṃ jñānaṃ pañcavidhaṃ parikalpya ādarśa-samatā-pratyavekṣaṇā-kṛtyānuṣṭhāna-suviśuddha-dharmmadhātubhiḥ ādiyoga-maṇḍalarājāśri-karmmarājāśri-binduyoga-sūkṣmayogaiḥ samayamudrācakraṃ bhāvayantyācāryyāḥ |",
  "S08n698:75": "tena te kṛtapuṇyā bhavanti |",
  "S08n698:76": "tataśca na dharmmamudrāphalalābhino bhavanti,",
  "S08n698:77": "niyatārthakāraṇāt niyatasyaiva kāryyasyotpattiriti vacanāt |",
  "S08n698:78": "tasmāt sahajasiddharasāt na bedhena sthiracalādayo yena vā bālaparikalpitā te saṃbodhikā[raṇa]tāmupayānti |",
  "S08n698:79": "na mantrajāpo na tapo na homo",
  "S08n698:80": "na māṇḍaleyaṃ na ca maṇḍalaṃ ca |",
  "S08n698:81": "sa mantrajāpaḥ sa tapaḥ sa homaḥ",
  "S08n698:82": "tanmāṇḍaleyaṃ tanmaṇḍalaṃ ca ||",
  "S08n698:83": "samāsataḥ cittaṃ samājarūpīti |",
  "S08n698:84": "samāsataḥ sarvvadharmmāṇāmekākārato yadut mahāsukhākārataḥ cittamitibodhicittaṃ samājarūpīti |",
  "S08n698:85": "dharmmamudrāmahāmudrābhiṣekarūpaṃ vā jñānaṃ satsamāja ityabhidhīyate |",
  "S08n698:86": "samayamudrāpuruṣakāraphalanirddeśaḥ caturthaḥ samāptaḥ ||4 ||"
}