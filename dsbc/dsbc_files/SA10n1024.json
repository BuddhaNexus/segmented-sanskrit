{
  "SA10n1024:0": "10",
  "SA10n1024:1": "agnīndhanaparīkṣā daśamaṃ prakaraṇam |",
  "SA10n1024:2": "yadindhanaṃ sa cedagnirekatvaṃ kartṛkarmaṇoḥ |",
  "SA10n1024:3": "anyaścedindhanādagnirindhanādapyṛte bhavet ||1 ||",
  "SA10n1024:4": "nityapradīpta eva syādapradīpanahetukaḥ |",
  "SA10n1024:5": "punarārambhavaiyarthyamevaṃ cākarmakaḥ sati ||2 ||",
  "SA10n1024:6": "paratra nirapekṣatvādapradīpanahetukaḥ |",
  "SA10n1024:7": "punarārambhavaiyarthyaṃ nityadīptaḥ prasajyate ||3 ||",
  "SA10n1024:8": "tatraitasmādidhyamānamindhanaṃ bhavatīti cet |",
  "SA10n1024:9": "kenedhyatāmindhanaṃ tattāvanmātramidaṃ yadā ||4 ||",
  "SA10n1024:10": "anyo na prāpsyate'prāpto na dhakṣyatyadahan punaḥ |",
  "SA10n1024:11": "na nirvāsyatyanirvāṇaḥ sthāsyate vā svaliṅgavān ||5 ||",
  "SA10n1024:12": "anya evendhanādagnirindhanaṃ prāpnuyādyadi |",
  "SA10n1024:13": "strī saṃprāpnoti puruṣaṃ puruṣaśca striyaṃ yathā ||6 ||",
  "SA10n1024:14": "anya evendhanādagnirindhanaṃ kāmamāpnuyāt |",
  "SA10n1024:15": "agnīndhane yadi syātāmanyonyena tiraskṛte ||7 ||",
  "SA10n1024:16": "yadīndhanamapekṣyāgnirapekṣyāgniṃ yadīndhanam |",
  "SA10n1024:17": "kataratpūrvaniṣpannaṃ yadapekṣyāgnirindhanam ||8 ||",
  "SA10n1024:18": "yadīndhanamapekṣyāgniragneḥ siddhasya sādhanam |",
  "SA10n1024:19": "evaṃ satīndhanaṃ cāpi bhaviṣyati niragnikam ||9 ||",
  "SA10n1024:20": "yo'pekṣya sidhyate bhāvastamevāpekṣya sidhyati |",
  "SA10n1024:21": "yadi yo'pekṣitavyaḥ sa sidhyatāṃ kamapekṣya kaḥ ||10 ||",
  "SA10n1024:22": "yo'pekṣya sidhyate bhāvaḥ so'siddho'pekṣate katham |",
  "SA10n1024:23": "athāpyapekṣate siddhastvapekṣāsya na yujyate ||11 ||",
  "SA10n1024:24": "apekṣyendhanamagnirna nānapekṣyāgnirindhanam |",
  "SA10n1024:25": "apekṣyendhanamagniṃ na nānapekṣyāgnimindhanam ||12 ||",
  "SA10n1024:26": "āgacchatyanyato nāgnirindhane'gnirna vidyate |",
  "SA10n1024:27": "atrendhane śeṣamuktaṃ gamyamānagatāgataiḥ ||13 ||",
  "SA10n1024:28": "indhanaṃ punaragnirna nāgniranyatra cendhanāt |",
  "SA10n1024:29": "nāgnirindhanavānnāgnāvindhanāni na teṣu saḥ ||14 ||",
  "SA10n1024:30": "agnīndhanābhyāṃ vyākhyāta ātmopādānayoḥ kramaḥ |",
  "SA10n1024:31": "sarvo niravaśeṣeṇa sārdhaṃ ghaṭapaṭādibhiḥ ||15 ||",
  "SA10n1024:32": "ātmanaśca satattvaṃ ye bhāvānāṃ ca pṛthakpṛthak |",
  "SA10n1024:33": "nirdiśanti na tānmanye śāsanasyārthakovidān ||16 ||"
}