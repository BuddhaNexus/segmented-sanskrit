{
    "1080:0": "śūnyatāsaptatiḥ",
    "1080:1": "svopajñavṛttyā samanvitā",
    "1080:2": "utpādasthitibhaṅgāstināstihīnasamottamam|",
    "1080:3": "laukikavyavahārāttu buddhenoktaṃ na tattvataḥ||1||",
    "1080:4": "ātmā kaścinna cānātmā hyātmānātmetaraśca na|",
    "1080:5": "vācyaḥ sarvaḥ svabhāvena śūnyo nirvāṇasadṛśaḥ||2||",
    "1080:6": "hetupratyayasāmagrayāṃ sarvasyāṃ vā pṛthak pṛthak|",
    "1080:7": "sarvabhāvasvabhāvo na tasmācchūnyaṃ hi vidyate||3||",
    "1080:8": "bhāvo notpadyate bhāvān nābhāvo'vidyamānataḥ|",
    "1080:9": "sadasanna virodhānna sthitibhaṅgau hyajātitaḥ||4||",
    "1080:10": "na jāyate yadā jātaṃ nājātamapi jāyate|",
    "1080:11": "jātājātācca naivaṃ hi jāyamāno'pi jāyate||5||",
    "1080:12": "phale syāt phalavān hetuḥ nāstitve'hetunā samaḥ|",
    "1080:13": "sadasattve virodhitvaṃ traikālye nopapadyate||6||",
    "1080:14": "naikatve'nekavṛttirna no'nekatve hi naikatā|",
    "1080:15": "tatpratītyasamutpannabhāvāste hyanimittakāḥ||7||",
    "1080:16": "dvādaśāṅgo hyanutpādaḥ samutpādaḥ pratītyajaḥ|",
    "1080:17": "ekacitte na tad yuktaṃ bahuṣvapi na yujyate||8||",
    "1080:18": "ātmā nāsti na cānātmā nityānitye duḥkhaṃ sukham|",
    "1080:19": "śucirnāśucirapyasti viparyāsā na santyataḥ||9||",
    "1080:20": "tadabhāve na cāvidyā viparyāsacatuṣkajā|",
    "1080:21": "tadabhāvānna saṃskārāḥ syuḥ śeṣā api tādṛśāḥ||10||",
    "1080:22": "saṃskāre'satyavidyā na naiva sa tadabhāvataḥ|",
    "1080:23": "parasparaṃ hetubhūte svabhāvena na sidhyataḥ||11||",
    "1080:24": "svayaṃ svabhāvato'siddhaṃ paraṃstajjanayet katham|",
    "1080:25": "ato'siddhaparaistairna janyeran pratyayaiḥ pare||12||",
    "1080:26": "pitā putro na putro'pi pitā'nyonyaṃ na tau vinā|",
    "1080:27": "tathā na yugapattau hi dvādaśāṅgaṃ tathaiva ca||13||",
    "1080:28": "pratītya viṣayān svapne na syād duḥkhaṃ sukhaṃ yathā|",
    "1080:29": "viṣayo na tathaivāpi taṃ pratītya pratītyajaḥ||14||",
    "1080:30": "svabhāvāddhi na bhāvāśceduttamādhamamadhyamāḥ|",
    "1080:31": "nānātve'sati hetubhyo'bhinirvṛttirna sidhyati||15||",
    "1080:32": "bhāvāḥ svabhāvataḥ siddhā no'pratītya pratītya sat|",
    "1080:33": "niḥsvabhāvāḥ kuto bhāvāḥ svabhāvo'pi nasthāpyate||16||",
    "1080:34": "svabhāvaparabhāvau vā bhaṅgo'bhāve'pi vā kutaḥ|",
    "1080:35": "svabhāvaparabhāvau cābhāvaste'to viparyayāḥ||17||",
    "1080:36": "śūnyatve sati notpādo nirodho'pi na vidyate|",
    "1080:37": "svabhāvaśūnyatāyāṃ hi kutaḥ syādudayavyayau||18||",
    "1080:38": "abhāve'sati bhāvo na bhāvābhāvau na caikadā|",
    "1080:39": "ṛte bhāvaṃ na cābhāvo bhāvo'bhāvaḥ sadā bhavet||19||",
    "1080:40": "na svato nāpi parato'bhāvo bhāvaṃ vinā na hi|",
    "1080:41": "ata eva na bhāvo'styabhāvo na tadabhāvataḥ||20||",
    "1080:42": "sati bhāve śāśvatatvaṃ vyucchedastadabhāvataḥ|",
    "1080:43": "ubhayaṃ hi sato bhāvād bhāvo'to nābhyupeyate||21||",
    "1080:44": "santānāttanna santānaṃ bhāvo nirvartya naśyati|",
    "1080:45": "sidhyatīdaṃ na santānocchedadoṣaśca pūrvavat||22||",
    "1080:46": "dṛṣṭvā nirvṛttimārgoktiḥ śūnyatvānnodayavyayau|",
    "1080:47": "ado'nyonyavirodhāddhi viruddhānaṃ ca darśanāt||23||",
    "1080:48": "yadyutpādanirodhau na nirvāṇaṃ kinnirodhataḥ|",
    "1080:49": "na nirvāṇamanutpādānirodhau yau svabhāvataḥ?||24||",
    "1080:50": "nirodho yadi nirvāṇaṃ hyucchedaḥ śāśvato'nyathā|",
    "1080:51": "tasmād bhāvo na cābhāvo'pyanutpādānirodhatā||25||",
    "1080:52": "kācitsthitirhi nirvāṇamabhāvo'pi ca tad bhavet|",
    "1080:53": "abhāve'pi hi tannaivābhāvābhāve'pi tacca na||26||",
    "1080:54": "na svato lakṣaṇaṃ lakṣyāllakṣyaṃ sidhyati lakṣaṇāt|",
    "1080:55": "nāpyanyonyamasiddhasyāsiddho naiva hi sādhakaḥ||27||",
    "1080:56": "etena kāraṇaṃ kāryaṃ vedanāvedakādayaḥ|",
    "1080:57": "dṛśya-draṣṭrādikāḥ sarve ke'pi coktā aśeṣataḥ||28||",
    "1080:58": "asthiteśca mithaḥ siddheḥ svato'siddheśca samplavāt|",
    "1080:59": "bhāvābhāvācca traikālyamasanmātraṃ vikalpanā||29||",
    "1080:60": "utpādasthitibhaṅgā na trayaṃ saṃskṛtalakṣaṇam|",
    "1080:61": "tasmānna vidyate kiñcitsaṃskṛtaṃ nāpyasaṃskṛtam||30||",
    "1080:62": "bhagno na bhajyate'bhagno'pyasthitasya na ca sthitiḥ|",
    "1080:63": "sthitasyāpi sthitirnāsan saṃścāpyutpadyate na hi||31||",
    "1080:64": "na sannāsanna sadasannaiko nāneka ityapi|",
    "1080:65": "saṃskṛto'saṃskṛtaḥ sarve koṭiṣvāsveva te gatāḥ||32||",
    "1080:66": "asti karmasvakatvaṃ hi karma-karmaphalaṃ tathā|",
    "1080:67": "karmaṇo'vipraṇāśaśca dideśa bhagavān guruḥ||33||",
    "1080:68": "aniruddhamanutpannaṃ karmoktaṃ niḥsvabhāvakam|",
    "1080:69": "ātmagrahāddhi tajjātaṃ janako'pi vikalpataḥ||34||",
    "1080:70": "yadi svabhāvataḥ karma tajjaḥ kāyo'pi śāśvataḥ|",
    "1080:71": "vipākaduḥkhavanna syāt,",
    "1080:72": "syādātmaivāpi karma ca||35||",
    "1080:73": "karma pratyayajaṃ kiñcināstyapratyayajaṃ na ca|",
    "1080:74": "māyāvatsarvasaṃskārāḥ gandhabhukpurmarīcivat||36||",
    "1080:75": "kleśakāraṇakaṃ karma saṃskārāḥ kleśakarmataḥ|",
    "1080:76": "karmahetuśca kāyo'pi trayaṃ śūnyaṃ svabhāvataḥ||37||",
    "1080:77": "karmaṇyasati kartā na dvayābhāve na tatphalam|",
    "1080:78": "tadabhāve na bhoktā syādasattvācca viviktatā||38||",
    "1080:79": "yo'paśyatkarmaśūnyatvaṃ samyagjñānena kama na|",
    "1080:80": "karmaṇyasati karmabhyaḥ samutpannā na santi vai||39||",
    "1080:81": "nirmimīte yathā ṛddhyā bhagavāṃśca tathāgataḥ|",
    "1080:82": "tena nirmitakenāpi hyanyo nirmīyate punaḥ||40||",
    "1080:83": "buddhanirmitakaḥ śūnyaḥ kā tannirmitake kathā|",
    "1080:84": "yatkiñcitkalpanāmātrasattvaṃ taccobhayostathā||41||",
    "1080:85": "kartā nirmitakeneva karma nirmitasadṛśam|",
    "1080:86": "śūnyaṃ svabhāvato yatsat kalpanāmātrameva tat||42||",
    "1080:87": "karmakartā na nirvāṇaṃ yadi karma svabhāvataḥ|",
    "1080:88": "iṣṭāniṣṭaphalaṃ na syāttadbhāvo yadi nāsti vai||43||",
    "1080:89": "saccāpyasti hyasaccāpi sadasaccāpi vidyate|",
    "1080:90": "sugamā na hi buddhānāmābhiprāyikadeśanā||44||",
    "1080:91": "rūpaṃ ced bhūtato jātaṃ tadrūpaṃ syādatattvataḥ|",
    "1080:92": "svabhāvānna hi tannāpi paratastadabhāvataḥ||45||",
    "1080:93": "ekasminna catuḥsattvaṃ sannaikaṃ hi caturṣvapi|",
    "1080:94": "asaccaturmahābhūtāpekṣaṃ rūpaṃ kva sidhyati||46||",
    "1080:95": "liṅgāditi na talliṅgamatyantāgrahaṇānnanu|",
    "1080:96": "hetupratyayajaṃ sattve na liṅgaṃ neti yujyate||47||",
    "1080:97": "rūpasya grahaṇaṃ cet syātsvasvabhāvagraho bhavet|",
    "1080:98": "asannimittayā buddhyā hyasadrūpagrahaḥ katham||48||",
    "1080:99": "buddhyā kṣaṇikayā rūpaṃ nāpyate kṣaṇikaṃ yadā|",
    "1080:100": "tadā'nāgatarūpaṃ cātītaṃ kimiva gṛhyate||49||",
    "1080:101": "kadāpi varṇasaṃsthāne yadā naiva pṛthak pṛthak|",
    "1080:102": "naikagraho hi bhinnānāṃ hyubhe rūpaṃ prasidhyataḥ||50||",
    "1080:103": "na rūpe nāpi madhye hi cakṣurbuddhirna cakṣuṣoḥ|",
    "1080:104": "cakṣuḥ pratītya rūpaṃ ca viparyāso vikalpanā||51||",
    "1080:105": "cakṣuḥ paśyati nātmānaṃ rūpaṃ paśyennu tatkatham|",
    "1080:106": "cakṣurnirātmakaṃ rūpaṃ śeṣāṇyāyatanānyapi||52||",
    "1080:107": "cakṣuḥ svabhāvataḥ śūnyaṃ śūnyañca parabhāvataḥ|",
    "1080:108": "śūnyaṃ tathaiva rūpañca śeṣāṇyāyatanānyapi||53||",
    "1080:109": "saṃsparśena sahaikaṃ syāttadānyeṣāṃ hi śūnyatā|",
    "1080:110": "śūnyaṃ nāpekṣate'śūnyaṃ hyaśūnyaṃ cāpi śūnyatām||54||",
    "1080:111": "nāsti svabhāvasaṃyogaḥ trikamasthitamapyasat|",
    "1080:112": "tatsvabhāvātmasaṃsparśo nāstyato vedanāpi sat||55||",
    "1080:113": "antarāyatanaṃ prāpya vijñānaṃ bāhyameva vā|",
    "1080:114": "jāyate'to na vijñānaṃ śūnyaṃ māyāmarīcivat||56||",
    "1080:115": "vijñeyāpekṣayotpādādvijñānaṃ nāsti sad dhruvam|",
    "1080:116": "jñātuścāvidyamānatvamasattvājjñānajñeyayoḥ ||57||",
    "1080:117": "kaścinnityo hyanityo vā'nityaṃ sarvaṃ ca nāsti vā|",
    "1080:118": "bhāve nityaṃ hyanityaṃ vā kathaṅkāraṃ tathā bhavet||58||",
    "1080:119": "rāgo dveṣaśca moho hi ceṣṭāniṣṭaviparyayaiḥ|",
    "1080:120": "pratyayajā hyato rāgo dveṣo mohaśca na svataḥ||59||",
    "1080:121": "yasmin rāgo bhavettasmin dveṣamohau yatastataḥ|",
    "1080:122": "vikalpato hi jāyante no vikalpo'pi tattvataḥ||60||",
    "1080:123": "ye vikalpyā na te santi kalpyābhāve kva kalpanam|",
    "1080:124": "pratyayairjanitattvāddhi śūnye kalpyakakalpane||61||",
    "1080:125": "caturviparyayai rjātā nāvidyā tattvadarśanāt|",
    "1080:126": "tadabhāve na saṃskārāḥ syuḥ śeṣā api tādṛśāḥ||62||",
    "1080:127": "yadyatpratītya yajjātaṃ tadabhāve na tattataḥ|",
    "1080:128": "bhāvābhāvāśca saṃskārāsaṃskārāḥ śāntanirvṛtāḥ||63||",
    "1080:129": "hetupratyayajā bhāvāḥ kalpyante ye ca tatvataḥ|",
    "1080:130": "proktā śāstrā hyavidyā sā dvādaśāṅgaṃ tato bhavet||64||",
    "1080:131": "bhāvaśūnyatvasajjñānānnāvidyā tattvadarśanāt|",
    "1080:132": "so hyavidyānirodho'to dvādaśāṅgaṃ nirudhyate||65||",
    "1080:133": "māyāmarīcigandharvapurabudbudaphenavat|",
    "1080:134": "saṃskārāḥ svapnasaṃkāśā vidyante'lātacakravat||66||",
    "1080:135": "bhāvaḥ svabhāvataḥ kaścinnātrābhāvo'pi vidyate|",
    "1080:136": "hetupratyayato jāto bhāvo'bhāvaśca śūnyakaḥ||67||",
    "1080:137": "sarvabhāvasvabhāvānāṃ śūnyatvādupadiṣṭavān|",
    "1080:138": "sarve pratītyajā bhāvā ityatulyastathāgataḥ||68||",
    "1080:139": "tanmātraḥ paramārtho hi bhagavān buddha uktavān|",
    "1080:140": "lokavartanamāśritya sarvaṃ nānā yathārthataḥ||69||",
    "1080:141": "lokabhāsanabhaṅgo na dharmaḥ kaścinna tattvataḥ|",
    "1080:142": "bhīto'jño'kalpanirhāre saugate vacane tvataḥ||70||",
    "1080:143": "idampratītya cāstīdaṃ na rodho lokapaddhateḥ|",
    "1080:144": "pratītyajaḥ sa niḥsattvaḥ santyete niścayaḥ katham||71||",
    "1080:145": "tattvānvīkṣārataḥ śrāddha ukte kutrāpi na sthitaḥ|",
    "1080:146": "prāpya yuktyā nayaṃ śāntaḥ bhāvābhāvaprahāṇataḥ||72||",
    "1080:147": "idampratyayatājñānāt dṛṣṭijālavinirgataḥ|",
    "1080:148": "aspṛṣṭaṃ yāti nirvāṇaṃ rāgapratighamohahaḥ||73||",
    "1080:149": "śūnyatāsaptatervṛttiḥ",
    "1080:150": "ācāryanāgārjunapādakṛtā samāptā||"
}