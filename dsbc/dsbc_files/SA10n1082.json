{
  "SA10n1082:0": "vigrahavyāvartanī",
  "SA10n1082:1": "sarveṣāṃ bhāvānāṃ sarvatra na vidyate svabhāvaścet |",
  "SA10n1082:2": "tvadvacanamasvabhāvaṃ na nivartayituṃ svabhāvamalam ||1 ||",
  "SA10n1082:3": "atha sasvabhāvametadvākyaṃ śrutvā hatā pratijñā te |",
  "SA10n1082:4": "vaiṣamikatvaṃ tasmin viśeṣahetuśca vaktavyaḥ ||2 ||",
  "SA10n1082:5": "mā śabdavadityetat syātte buddhirna caitadupapannam |",
  "SA10n1082:6": "śabdenātra satā bhaviṣyato vāraṇaṃ tasya ||3 ||",
  "SA10n1082:7": "pratiṣedhaḥ pratiṣeddhyo'pyevamiti mataṃ bhavet tadasadeva |",
  "SA10n1082:8": "evaṃ tava pratijñā lakṣaṇato duṣyate na mama ||4 ||",
  "SA10n1082:9": "pratyakṣeṇa hi tāvan yadyupalabhya vinivartayasi bhāvān |",
  "SA10n1082:10": "tannāsti pratyakṣaṃ bhāvā yenopalabhyante ||5 ||",
  "SA10n1082:11": "anumānaṃ pratyuktaṃ pratyakṣeṇāgamopamāne ca |",
  "SA10n1082:12": "anumānāgamasādhyā ye'rthā dṛṣṭāntasādhyāśca ||6 ||",
  "SA10n1082:13": "kuśalānāṃ dharmāṇāṃ dharmāvasthāvidaśca manyante |",
  "SA10n1082:14": "kuśalaṃ janasvabhāvaṃ śeṣeṣvapyeṣa viniyogaḥ ||7 ||",
  "SA10n1082:15": "nairyāṇikasvabhāvo dharmo nairyāṇikāśca ye teṣām |",
  "SA10n1082:16": "dharmāvasthoktānāmeva ca nairyāṇikādīnām ||8 ||",
  "SA10n1082:17": "yadi ca na bhavet svabhāvo dharmāṇāṃ niḥsvabhāva ityevam |",
  "SA10n1082:18": "nāmāpi bhavennaivaṃ nāmāpi nirvastukaṃ nāsti ||9 ||",
  "SA10n1082:19": "atha vidyate svabhāvaḥ sa ca dharmāṇāṃ na vidyate tasmāt |",
  "SA10n1082:20": "dharmairvinā svabhāvaḥ sa yasyāsti tad yuktamupadeṣṭum ||10 ||",
  "SA10n1082:21": "sata eva pratiṣedho nāsti ghaṭo geha ityayaṃ yasmāt |",
  "SA10n1082:22": "dṛṣṭaḥ pratiṣedho'yaṃ sataḥ svabhāvasya te tasmāt ||11 ||",
  "SA10n1082:23": "atha nāsti sa svabhāvaḥ kiṃ nu pratividhyate tvayānena |",
  "SA10n1082:24": "vacanenarte vacanāt pratiṣedhaḥ sidhyate hyasataḥ ||12 ||",
  "SA10n1082:25": "bālānāmiva mithyā mṛgatṛṣṇāyāṃ yathā jalagrāhaḥ |",
  "SA10n1082:26": "evaṃ mithyāgrāhaḥ syātte pratiṣidhyato hyasataḥ ||13 ||",
  "SA10n1082:27": "nanvevaṃ satyasti grāho grāhyaṃ ca tagdṛhītaṃ ca |",
  "SA10n1082:28": "pratiṣedhaḥ pratiṣedhyaṃ pratiṣeddhā ceti ṣaṭkaṃ tat ||14 ||",
  "SA10n1082:29": "atha naivāsti grāho na ca grāhyaṃ na ca grahītāraḥ |",
  "SA10n1082:30": "pratiṣedhaḥ pratiṣedhyaṃ pratiṣeddhāro'sya tu na santi ||15 ||",
  "SA10n1082:31": "pratiṣedhaḥ pratiṣedhyaṃ pratiṣeddhāraśca yadyuta na santi |",
  "SA10n1082:32": "siddhā hi sarvabhāvā yeṣāmevaṃ svabhāvaśca ||16 ||",
  "SA10n1082:33": "hetostato na siddhirnaiḥsvābhāvyāt kuto hi te hetuḥ |",
  "SA10n1082:34": "nirhetukasya siddhirna copapannāsya te'rthasya ||17 ||",
  "SA10n1082:35": "yadi cāhetoḥ siddhiḥ svabhāvavinivartanasya te bhavati |",
  "SA10n1082:36": "svābhāvyasyāstitvaṃ mamāpi nirhetukaṃ siddham ||18 ||",
  "SA10n1082:37": "atha hetorastitvaṃ bhāvanaiḥsvābhāvyamityanupapannam |",
  "SA10n1082:38": "loke naiḥsvābhāvyānna hi kaścana vidyate bhāvaḥ ||19 ||",
  "SA10n1082:39": "pūrvaṃ cet pratiṣedhaḥ paścāt pratiṣedhyamiti ca nopapannam |",
  "SA10n1082:40": "paścādanupapanno yugapacca yataḥ svabhāvo'san ||20 ||",
  "SA10n1082:41": "hetupratyayasāmagryāṃ pṛthagbhāve'pi madvaco na yadi |",
  "SA10n1082:42": "nanu śūnyatvaṃ siddhaṃ bhāvānāmasvabhāvatvāt ||21 ||",
  "SA10n1082:43": "yaśca pratītya bhāvo bhāvānāṃ śūnyateti sā hyuktā |",
  "SA10n1082:44": "yaśca pratītya bhāvo bhavati hi tasyāsvabhāvatvam ||22 ||",
  "SA10n1082:45": "nirmitako nirmitakaṃ māyāpuruṣaḥ svamāyayā sṛṣṭam |",
  "SA10n1082:46": "pratisedhayase yadvat pratiṣedho'yaṃ tathaiva syāt ||23 ||",
  "SA10n1082:47": "na svābhāvikametad vākyaṃ tasmānna vādahānirme |",
  "SA10n1082:48": "nāsti ca vaiṣamikatvaṃ viśeṣahetuśca na nigadyaḥ ||24 ||",
  "SA10n1082:49": "mā śabdavaditi nāyaṃ dṛṣṭānto yastvayā mamārabdhaḥ |",
  "SA10n1082:50": "śabdena hi tacca śabdasya vāraṇaṃ naiva me vacaḥ ||25 ||",
  "SA10n1082:51": "naiḥsvābhāvyānāṃ cennaiḥsvābhāvyena vāraṇaṃ yadi hi |",
  "SA10n1082:52": "naiḥsvābhāvyanivṛttau svābhāvyaṃ hi prasiddhaṃ syāt ||26 ||",
  "SA10n1082:53": "athavā nirmitakāyāṃ yathā striyāṃ striyamityasaṃgrāham |",
  "SA10n1082:54": "nirmitakaḥ pratihanyāt kasyacidevaṃ bhavedetat ||27 ||",
  "SA10n1082:55": "athavā sādhyasamo'yaṃ heturna hi vidyate dhvaneḥ sattā |",
  "SA10n1082:56": "saṃvyavahāraṃ ca vayaṃ nānabhyupagamya kathayāmaḥ ||28 ||",
  "SA10n1082:57": "yadi kācana pratijñā tatra syādeṣa me bhaveddoṣaḥ |",
  "SA10n1082:58": "nāsti ca mama pratijñā tasmānnaivāsti me doṣaḥ ||29 ||",
  "SA10n1082:59": "yadi kiṃcidupalabheyaṃ pravartayeyaṃ nivartayeyaṃ vā |",
  "SA10n1082:60": "pratyakṣādibhirarthaistadabhāvānme'nupālambhaḥ ||30 ||",
  "SA10n1082:61": "yadi ca pramāṇatasteṣāṃ teṣāṃ prasiddhirarthānām |",
  "SA10n1082:62": "teṣāṃ punaḥ prasiddhiṃ brūhi kathaṃ te pramāṇānām ||31 ||",
  "SA10n1082:63": "anyairyadi pramāṇaiḥ pramāṇasiddhirbhavatyanavasthā |",
  "SA10n1082:64": "nādeḥ siddhistatrāsti naiva madhyasya nāntasya ||32 ||",
  "SA10n1082:65": "teṣāmatha pramāṇairvinā prasiddhirvihīyate vādaḥ |",
  "SA10n1082:66": "vaiṣamikatvaṃ tasmin viśeṣahetuśca vaktavyaḥ ||33 ||",
  "SA10n1082:67": "viṣamopanyāso'yaṃ na hyātmānaṃ prakāśayatyagniḥ |",
  "SA10n1082:68": "na hi tasyānupalabdhirdṛṣṭā tamasīva kumbhasya ||35 ||",
  "SA10n1082:69": "yadi svātmānamayaṃ tvadvacanena prakāśayatyagniḥ |",
  "SA10n1082:70": "paramiva na tvātmānaṃ paridhakṣyatyapi hutāśaḥ ||36 ||",
  "SA10n1082:71": "yadi ca svaparātmānau tvadvacanena prakāśayatyagniḥ |",
  "SA10n1082:72": "pracchādayiṣyati tamaḥ svaparātmānau hutāśa iva ||37 ||",
  "SA10n1082:73": "nāsti tamaśca jvalane yatra ca tiṣṭhati sadātmani jvalanaḥ |",
  "SA10n1082:74": "kurute kathaṃ prakāśaṃ sa hi prakāśo'ndhakāravadhaḥ ||38 ||",
  "SA10n1082:75": "utpadyamāna eva prakāśayatyagnirityasadvādaḥ |",
  "SA10n1082:76": "utpadyamāna eva prāpnoti tamo na hi hutāśaḥ ||39 ||",
  "SA10n1082:77": "aprāpto'pi jvalano yadi vā punarandhakāramupahanyāt |",
  "SA10n1082:78": "sarveṣu lokadhātuṣu tamo'yamihasaṃsthita upahanyāt ||40 ||",
  "SA10n1082:79": "yadi ca svataḥpramāṇasiddhiranapekṣya te prameyāṇi |",
  "SA10n1082:80": "bhavati pramāṇasiddhirna parāpekṣā hi siddhiriti ||41 ||",
  "SA10n1082:81": "anapekṣya hi prameyānarthān yadi te pramāṇasiddhiḥ |",
  "SA10n1082:82": "bhavati na bhavati kasyacidevamimāni pramāṇāni ||42 ||",
  "SA10n1082:83": "atha matamapekṣya siddhisteṣāmityatra ko doṣaḥ |",
  "SA10n1082:84": "siddhasya sādhanaṃ syānnāsiddho'pekṣate hyanyat ||43 ||",
  "SA10n1082:85": "sidhyanti hi prameyāṇyapekṣya yadi sarvathā pramāṇāni |",
  "SA10n1082:86": "bhavati prameyasiddhiranapekṣyaiva pramāṇāni ||44 ||",
  "SA10n1082:87": "yadi ca prameyasiddhiranapekṣyaiva bhavati pramāṇāni |",
  "SA10n1082:88": "kiṃ te pramāṇasiddhyā tāni yadarthaṃ prasiddhaṃ tat ||45 ||",
  "SA10n1082:89": "atha tu pramāṇasiddhirbhavatyapekṣyaiva te prameyāṇi |",
  "SA10n1082:90": "vyatyaya evaṃ sati te dhruvaṃ pramāṇaprameyāṇām ||46 ||",
  "SA10n1082:91": "atha tai pramāṇasiddhyā prameyasiddhiḥ prameyasiddhyā cā",
  "SA10n1082:92": "bhavati pramāṇasiddhirnāstyubhayasyāpi te siddhiḥ ||47 ||",
  "SA10n1082:93": "sidhyanti hi pramāṇairyadi prameyāṇi tāni taireva |",
  "SA10n1082:94": "sādhyāni ca prameyaistāni kathaṃ sādhayiṣyanti ||48 ||",
  "SA10n1082:95": "sidhyanti ca prameyairyadi pramāṇāni tāni taireva |",
  "SA10n1082:96": "sādhyāni ca prameyaistāni kathaṃ sādhayiṣyanti ||49 ||",
  "SA10n1082:97": "pitrā yadyutpādyaḥ putro yadi tena caiva putreṇa |",
  "SA10n1082:98": "utpādyaḥ sa yadi pitā vada tatrotpādayati kaḥ kam ||50 ||",
  "SA10n1082:99": "kaśca pitā kaḥ putrastatra tvaṃ brūhi tāvubhāvapi ca |",
  "SA10n1082:100": "pitāputralakṣaṇadharau yato naḥ putrasaṃdehaḥ ||51 ||",
  "SA10n1082:101": "naiva svataḥprasiddhirna parasparataḥ pramāṇairvā |",
  "SA10n1082:102": "bhavati na ca prameyairna cāpyakasmāt pramāṇānām ||52 ||",
  "SA10n1082:103": "kuśalānāṃ dharmāṇāṃ dharmāvasthāvidho brūvate yat |",
  "SA10n1082:104": "kuśalasvabhāvamevaṃ pravibhāgenābhidheyaḥ syāt ||53 ||",
  "SA10n1082:105": "yadi ca pratītya kuśalaḥ svabhāva utpadyate sa kuśalānām |",
  "SA10n1082:106": "dharmāṇāṃ parabhāvaḥ svabhāva evaṃ kathaṃ bhavati ||54 ||",
  "SA10n1082:107": "atha na pratītya kiṃcit svabhāva utpadyate sa kuśalānām |",
  "SA10n1082:108": "dharmāṇāmevaṃ syāda vāso na brahmacaryasya ||55 ||",
  "SA10n1082:109": "nādharmo dharmo vā saṃvyavahārāśca laukikā na syuḥ |",
  "SA10n1082:110": "nityāśca sarvabhāvāḥ syurnityatvādahetumataḥ ||56 ||",
  "SA10n1082:111": "eṣa cākuśaleṣvavyākṛteṣu nairyāṇādiṣu ca doṣaḥ |",
  "SA10n1082:112": "tasmāt sarvaṃ saṃskṛtamasaṃskṛtaṃ te bhavatyevam ||57 ||",
  "SA10n1082:113": "yaḥ sadbhūtaṃ nāma brūyāt sa svabhāva ityevam |",
  "SA10n1082:114": "bhavatā prativaktavyo nāma brūmaśca na vyaṃ sat ||58 ||",
  "SA10n1082:115": "nāmāsaditi ca yadidaṃ tatkiṃ nu sato bhavatyutāsataḥ |",
  "SA10n1082:116": "yadi hi sato yadyasato dvidhāpi te hīyate vādaḥ ||59 ||",
  "SA10n1082:117": "sarveṣāṃ bhāvānāṃ śūnyatvaṃ copapāditaṃ pūrvam |",
  "SA10n1082:118": "sa upālambhastasmād bhavatyayaṃ ca pratijñāyāḥ ||60 ||",
  "SA10n1082:119": "atha vidyate svabhāvaḥ sa ca dharmāṇāṃ na vidyata iti |",
  "SA10n1082:120": "idamāśaṅkitaṃ yaduktaṃ bhavatyanāśaṅkitaṃ tacca ||61 ||",
  "SA10n1082:121": "sata eva pratiṣedho yadi śūnyatvaṃ nanvapratiṣiddhamidam |",
  "SA10n1082:122": "pratiṣedhayate hi bhavān bhāvānāṃ niḥsvabhāvatvam ||62 ||",
  "SA10n1082:123": "pratiṣedhayase'tha tvaṃ śūnyatvaṃ tacca nāsti śūnyatvam |",
  "SA10n1082:124": "pratiṣedhaḥ sata iti te nanvevaṃ hīyate vādaḥ ||63 ||",
  "SA10n1082:125": "pratiṣedhayāmi nāhaṃ kiṃcit pratiṣedhyamasti na ca kiṃcit |",
  "SA10n1082:126": "tasmāt pratiṣedhayasītyadhilaya eva tvayā kriyate ||64 ||",
  "SA10n1082:127": "yaccāhaṃ te vacanādasataḥ pratiṣedhavacanasiddhiriti |",
  "SA10n1082:128": "atra jñāpayate vāgasaditi tanna pratinihanti ||65 ||",
  "SA10n1082:129": "mṛgatṛṣṇādṛṣṭānte yaḥ punaruktaṃ tvayā mahāṃścaryaḥ |",
  "SA10n1082:130": "tatrāpi nirṇayaṃ śṛṇu yathā sa dṛṣṭānta upapannaḥ ||66 ||",
  "SA10n1082:131": "sa yadi svabhāvataḥ syāt bhāvo na syāt pratītyasamudbhūtaḥ |",
  "SA10n1082:132": "yaśca pratītya bhavati grāho nanu śūnyatā saiva ||67 ||",
  "SA10n1082:133": "yadi ca svabhāvataḥ syād grāhaḥ kastaṃ nivartayed grāhyam |",
  "SA10n1082:134": "śeṣeṣvapyeṣa vidhistasmād doṣo'nupālambhaḥ ||68 ||",
  "SA10n1082:135": "etena hetvabhāvaḥ pratyuktaḥ pūrvameva sa samatvāt |",
  "SA10n1082:136": "mṛgatṛṣṇādṛṣṭāntavyāvṛttividhau ya uktaḥ prāk ||69 ||",
  "SA10n1082:137": "yastraikālye hetuḥ pratyuktaḥ pūrvameva sa samatvāt |",
  "SA10n1082:138": "traikālyapratihetuśca śūnyatāvādināṃ prāptaḥ ||70 ||",
  "SA10n1082:139": "prabhavati ca śūnyateyaṃ yasya prabhavanti tasya sarvārthāḥ |",
  "SA10n1082:140": "prabhavati na tasya kiṃ na bhavati śūnyatā yasyeti ||71 ||",
  "SA10n1082:141": "yaḥ śūnyatāṃ pratītyasamutpādaṃ madhyamāṃ pratipadamanekārthām |",
  "SA10n1082:142": "nijagāda praṇamāmi tamapratimasaṃbuddham ||72 || iti ||"
}