{
    "649:0": "atha pañcadaśaḥ paṭalavisaraḥ |",
    "649:1": "atha khalu vajrapāṇirbodhisattvo mahāsattvastatraiva parṣanmadhye sannipatito'bhūt |",
    "649:2": "sanniṣaṇṇaḥ sa utthāyāasanād bhagavantaṃ triḥ pradakṣiṇīkṛtya,",
    "649:3": "bhagavataścaraṇayornipatya,",
    "649:4": "bhagavantametadavocat – sādhu sādhu bhagavan ! sudeśitaṃ,",
    "649:5": "suprakāśitaṃ paramasubhāṣitaṃ vidyāmantraprayogamahādharmameghavinisṛtaṃ sarvatathāgatahṛdayaṃ mahāvidyārājacakravartinamahākalpavistarasarvathāpāripūrakaṃ saphalaṃ sampādakabodhimārganiruttaraṃ kriyābhedasaṃdhyajapahomavidyacaryānuvarttināṃ mārgaṃ dṛṣṭaphalakarmapratyayajanitahetunimittamahādbhutadaśabalākramaṇakuśalabodhimaṇḍamākramaṇaniyataparāyaṇam |",
    "649:6": "tat sādhu bhagavāṃ vadatu śāstā mantrasādhanānukūlāni svapnasandarśanakālanimittam;",
    "649:7": "yena vidyāsādhakānuvarttinaḥ sattvāḥ siddhinimittaṃ karma ārabheyuḥ,",
    "649:8": "saphalāśca sarvavidyāḥ karmanimittāni bhavanti riti ||",
    "649:9": "evamukte bhagavāṃ śākyamuniḥ vajrapāṇiṃ bodhisattvametadavocat – sādhu sādhustvaṃ yakṣeśa ! bahujanahitāya tva pratipannaḥ bahujanasukhāya lokānukampāyai mahato janakāyasyārthāya hitāya sukhāya sarvavidyāsādhakānāmarthāya |",
    "649:10": "taṃ śṛṇu, sādhu ca suṣṭhu ca manasi kuru,",
    "649:11": "bhāṣiṣye'haṃ te ||",
    "649:12": "ādau tāvat pūrvakarmārambhaṃ sarvakarmeṣu niḥsaṅgaṃ sthāna gatvā,",
    "649:13": "parvatāgre nadīkūle vā guhācatvarakeṣu vā,",
    "649:14": "śucau deśe uḍayaṃ kṛtvā,",
    "649:15": "paṭe pratiṣṭhāpya mahatī pūjāṃ kṛtvā,",
    "649:16": "tenaiva vidhinā pūrvavat sarvakarmeṣu śuklapakṣe prātihārapakṣe vā avaśyaṃ śubhe'hani rātrau prathame yāme śvetacandanakarpūrakuṅkumaṃ cekīkṛtya,",
    "649:17": "khadirakāṣṭhairagniṃ prajvālya,",
    "649:18": "paṭasyāgrataścaturhastapramāṇamāgrathitaḥ āhutiṃ sahasrāṣṭaṃ juhuyānnirdhūme vigatajvāle cāṅgāre tada homānte padmapuṣpāṣṭasahasraṃ juhuyāt |",
    "649:19": "śvetacandanābhyaktām |",
    "649:20": "homānte ca bhadrapīṭhaṃ mudrāṃ badhvā āsanaṃ dadyāt svamantrasya svamantreṇaiva |",
    "649:21": "anena mantreṇa tu homaṃ kuryāt – namaḥ samantabuddhānāmapratihataśāsanānām |",
    "649:22": "tadyathā - om kumārarūpiṇa darśaya darśayamātmano bhūti samudbhāvaya svapnaṃ me niveda yathābhūtam |",
    "649:23": "hū hū phaṭ phaṭ svāhā |",
    "649:24": "anena mantreṇa kṛtarakṣo homakarmaṇi sarvānyasmiṃ karma kuryāt |",
    "649:25": "tato bhayāgrāṃ kuśāṃ saṃstīrya kuśaviṇḍakaśiropadhānapūrvaśiraḥ paṭasyāgrato nātidūre nātyāsanne svapet prathamaṃ yāmaṃ jāgarikāyogamanuyuktaḥ sarvabuddhabodhisattvānāṃ praṇamya pāpaṃ ca pratideśya ātmānaṃ niryātayet sarvabuddhānām |",
    "649:26": "tato nidrāṃ vaśamāgacchet yathā sukhamiti ||",
    "649:27": "prathame yāme tu ye svapnā tāṃ viduḥ śleṣmasambhavām |",
    "649:28": "dvitīye piattamutthānād garhitā lokasambhavā ||",
    "649:29": "tṛtīye vātikaṃ vindyāccaturthe satyasambhavām |",
    "649:30": "śleṣmike svapnamukhye tu īdṛśāṃ paśya ve sadā ||",
    "649:31": "maṇikūṭāṃ muktāhārāṃśca samantataḥ prabhūtām |",
    "649:32": "ambharāśiṃ tṛplutaṃ cātmānaṃ sa paśyati ||",
    "649:33": "samantāt saritā kīrṇaṃ mahodadhisamaplutam |",
    "649:34": "tatrastho mātmadehastho paśye caiva yatra vai ||",
    "649:35": "tatra taṃ deśamākīrṇaṃ puṣkariṇyo samantataḥ |",
    "649:36": "plavaṃ codpānaṃ ca pānāgāraṃ ca veśmanam ||",
    "649:37": "udakoghairuhyamānaṃ tu paśyaiccaiva samantataḥ |",
    "649:38": "himālayaṃ tathādriṃ vā sphaṭikasthaṃ mahānadam ||",
    "649:39": "nagaṃ śailaṃ ca rājaṃ ca sphaṭīkābhiḥ samaṃ citam |",
    "649:40": "muktājālasaṃchannaṃ muktārāśiṃ ca paśyati ||",
    "649:41": "mahāvarṣaṃ jalaughaṃ ca paśyate'sau kahāvahaḥ |",
    "649:42": "śvetaṃ sitaṃ chatraṃ pāṇḍaraṃ vāpi bhūṣaṇam ||",
    "649:43": "kuñjaraṃ śuklarūpaṃ vā kaphine svapnamucyate |",
    "649:44": "sitaṃ cāmarapuruṣaṃ vā ambaraṃ vāpi darśanam ||",
    "649:45": "sparśanaṃ saindhavādīnāṃ lavaṇānāṃ ca sarvataḥ |",
    "649:46": "karpāsaṃ kṣaumapaṭṭaṃ vā loharūpyaṃ tathāgurum ||",
    "649:47": "sparśane grasane caiva śleṣmike svapnamiṣyate |",
    "649:48": "māṣādhmātakāścaiva tilapiṣṭā guḍodanā ||",
    "649:49": "vividhā māṣabhakṣāstu kaphine svapnamiṣyate |",
    "649:50": "svastikāpūpikā cānye kṛsarā pāyasā pare ||",
    "649:51": "teṣāṃ bhakṣaṇā svapne śleṣmikasya vidhīyate |",
    "649:52": "śaṅkulyā parpaṭā khādyā vividhā sūpajātayaḥ ||",
    "649:53": "sparśanād bhakṣaṇāścaiva svapne śleṣmāghabṛṃhaṇam |",
    "649:54": "anekaprakārapūrvāstu khādyabhojyānusammatā ||",
    "649:55": "bhakṣaṇāsparśanātteṣāṃ kaphine svapnaceṣṭitam |",
    "649:56": "āśanaṃ sayanaṃ yānaṃ vāhanaṃ sattvasambhavam ||",
    "649:57": "sparśanārohaṇācaiva prathame yāme tu darśanam |",
    "649:58": "svapnā yadi dṛśyeraṃ kaphine sarvamucyate ||",
    "649:59": "evaṃprakārā ye svapnā jalasambhavaceṣṭitā |",
    "649:60": "vividhā vā khādyabhojyānāṃ śleṣmikānāṃ ca darśanam ||",
    "649:61": "teṣāṃ svapne dṛṣṭvā vai śleṣmikānāṃ tu ceṣṭitam |",
    "649:62": "acintyo hyanyekā kathitā svapnā lokanāyakaiḥ ||",
    "649:63": "paittikasya tu svapnāni dvitīyayāme hi dehinām |",
    "649:64": "jvalantamagnirūpaṃ vā nānāratnasamudbhavām ||",
    "649:65": "agnidāhaṃ maholkaṃ vā jvalantaṃ sarvato diśaḥ |",
    "649:66": "svapne paśyate jantuḥ pittasammūrcchito hyasau ||",
    "649:67": "padmarāga tathā ratnaṃ anyaṃ vā ratnasambhavam |",
    "649:68": "svapne darśanaṃ vindyā paittikasya tu dehinaḥ ||",
    "649:69": "agnisaṃsevanādāghā sparśanād bhakṣaṇādapi |",
    "649:70": "vividhāṃ pītavarṇānāṃ svapne pittamūrcchitaiḥ ||",
    "649:71": "tapantaṃ nityamādityaṃ ātapaṃ kaṭukaṃ sadā |",
    "649:72": "svapne yāni paśyeta pittāntadehamūrcchitaḥ ||",
    "649:73": "hemavarṇaṃ tadākāśaṃ pītavarṇaṃ mahītalam |",
    "649:74": "svapne yo'bhipaśyeta pittaglānyasambhavā ||",
    "649:75": "samantājjvalitaṃ bahniṃ dyotamānaṃ nabhastalam |",
    "649:76": "paśyate svapnakāle'smiṃ pittākrānto hi dehinaḥ ||",
    "649:77": "hemavarṇaṃ tadā bhūmiṃ parvataṃ vā śiloccayam |",
    "649:78": "mahānāgaṃ tathā yānaṃ sarvaṃ hemamayaṃ sadā ||",
    "649:79": "paśyate nityasvapnastho pittaceṣṭābhimūrcchitaḥ |",
    "649:80": "sarvaṃ hemamayaṃ bhāṇḍaṃ yānaṃ bhūṣaṇavāhanam ||",
    "649:81": "āsanaṃ śayanaṃ cāpi jātarūpasamudbhavam |",
    "649:82": "sparśanārohaṇāccaiva paittikaṃ svapnadarśanam ||",
    "649:83": "pītamālyāmbarasaṃvītaḥ pītavastropaśobhitaḥ |",
    "649:84": "pītanirbhāsagandhāḍhyo pītayajñopavītinaḥ ||",
    "649:85": "pītākāraṃ ca ātmānaṃ svapne yo'bhipaśyati |",
    "649:86": "pittamūrcchāsamutthānād dvitīye yāme tu darśanāt ||",
    "649:87": "evaṃprakārā vividhā vā yebhyaḥ svapnānuvarṇitāḥ |",
    "649:88": "vividhā pītanirbhāsā svapnā pittasamudbhavā ||",
    "649:89": "madhyame yāmanirdiṣṭā pittakāntānu dehinām |",
    "649:90": "anekākārarūpāstu pītābhāsasamudbhavāḥ ||",
    "649:91": "kathitā lokamagraistu svapnāḥ pittasamudbhavāḥ |",
    "649:92": "vātikā ye tu svapnā vai tṛtīye yāme nu kathyate |",
    "649:93": "prabhāsvarā samantādvai diśaḥ sarvā nu dṛśyate |",
    "649:94": "ākāśagamanaṃ cāpi tiryaṃ cāpi nabhastale ||",
    "649:95": "samantā hyaṭate nityaṃ ākāśe ca nabhastalam |",
    "649:96": "vātikaṃ svapnamityuktaṃ īdṛśaṃ tu vidhīyate ||",
    "649:97": "plavanaṃ laṅghanaṃ caiva tarūṇāṃ cābhirohaṇam |",
    "649:98": "paṭhanaṃ sarvaśāstrāṇāṃ mantrāṇāṃ ca viśeṣataḥ ||",
    "649:99": "bhāṣaṇaṃ jalpanaṃ cāpi prabhūtaṃ cāpi vātike |",
    "649:100": "rohaṇaṃ kaṇṭakavṛkṣāṇāṃ bhakṣaṇaṃ vātitiktakam ||",
    "649:101": "kaṭvamlaṃ sarvakhādyānāṃ bhakṣaṇaṃ cāpi vātike |",
    "649:102": "vātasaṅkadhamukhyānāṃ phalānāṃ vātikopitām ||",
    "649:103": "teṣāṃ tu bhakṣaṇe svapne nirdiṣṭā vātasambhavā |",
    "649:104": "bhakṣāhāraviśeṣāṇāṃ dravyāṇāṃ ca vātalam ||",
    "649:105": "kṣiptacittā tathā jantu sparśanād bhakṣaṇādapi |",
    "649:106": "bhṛtyatā sarvabhūtānāṃ darśanāccāpi ātmanām ||",
    "649:107": "svapne yo hi paśyet tādṛśaṃ vātikaṃ viduḥ |",
    "649:108": "vividhākāraceṣṭāṃ tu vividhaliṅganabhāṣitā ||",
    "649:109": "vividhāghorabhāṣāstu vātike svapnadarśane |",
    "649:110": "evamādīni svapnāni kathitā lokapuṅgavaiḥ ||",
    "649:111": "tridhā prayogādyu yuktāni rāgadveṣamohinām |",
    "649:112": "rāgiṇāṃ vindyācchaleṣmajaṃ paittikaṃ dveṣamudbhavam ||",
    "649:113": "mohajaṃ vātikaṃ cāpi vyatimiśraṃ vimiśritaḥ |",
    "649:114": "svapnopaghātaṃ rāgākhyaṃ grāmyadharmaṃ tu darśanam ||",
    "649:115": "strīṣu saṅkhyā bhavet tatra svapne śleṣmasamudbhave |",
    "649:116": "dveṣiṇāṃ kalahaśīlākhyaṃ svapne pittasamudbhave ||",
    "649:117": "mohajaṃ stimitākāraṃ smṛtinaṣṭopadarśane |",
    "649:118": "vyatimiśreṇa saṃyuktostu svapnā dṛśyanti vai sadā ||",
    "649:119": "tasmāt sarvaprakāreṇa svapnākhyaṃ sattvavarjitam |",
    "649:120": "kriyākālasamaścaiva nirdiṣṭastattvadarśibhiḥ ||",
    "649:121": "śleṣmikāṇāṃ kathitā sattvā varṇavantaḥ priyaṃvadā |",
    "649:122": "dīrghāyuṣo'tha durmedhā snigdhavarṇā viśāradā ||",
    "649:123": "gaurāḥ prāṃśuvṛttāśca strīṣu saṅge sadā ratāḥ |",
    "649:124": "dharmiṣṭhā nityaśūrāśca bahumānābhiratāḥ sadāḥ ||",
    "649:125": "nakṣatre jātinirdiṣṭaḥ matsarāsyādacihnite |",
    "649:126": "mahīpālā tathā cānye senāpatyārthasaṃsthite ||",
    "649:127": "jāyate bhogavatyāśca yathākarmopajīvinaḥ |",
    "649:128": "svakarmaphalanirdiṣṭaṃ na mantraṃ karmavarjitam ||",
    "649:129": "na karmaṃ mantramukhyaṃ tu kathitaṃ lokanāyakaiḥ |",
    "649:130": "tasmāt śleṣmike sattve siddhiruktā mahītale ||",
    "649:131": "bhūmyādhipatyaṃ mahābhoge siddhimāyātu tasya tu |",
    "649:132": "āhārāṃ śleṣmikāṃ sarvāṃ nātisevī bhavejjapī ||",
    "649:133": "atyarthaṃ sevitā hyete svapnā śuddhyārthasambhavā |",
    "649:134": "tā na seve tadā mantrī bhidyarthā tu varṇitaḥ ||",
    "649:135": "nāpi svape tadā kāle yuktimanto vicakṣaṇaḥ |",
    "649:136": "paittikasyā tu sattvasya kathyate caritaṃ sadā ||",
    "649:137": "dveṣākārakruddhaṃ tu kṛṣṇavarṇo'tha durbalaḥ |",
    "649:138": "krūraḥ krūrakarmā tu sadā vakro vidhīyate ||",
    "649:139": "śūraḥ sāhasiko nityaṃ balabuddhisamanvitaḥ |",
    "649:140": "vahvabhāṣye bahumitrā bahuśāstrasamādhigaḥ ||",
    "649:141": "dhārmikaḥ sthirakarmāntaḥ dveṣamutthānavarṇitaḥ |",
    "649:142": "manasvī bahuśakraśca jāyate dveṣalakṣitaḥ ||",
    "649:143": "śūra dveṣī ca bahvārtho lokajño priyadarśanaḥ |",
    "649:144": "nirmukto niḥspṛhaścāpi dhīro duḥsahaḥ sadā ||",
    "649:145": "mānī matsaraḥ kruddhaḥ strīṣu kānto sadā bhavet |",
    "649:146": "mahotsāhī dṛḍhamantrī ca mahābhogo'tha jāyate ||",
    "649:147": "ākramya carate sattvāṃ yathākarmānulabdhinām |",
    "649:148": "nityaṃ tasya siddhyante mantrāḥ prāṇoparodhinaḥ ||",
    "649:149": "kṣipraṃ sādhayate hyarthāṃ dāruṇāṃ munirūrjitām |",
    "649:150": "sattvopaghātāḥ yaḥ karmāḥ siddhyante tasya dehinaḥ ||",
    "649:151": "vividhaprayogāstu ye karmāḥ prayuktā sarvamantriṇām |",
    "649:152": "ādarā te tu siddhyante nānyasattveṣu karmasu ||",
    "649:153": "dveṣikā ye tu mantrā vai parasattvānupīḍinaḥ |",
    "649:154": "paramantrā tathā cchinde krodhasattvasya siddhyati ||",
    "649:155": "paradravyāpahārārthaṃ paraprāṇoparodhinaḥ |",
    "649:156": "siddhyante krodhamantrāstu nānyamantreṣu yojayet ||",
    "649:157": "kurute cādhipatyaṃ vai eṣa sattvo'tha dveṣajaḥ |",
    "649:158": "kṛṣṇavarṇo'tha śyāmo vā gauro vātha miśritaḥ ||",
    "649:159": "jāyate krodhano martyo hemavarṇavivarjitaḥ |",
    "649:160": "rūkṣavarṇo'tha dhūmro vā kapilo vā jāyate naraḥ ||",
    "649:161": "śūraḥ krūraḥ tathā lubdhaḥ vṛścikārāśimudbhavaḥ |",
    "649:162": "aṅgāragrahakṣetrasthaḥ śleṣmaṇāya bṛhaspateḥ ||",
    "649:163": "jāyate hyalpabhojī syāt kaṭvaṃmlarasasevinaḥ |",
    "649:164": "āyuṣyaṃ tasya dīrghaṃ tu smṛtimantro'tha jāyate ||",
    "649:165": "vātikasya tu vakṣye'haṃ caritaṃ sattvaceṣṭitam |",
    "649:166": "vivarṇo rūkṣavarṇastu pramāṇo nātidurvalaḥ ||",
    "649:167": "naṣṭabuddhiḥ sadā prājño hṛtsthiro hyanavasthitaḥ |",
    "649:168": "gātrakampaṃ bhramiścāpi chardi praśravanaṃ bahuḥ ||",
    "649:169": "bahvāsī nityabhojī ca bahvāvāco bhave hi saḥ |",
    "649:170": "viruddhaḥ sarvalokānāṃ bahvamitro'tha jāyate ||",
    "649:171": "duḥśīlo duḥkhitaścāpi jāyato'sau mahītale |",
    "649:172": "antarddhānikamantrā vai tasya siddhimudāhṛtam ||",
    "649:173": "vātaprakopanā ye bhakṣāste tasyānuvartinaḥ |",
    "649:174": "taṃ na sevet sadā jāpī karmasiddhimakāṃkṣayam ||",
    "649:175": "mohāmudbhavameṣāṃ tu sattvānāṃ vātakopinām |",
    "649:176": "mohajā kathitā hyete mūḍhamantraprasādhitā ||",
    "649:177": "nityaṃ teṣu mūḍhānāṃ mohānāṃ siddhiriṣyate |",
    "649:178": "nakṣatre jalajārāśau grahasatyārthamīkṣite ||",
    "649:179": "nācarecchubhakarmāṇi vātike sattvamurcchite |",
    "649:180": "vaśyākarṣaṇabhūtānāṃ mohanaṃ jambhanaṃ tathā ||",
    "649:181": "vātikeṣvapi sattveṣu mohajaiḥ pāpamudbhavaiḥ |",
    "649:182": "kathitā lakṣaṇā hyete svapnānāṃ satyadarśanā ||",
    "649:183": "munibhirvarṇitā hyete purā sarvārthasādhakā |",
    "649:184": "meṣo vṛṣo mithunaśca karkaṭaḥ siṃha eva tu ||",
    "649:185": "tulā kanyā tathā vṛścīśca dhanurmakara eva tu |",
    "649:186": "kumbhamīnā gajaḥ divyaṃ vānaramasura eva tu ||",
    "649:187": "siddhagandharvayakṣādyā manujānāṃ ye prakīrtitā |",
    "649:188": "rāśayo bahusattvānāṃ kathitā hyagrapuṅgavaiḥ ||",
    "649:189": "bahuprakārā vicitrārthā vividhā karmavarṇitā |",
    "649:190": "teṣu sarveṣu karme ca phalanti guṇavistarāḥ ||",
    "649:191": "na karmaguṇanirmuktaṃ paṭhyate khalu dehinām |",
    "649:192": "guṇe ca karmasaṃyuktaḥ karoti punarudbhavam ||",
    "649:193": "guṇaṃ dhamārthasaṃyuktaṃ siddhimantreṣu jāyate |",
    "649:194": "jāpī guṇatattvajñaḥ karmabandhaguṇāguṇam ||",
    "649:195": "na hitāṃ kurute karma yad guṇeṣvapi satkriyām |",
    "649:196": "kriyā hi kurute karma na kriyā guṇavarjitā ||",
    "649:197": "kriyākarmaguṇāṃ caiva saṃyuktaḥ sādhayiṣyati |",
    "649:198": "vidhipūrvaṃ kriyā karma uktaṃ daśabalaiḥ purā ||",
    "649:199": "kriyā karmaguṇā hyete draṣṭā sattvopaceṣṭitā |",
    "649:200": "vividhā svapnarūpāstu dṛśyante karmamudbhavāḥ ||",
    "649:201": "tasmāt svapnanimittena prayojyāḥ karmavistarāḥ |",
    "649:202": "vidhākāracitrāśca manojñāḥ priyadarśanāḥ ||",
    "649:203": "vighnarūpāḥ arūpāśca dṛśyante svapnahetavaḥ |",
    "649:204": "mahotsāhā mahāvīryā siddhimākāṃkṣiṇo narāḥ ||",
    "649:205": "uttamādhamamadhyeṣu siddhisteṣu prakalpyate |",
    "649:206": "raudrāḥ krūrakarmāstu svapnā sadyaphalā sadā ||",
    "649:207": "uttamā dhruvakarmāsu cirakāleṣu siddhaye |",
    "649:208": "laukikā lokamukhyānāṃ guṇotpādanasambhavāḥ ||",
    "649:209": "dṛśyante vividhāḥ svapnā jāpināṃ mantrasiddhaye |",
    "649:210": "asiddhyarthaṃ tu mantrāṇāṃ nidrā tandrī prakalpyate ||",
    "649:211": "vighnaghātanamantraṃ tu tasmiṃ kāle prakalpyate |",
    "649:212": "yuktirūpā tadā mantrā jāpināṃ taṃ prayojayet ||",
    "649:213": "ṣaḍbhujo'tha mahākrodhaḥ ṣaṇmukhaścaiva prakalpite |",
    "649:214": "caturakṣaro mahāmantraḥ kumāre mūrttinisṛtaḥ ||",
    "649:215": "ghorarūpo mahāghoro varāhākārasambhavaḥ |",
    "649:216": "sarvavighnavināśārthaṃ kālarātraṃ tadeva rāṭ ||",
    "649:217": "vyāghracarmanivastastu sarpābhogavilambitaḥ |",
    "649:218": "asihasto mahāsattvaḥ kṛtāntarūpī mahaujasaḥ ||",
    "649:219": "nirghṛṇaḥ sarvavighneṣu vināyakānāṃ prāṇahantakṛt |",
    "649:220": "śṛṇvantu sarvabhūtā vai mantraṃ tantre sudāruṇam ||",
    "649:221": "nāśako dṛṣṭasattvānāṃ sarvavighnopahārikaḥ |",
    "649:222": "sādhakaḥ sarvamantrāṇāṃ devasaṅghā śṛṇotha me ||",
    "649:223": "namaḥ samantabuddhānāmapratihataśāsanānām |",
    "649:224": "tadyathā - he he mahākrodha ! ṣaṇmukha ! ṣaṭcaraṇa ! sarvavighnaghātaka ! hū hū |",
    "649:225": "kiṃ cirāyasi vināyaka ! jīvitāntakara ! duḥsvapnaṃ me nāśaya |",
    "649:226": "laṅgha laṅgha|",
    "649:227": "samayamanusmara phaṭ phaṭ svāhā ||",
    "649:228": "samanantarabhāṣito'yaṃ mahākrodharājā sarvavighnavināyakāḥ ārtāḥ bhītāḥ bhinnahṛdayāḥ trastamanaso bhagavantaṃ śākyamuniṃ,",
    "649:229": "mañjuśriyaṃ kumārabhūtaṃ namaskāraṃ kurvate sma |",
    "649:230": "samaye ca tasthuḥ ||",
    "649:231": "atha bhagavān śākyamuniḥ sarvaṃ taṃ śuddhāvāsabhavanamavalokya,",
    "649:232": "ta ca mahāparṣanmaṇḍalaṃ,",
    "649:233": "evamāha - bho bho devasaṅghāḥ ! ayaṃ krodharājā sarvalaukikalokottarāṇāṃ mantrāṇāṃ sādhyamānānāṃ yo hi duṣṭasattvaḥ jāpinaṃ viheṭhayet,",
    "649:234": "tasyāyaṃ krodharājā sakulaṃ damayiṣyati |",
    "649:235": "śoṣayiṣyati |",
    "649:236": "na ca prāṇoparodhaṃ kariṣyati |",
    "649:237": "paritāpya pariśoṣya vyavasthāyāṃ sthāpayiṣyati |",
    "649:238": "jāpinasya rakṣādharaṇaguptaye sthāsyati|",
    "649:239": "anubṛṃhayiṣyati |",
    "649:240": "yo hyevaṃ samayamatikramet krodharājena kṛtarakṣaṃ sādhakaṃ viheṭhayet ||",
    "649:241": "saptadhāsya sphuṭenmūrdhā arjakasyeva mañjarī |",
    "649:242": "ityevamuktvā muniśreṣṭho mañjughoṣaṃ tadābravīt ||",
    "649:243": "kumāra ! tvadīyamantrāṇāṃ sakalārthārthavistarām |",
    "649:244": "mantratantrārthamuktānāṃ sādhakānāṃ viśeṣataḥ ||",
    "649:245": "krodharāṭ kathitaṃ tantre sarvavighnapranāśanam |",
    "649:246": "lokanāthai purā hyetat tathaiva sanniyojitam ||",
    "649:247": "duṣṭavighnavināśāya arīṇāṃ krodhanāśanam |",
    "649:248": "jāpināṃ satataṃ hyetanniśāsu paṭhayetsadā ||",
    "649:249": "eṣa rakṣārthasattvānāṃ duḥsvapnānāṃ ca nāśanam |",
    "649:250": "kathitaṃ lokamukhyaistu sarvamantrārthasādhane ||",
    "649:251": "ataḥ paraṃ pravakṣyāmi puruṣāṇāṃ lakṣaṇaṃ śubham |",
    "649:252": "yeṣu mantrāṇi siddhyante uttamādhamamadhyamā ||",
    "649:253": "tejasvī ca manasvī ca kanakābho mahodaraḥ |",
    "649:254": "viśālākṣo'tha susnigdho mandarāgī krodhavarjitaḥ ||",
    "649:255": "raktāntanayana priyābhāṣī uttamaṃ tasya siddhyati |",
    "649:256": "tanutvaco'tha śyāmābho tanvaṅgo nātidīrghakaḥ ||",
    "649:257": "mahotsāhī mahojaskaḥ santuṣṭo sarvataḥ śubhaḥ |",
    "649:258": "utkṛṣṭo yonitaḥ śuddhaḥ alpecchetha durbalaḥ ||",
    "649:259": "tasya siddhirdhruvā śreṣṭhā dṛśyate sarvakarmasu |",
    "649:260": "ahīnāṅgo'tha sarvatra pūrvaśyāmo mahaujasaḥ ||",
    "649:261": "akliṣṭacitto manasvī ca brahmacārī sadā śuci |",
    "649:262": "+ vāsābhirato nityaṃ lokajño dharmaśīlī ca ||",
    "649:263": "bahumitro sadā tyāgī mātrā ca carato sadā |",
    "649:264": "śucinaḥ dakṣaśīlaśca śaucācārarataḥ sadā ||",
    "649:265": "satyavādī ghṛṇī caiva uttamā tasya sidhyati |",
    "649:266": "avyaṅgaguṇavistāraḥ kulīno dhārmikaḥ sadā ||",
    "649:267": "mātṛpitṛbhaktaśca brāhmaṇātithipūjakaḥ |",
    "649:268": "atikāruṇiko dhīrastasyāpi siddhiruttamā ||",
    "649:269": "śyāmāvadātaḥ snigdhaśca alpabhāṣī sadā śuciḥ |",
    "649:270": "mṛṣṭānnabhojanākāṃkṣī śucidārābhigāminaḥ ||",
    "649:271": "lokajño bahumataḥ sattvastasyāpi siddhiruttamā |",
    "649:272": "nātihasvo na cotkṛṣṭaḥ bhinnāñjanamūrdhajaḥ ||",
    "649:273": "snigdhalocanavarṇaśca śuciḥ snānābhirataḥ sadā |",
    "649:274": "ratnatraye ca prasanno'bhūt tasyāpi siddhiruttamā ||",
    "649:275": "utkṛṣṭakarmaprayuktā ca sattvānāmāśayatadvidaḥ |",
    "649:276": "sahiṣṇuḥ priyavākyaśca prasanno jinasūnunā ||",
    "649:277": "lokottarī tadā siddhiḥ saphalā tasya śiṣyate |",
    "649:278": "mahāsattvo mahāvīryaḥ mahaujasko mahāvratī ||",
    "649:279": "mahābhogī ca mantrajñaḥ sarvatantreṣu tattvavit |",
    "649:280": "varṇataḥ kṣatriyo hyagro brāhmaṇo vā manasvinaḥ ||",
    "649:281": "strīṣu sevī sadā rāgī kanakābho'tha varṇataḥ |",
    "649:282": "dṛśyate prāṃśugauraśca tuṅganāso mahābhuja ||",
    "649:283": "pralambabāhu śūraśca mahārājyābhikāṃkṣiṇaḥ |",
    "649:284": "prasanno jinaputrāṇāṃ stryākhyādevipūjakaḥ ||",
    "649:285": "ratnatraye ca bhaktaśca bodhicittavibhūṣitaḥ |",
    "649:286": "atikāruṇiko dhīraḥ kvacid roṣo mahojaḥ kvacit ||",
    "649:287": "mahābhogī mahātyāgī mahojasko durāsadaḥ |",
    "649:288": "strīṣu vallabhaśūraśca tasyāpiṃ siddhirutamā ||",
    "649:289": "atimānarataḥ śūraḥ strīṣu saṅgī sadā punaḥ |",
    "649:290": "kanakābhaḥ svalpabhojaśca vistīrṇaḥ kaṭhinaḥ śuciḥ ||",
    "649:291": "ghṛṇī kāruṇikaḥ dakṣo lokajñaḥ bahumato guṇaiḥ |",
    "649:292": "mantrajāpī sadā bhaktaḥ jinendrāṇāṃ prabhaṅkaram ||",
    "649:293": "teṣu śrāvakaputrāṇāṃ khaḍgināṃ ca sadā punaḥ |",
    "649:294": "prabhaviṣṇulokamukhyaśca varṇataḥ dvitīye śubhe ||",
    "649:295": "avyaṅgaḥ sarvataḥ aṅgaiḥ krūraḥ sāhasikaḥ sadā |",
    "649:296": "tyāgaśīlī jitāmitro dharmādharmavicārakaḥ ||",
    "649:297": "nātisthūlo nātikṛśo nātidīrgho na hrasvakaḥ |",
    "649:298": "madhyamo manujaḥ śreṣṭhaḥ siddhistasyāpi uttamā ||",
    "649:299": "ātāmranakhasusnigdhaḥ raktapāṇitalaḥ śuciḥ |",
    "649:300": "caraṇāntaṃ raktataḥ snigdhaścakrasvastikabhūṣitaḥ ||",
    "649:301": "dhvajatoraṇamatsyāśca patākā padmamutpalāḥ |",
    "649:302": "dṛśyante pāṇicaraṇayoḥ manujo lakṣalakṣaṇai ||",
    "649:303": "tādṛśaḥ puruṣaḥ śreṣṭhaḥ agrasiddhistu kalpyate |",
    "649:304": "śukladaṃṣṭro asuṣirastuṅgaḥ sikhariṇaḥ samāḥ ||",
    "649:305": "tuṅganāso viśālākhyaḥ saṃhatabhrūcibuke śubhāḥ |",
    "649:306": "gopakṣmalokacihnastu kṛṣṇadṛk tārakāñcitaḥ ||",
    "649:307": "lalāṭaṃ yasya vistīrṇaṃ chatrākāraśiraḥ śubhaḥ |",
    "649:308": "uṣṇīṣākāraśiraścaiva karṇau śobhanataḥ śubhau ||",
    "649:309": "siṃhākārahanuḥ sadā agharau pakvabimbhasamaprabhau |",
    "649:310": "padmapatraraktābhā jihvā yasya dṛśyate tālukācābhiraktikā ||",
    "649:311": "grīvā kambusadṛśā pīnaskandhā samudbhavā |",
    "649:312": "kakṣavakṣaḥ śubhaḥ śreṣṭhaḥ vistīrṇorastathaiva ca ||",
    "649:313": "svalpato nābhideśaśca vistīrṇakaṭhinaḥ śubhaḥ |",
    "649:314": "gambhīrapradakṣiṇā nābhī sirājāle akurvatā ||",
    "649:315": "pralambabāhurmahābhujaḥ kaṭisiṃhoracihnitaḥ |",
    "649:316": "ūrū cāsya vartulakau kaurparau khartavarjitau ||",
    "649:317": "eṇeyajaṅghaḥ susampannavartulāśca prakīrtitāḥ |",
    "649:318": "caraṇau māṃsalaupetau aṅgulībhiḥ samunnatau ||",
    "649:319": "raktau raktanakhau snigdhau unnatau māṃsaśobhitau |",
    "649:320": "atha śiro mahītalāvarṇau śobhanau priyadarśanau |",
    "649:321": "aśliṣṭau varṇataḥ śuddhau praśastau lokacihnitau ||",
    "649:322": "upariṣṭāttu teṣāṃ vai śirājāla anunnatau ||",
    "649:323": "purīṣaprasravaṇau mārgau gambhīrāvartadakṣiṇau |",
    "649:324": "praśastau svalpatarau nityaṃ vṛṣaṇau vartulau śubhau ||",
    "649:325": "avadhau akhaṇḍau ca anekaścaiva kīrtyate |",
    "649:326": "aṅgajāte yadā śuddhyā rāgānte ca samāśritaḥ ||",
    "649:327": "svapnakāle cāhāre vṛṣyāṇāṃ khādyabhojanaiḥ |",
    "649:328": "praśruto varṇato nīlo rakto vā yadi dṛśyate ||",
    "649:329": "prabhūtasrāvī snigdhaśca śubhalakṣaṇalakṣitaiḥ |",
    "649:330": "tathāvidheye sattvākhye uttamā siddhiriṣyate ||",
    "649:331": "tṛpurīpī puṇmūtrī ca śaucācārarataḥ śuciḥ |",
    "649:332": "śayate yo hi yāmānte prātarutthāti jantavaḥ ||",
    "649:333": "tasya śuddhi sadā śreṣṭhā dṛśyate sarvakarmikā |",
    "649:334": "phalāṃ vividhākārāṃ sampadā bahu vā punaḥ ||",
    "649:335": "anubhoktā bhavenmadhyairlakṣaṇairabhilakṣitaḥ |",
    "649:336": "nakṣatraiśca tathā jātaḥ puṣyai revatiphalgunaiḥ ||",
    "649:337": "maghāsu anurādhāyāṃ citrārohiṇikṛttikaiḥ |",
    "649:338": "janakaḥ tepu dṛśyasthaḥ samartho grahacihnitaḥ ||",
    "649:339": "prabhātakāle yo jātaḥ siddhisteṣu pradṛśyate |",
    "649:340": "madhyāhne prātaraścāpi atrānte ca śucigrahāḥ ||",
    "649:341": "śuklā somaśuklāśca pītako budhaḥ bṛhaspati |",
    "649:342": "sāmarthyakāryasiddhyarthaṃ nirīkṣyante sarvajantūnām ||",
    "649:343": "atrāntare ca ye jātā manujaḥ śubhakarmiṇaḥ |",
    "649:344": "teṣāṃ siddhyantyayatnena mantrāḥ sarvārthasādhane ||",
    "649:345": "madhyāhnāparatenaiva ravāvāstamane sadā |",
    "649:346": "atrāntare sadā krūrāḥ grahāḥ paśyanti dehinām ||",
    "649:347": "ādityāṅgārakaḥ krūrāḥ keturāhuśaniścaraḥ |",
    "649:348": "ye ca grahamukhyāstu kampanirghātaulkinaḥ ||",
    "649:349": "tārā ghoratamaścaiva kṛṣṇāriṣṭasamastathā |",
    "649:350": "kālamārakuruḥ raudro dṛśyate tasmi kālataḥ ||",
    "649:351": "ādityodayakāle ca budhaḥ paśyati medinīm |",
    "649:352": "yugamātre rathatyucce paśyate'sau bṛhaspatiḥ ||",
    "649:353": "śukraḥ pareṇa dhanādhyakṣo paśyate'sau yuge ravau |",
    "649:354": "madhyāhnādāpūryate candraḥ darśanaṃ candradehinām ||",
    "649:355": "budhakāle bhaved rājyaṃ bṛhaspato arthabhogakṛt |",
    "649:356": "śukre dhananiṣpattiḥ mahārājyaṃ bhogasampadam ||",
    "649:357": "dīrghāyuṣmaṃ tathā candre aiśvaryaṃ cāpi sāphalam |",
    "649:358": "madhyaṃdine tathā bhāno madhyadṛṣṭisamoditā ||",
    "649:359": "madhyāhne vigate nityaṃ ādityo diśamīkṣate |",
    "649:360": "yugamātre hnāsitā nocce keturevamudāhṛtāḥ ||",
    "649:361": "rāhuḥ śanaiścaraścaiva tamakālayugāntakaḥ |",
    "649:362": "tataḥ pareṇā hrasyāyāṃ niṣṭariṣṭolkakampakaḥ ||",
    "649:363": "ātāmre'staṃ gate bhānau sindūrapuñjavarṇite |",
    "649:364": "yo'sau grahamukhyastu bāladārakavarṇinaḥ rūpiṇaḥ ||",
    "649:365": "śaktihasto mahākrūraḥ aṅgārasyeva darśane |",
    "649:366": "tato yugāntārpite bhāno śubhānāṃ grahayonayaḥ ||",
    "649:367": "ādityadarśanājjātaḥ krūraḥ sāhasiko bhavet |",
    "649:368": "satyakāṅgārake jātaḥ kruddhalubdho'bhimāninaḥ ||",
    "649:369": "keturiṣṭātidhūmrāṇāṃ janayante vyādhisambhavā |",
    "649:370": "daridrā vyādhino lubdhā mūrdhvāścaiva janā sadā ||",
    "649:371": "kālastamakampānāṃ ulkikāṃ grahakutsitām |",
    "649:372": "kampanirghātatārāṇāmaśaniścaiva pratāpina ||",
    "649:373": "vajroriṣṭatathācānyāṃ ṛkṣādīnāṃ prakalpate |",
    "649:374": "rāhudarśanaghorastu dṛśyate sarvajantunām ||",
    "649:375": "daridrānāthaduḥśīlā pāpacauranarā sadā |",
    "649:376": "jāyante duḥkhitā martyā janā vyādhimāṇayā |",
    "649:377": "kuṣṭhino bahurogāśca kāṇakhañjasadajulā ||",
    "649:378": "ṣaṇḍapaṇḍe'napatyāśca durbhagāḥ strīṣu kutsitā |",
    "649:379": "narā nāryastathā cānye darśanāgrahakutsitām ||",
    "649:380": "jāyante bahudhā lokāṃ jātakeṣveva jātakā |",
    "649:381": "śuklapītagrahāḥ śreṣṭhā teṣu jātiśubhodayāḥ ||",
    "649:382": "varṇataḥ śuklapītābhāḥ praśastā jinavarṇitāḥ |",
    "649:383": "catvāro grahamukhyāstu śukracandragururbudhaḥ ||",
    "649:384": "teṣāṃ daerśanasiddhyarthaṃ jāpinā sarvakarmasu |",
    "649:385": "bāliśānāṃ ca sattvānāṃ jātireva sadā śubhā ||",
    "649:386": "sarvasampatsadā miṣṭāḥ kathitā lokapuṅgavaiḥ |",
    "649:387": "kṣaṇamātraṃ tathonmeṣanimeṣaṃ cāpi acchaṭam ||",
    "649:388": "eṣāṃ saṃkṣepate jāti kathitā lokapuṅgavaiḥ |",
    "649:389": "etanmātraṃ pramāṇaṃ tu grahāṇāṃ lokacintinām ||",
    "649:390": "udayante tathā nityaṃ etatkālaṃ tu tattvataḥ |",
    "649:391": "śreyasā pāpakā hyete bhramante cakravat sadā ||",
    "649:392": "śubhāśubhakarā te'tra mantraṃ ekavat sadā |",
    "649:393": "te devalokasamāsṛtā nu + + + + + + + + + + ||",
    "649:394": "eteṣāṃ kvacit kiñcit pāpabuddhistu jāyate |",
    "649:395": "śubhāśubhaphalāsattvājjāyante bahudhā punaḥ ||",
    "649:396": "sa eṣāṃ darśanamityāhurgrahāṇāṃ karmabhojinām |",
    "649:397": "sattvānāṃ sattvaramāyānti śīghragāmitvasatvarāḥ ||",
    "649:398": "dṛśyādṛśyaṃ kṣaṇānmeṣamacchaṭāṃ tvaritā gatiḥ |",
    "649:399": "tataḥ kālaṃ prakalpyete + + + + + + + + + + + ||",
    "649:400": "etatkālapramāṇaṃ tu darśitamagrabuddhibhiḥ |",
    "649:401": "ataḥ paraṃ pravakṣyāmi niyate jātake sadā ||",
    "649:402": "muhūrttā dvādaśāścaiva kālaṃ kālaṃ yānuhetavaḥ |",
    "649:403": "apātraṃ caiva vakṣyante siddhiheturna vā punaḥ ||",
    "649:404": "śakunaṃ caiva lokānāṃ dṛṣṭyādṛṣṭya punaḥ punaḥ |",
    "649:405": "rāṣṭrabhaṅgaṃ ca durbhikṣaṃ + + + nṛpateḥ śubham ||",
    "649:406": "kālākālaṃ tadā māryaḥ śivaṃ cakre sadā jana |",
    "649:407": "ketukampo'tha nirghātamulkaṃ caiva sadhūbhinam ||",
    "649:408": "nakṣatravāratārāṇāṃ caritaṃ ca śubhāśubham |",
    "649:409": "caritaṃ sarvabhūtānāṃ śivaśivaviceṣṭitam ||",
    "649:410": "kravyādāṃ mātarāṃścaiva raudrasattvopaghātinām |",
    "649:411": "duṣṭasattvāṃ tathā vakṣye caritaṃ piśitāśinām ||",
    "649:412": "prasannānā devatā yatra ratnadharmāgrabuddhinām |",
    "649:413": "śubhakarmasadāyuktāṃ maitracittadayālavām ||",
    "649:414": "sādhuceṣṭārthabuddhīnāṃ parapūrttisamāśritām |",
    "649:415": "ākṛṣṭā mantramuktībhiḥ opadhyāhārahetunām ||",
    "649:416": "vistaraṃ caritaṃ vakṣye lakṣaṇaṃ yatra āśritāḥ |",
    "649:417": "paradeha samāśritya tiṣṭhante mānuṣā sṛtā ||",
    "649:418": "devā punastamityāhurasurā mānahetunā |",
    "649:419": "dvividhā te'pi tatrasthā pārṣadyā surāsurā ||",
    "649:420": "te'pi tatra dvidhā yānti krūra sādhāraṇā punaḥ |",
    "649:421": "te'pi tatra dvidhā yānti śubhāśubhagatipañcakam ||",
    "649:422": "tatrasthā trividhā yānti viṃśatriṃśadasaṅkhyakam |",
    "649:423": "akaniṣṭhā yāvadevendrā yāmāsaṅkhyamabhūpakāḥ ||",
    "649:424": "aparyantaṃ yāva dhātūnāṃ lokānāṃ ca śubhāśubham |",
    "649:425": "yā vāṃ saṃsārikā sattvā yāvāṃ cāryaśrāvakāḥ ||",
    "649:426": "buddhapratyekabuddhānāṃ tadaurasāṃ ca sūnunām |",
    "649:427": "bodhisattvāṃ mahāsattvāṃ daśabhūmipratiṣṭhitām ||",
    "649:428": "sarvasattvā tathā nityaṃ sattvayonisamāśritām |",
    "649:429": "sarvabālisajantūnāṃ gatiyonisamāśritām ||",
    "649:430": "vinirmuktānāṃ saṃsārāhe buddhānāṃ sarvāryām |",
    "649:431": "sarvato nityaṃ lakṣaṇaṃ caritaṃ sadā ||",
    "649:432": "vācāmiṅgitatatvaṃ tu teṣāṃ vakṣye savistaram |",
    "649:433": "ākṛṣṭā sarvabhūtāstu mantratantrasayuktibhiḥ ||",
    "649:434": "āviṣṭākṛṣṭamantrajño paradehasamāśritām |",
    "649:435": "kuśalaiḥ kuśalakarmajñairapramattaiḥ sajāpibhiḥ ||",
    "649:436": "amūḍhacaritaiḥ sarvairnigrahānugrahakṣamaiḥ |",
    "649:437": "ākṛṣṭā bhūtalā le ke mānuṣye mantrajāpibhiḥ ||",
    "649:438": "teṣāṃ siddhinimittaṃ tu sarvaṃ vakṣye tu tattvataḥ |",
    "649:439": "teṣāṃ dehānurodhārthaṃ mānuṣāṇāṃ sadārujām ||",
    "649:440": "nityamatyantadharmārthaṃ mokṣārthaṃ tu prakalpyate |",
    "649:441": "nigrahaṃ teṣu duṣṭānāṃ viśuddhānāṃ tu pūjanā ||",
    "649:442": "nigrahānugrahaṃ caivaṃ mantratantraṃ prakalpyate |",
    "649:443": "vātaḥ śleṣmapittānāṃ trividhātra tridhā kriyā ||",
    "649:444": "teṣāṃ tu prakalpayecchānti trividhaiva kramo mataḥ |",
    "649:445": "tatra mantraiḥ sadā kuryānmānuṣāṇāṃ cikitsitam ||",
    "649:446": "mahābhūtavikalpastu bhūto bhūtādhikaḥ smṛtaḥ |",
    "649:447": "abhibhūtaṃ tathābhūtairadhibhūtaḥ sa ucyate ||",
    "649:448": "adhibhūto yadā janturasvāsthyaṃ janayet tadā |",
    "649:449": "bhūtaṃ bhūtaprakāraṃ tu dvividhaṃ tu prakalpyate ||",
    "649:450": "sattvabhūtastathā nityamasattvaścaiva prakalpyate |",
    "649:451": "pittaśleṣma tathā cāyurye cānye + + + + + + + ||",
    "649:452": "catvāraśca mahābhūtāḥ pañcamamākāśamiṣyate |",
    "649:453": "āpastejo samāyuktaṃ pṛthivī vāyusamāyutā ||",
    "649:454": "asattvasaṅkhyamityāhurbuddhimantaḥ sadā punaḥ |",
    "649:455": "lokāgrādhipati hyagraḥ ityuvāca mahādyutiḥ ||",
    "649:456": "asattvasaṅkhyaṃ hyamānuṣyaṃ + + + + + + + + |",
    "649:457": "mānuṣaṃ sattvamityāhuragradhīrvadatāṃ varaḥ ||",
    "649:458": "amānuṣaṃ mānuṣaṃ vāpi sattvasaṅkhyaṃ sadaivatam |",
    "649:459": "sattvānāṃ śreyasārthaṃ tu sārvajñaṃ vacanaṃ punaḥ ||",
    "649:460": "atītānāgatairbuddhaiḥ pratyutpannaistathaiva ca |",
    "649:461": "bhāṣitaṃ karmamevaṃ tu śubhāśubhaphalodayam |",
    "649:462": "kevalaṃ vacanaṃ buddhānāmavaśyaṃ karma karoti |",
    "649:463": "tannimittaṃ gotrasāmānyāt siddhireva pradṛśyate ||",
    "649:464": "sarvajñaṃ jñānamityāhuḥ kṣemaṃ śāntaṃ sadā śucim |",
    "649:465": "niṣṭhaṃ śuddhanairātmyaṃ paramārthaṃ mokṣamiṣyate ||",
    "649:466": "tadeva vartma sattveṣu idaṃ sūtramudāhṛtam |",
    "649:467": "tatra mantrasadoṣadhyā aśeṣaṃ vacanaṃ jage ||",
    "649:468": "bhūtaṃ bhaviṣyamatyantaṃ sarvaśāstrasupūjitam |",
    "649:469": "lokāgryaṃ dharmanairātmyaṃ sadāśāntaśivaṃ padam ||",
    "649:470": "etat sārvajñavacanaṃ niṣṭhaṃ tasya paraṃ padam |",
    "649:471": "kevalaṃ tu prakalpyete sarvajñajñānamudbhavam ||",
    "649:472": "prabhāvaṃ sarvabuddhānāṃ bodhisattvānāṃ ca dhīmatām |",
    "649:473": "mantrāṇāṃ sarvakarmeṣu siddhiḥ sarvatra darśitā ||",
    "649:474": "ata eva munīndreṇa kalparājaḥ prabhāṣitaḥ |",
    "649:475": "anena vartmanā gacchanmantrarūpeṇa dehinām ||",
    "649:476": "nirvāṇapuramāpnoti śāntanirjarasampadam |",
    "649:477": "aśokaṃ virajaṃ kṣemaṃ bodhiniṣṭhaṃ sadāśivam ||",
    "649:478": "ya eṣa sarvabuddhānāṃ śāsanaṃ mantrajāpinām |",
    "649:479": "kathite bhūtale tantramaśeṣaṃ mantrajāpinām ||",
    "649:480": "sarvaṃ jñānajñeyaṃ ca karmahetunibandhanam |",
    "649:481": "sarvametaṃ tu mantrārthaṃ trividhā bodhinimnagā ||",
    "649:482": "aśeṣajñānaṃ tu buddhānāmiha kalpe pradarśitam |",
    "649:483": "sattvānāṃ ca hitārthāya sarvalokeṣu pravartitam ||",
    "649:484": "ye hāsti kalparāje'sminnānyakalpeṣu dṛśyate |",
    "649:485": "yo'nyakalpeṣu kathitaṃ muniputraistu munivaraiḥ ||",
    "649:486": "te hāsti sarvamantrāṇāṃ kalpaṃ vistarameva tu |",
    "649:487": "ata eva jinendreṇa kathitaṃ sarvadehinām ||",
    "649:488": "mahītale ca triloke'smiṃ na sau vi + + + + |",
    "649:489": "yo'smin kalparājendre nānīto na vaśīkṛtaḥ ||",
    "649:490": "astaṃgate municandre śūnye bhūtalamaṇḍale |",
    "649:491": "iha kalpe sthite loke śāsanārthaṃ kariṣyati ||",
    "649:492": "kumāraḥ sarvabhūtānāṃ mañjughoṣaḥ sadā śubhaḥ |",
    "649:493": "buddhakṛtyaṃ tathā loke śāsane'smin kariṣyati ||",
    "649:494": "prabhāvaṃ kalparājasya cirakālābhilāṣiṇām |",
    "649:495": "śrutvā sakṛdadhimucyante teṣu siddhiḥ sadā bhavet ||",
    "649:496": "avandhyaṃ sarvabhūtānāṃ vacanedaṃ sadā śubham |",
    "649:497": "mantriṇāṃ sarvabhūteṣu jāpahoma sadā ratām ||",
    "649:498": "tryadvikeṣu jñāneṣu jñānaṃ yatra pravartate |",
    "649:499": "sa eva pravartate asmiṃ kalparāje varottame ||",
    "649:500": "mantrapratiṣṭhā buddhānāṃ śāsanaṃ sa ihoditam |",
    "649:501": "nirvikalpastu taṃ mantraṃ vikalpe'smiṃ tadihocyate ||",
    "649:502": "karoti sarvasattvānāmarthānarthaṃ śubhāśubham |",
    "649:503": "gatibuddhistathā sattvaṃ lokānāṃ ca śivāśivam ||",
    "649:504": "sa eṣa prapañcyate kalpe niḥprapañcāstathāgatā |",
    "649:505": "lokātītā svasambuddhā lokahetorihocyate ||",
    "649:506": "adhikaṃ sarvadharmāṇāṃ lokadharmā hyatikramā |",
    "649:507": "karoti vividhāṃ karmī vicitrāṃ lokapūjitām ||",
    "649:508": "mantrarāṭ karmasūdyuktaḥ sattvarāśestathā hitaḥ |",
    "649:509": "kumāro mañjughoṣastu buddhakṛtyaṃ karoti saḥ ||",
    "649:510": "tasyārthaṃ guṇaniṣpattilokādhānaṃ śubhāśubham |",
    "649:511": "adhyeṣṭāhaṃ pravaktā vai nādhyeṣṭā dharmamucyate ||",
    "649:512": "kevalaṃ sarvasattvānāṃ hitārthaṃ buddhabhāṣitam |",
    "649:513": "atītaiḥ sarvabuddhaistu bhāṣitaṃ tuṃ pravakṣyate ||",
    "649:514": "buddhavaṃśamavicchinnaṃ bhaviṣyatyadhimucyate |",
    "649:515": "te sarvajñajñānamudbhavamantriṇāṃ sarvakarmasu ||",
    "649:516": "sarvajñajñānapravṛttaṃ tu karmamekaṃ praśasyate |",
    "649:517": "pūrvakarma svakaṃ loke tadadhunā paribhujyate ||",
    "649:518": "tasmāt karma prakurvīta iha janmasu duṣkaram |",
    "649:519": "mantrāḥ siddhyantyayatnena karmabandha ihāpi tam ||",
    "649:520": "janme siddhiḥ syādiha karme'pi dṛśyate |",
    "649:521": "tasmāt sarvabuddhaistu karmamekaṃ praśaṃsitam ||",
    "649:522": "vidhiyuktaṃ tu tat karma kṣipraṃ siddhi ihāpi tat |",
    "649:523": "bhramanti sattvā vidhihīnā bāliśāstu pramohittāḥ ||",
    "649:524": "tasmāt sarvaprakāreṇa karma ekaṃ praśaṃsitam |",
    "649:525": "vidhiṃ karmasamāyuktaṃ saṃyuktaḥ sādhayiṣyati ||",
    "649:526": "vidhihīnaṃ tathā karma sucireṇāpi na siddhyati |",
    "649:527": "na hi dhyānairvinā mokṣaṃ na mokṣaṃ dhyānavarjitam ||",
    "649:528": "tasmāddhyānaṃ ca mokṣaṃ ca saṃyukte bodhimucyate || iti ||",
    "649:529": "āryamañjuśriyamūlakalpād bodhisattvapiṭakāvataṃsakānmahāyānavaipulyasūtrāt trayodaśamaḥ sarvakarmakriyārthaḥ paṭalavisaraḥ parisamāpta iti |"
}