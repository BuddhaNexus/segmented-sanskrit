{
  "S02n211:0": "tṛtīyaḥ parivartaḥ",
  "S02n211:1": "atha khalu asyāṃ ratnaketudhāraṇyāṃ bhāṣyamāṇāyāṃ śākyamuninā tathāgatenārhatā sarvāvatīyaṃ sahālokadhāturudāreṇāvabhāsena sphuṭābhūt |",
  "S02n211:2": "ye ceha buddhakṣetre koṭīśataṃ cāturdvīpikānāṃ teṣu koṭīśataṃ kāmeśvarāṇāṃ māratvaṃ kārayanti te buddhānubhāvena saṃvignā imāṃ cāturdvīpikāṃ vyavalokayanti sma |",
  "S02n211:3": "kuto'yamavabhāsaḥ utpannaḥ |",
  "S02n211:4": "nūnaṃ pāpīmān nāma māro yastatra cāturdvīpikāyāṃ prativasati tasyaiṣa prabhāvaḥ yo'smatto balavantaḥ īśvarataro mahaujaskaśca |",
  "S02n211:5": "atha khalu te mārā vyavalokayanto'drākṣuḥ taṃ māraṃ pāpīmantaṃ koṣāgāre niṣaṇṇaṃ paramadurmanastham |",
  "S02n211:6": "atha tat koṭīśataṃ mārāṇāṃ yeneyaṃ cāturdvīpikā yena mārasya pāpīmato bhavanaṃ tenopajagāma |",
  "S02n211:7": "upetya māraṃ pāpīmantamevamāha |",
  "S02n211:8": "kiṃ bhoḥ kāmeśvara ! sarvāvatīyaṃ lokadhāturavabhāsitā tvaṃ ca śokāgāraṃ praviśya niṣaṇṇaḥ |",
  "S02n211:9": "atha kāmeśvaro māraḥ teṣāṃ mārakoṭīśatānāṃ vistareṇārocayati sma |",
  "S02n211:10": "yat khalu mārṣāḥ jānīyu[ri]haikaḥ śramaṇa utpannaḥ śākyavaṃśāt paramaśaṭho māyāvī |",
  "S02n211:11": "tenotpannamātreṇa sarvāvatīyamiha lokadhāturavabhāsitā prakampitā kṣobhitā |",
  "S02n211:12": "ye kecidiha kṛtsnalokadhātau vidvāṃso mahendrā vā nāgendrā vā yakṣendrā vā surendrā vā mahoragendrā vā garuḍendrā vā kinnarendrā vā yāvadanye'pi kecinma[nu]ṣyā vidvāṃsaste sarve tamupāgatāḥ pūjākarmaṇe yāvat ṣaḍvarṣāṇi ekākyadvitīyaṃ niṣadyā lakṣaṇāṃ māyāṃ sādhitavān |",
  "S02n211:13": "ahamapi svabaladarśanaṃ cikīrṣuḥ evaṃ ṣaṭtriṃśatkoṭīsainyaparivāraḥ upasaṃkramya samantato'nuparivārya sarvamārabalavikurvaṇa-ṛddhibalaparākramaṃ saṃdarśita[vān |",
  "S02n211:14": "paśyaikaṃ romakū]pamapyaham aśakto'smi saṃtrāsayituṃ vā bhīṣayituṃ vā kimaṅga punastasmādāsanāt kampayituṃ kiṃvā punaranyaṃ vighātaṃ kartumiti |",
  "S02n211:15": "atha caitena vṛṣalena tādṛśī māyā pradarśitā [prakaṃ]paśca kṛtaḥ yat sasainyo'haṃ parājitaśchinnavṛkṣa iva dharaṇītale nipatitaḥ |",
  "S02n211:16": "tena ca tatraiva niṣaṇṇena tādṛśī alakṣaṇā māyā sā[dhitā yayāsau sarvamāraviṣaya]mevā[bhi]bhūtaṃ sādhitavidyāṃ tasmādutthāya sattvebhyaḥ saṃprakāśayāmāsa |",
  "S02n211:17": "ye ca kecidiha cāturdvīpikāyāṃ lokadhātau paṇḍitā vijñāstathā mā[yāyāṃ chandakṛtasteṣāṃ cittaṃ] prajānāmi gatyupapattiṃ vā ṣaṭsu gatiṣu |",
  "S02n211:18": "ye ca taccharaṇagatāsteṣām ekaromakūpamapi na śaknomi saṃtrāsayituṃ vā saṃkṣobhayituṃ vā [kampayituṃ vā] loke punastasmād visaṃvādayituṃ vā kampayituṃ vā śaknuyām |",
  "S02n211:19": "adyaiva ca me pañca paricārikāśatāni viṃśatiśca putrasahasrāṇi sagaṇaparṣadyāni vṛṣalaṃ gautamaṃ [śra]maṇaṃ śaraṇaṃ gatāstasya purato niṣaṇṇāḥ |",
  "S02n211:20": "na cāhaṃ bhūyastāni śaktastasmād vivecayitum |",
  "S02n211:21": "tena hi yūyaṃ balavantaḥ puṇyavanto jñānavantaḥ aiśvaryavantaḥ [suhṛdo bha]vata |",
  "S02n211:22": "taṃ śākyaputraṃ vṛṣalaṃ jīvitād vyaparopayiṣyāmaḥ |",
  "S02n211:23": "ye ca sattvāstaccharaṇagatāstān sarvān vidhvaṃsayiṣyāmaḥ |",
  "S02n211:24": "kṛṣṇaṃ māyāśāṭhyaṃ śramaṇapakṣaṃ parājeṣyāmaḥ |",
  "S02n211:25": "[śuklaṃ mārapa]kṣam uddyotayiṣyāmaḥ |",
  "S02n211:26": "tataḥ paścāt sukhasparśaṃ vihariṣyāmaḥ |",
  "S02n211:27": "atha jyotiṣprabho māraḥ imaṃ jambudvīpaṃ vyavalokayāmāsa yatra tathāgataḥ [saṃniṣaṇṇo] dharmaṃ deśayati |",
  "S02n211:28": "atha jyotiṣprabho māro bhagavataḥ kāyamadrākṣīt svaraghoṣayukta[stasya dharmade]śanāmaśrauṣīt |",
  "S02n211:29": "atha tāvadeva tasya roma[harṣaṇaḥ] saṃtrā[saḥ] utpannaḥ |",
  "S02n211:30": "atha sa māraṃ pāpīmantamevamāha |",
  "S02n211:31": "kṛtsne kṣetre hyeṣa viśiṣṭo vararūpaḥ",
  "S02n211:32": "puṇyajñānī [cirasthitikaśca] śuddhaḥ |",
  "S02n211:33": "cirakālaṃ kleśānmukto mārgasuyuktaḥ",
  "S02n211:34": "sarve tasya bhava[kṣaya] śokavimuktaḥ ||1 ||",
  "S02n211:35": "mā tvaṃ bhūyaḥ krodhavaśaṃ gacchānayayuktam",
  "S02n211:36": "agro hyeṣa śreṣṭhaḥ śaraṇyastribhave'smin |",
  "S02n211:37": "yasyāsminna dveṣalavo'pi pratibhāti",
  "S02n211:38": "vyāmūḍho'sau saukhyavinaṣṭo bhavatīha ||2 ||",
  "S02n211:39": "athāparo māraḥ sannimiko nāma taṃ māraṃ pāpīmantamevamāha |",
  "S02n211:40": "mahardhiko'sau varapuṇyalakṣaṇo",
  "S02n211:41": "hyanāśritaḥ sarvagatipramuktaḥ |",
  "S02n211:42": "aśeṣa[duḥkha]kṣayamārgadeśako",
  "S02n211:43": "vihiṃsituṃ māraśatairna śakyam ||3 ||",
  "S02n211:44": "pāpīmānāha |",
  "S02n211:45": "vaśaṃ madīyāṃ janatāṃ kṛtāhi",
  "S02n211:46": "yuṣmajjanastasya vaśānugo'yam |",
  "S02n211:47": "na cirāt sa śūnyaṃ viṣayaṃ kariṣyati",
  "S02n211:48": "asmadgatiḥ kutra punarbhaviṣyati ||4 ||",
  "S02n211:49": "atha vanarājo nāma māraḥ sa māraṃ pāpīmantamevamāha |",
  "S02n211:50": "yadā tavāsīt parama samṛddhi-",
  "S02n211:51": "stadā tvayā darśitamātmasauryam |",
  "S02n211:52": "balapranaṣṭo'syadhunā nirāśaḥ",
  "S02n211:53": "kiṃ spardhase sarvavidā sahādya ||5 ||",
  "S02n211:54": "khaḍgasomo māraḥ prāha |",
  "S02n211:55": "kvacinna tasyāsti manaḥpradoṣa vā",
  "S02n211:56": "na viśuddha [tiṣṭhati cittā]śayena |",
  "S02n211:57": "traidhātukānmuktagatipracāro",
  "S02n211:58": "nāsau [parai]rghātayituṃ hi śakyam ||6 ||",
  "S02n211:59": "pāpīmānāha |",
  "S02n211:60": "ye sanniṣaṇṇā iha lokadhātau",
  "S02n211:61": "kāmaprasaktā madamānamūrcchitāḥ |",
  "S02n211:62": "[sadā]nuvṛttā mama kiṃkarāste",
  "S02n211:63": "kathaṃ na śakyaṃ tairvighātayituṃ samagraiḥ ||7 ||",
  "S02n211:64": "kṣititoyo nāma māraḥ sa evamāha |",
  "S02n211:65": "māyāmarīcipratimānasārān",
  "S02n211:66": "bhāvān parijñāya vinītatṛṣṇaḥ |",
  "S02n211:67": "bhaveṣvasakto gaganasvabhāvaḥ",
  "S02n211:68": "śakyaṃ vighataḥ kathamasya kartum ||8 ||",
  "S02n211:69": "pāpīmānāha |",
  "S02n211:70": "ihaiva tasyāsti vaśo triloke",
  "S02n211:71": "miṣṭānnapānāsanavastrasevinaḥ |",
  "S02n211:72": "trivedanā cāsya matau pratiṣṭhitā",
  "S02n211:73": "kṣayaṃ praṇetuṃ na kathaṃ hi śakyam ||9 ||",
  "S02n211:74": "tṛṣṇañjaho nāma māraḥ sa evamāha |",
  "S02n211:75": "yā ṛddhirasmin viṣaye'sti kācit",
  "S02n211:76": "pāpīmatāṃ caiva mahoragāṇām |",
  "S02n211:77": "siddhārtha-ṛddherna kalāṃ spṛśanti",
  "S02n211:78": "kṣayaṃ praṇetuṃ ca kathaṃ hi śakyam ||10 ||",
  "S02n211:79": "pāpīmānāha |",
  "S02n211:80": "bhaktacchedo mayāsya hi kāritastacchilā punaḥ kṣiptā |",
  "S02n211:81": "uktāstathā krośā āśramāt kampito'pi saḥ ||11 ||",
  "S02n211:82": "bodhākṣo nāma māraḥ sa evamāha |",
  "S02n211:83": "yadā tvayā tasya kṛto vighātaḥ",
  "S02n211:84": "kaścit pradoṣaḥ kupitena tena |",
  "S02n211:85": "saṃdarśitaste bhṛkuṭīmukhe vā",
  "S02n211:86": "kiṃ tasya sākṣāt [ku]vacaḥ śrutaṃ te ||12 ||",
  "S02n211:87": "pāpīmānāha |",
  "S02n211:88": "pratisaṃkhyayā so kramate ca nityaṃ",
  "S02n211:89": "prahīṇarāgo gatadoṣamohaḥ |",
  "S02n211:90": "sarveṣu sattveṣu sa maitracittaḥ",
  "S02n211:91": "saṃsargacaryā punarasya nityam ||13 ||",
  "S02n211:92": "durdhaṣo nāma māraḥ sa evamāha |",
  "S02n211:93": "ye ca trisaṃyojanapāśabaddhā-",
  "S02n211:94": "steṣāṃ vighātāya vayaṃ yatema |",
  "S02n211:95": "sa tu prahīṇāmayamohapāśaḥ",
  "S02n211:96": "kṣayaṃ praṇetuṃ ca kathaṃ hi śakyam ||14 ||",
  "S02n211:97": "pāpīmānāha |",
  "S02n211:98": "yūyaṃ mama prāptabalāḥ sahāyāḥ",
  "S02n211:99": "sadyo bhavanto bhavatāpramattāḥ |",
  "S02n211:100": "apo'dhitiṣṭhāmi mahīmaśeṣāṃ",
  "S02n211:101": "sarvā diśaḥ parvatamālinī ca ||15 ||",
  "S02n211:102": "gaganāt pracaṇḍaṃ ghanaśailavarṣaṃ",
  "S02n211:103": "samutsṛjāmyāyasacūrṇarāśim |",
  "S02n211:104": "nārācaśaktikṣuratomarāṃśca",
  "S02n211:105": "kṣipāmi kāye'sya vicūrṇanārtham |",
  "S02n211:106": "ebhiḥ prayogairabhighātadīptai-",
  "S02n211:107": "staṃ sthākyasiṃhaṃ prakaromi bhasma ||16 || peyālam |",
  "S02n211:108": "yāvanmārakoṭībhirgāthākoṭī bhāṣiṃtā iti |",
  "S02n211:109": "atha sarve mārāḥ ekakaṇṭhenaivamāhuḥ |",
  "S02n211:110": "evamastu |",
  "S02n211:111": "gamiṣyāmaḥ svakasvakebhyo bhavanebhyaḥ |",
  "S02n211:112": "sannāhaṃ baddhvā sasainyasaparivārāḥ āgamiṣyāmo yadasmākam ṛddhibalaviṣayaṃ tatsarvamādarśayiṣyāmaḥ |",
  "S02n211:113": "atha tvaṃ svayameva jñāsyase yādṛśaṃ śauryaṃ sa śramaṇo gautamastatkṣaṇe pradarśayati |",
  "S02n211:114": "atha tā mārakoṭyaḥ svabhavanāni gatvā sannāhabandhaṃ kṛtvā ekaiko mārakoṭīsahasraparivāro vividhāni varmāṇi prāvṛtya nānāpraharaṇayukto vividhasannāhasaṃnaddhastasyāmeva rātrayā[ma]tyayenemaṃ jambudvipamanuprāptaḥ |",
  "S02n211:115": "aṅgamagadhasandhau gaganasthā yāvadevāsmiṃścāturdvīpike devanāgayakṣagandharvāsuragaruḍakinnara-mahoraga-preta-piśāca-kumbhāṇḍā bhagavato'ntike aprasannacittā alabdhagauravamanaskārā dharme saṃghe cāprasannacittāste sarve māreṇa pāpīmatā bhagavato'ntike vadhāya udyojitāḥ |",
  "S02n211:116": "te'pi nānāpraharaṇavarmaprāvṛtāstatraiva tasthuḥ |",
  "S02n211:117": "māro'pi pāpimān anuhimavataḥ pārśvaṃ gatvā yatra jyotīrasa ṛṣiḥ prativasati maheśvarabhaktikaḥ aṣṭādaśasu vidyāsthāneṣu ṛddhiviṣayapāramiprāptaḥ pañcaśataparivārastasya maheśvararūpeṇa purataḥ sthitvaivamāha |",
  "S02n211:118": "niyataṃ gautamagotrajo ṛṣivaro vijñātto'bhijñāśrito",
  "S02n211:119": "magadhe saṃvasatīha so'dya caratī piṇḍāya rājñorgṛham |",
  "S02n211:120": "tena tvaṃ saha saṃlapasva viśadaṃ nānākathābhiḥ sthiraḥ",
  "S02n211:121": "tatraiva tvamapyeva pañca niyataṃ prāpsyasyabhijñāvaśim ||17 ||",
  "S02n211:122": "atha māraḥ pāpīmānimāṃ gāthāṃ bhāṣitvā tatraivāntarhitaḥ |",
  "S02n211:123": "svabhavanañca gatvā svapārṣadyānāṃ mārāṇāmārocayati sma |",
  "S02n211:124": "matto bhoḥ śṛṇutādya yādṛgatulā buddhirmayā cintitā",
  "S02n211:125": "svairaṃ śākyasutaṃ samālapayata ṛddhiprabhāvānvitam |",
  "S02n211:126": "tāṃ māyāṃ na vidarśayet svaviṣayāṃ mārorudarpo mahān",
  "S02n211:127": "nityaṃ snigdhavacaḥ sa śiṣyaniyato māteva putreṣu ca ||18 ||",
  "S02n211:128": "śiṣyāstasya hi ye prahīṇa[pra]madāścaryāṃ caranti dhruvaṃ",
  "S02n211:129": "pūrvāṇhe nagaraṃ krameṇa nibhṛtaṃ svaireṇa tāvadvayam |",
  "S02n211:130": "gṛṇhīmo druta nṛtyagītamadhuraprādhānyabhāvairyathā",
  "S02n211:131": "śrutvaitāṃ prakṛtiṃ manovirasatāṃ yāyāt sa śākyarṣabhaḥ ||19 ||",
  "S02n211:132": "aparo māra evamāha |",
  "S02n211:133": "siṃhavyāghragajoṣṭracaṇḍamahiṣāḥ kṣipraṃ purasyāsya hi",
  "S02n211:134": "prāvṛṇmeghaninādinaḥ khararavānnirmīya naikān bahiḥ |",
  "S02n211:135": "tiṣṭhemo vayamāyudhapraharaṇāḥ sākṣāt sa dṛṣṭvādbhutān",
  "S02n211:136": "bhrānto ṛddhimapāsya yāsyati tato nānādiśo vismṛtaḥ ||20 ||",
  "S02n211:137": "aparo māraḥ prāha |",
  "S02n211:138": "vīthīcatvaratoraṇeṣu bahuśaḥ sthitvā virūpairmukhai-",
  "S02n211:139": "rnānādyāyudhatīkṣṇatomaraśaraprāsāsikhaḍgāśritaiḥ |",
  "S02n211:140": "ākāśād ghanarāvasupraharaṇairmeghāśaniṃ muñcataḥ",
  "S02n211:141": "kṣipraṃ sa sabhayaṃ prayāsyati tato bhūkampahetorvaśam ||21 ||",
  "S02n211:142": "vistareṇa yathāsau mārāṇāṃ mārabalaviṣayavikurvatāṃ sarve tathaivācakṣuḥ |",
  "S02n211:143": "bhagavāṃśca punaḥ sarvāvatīmimāṃ trisāhasramahāsāhasrīṃ lokadhātuṃ vajramayīmadhyatiṣṭhat |",
  "S02n211:144": "na ca punarbhūyo mārā rāvāṃścakrurna cāturdiśamagniparvatāstasthuḥ |",
  "S02n211:145": "na kṛ[ṣṇā]bhrā nākālavāyavo na ca kaścinnāgo'bhipravarṣati sma antaśaḥ ekabindurapi buddhabalādhiṣṭhānena |",
  "S02n211:146": "tena khalu punaḥ samayena catvāro mahāśrāvakāḥ pūrvāṇhe nivāsya pātracīvaramādāya rājagṛhaṃ mahānagaraṃ piṇḍāya praviviśuḥ |",
  "S02n211:147": "āyuṣmān śāriputro dakṣiṇena nagaradvāreṇa rājagṛhaṃ mahānagaraṃ piṇḍāya praviveśa |",
  "S02n211:148": "tatra ca nagare pañcāśanmārakumārakāḥ paramayauvanasurūpā mahatmaveṣasadṛśā nṛtyanto gāyantaḥ saṃceruḥ |",
  "S02n211:149": "te āyuṣmantaṃ śāriputramubhābhyāṃ pāṇibhyāṃ gṛhītvā vīthyāṃ dhāvanti sma nṛtyanto gāyantaḥ śāriputramevamāhuḥ |",
  "S02n211:150": "nartasva śramaṇa gāyasva śramaṇa |",
  "S02n211:151": "śāriputra āha |",
  "S02n211:152": "śṛṇuta yūyaṃ mārṣāḥ svayam |",
  "S02n211:153": "aśrutapūrvāṃ gītikāṃ śrāvayiṣyāmi |",
  "S02n211:154": "te ca sava mārakumārakā dhāvanto gītasvareṇa saha śāriputreṇaivamāhuḥ |",
  "S02n211:155": "alameva hi āyatanehi vañcitā vayamāyatanehi |",
  "S02n211:156": "āghatanāni hi āyatanāni antu karomyahu āyatanānām ||22 ||",
  "S02n211:157": "alameva hi skandhakṛtehi vañcitā vayaṃ skandhakṛtehi |",
  "S02n211:158": "āghatanāni hi skandhakṛtāni antu karomyahu skandhakṛtānām ||23 ||",
  "S02n211:159": "tadyathā | vahara vahara |",
  "S02n211:160": "bhāravaha marīcivaha |",
  "S02n211:161": "sadyavaha amavaha | svāhā ||",
  "S02n211:162": "sthaviraḥ śāriputro dhāvan gītasvareṇa imā gāthā imāni ca mantrapadāni bhāṣate sma |",
  "S02n211:163": "atha te pañcāśanmārakumārakāḥ paramahṛṣṭāḥ suprasannamanasa evamāhuḥ |",
  "S02n211:164": "kṣamāpayāmo vayamadya nāthaṃ",
  "S02n211:165": "tvāmeva bandhuṃ jagataḥ sudeśikam |",
  "S02n211:166": "skandhā yathā te sabhayāḥ pradiṣṭāḥ",
  "S02n211:167": "tava vayaṃ sākṣiṇa eṣu nityam ||24 ||",
  "S02n211:168": "sarve ca te śāriputrasya vīthīmadhye pādau śirasābhivandya purato niṣedurdharmaśravaṇāya |",
  "S02n211:169": "atha khalvāyuṣmān mahāmaudgalyāyanaḥ pūrveṇa nagaradvāreṇa rājagṛhe mahānagare piṇḍāya prāviśat |",
  "S02n211:170": "tathāpi pañcāśanmārakumārakā yāvad gītasvareṇaivāhuḥ |",
  "S02n211:171": "alameva hi dhātumayehi vāñcitā vayaṃ dhātumayehi |",
  "S02n211:172": "āghatanāni hi dhātumayāni antu karomyahu dhātumayānām ||25 ||",
  "S02n211:173": "alameva hi vedayitehi vañcitā vayaṃ vedayitehi |",
  "S02n211:174": "āghatanāni hi vedayitāni antu karomyahu vedayitānām ||26 ||",
  "S02n211:175": "alameva hi cetayitehi vañcitā vayaṃ cetayitehi |",
  "S02n211:176": "āghatanāni hi cetayitānām antu karomyahu cetayitānām ||27 ||",
  "S02n211:177": "alameva hi saṃjñākṛtehi vañcitā vayaṃ saṃjñākṛtehi |",
  "S02n211:178": "āghatanāni hi saṃjñākṛtāni antu karomyahu saṃjñākṛtānām ||28 ||",
  "S02n211:179": "alameva hi saṃsaritehi vañcitā vayaṃ saṃsaritehi |",
  "S02n211:180": "āghatanāni hi saṃsaritāni antu karomyahu saṃsaritānām ||29 ||",
  "S02n211:181": "tad yathā | āmava āmava āmava |",
  "S02n211:182": "āraja raṇajaha |",
  "S02n211:183": "śamyatha śamyatha śamyatha |",
  "S02n211:184": "gaganapama svāhā ||",
  "S02n211:185": "dhāvan gītasvareṇa āyuṣmān mahāmaudgalyāyano māraputrebhyaḥ imā gāthā imāni ca mantrapadāni bhāṣate sma |",
  "S02n211:186": "atha te pañcāśanmārakumārakāḥ paramahṛṣṭāḥ suprasannamanasaḥ evamāhuḥ |",
  "S02n211:187": "ṛddhyānviteryāpathaguptamunīndrasūnuḥ",
  "S02n211:188": "saṃsāradoṣasamadarśaka-dharmadīpaḥ |",
  "S02n211:189": "pāpaṃ prahāya vayamādarabhaktijātā",
  "S02n211:190": "buddhaṃ gatādya śaraṇaṃ varadharmasaṃgham ||30 ||",
  "S02n211:191": "sarve te pañcāśānmārakumārakā vīthīmadhye āyuṣmato mahāmaudgalyāyanasya pādau śirasābhivandya tasyaiva purato niṣedurdharmaśravaṇāya |",
  "S02n211:192": "athāyuṣmān pūrṇo maitrāyaṇīputraḥ uttareṇa nagaradvāreṇa piṇḍāya prāviśat |",
  "S02n211:193": "yāvad vīthyāṃ dhāvamāno gītasvareṇaivamāha |",
  "S02n211:194": "alameva hi sparśakṛtehi vañcitā vayaṃ sparśakṛtehi",
  "S02n211:195": "āghatanāni hi sparśakṛtāni antu karomyahu sparśakṛtānām ||31 ||",
  "S02n211:196": "alameva hi āghipatehi vañcitā vayam ādhipatehi",
  "S02n211:197": "āghatanāni hi ādhipatīni antu karomyahu ādhipatonām ||32 ||",
  "S02n211:198": "alameva hi saṃsaritehi vañcitā vayaṃ saṃsaritehi |",
  "S02n211:199": "āghatanāni hi saṃsaritāni antu karomyahu saṃsaritānām ||33 ||",
  "S02n211:200": "alameva hi sarvabhavehi vañcitā vayaṃ sarvabhavehi |",
  "S02n211:201": "āghatanāni hi sarvabhavāni antu karomyahu sarvabhavānām ||34 ||",
  "S02n211:202": "laghu gacchati āyu mārṣā",
  "S02n211:203": "salilā śīghrajavena veginī |",
  "S02n211:204": "na ca jānati bāliśo jano",
  "S02n211:205": "abudho rūpamadena mattakaḥ ||35 || peyālām",
  "S02n211:206": "abudhaḥ śabdamadena mattakaḥ ||36 ||",
  "S02n211:207": "abudho gandhamadena mattakaḥ ||37 ||",
  "S02n211:208": "abudho rasamadena mattakaḥ ||38 ||",
  "S02n211:209": "abudhaḥ sparśamadena mattakaḥ ||39 ||",
  "S02n211:210": "laghu gacchati āyu mārṣāḥ",
  "S02n211:211": "salilā śīghrajavena veginī |",
  "S02n211:212": "na ca paśyati bāliśo jano",
  "S02n211:213": "abudho dharmamadena mattakaḥ ||40 ||",
  "S02n211:214": "abudhaḥ skandhamadena mattakaḥ ||41 ||",
  "S02n211:215": "abudho dhātumadena mattakaḥ ||42 ||",
  "S02n211:216": "abudho bhogamadena mattakaḥ ||43 ||",
  "S02n211:217": "abudhaḥ saukhyamadena mattakaḥ ||44 ||",
  "S02n211:218": "abudho jātimadena mattakaḥ ||45 ||",
  "S02n211:219": "abudhaḥ kāmamadena mattakaḥ ||46 ||",
  "S02n211:220": "laghu gacchati āyu mārṣāḥ",
  "S02n211:221": "salilā śīghrajavena veginī |",
  "S02n211:222": "na ca jānati bāliśo jano",
  "S02n211:223": "abudhaḥ sarvamadena mattakaḥ ||47 ||",
  "S02n211:224": "tadyathā | khargava khargava khargava |",
  "S02n211:225": "muna vijñāni |",
  "S02n211:226": "āvarta vivarta khabarta |",
  "S02n211:227": "brahmārtha jyotivarta svāhā ||",
  "S02n211:228": "athāyuṣmān pūrṇo dhāvan gītasvareṇa māraputrebhya imā gāthā imāni ca mantrapadāni bhāṣate sma |",
  "S02n211:229": "atha te pañcāśanmārakumārakāḥ paramahṛṣṭāḥ suprasannamanasaḥ evamāhuḥ |",
  "S02n211:230": "tvayopadiṣṭaḥ khalu śāntimārgo",
  "S02n211:231": "māyāmarīcipratimāśca dhātavaḥ |",
  "S02n211:232": "saṃkalpamātra-janito vata jivaloko",
  "S02n211:233": "ratnatrayaṃ hi śaraṇaṃ varadaṃ vrajāmaḥ ||48 ||",
  "S02n211:234": "sarve te pañcāśanmārakumārakā āyuṣmataḥ pūrṇasya pādau śirasābhivandya vīthīmadhye tasya purato niṣaṇṇā dharmaśravaṇāya |",
  "S02n211:235": "tena ca samayena āyuṣmān subhūtiḥ paścimena nagaradvāreṇa rājagṛhaṃ mahānagaraṃ piṇḍāya prāviśat |",
  "S02n211:236": "tatra ca nagaradvāre pañcāśanmārakumārakāḥ paramayauvanasurūpā mahātmaputraveṣadhāriṇo nṛtyanto gāyanto viceruḥ |",
  "S02n211:237": "te āyuṣmantaṃ subhūtimubhābhyāṃ pāṇibhyāṃ gṛhya vīthyāṃ dhāvantaḥ āyuṣmantaṃ subhūtimevamāhuḥ |",
  "S02n211:238": "nartasva śramaṇa gāyasva śramaṇa |",
  "S02n211:239": "subhūtirāha |",
  "S02n211:240": "śṛṇuta mārṣā yūyam |",
  "S02n211:241": "aśrutapūrvāṃ gītikāṃ śrāvayiṣyāmi |",
  "S02n211:242": "sarve cālpaśabdā abhūvan |",
  "S02n211:243": "dhāvan gītasvareṇa āyuṣmān subhūtirevamāha |",
  "S02n211:244": "anitya sarvabhāva māya-budbudopamā",
  "S02n211:245": "na nityamasti saṃskṛte kvaciccalātmake yathā |",
  "S02n211:246": "marīci dṛṣṭameva yathā nāsti tatra śāśvataṃ",
  "S02n211:247": "laghu vyayo hi sarva dharma buddhimān prajānate ||49 ||",
  "S02n211:248": "sarve sparśaduḥkhabhāravedanā nirātmikā",
  "S02n211:249": "yatra prasakta sarve bāla duḥkhadharmapiḍitāḥ |",
  "S02n211:250": "mitraṃ na kaścidasti sarvaduḥkhamocakā",
  "S02n211:251": "yathā hi śraddhā bodhimārga bhāvanā ca sevitā ||50 ||",
  "S02n211:252": "ekapakṣa sarvadharma saṃjñā varjitā śubhā",
  "S02n211:253": "nirātmayoga sarvacarya dravyalakṣaṇātmikā |",
  "S02n211:254": "na jīvapoṣapudgalo'pi kārako na vidyate",
  "S02n211:255": "vijñātva māyāśāṭhya bodhicitta nāmaya ||51 ||",
  "S02n211:256": "vijñāna vartatendriyeṣu vidyutā yathā nabhe",
  "S02n211:257": "anātmakāśca sarve sparśavedanāpi cetanā |",
  "S02n211:258": "yoniśo nirīkṣya kiṃcidasti naiva dravyatā",
  "S02n211:259": "saṃmohito hi bālavargo yantravat pravartate ||52 ||",
  "S02n211:260": "skandha sarve yoniśo vibhāvya kārako na labhyate",
  "S02n211:261": "bhūtakoṭi śānta śūnya sarva antavarjitā |",
  "S02n211:262": "amohadharmataiṣa ukta bodhimārgacārikā-",
  "S02n211:263": "nayehi nāyakena bodhiprāptatāyinā ||53 ||",
  "S02n211:264": "tadyathā | sumunde vimunde sundajahi |",
  "S02n211:265": "sili sili |",
  "S02n211:266": "sili sili |",
  "S02n211:267": "avahasili [avaha]sili |",
  "S02n211:268": "tathātvasili bhūtakoṭisili svāhā ||",
  "S02n211:269": "athāyuṣmān subhūtirdhāvan gītasvareṇa imā gāthā imāni ca mantrapadāni bhāṣate sma |",
  "S02n211:270": "atha te pañcāśanmārakumārakāḥ paramahṛṣṭāḥ suprasannasanasaḥ evamāhuḥ |",
  "S02n211:271": "aśrutvā hīdṛśān dharmān pāpamitravaśānugaiḥ |",
  "S02n211:272": "yat kṛtaṃ pāpakaṃ karma [mohenājñānatastathā] ||54 ||",
  "S02n211:273": "pratideśaya taccaiva vayaṃ sākṣāj jinātmajāḥ",
  "S02n211:274": "praṇidhānaṃ śubhaṃ kurmo buddhatvāya jagaddhite ||55 ||",
  "S02n211:275": "sarva te pañcāśanmārakumārakā āyuṣmataḥ subhūteḥ pādau śirasā vanditvā tasyaiva purato vīthīmadhye niṣedurdharmaśravaṇāya |",
  "S02n211:276": "tena khalu punaḥ samayena sā vīthī buddhānubhāvena yojanaśatavistīrṇāvakāśaṃ saṃdṛśyate sma |",
  "S02n211:277": "tatra ca vīthīmadhye sthavira śāriputraḥ uttarāmukho niṣaṇṇaḥ |",
  "S02n211:278": "mahāmaudgalyāyanaḥ pañcimāmukho niṣaṇṇaḥ |",
  "S02n211:279": "pūrṇo dakṣiṇāmukhaḥ |",
  "S02n211:280": "subhūtiḥ pūrvāmukhaḥ |",
  "S02n211:281": "parasparamardhayojanapramāṇena tasthuḥ |",
  "S02n211:282": "teṣāṃ ca caturṇāṃ mahāśrāvakāṇāṃ madhye pṛthivīpradeśe padmaṃ prādurabhūt pañcāśaddhastavistāraṃ jāmbūnadamayena daṇḍena nīlavaiḍūryamayaiḥ patraiḥ śrīgarbhamayena kesareṇa mukhāmayayā karṇīkayā |",
  "S02n211:283": "tataśca padmānmahānavabhāso'bhavat |",
  "S02n211:284": "tasyāṃ ca vīthyāṃ tatpadmaṃ tripauruṣam uccatvena saṃdṛśyate sma yāvaccāturmahārājakāyikeṣu deveṣu tatpadmaṃ divyāni pañcāśad yojanāni uccatvena saṃdṛśyate sma |",
  "S02n211:285": "trāyastriṃśatsu tatpadmaṃ yojanaśatamuccatvena saṃdṛśyate sma yāvadakaniṣṭheṣu deveṣu tatpadmam ardhayojanamuccatvena saṃdṛśyate sma |",
  "S02n211:286": "tasya ca padmasya patrebhyo nānārthapadāḥ ślokā niśceruḥ |",
  "S02n211:287": "ye sattvā iha bhūmisthitāste imān ślokān śuśruvaḥ |",
  "S02n211:288": "ekaḥ pudgala utpanno buddhakṣetre ihānaghaḥ |",
  "S02n211:289": "nihato māra ekena sasainyabalavāhanaḥ ||56 ||",
  "S02n211:290": "ekena buddhavīryeṇa dharmacakraṃ pravartitam |",
  "S02n211:291": "ekākīha jagaddhetorāyā[to hi] na saṃśayaḥ ||57 ||",
  "S02n211:292": "vidvāṃsau bahunītiśastrakuśalau dharmārthamokṣārthikau",
  "S02n211:293": "nītijñau upatiṣyakaulitavarau śāstre vinītāviha |",
  "S02n211:294": "vidvān sarvajagaddhitārthakuśalaḥ saddharmavādī mahān",
  "S02n211:295": "neṣyatyadya sa sarvalokamahito vādipradhāno muniḥ ||58 ||",
  "S02n211:296": "trayadhvajñānasudeśakaḥ śramaṇarāṭ śikṣātrayodbhāvaka-",
  "S02n211:297": "strātā vai sanarāmarasya jagato dharmāprameyārthavit |",
  "S02n211:298": "lokasyātha hitapracārakuśalo jñānapradīpo mahān",
  "S02n211:299": "sadvādī trimalaprahīṇa iha so adyaiva saṃgāsyati ||59 ||",
  "S02n211:300": "lokārthamabhrāntamatiścacāra",
  "S02n211:301": "duḥkhārditaṃ sarva jagad vimocayan |",
  "S02n211:302": "avidyayā nīvṛtalocanānāṃ",
  "S02n211:303": "saddharmacakṣuḥ pradadau yathāvat ||60 ||",
  "S02n211:304": "sarvāvatīyaṃ pariṣat samāgatā",
  "S02n211:305": "na cirādihāyāsyati vādisiṃhaḥ |",
  "S02n211:306": "paramārthadarśī paramaṃ surūpo",
  "S02n211:307": "balairupeto hi parāparajñaḥ ||61 ||",
  "S02n211:308": "dṛṣṭvā jagadduḥkhamahārṇavastham",
  "S02n211:309": "āhantumāyāsyati dharma[bherīm] |",
  "S02n211:310": "ṣaḍiṇdriyairuttamasaṃvarasthaḥ",
  "S02n211:311": "[ṣaḍāśrayaśca ṣaḍa]bhijñakovidaḥ ||62 ||",
  "S02n211:312": "ṣaṭpāradharmottamadeśanāyai",
  "S02n211:313": "ṣaḍbīja āyāsyati vādisiṃhaḥ |",
  "S02n211:314": "ṣaḍindriyagrā[maviheṭhanāya]",
  "S02n211:315": "ṣaḍuttamārtha smṛti sārathendraḥ ||63 ||",
  "S02n211:316": "yāvat ṣaṭsu kāmāvacareṣu deveṣu tataḥ padmādimā gāthā niśceruḥ |",
  "S02n211:317": "yūyaṃ samagrā ratimadya bhuṃjatha",
  "S02n211:318": "pramattacittā madatṛṣṇa[saṃ]ratāḥ |",
  "S02n211:319": "sadā vimūḍhā ratipānamattā",
  "S02n211:320": "na pūjayadhvaṃ sugataṃ pramādāt ||63 ||",
  "S02n211:321": "kāmānanityo dakacandrasannibhaḥ",
  "S02n211:322": "saṃsārapāśo'tidṛḍhaḥ prajāyāḥ |",
  "S02n211:323": "aniḥsṛtānāṃ ratiṣu pramādināṃ",
  "S02n211:324": "na nirvṛto vā tu punarbhaviṣyati ||64 ||",
  "S02n211:325": "sadā pramattā na śamāya yuktā",
  "S02n211:326": "na paśyata prāksukṛtaṃ śubhāśubham |",
  "S02n211:327": "jarā-rujā-mṛtyubhayaiḥ parītā",
  "S02n211:328": "apāyabhūmiprasṛtāśca yūyama ||65 ||",
  "S02n211:329": "dānaṃ damaṃ saṃyamamapramādaṃ",
  "S02n211:330": "niṣevata prāksukṛtaṃ ca rakṣata |",
  "S02n211:331": "utsṛjya kāmānaśūcinanantā-",
  "S02n211:332": "nupasaṃkramadhvaṃ sugataṃ śaraṇyam ||66 ||",
  "S02n211:333": "gatvā ca tasmād vacanaṃ śṛṇudhvaṃ",
  "S02n211:334": "subhāṣitaṃ taddhi mahārthikaṃ vacaḥ |",
  "S02n211:335": "prajñā-vimuktiḥ praśamāya hetuḥ",
  "S02n211:336": "saddharmayuktaṃ śravaṇaṃ mahārtham ||67 ||",
  "S02n211:337": "yāvat ṣoḍaśasu devanikāyeṣu tasya padmasya patrebhyaḥ imā evaṃrūpā gāthā niśceruḥ |",
  "S02n211:338": "dharmaṃ prayatnena vibhāvayadhvaṃ",
  "S02n211:339": "samāhita-dhyānaratā anaṅganāḥ |",
  "S02n211:340": "abhrāntacittāśca vimokṣakāṅkṣiṇo",
  "S02n211:341": "dveṣaprahāṇāya matiṃ kurudhvam ||68 ||",
  "S02n211:342": "trayodaśākāra-nimitta-dīpikāṃ",
  "S02n211:343": "vibhāvayadhvaṃ paramāṃ hi kṣāntim |",
  "S02n211:344": "athaiva cāpyatra vimokṣamāśu",
  "S02n211:345": "saṃprāpsyatha vyādhijarāviyuktam ||69 ||",
  "S02n211:346": "śāśvata ye rūpavikalpasaṃjñake",
  "S02n211:347": "nityaṃ dhruvātmasthirabhāvadṛṣṭayaḥ |",
  "S02n211:348": "teṣāṃ ca janma[jarayora]hāni-",
  "S02n211:349": "rapāyabhūmipravaṇā hi te vai ||70 ||",
  "S02n211:350": "traidhātukaṃ vīkṣya sadā nirātma-",
  "S02n211:351": "madravyamasvaṃvaśakaṃ nirīham |",
  "S02n211:352": "kṣāntiṃ vibhāventi ya ānulomikīṃ",
  "S02n211:353": "bhavanti te sarvi gatipramuktāḥ ||71 ||",
  "S02n211:354": "teṣāṃ na mṛtyurna jarā na rogo",
  "S02n211:355": "na durgatirnāpriyasaṃprayogaḥ |",
  "S02n211:356": "ākāśatulyāniha sarvadharmān",
  "S02n211:357": "ye bhāvayante vyayabhāvayuktān ||72 ||",
  "S02n211:358": "atyantaśuddho hi varaḥ sa mārgo",
  "S02n211:359": "yeṣāmasaṅgaṃ mana-indriyeṣu |",
  "S02n211:360": "mārān vidhunvanti catuṣprakārān",
  "S02n211:361": "yathāhyayaṃ saṃprati śākyasiṃhaḥ ||73 ||",
  "S02n211:362": "ekaṃ nayaṃ ye tu vibhāvayanti",
  "S02n211:363": "niṣkiñcanaṃ sarvanimittavarjitam |",
  "S02n211:364": "dvayaprahāṇāya vinītaceṣṭā",
  "S02n211:365": "teṣāmayaṃ mārgavaraḥ praṇītaḥ ||74 ||",
  "S02n211:366": "vibhāvya śūnyāniha sarvadharmān",
  "S02n211:367": "asvāmikānakārakajātivṛttān |",
  "S02n211:368": "spṛśanti bodhiṃ gaganasvabhāvāṃ",
  "S02n211:369": "niruttamāṃ prārthanayā vivarjitām ||75 ||",
  "S02n211:370": "ebhirevaṃrūpairarthapadadharmaśabdairniścaradbhirya iha lokadhātau manuṣyāmanuṣyāste samāgamya vīthīmadhye samantāstasya padmasya niṣeduḥ |",
  "S02n211:371": "yāvadaprameyāsaṃkhyeyā akaniṣṭhā devā akaniṣṭhābhavanādavatīrya te padmasya samantato nyaṣīdan dharmaśravaṇāya |",
  "S02n211:372": "aśrauṣīnmāraḥ pāpīmānetān ślokān |",
  "S02n211:373": "samantataśca vyavalokya adrākṣīt rājagṛhe mahānagare vīthimadhye padmam |",
  "S02n211:374": "tataśceme ślokāḥ niśceruḥ |",
  "S02n211:375": "tadā padmaṃ paricārya aprameyāsaṃkhyeyāni manuṣyakoṭīnayutaśatasahasrāṇi sanniṣaṇṇāni dharmaśravaṇāya |",
  "S02n211:376": "atha khalu māraḥ pāpīmān ūrddhvaṃ vyavalokitavān |",
  "S02n211:377": "adrākṣīt ṣaṭsu kāmāvacareṣu deveṣu sarvatra devabhavane tatpadmam |",
  "S02n211:378": "tadeva cānuparivārya aprameyāsaṃkhyeyāni devakoṭīnayutaśatasahasrāṇi [sanniṣaṇṇāni] dharmaśravaṇāya |",
  "S02n211:379": "atha bhūyasyā mātrayā māraḥ pāpīmān duḥkhito durmanā vipratisārī saṃhṛṣṭaromakūpaḥ prakhinnagātraḥ saṃprakampitaśarīro gagane pradhāvan mahatā svareṇa parān mārān prakrośannevamāha |",
  "S02n211:380": "śṛṇu giri mama imā samavahitamanā",
  "S02n211:381": "na me vaśo svaviṣaye na ca balamiha me |",
  "S02n211:382": "idamiha munibalamatiguṇaviśadaṃ",
  "S02n211:383": "prasarati jagati sthirajanakaraṇam ||76 ||",
  "S02n211:384": "kamalamihodayati naramaru lhādayitu-",
  "S02n211:385": "mupagata nikhiulato sujananiyatā |",
  "S02n211:386": "paritṛṣita sugatasuvacananiratā",
  "S02n211:387": "vrajati hi śamathapathamatiguṇaparamā ||77 ||",
  "S02n211:388": "māyeyaṃ śramaṇa pravartata iha trailokyasaṃmohane",
  "S02n211:389": "sarve'nanyamanā narāmaragaṇāḥ padmaṃ vitatya sthitāḥ |",
  "S02n211:390": "kṣipraṃ muñcata śailavṛṣṭimadhunā bhīṣmasvaraṃ rāviṇo",
  "S02n211:391": "gacchennāśamayaṃ yathādya nihato māro'grasinyāyudhaiḥ ||78 ||",
  "S02n211:392": "athāparo māraḥ pāpīmantamevamāha |",
  "S02n211:393": "śṛṇvasmākamidaṃ vaco hitakaraṃ vijñātadharmo'si kiṃ",
  "S02n211:394": "yat paśyanniha marasainyavilayaṃ nāyāsi śānti tataḥ |",
  "S02n211:395": "bhrāntāḥ sma asamīkṣya saugatamidaṃ tejovapuḥ śrīghanaṃ",
  "S02n211:396": "rūpaṃ nānyadihottamaṃ suśaraṇaṃ buddhādṛte nāyakam ||79 ||",
  "S02n211:397": "athāparo māraḥ prarudan paramakrodhāviṣṭavacano māraṃ pāpīmantamevamāha |",
  "S02n211:398": "kumārgasaṃprasthita mārgahīna",
  "S02n211:399": "prajānase na svabalaṃ na śaktim |",
  "S02n211:400": "na lajjase'patrapase na caiva",
  "S02n211:401": "yastvaṃ saha spardhasi nāyakena ||80 ||",
  "S02n211:402": "asmabdalairyadvilayaṃ prayātaṃ",
  "S02n211:403": "buddhasya śaktyā tu jagat samagram |",
  "S02n211:404": "upāgamat padmasamīpamāśu",
  "S02n211:405": "dharmaśravāpyāyitaśuddhadehaḥ ||81 ||",
  "S02n211:406": "vayaṃ tu vībhatsatarāḥ prayātā",
  "S02n211:407": "durgandhakāyā balavīryanaṣṭāḥ |",
  "S02n211:408": "yāvanna yātā vilayaṃ kṣaṇena",
  "S02n211:409": "tāvad vrajāmaḥ śaraṇaṃ munīndram ||82 ||",
  "S02n211:410": "athāpare mārāḥ kṛtāñjalaya evamāhuḥ |",
  "S02n211:411": "pāpīmaṃstvamapetadharmacaraṇaḥ pāpakriyāyāṃ rato",
  "S02n211:412": "nātho hyeṣa jagaddhitārthakuśalo buddhaḥ satāmagraṇīḥ |",
  "S02n211:413": "āyāmo nagaraṃ drutaṃ vayamiha prītiprasannekṣaṇāḥ",
  "S02n211:414": "gacchāmaḥ śaraṇaṃ trilokamahitaṃ sarvauṣadhaṃ prāṇinām ||83 ||",
  "S02n211:415": "atha tatraiva gaganaghoṣavatirnāma māraḥ sa uccasvareṇaivamāha |",
  "S02n211:416": "sava yūyaṃ samagrāḥ śṛṇuta mama vaco bhaktitaḥ prītiyuktāḥ",
  "S02n211:417": "pāpād dṛṣṭiṃ nivārya praṇatatanumanovāksamācāraceṣṭāḥ |",
  "S02n211:418": "tyaktakrodhāḥ prahṛṣṭamunivaravacanāḥ sphītabhaktiprasādā",
  "S02n211:419": "gatvā buddhaṃ samakṣaṃ śaraṇamasulabhaṃ pūjayāmo'dya bhaktayā ||84 ||",
  "S02n211:420": "atha tatkṣaṇameva sarve mārā gaganatalādavatīrya rājagṛhanagaradvārāṇi saptaratnamayāni cakruḥ |",
  "S02n211:421": "kecinmāracakravartirājaveṣamātmānamabhinirmīya bhagavataḥ pūjāparāstasthuḥ |",
  "S02n211:422": "kecid brahmaveṣaṃ kecidvaśavartiveṣaṃ kecinmaheśvaraveṣaṃ kecinnārāyaṇaveṣaṃ kecittuṣitaveṣaṃ kecid yamaveṣaṃ kecicchakraveṣaṃ kecittrayastriṃśadveṣaṃ kecit kumāraveṣaṃ kecid vaiśravaṇaveṣaṃ kecid virūḍhakaveṣaṃ kecid virūpākṣaveṣaṃ kecid dhṛtarāṣṭraveṣaṃ kecit prākṛtacaturmahārājaveṣaṃ kecit sūryaveṣaṃ keciccandraveṣaṃ kecittārakaveṣaṃ kecidasuraveṣaṃ kecid garuḍaveṣaṃ kecit kinnaraveṣaṃ kecinmahoragaveṣaṃ kecid ratnaparvataveṣaṃ kecit niṣkaveṣaṃ kecinnānāratnaveṣaṃ kecid ratnavṛkṣaveṣaṃ kecit kṣatriyaveṣaṃ kecidanyatīrthikaveṣaṃ keciccakraratnaveṣaṃ kecinmaṇiratnaveṣaṃ kecidairāvaṇaveṣaṃ kecidvalāhakarājaveṣaṃ kecit strīratnaveṣaṃ kecit śreṣṭhimahāratnaveṣam ātmānamabhinirmīya tasthurbhagavataḥ pūjākarmaṇe |",
  "S02n211:423": "kecinnīlā nīlavarṇāḥ śvetavarṇālaṅkārālaṃkṛtamātmānamabhinirmīya bhagavataḥ pūjākarmaṇe lohitān chatradhvajapatākāmuktāhārān dhārayantastālapramāṇāmātramuccatvena gaganatale tasthuḥ |",
  "S02n211:424": "kecidavadātā avadātavarṇā mañjiṣṭhavarṇābharaṇavibhūṣaṇāḥ pītān chatradhvajapatākāna dhārayantastasthuḥ |",
  "S02n211:425": "kecinmañjiṣṭhā mañjiṣṭhavarṇāḥ suvarṇābharaṇavibhūṣaṇā nīlān chatradhvajapatākān dhārayantastasthuḥ |",
  "S02n211:426": "kecillohitā lohitavarṇāḥ śvetamuktavarṣaṃ vavarṣuḥ |",
  "S02n211:427": "kecit śvetāḥ śvetavarṇāḥ lohitamuktavarṣaṃ vavarṣuḥ |",
  "S02n211:428": "keciddevarṣivarṇamātmānamabhinirmīya gaganāt puṣpavarṣam abhipravarṣuḥ |",
  "S02n211:429": "kecid bhagavataḥ śrāvakaveṣamātmānamabhinirmīya nānādivyagandhavarṣaṃ gaganādvavarṣuḥ |",
  "S02n211:430": "kecid gandharvavarṇā nānādivyatūryāṇi parājaghnuḥ |",
  "S02n211:431": "kecit amarakanyāvarṇā nānāratnabhājaneṣu gandhodakaṃ dhārayantaḥ pṛthivīṃ siṣiñcuḥ |",
  "S02n211:432": "kecit kālakṛṣṇavarṇāḥ gandhān pradhūpayāmāsuḥ |",
  "S02n211:433": "keciddevaputrarūpeṇa nṛtyagītasvarān mumucuḥ |",
  "S02n211:434": "kecinnānāvarṇā yena bhagavāṃstena prāñjalayo bhagavantaṃ tuṣṭuvuḥ |",
  "S02n211:435": "kecinmārāḥ mārapārṣadyā api yasyāṃ diśi bhagavāṃstadabhimukhā nānāvidhāni maṇiratnāni dadhire bhagavataḥ pūjākarmaṇe |",
  "S02n211:436": "kecid vīthīgṛhaśaraṇagavākṣoraṇaharmya-catvaraśṛṅgāṭakakūṭāgāra-dvāra-vṛkṣavimāneṣu sthitvā prāñjalayo niṣeduḥ bhagavata pūjākarmaṇe |",
  "S02n211:437": "atha sa māro yadā adrākṣīt sarvāṃstān mārān saparivārān śramaṇagautamaṃ śaraṇaṃ gatān tadā bhūyasyā mātrayā kṣūbdhastrasto bhrāntaḥ prarudannevamāha |",
  "S02n211:438": "na bhūyo me sahāyo'sti naṣṭā śrīrme'dya sarvataḥ |",
  "S02n211:439": "bhraṣṭo'smi māraviṣayāt kuryāṃ vīryaṃ hi paścimam ||85 ||",
  "S02n211:440": "mūlaṃ chindyāmahaṃ padmaṃ sattvā yena diśo'vrajan |",
  "S02n211:441": "chedāt padmasya saṃbhrāntā etat syāt paścimaṃ balam ||86 ||",
  "S02n211:442": "iti saṃcintya māraḥ pāpīmān vāyuvadavatīrya gaganād yena tatpadmaṃ vīthīgataṃ tena prasṛtya tatpadmamādaṇḍādicchati ūddhartuṃ spraṣṭumapi na śaśāka |",
  "S02n211:443": "patrāṇi chettumicchati na ca tāni dadarśuḥ |",
  "S02n211:444": "padmakarṇikāmapi pāṇinā parāhantumicchati tāmapi naiva lebhe |",
  "S02n211:445": "tad yathā vidyud dṛśyate na copalabhyate |",
  "S02n211:446": "tad yathā vā chāyā dṛśyate na copalabhyate |",
  "S02n211:447": "evameva tat padmaṃ dṛśyate na copalabhyate |",
  "S02n211:448": "yadā ca māraḥ pāpīmān tat padmaṃ dadarśa na copalebhe na pasparśa atha punaḥ sarvaparṣat saṃtrāsanārtham uccaiḥ mahābhairavaṃ svaraṃ moktumicchati tadapi na śaśāka |",
  "S02n211:449": "na punarmahābalavegena ubhābhyāṃ pāṇibhyāmicchati mahāpṛthivīṃ parāhantuṃ kampayituṃ tadapi spraṣṭuṃ na śaśāka naivopalebhe |",
  "S02n211:450": "tad yathāpi nāma kaścit ākāśamicchet parāmarṣṭuṃ na ca upalabhate |",
  "S02n211:451": "evameva māraḥ pāpīmān dadarśa pṛthivīṃ na ca pasparśa nopalebhe |",
  "S02n211:452": "tasyaitadabhavat |",
  "S02n211:453": "yattvahaṃ yathā saṃnipatitānāṃ sattvānāṃ prahāraṃ dadyāṃ cittavikṣepaṃ vā kuryām iti |",
  "S02n211:454": "dadarśa tān sattvān na caikasattvamapi upalebhe na ca pasparśa |",
  "S02n211:455": "atha bhūyasyā mātrayā māraḥ pāpīmān ruroda |",
  "S02n211:456": "buddhanubhāvena cāsya sarvaṃ śarīraṃ vṛkṣavat cakampe |",
  "S02n211:457": "sāśrumukhaścaturdiśaṃ ca vyavalokayannevamāha |",
  "S02n211:458": "māyaiṣā śramaṇena sarvajagato'dyāvarjanārthaṃ kṛtā",
  "S02n211:459": "yenāhaṃ purato vimohita ida bhrāntiṃ gato'smi kṣaṇāt |",
  "S02n211:460": "bhraṣṭo'haṃ viṣayāt svapuṇyabalataḥ kṣīṇaṃ ca me jīvitaṃ",
  "S02n211:461": "śīghraṃ yāmi nirākṛtaḥ svabhavanaṃ yāvanna yāmi kṣayam ||87 ||",
  "S02n211:462": "svabhavanamapi gantumicchati na tatrāpi śaśāka gantum |",
  "S02n211:463": "sa bhūyasyā mātrayā trasto ruroda |",
  "S02n211:464": "evaṃ cāsyodapādi |",
  "S02n211:465": "parikṣīṇo'ham ṛddhibalāt māhyaivāhaṃ śramaṇasya vaśamāgaccheyam |",
  "S02n211:466": "mā vā me'sya śatrorvā agrato jīvitakṣayaḥ syāt yat tvahamato'ntardhāyeyaṃ sahābuddhakṣetrasya bahirdhā kālaṃ kruyāṃ yathaikasattvo'pi me sahābuddhakṣetre vā kālaṃ kurvantaṃ na paśyet |",
  "S02n211:467": "tathāpi na śaknoti antardhātuṃ na digvidikṣu palāyituṃ vā tatraiva kaṇṭhe paṃcabandhanabaddhamātmānaṃ dadarśa |",
  "S02n211:468": "bhūyasyā mātrayā kupitastrastaḥ uccai rudannevamāha |",
  "S02n211:469": "hā priyaputrabāndhavajanā na bhūyo drakṣyāma iti |",
  "S02n211:470": "atha ghoṣavatirnāma māraścakravartiveṣeṇa niṣaṇṇabhūto māraṃ pāpīmantamevamāha |",
  "S02n211:471": "kiṃ bhoḥ śokamanāstvamadya rudiṣi vyākoṣavaktrasvaraḥ",
  "S02n211:472": "kṣipraṃ sarvajagadvaraṃ munivaraṃ nirbhīḥ śaraṇyaṃ vraja |",
  "S02n211:473": "trāṇaṃ lokagatiśca dīpaśaraṇaṃ nāthastriduḥkhāpaho",
  "S02n211:474": "na tvetaṃ samupāsyasi sukhaśamaṃ saukhyaṃ na saṃprāpsyasi ||88 ||",
  "S02n211:475": "atha mārasya pāpīmata etadabhavat |",
  "S02n211:476": "yattvahaṃ santoṣavacanena śramaṇagautamaṃ śaraṇaṃ vrajeyaṃ yadahamebhyo bandhanebhyaḥ parimucyeyam |",
  "S02n211:477": "ath māraḥ pāpīmān yasyāṃ diśi bhagavān vijahāra tenāñjaliṃ praṇamyaivamāha |",
  "S02n211:478": "namastasmai varapudgalāya jarāvyādhiparimocakāya |",
  "S02n211:479": "evamahaṃ tsaṃ buddhaṃ bhagavantaṃ śaraṇaṃ gacchāmi | evaṃ cāha |",
  "S02n211:480": "asmānnātha mahābhayāt suviṣamāt kṣipraṃ munerbandhanāt",
  "S02n211:481": "mucyeyaṃ śaraṇāgato'smi sugatasyādyaprabhṛtyagraṇīḥ |",
  "S02n211:482": "mohāndhena mayā tvayi prakupitenoccaiḥ pradoṣaḥ kṛtaḥ",
  "S02n211:483": "tat sarvaṃ pratideśayāmi puratastvāṃ sākṣiṇaṃ sthāpya tu ||89 ||",
  "S02n211:484": "yadā ca māraḥ pāpīmān santoṣavacanena buddhaṃ bhagavantaṃ śaraṇaṃ gatastadā muktamātmānaṃ saṃjānīte |",
  "S02n211:485": "yadā punarasyaivaṃ bhavati prakrameyamiti parṣada iti punareva kaṇṭhe pañcabandhanabaddhamātmānaṃ saṃjānīte |",
  "S02n211:486": "yadā punarna kvacid gantuṃ śaśāka tadā bhagavato'ntike trāṇaśaraṇacittamutpādayāmāsa |",
  "S02n211:487": "punarmuktamatmānaṃ saṃjānīte yavat saptakṛtvo baddhamuktamātmānaṃ saṃjānīte sma tatraiva niṣaṇṇaḥ |",
  "S02n211:488": "iti mahāsannipātaratnaketusūtre tṛtīyo māradamana-parivartaḥ samāptaḥ ||3 ||"
}