{
  "S06n555:0": "naya-dvyardhaśatikā-ardhaśatikādyaparaparyāyā",
  "S06n555:1": "adhyardhaśatikā prajñāpāramitā |",
  "S06n555:2": "om namo bhagavatyai prajñāpāramitāyai namaḥ |",
  "S06n555:3": "evaṃ mayā śrutam |",
  "S06n555:4": "ekasmin samaye bhagavān * * * * * * * vajrapāṇinā bodhisattvena mahāsattvena,",
  "S06n555:5": "avalokiteśvareṇa ca bodhisattvena mahāsattvena,",
  "S06n555:6": "ākāśagarbheṇa ca,",
  "S06n555:7": "vajramuṣṭinā ca,",
  "S06n555:8": "mañjuśriyā,",
  "S06n555:9": "ca sacittotpādadharmacakrapravarta(rti)",
  "S06n555:10": "nā (?)",
  "S06n555:11": "ca, gaganagañjena ca,",
  "S06n555:12": "sarvamārapramardinā ca bodhisattvena mahāsattvena |",
  "S06n555:13": "evaṃpramukhairaṣṭābhirbodhisattvakoṭibhiḥ * * * ādau kalyāṇaṃ madhye kalyāṇaṃ paryavasāne kalyāṇaṃ sadarthaṃ supadākṣaraṃ paryavadātam,",
  "S06n555:14": "sarvadharmaviśuddhinirhāraṃ deśayati sma-kāmaviśuddhipadametat yaduta bodhisattvapadam |",
  "S06n555:15": "dṛṣṭiviśuddhipadametat yaduta bodhisattvapadam |",
  "S06n555:16": "rativiśuddhipadametat yaduta bodhisattvapadam |",
  "S06n555:17": "tṛṣṇāviśuddhipadametat yaduta bodhisattvapadam |",
  "S06n555:18": "bhūṣaṇaviśuddhipadametat yaduta bodhisattvapadam |",
  "S06n555:19": "āhlādanaviśuddhipadametat yaduta bodhisattvapadam |",
  "S06n555:20": "ālokaviśuddhipadametat yaduta bodhisattvapadam |",
  "S06n555:21": "kāyasukhaviśuddhipadematat yaduta bodhisattvapadam |",
  "S06n555:22": "[vāksukha] viśuddhipadametat yaduta bodhisattvapadam |",
  "S06n555:23": "manoviśuddhipadametat yaduta bodhisattvapadam |",
  "S06n555:24": "śabdaviśuddhipadametat yaduta bodhisattvapadam |",
  "S06n555:25": "gandhaviśuddhipadametat yaduta bodhisattvapadam |",
  "S06n555:26": "rasaviśuddhipadametat yaduta bodhisattvapadam |",
  "S06n555:27": "sparśaviśuddhipadametat yaduta bodhisattvapadam |",
  "S06n555:28": "tatkasya hetoḥ?",
  "S06n555:29": "tadyathā sarvadharmāḥ svabhāvaviśuddhāḥ |",
  "S06n555:30": "sarvadharmāḥ [svabhāvaśūnyāḥ] |",
  "S06n555:31": "svabhāvaśūnyatayā prajñāpāramitāviśuddhirbhavati ||",
  "S06n555:32": "atha bhagavān vairocanastathāgataḥ punarapīdaṃ prajñāpāramitānayaṃ sarvatathāgataśāntadharmatābhisaṃbodhinirhāraṃ deśayati sma-vajrasamatābhisaṃbodhi(dhau?)",
  "S06n555:33": "mahābodhivajradṛḍhatayā |",
  "S06n555:34": "arthasamatābhisaṃbodhau mahābodhirekārthatayā |",
  "S06n555:35": "dharmasamatābhisaṃbodhau mahābodhiḥ svabhāvaśuddhatayā (?) |",
  "S06n555:36": "sarvasamatābhisaṃbodhau mahābodhiḥ sarvāvikalpanatayeti ||",
  "S06n555:37": "atha bhagavān sarvaduṣṭavinayaśākyamunistathāgataḥ punarapi sarvadharmasamatāvijayasaṃgrahaṃ nāma prajñāpāramitānirhāraṃ deśayāmāsa-rāgāprapañcatayā * * * |",
  "S06n555:38": "dveṣāprapañcatayā * * * mohāprapañcatā,",
  "S06n555:39": "mohāprapañcatayā sarvadharmāprapañcatā,",
  "S06n555:40": "sarvadharmāprapañcatayā prajñāpāramitāprapañcatā veditavyā iti ||",
  "S06n555:41": "atha bhagavān svabhāvaśuddhastathāgataḥ punarapīdaṃ sarvadharmasamatāvalokiteśvarajñānamudraṃ nāma prajñāpāramitānayaṃ deśayāmāsa-sarvarāgaviśuddhitā loke dveṣaviśuddhitāyai saṃvartate |",
  "S06n555:42": "sarvamalaviśuddhitā loke dveṣavi[śu]ddhitāyai saṃvartate |",
  "S06n555:43": "sarvamalaviśuddhitā loke sarvapāpaviśuddhitāyai saṃvartate |",
  "S06n555:44": "sarvadharmaviśuddhitā loke sarvasattvaviśuddhitāyai saṃvartate |",
  "S06n555:45": "sarvajñānaviśuddhitā loke prajñāpāramitāviśuddhyai saṃvartate iti ||",
  "S06n555:46": "atha bhagavān sarvatraidhātukādhipatistathāgataḥ punarapi sarvatathāgatābhiṣekasaṃbhavajñānagarbhaṃ nāma prajñāpāramitānayaṃ deśayāmāsa-abhiṣekadānaṃ sarvatraidhātukarājyapratilambhāya saṃvartate |",
  "S06n555:47": "arthadānaṃ sarvāśāparipūraye saṃvartate |",
  "S06n555:48": "dharmadānaṃ sarvadharmatāprāptaye saṃvartate |",
  "S06n555:49": "āmiṣadānaṃ sarvakāyavākcittasukhapratilambhāya saṃvartate iti ||",
  "S06n555:50": "atha bhagavān sarvatathāgatajñānamudrāprāptasarvatathāgatamuṣṭidharastathāgataḥ [śāśvata] (?)",
  "S06n555:51": "punarapi sarvatathāgatajñānamudrādhiṣṭhānavajraṃ nāma prajñāpāramitānayaṃ deśayāmāsa-sarvatathāgatakāyamudrāparigrahaḥ sarvatathāgatatvāya saṃvartate |",
  "S06n555:52": "vāgmudrāparigrahaḥ sarvadharmapratilambhāya saṃvartate |",
  "S06n555:53": "cittamudrāparigrahaḥ sarvasamādhipratilambhāya saṃvartate |",
  "S06n555:54": "vajramudrāpratigrahaḥ sarvakāyavākcittavajrasattvasarvottamasiddhaye saṃvartate iti ||",
  "S06n555:55": "atha bhagavān sarvadharmāprapañcastathāgataḥ punarapi cakrākṣaraparivartaṃ nāma prajñāpāramitānayaṃ deśayāmāsa-śūnyāḥ sarvadharmā niḥsvabhāvayogena,",
  "S06n555:56": "nirnimittāḥ sarvadharmā nirnimittatāmupādāya,",
  "S06n555:57": "apraṇihitāḥ sarvadharmā apraṇidhānayogena,",
  "S06n555:58": "prakṛtiprabhāsvarāḥ prajñāpāramitāpariśuddhyā iti ||",
  "S06n555:59": "atha bhagavān sarvatathāgatacakrāntargatastathāgataḥ punarapi mahācakrapraveśaṃ nāma prajñāpāramitānayaṃ deśayāmāsa-vajrasamatāpraveśaḥ sarvatathāgatacakrapraveśāya saṃvartate |",
  "S06n555:60": "arthasamatāpraveśo mahābodhisattvacakrapraveśāya saṃvartate |",
  "S06n555:61": "dharmasamatāpraveśaḥ sarvadharmacakrapraveśāya saṃvartate |",
  "S06n555:62": "sarvasamatāpraveśaḥ sarvacakrapraveśāya saṃvartate iti ||",
  "S06n555:63": "atha bhagavān sarvapūjāvidhivistarabhājanastathāgataḥ punarapi sarvapūjāgryaṃ nāma prajñāpāramitānayaṃ deśayāmāsa-bodhicittotpādanatā sarvatathāgatapūjāvidhivistaraḥ |",
  "S06n555:64": "sarvasattvadhātuparitrāṇatā sarvatathāgatapūjāvidhivistaraḥ |",
  "S06n555:65": "saddharmaparigrahaḥ sarvatathāgatapūjāvidhivistaraḥ |",
  "S06n555:66": "prajñāpāramitālikhanalekhanadhāraṇavācanoccāraṇabhāvanapūjanakarmaṇa(karma ?)",
  "S06n555:67": "sarvatathāgatapūjāvidhivistaraḥ iti ||",
  "S06n555:68": "atha khalu bhagavān sarvavinayasamarthastathāgataḥ punarapīdaṃ jñānamuṣṭiparigrahaṃ sarva[sa]ttvavinayajñānagarbhaṃ nāma prajñāpāramitānayaṃ deśayāmāsa-sarvasattvasamatāyāṃ krodhasamatā,",
  "S06n555:69": "sarvasattvavinayanatāyāṃ krodhavinayanatā,",
  "S06n555:70": "sarvasattvadharmatāyāṃ krodhadharmatā,",
  "S06n555:71": "sarvasattvavajratāyāṃ krodhavajratā |",
  "S06n555:72": "tatkasya hetoḥ ?",
  "S06n555:73": "sarvasattvavinayo bodhiriti ||",
  "S06n555:74": "atha bhagavān sarvadharmasamatāpratiṣṭhitastathāgataḥ punarapīdaṃ sarvadharmāgryaṃ nāma prajñāpāramitānayaṃ deśayāmāsa-sarvasamatayā prajñāpāramitāsamatā,",
  "S06n555:75": "sarvārthatayā prajñāpāramitārthatā,",
  "S06n555:76": "sarvadharmatayā prajñāpāramitādharmatā,",
  "S06n555:77": "sarvakarmatayā prajñāpāramitākarmatā veditavyā iti ||",
  "S06n555:78": "atha bhagavāṃstathāgato vairocanaḥ punarapi sarvasattvādhiṣṭhānaṃ nāma prajñāpāramitānayaṃ deśayāmāsa-sarvasattvāstathāgatagarbhāḥ samantabhadramahābodhisattvasarvātmatayo (yā ?) |",
  "S06n555:79": "vajragarbhā sarvasattvā vajragarbhābhiṣiktatayā,",
  "S06n555:80": "dharmagarbhāḥ sarvasattvāḥ sarvavākpravartanatayā,",
  "S06n555:81": "karmagarbhāḥ sarvasattvāḥ sarvasattvakaraṇatāprayogatayā iti ||",
  "S06n555:82": "atha bhagavānanantāparyantāniṣṭhastathāgato'nantāparyantāniṣṭhadharmā punarapyasya kalpasya pariniṣṭhādhiṣṭhānārthamidaṃ sarvadharmasamatāparininadhiṣṭhānavajraṃ nāma prajñāpāramitānayaṃ deśayāmāsaprajñāpāramitānantatayā sarvatathāgatānantatā,",
  "S06n555:83": "prajñāpāramitāparyantatayā sarvatathāgatāparyantatā,",
  "S06n555:84": "prajñāpāramitānaikatayā sarvadharmānaikatā,",
  "S06n555:85": "prajñāpāramitāpariniṣṭhatayā sarvadharmāpariniṣṭhatā bhavati ||",
  "S06n555:86": "atha bhagavān vairocanaḥ sarvatathāgataguhyadharmatāprāptasarvadharmāprapañcaḥ punarapi idaṃ mahāsukhavajrāmogha * * * nāma vajrāmoghadharmatāprajñāpāramitāmukhaṃ paramamanādinidhanamadhyaṃ deśayāmāsa- mahārogottamasiddhirmahābodhisattvānāṃ mahāsukhottamasiddhyai saṃvartate |",
  "S06n555:87": "mahāsukhottamasiddhirmahābodhisattvānāṃ sarvatathāgatamahābodhyuttamasiddhyai saṃvartate |",
  "S06n555:88": "sarvatathāgatamahābodhyuttamasiddhirmahābodhisattvānāṃ sarvamahāmārapramardanottamasiddhyai saṃvartate |",
  "S06n555:89": "sarvamahāmārapramardanottamasiddhirmahābodhisattvānāṃ sakalamahātraidhātukaiśvaryottamasiddhyai saṃvartate |",
  "S06n555:90": "sakalamahātraidhātukaiśvaryottamasiddhirmahābodhisattvānāmaśeṣānavaśeṣasarvasattvadhātuparitrāṇasarvasattvahita-",
  "S06n555:91": "sukhaparamātyantamahāsukhottamasiddhyai saṃvartate iti ||",
  "S06n555:92": "tatkasya hetoḥ ?",
  "S06n555:93": "yāvadbhavādhiṣṭhāne'tra bhavanti varasūrayaḥ |",
  "S06n555:94": "tāvatsattvārthamatulaṃ śakyā kartumanirvṛtāḥ ||1 ||",
  "S06n555:95": "prajñāpāramitopāyajñānādhiṣṭhānasādhitā |",
  "S06n555:96": "sarvakarmaviśuddhyā tu bhavaśuddhā bhavanti ha ||2 ||",
  "S06n555:97": "rāgādivinayo loke ābhavātmāsakṛtsadā |",
  "S06n555:98": "teṣāṃ viśodhanārthaṃ tu vinayaṃ jñātavān svayam ||3 ||",
  "S06n555:99": "yathā padmaṃ suraktaṃ tu rāgadoṣairna lipyate |",
  "S06n555:100": "vāsadoṣairbhave nityaṃ na lipyante jagaddhitām (?) ||4 ||",
  "S06n555:101": "mahārāgaviśuddhāstu mahāsaukhyā mahādhanāḥ |",
  "S06n555:102": "tridhātvīśvaratāṃ prāptā arthaṃ kurvantu taṃ dṛḍham ||5 ||iti ||",
  "S06n555:103": "adhyardhaśatikā prajñāpāramitā samāptā ||"
}