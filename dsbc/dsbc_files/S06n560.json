{
  "S06n560:0": "4 guṇaparikīrtanaparivartaścaturthaḥ |",
  "S06n560:1": "punaraparaṃ bhagavān śakraṃ devānāmindramāmantrayate sma-sacetkauśika ayaṃ te jambūdvīpaḥ paripūrṇaścūlikābaddhastathāgataśarīrāṇāṃ dīyeta,",
  "S06n560:2": "iyaṃ ca prajñāpāramitā likhitvopanāmyeta,",
  "S06n560:3": "tata ekatareṇa bhāgena pravāryamāṇo'nayordvayorbhāgayoḥ sthāpitayoḥ katamaṃ tvaṃ kauśika bhāgaṃ gṛhṇīyāḥ?",
  "S06n560:4": "śakra āha-sacenme bhagavan ayaṃ jambūdvīpaḥ paripūrṇaścūlikābaddhastathāgataśarīrāṇāṃ dīyeta,",
  "S06n560:5": "iyaṃ ca prajñāpāramitā likhitvopanāmyeta,",
  "S06n560:6": "tata ekatareṇa bhāgena pravāryamāṇo'nayordvayorbhāgayoḥ sthāpitayorimāmevāhaṃ bhagavan prajñāpāramitāṃ parigṛhṇīyām |",
  "S06n560:7": "tatkasya hetoḥ?",
  "S06n560:8": "yathāpi nāma tathāgatanetrīcitrīkāreṇa |",
  "S06n560:9": "etaddhi tathāgatānāṃ bhūtārthikaṃ śarīram |",
  "S06n560:10": "tatkasya hetoḥ?",
  "S06n560:11": "uktaṃ hyetadbhagavatā-dharmakāyā buddhā bhagavantaḥ |",
  "S06n560:12": "mā khalu punarimaṃ bhikṣavaḥ satkāyaṃ kāyaṃ manyadhvam |",
  "S06n560:13": "dharmakāyapariniṣpattito māṃ bhikṣavo drakṣyatha |",
  "S06n560:14": "eṣa ca tathāgatakāyo bhūtakoṭiprabhāvito draṣṭavyo yaduta prajñāpāramitā |",
  "S06n560:15": "na khalu punarme bhagavaṃsteṣu tathāgataśarīreṣvagauravam |",
  "S06n560:16": "gauravameva me bhagavaṃsteṣu tathāgataśarīreṣu |",
  "S06n560:17": "api tu khalu punarbhagavan itaḥ prajñāpāramitāto nirjātāni tathāgataśarīrāṇi pūjāṃ labhante |",
  "S06n560:18": "tasmāttarhi bhagavan anayaiva prajñāpāramitayā pūjitayā teṣāmapi tathāgataśarīrāṇāṃ paripūrṇā pūjā kṛtā bhavati |",
  "S06n560:19": "tatkasya hetoḥ?",
  "S06n560:20": "prajñāpāramitānirjātattvāttathāgataśarīrāṇām |",
  "S06n560:21": "tadyathāpi nāma bhagavan sudharmāyāṃ devasabhāyāmahaṃ yasmin samaye divye svake āsane niṣaṇṇo bhavāmi,",
  "S06n560:22": "tadā mama devaputrā upasthānāyāgacchanti |",
  "S06n560:23": "yasmin samaye na niṣaṇṇo bhavāmi,",
  "S06n560:24": "atha tasmin samaye yanmamāsanaṃ tatra devaputrā mama gauraveṇa tadāsanaṃ namaskṛtya pradakṣiṇīkṛtya punareva prakrāmanti |",
  "S06n560:25": "tatkasya hetoḥ?",
  "S06n560:26": "iha hi kila āsane niṣadya śakro devānāmindro devānāṃ trāyastriṃśānāṃ dharmaṃ deśayatīti |",
  "S06n560:27": "evameva bhagavan maheśākhyahetupratyayabhūtā prajñāpāramitā |",
  "S06n560:28": "tathāgatasyārhataḥ samyaksaṃbuddhasya sarvajñatāyā āhārikā |",
  "S06n560:29": "sarvajñatāyāśca tathāgataśarīrāṇyāśrayabhūtāni |",
  "S06n560:30": "na tu tāni pratyayabhūtāni,",
  "S06n560:31": "na kāraṇabhūtāni jñānasyotpādāya |",
  "S06n560:32": "evameva bhagavan sarvajñajñānahetukā tathāgataśarīreṣu pūjā kṛtā bhavati |",
  "S06n560:33": "tasmāttarhi bhagavan anayordvayorbhāgayoḥ sthāpitayorimāmevāhaṃ bhagavan prajñāpāramitāṃ parigṛhṇīyām |",
  "S06n560:34": "na khalu punarme bhagavaṃsteṣu tathāgataśarīreṣvagauravam |",
  "S06n560:35": "gauravameva me bhagavaṃsteṣu tathāgataśarīreṣu |",
  "S06n560:36": "api tu khalu punarbhagavaṃstāni tathāgataśarīrāṇi prajñāpāramitāparibhāvitatvātpūjāṃ labhante |",
  "S06n560:37": "tiṣṭhatu khalu punarbhagavan ayaṃ jambūdvīpastathāgataśarīrāṇāṃ paripūrṇaścūlikābaddhaḥ |",
  "S06n560:38": "tiṣṭhatu cāturmahādvīpako lokadhātustathāgataśarīrāṇāṃ paripūrṇaścūlikābaddhaḥ |",
  "S06n560:39": "tiṣṭhatu sāhasro lokadhātustathāgataśarīrāṇāṃ paripūrṇaścūlikābaddhaḥ |",
  "S06n560:40": "tiṣṭhatu bhagavan dvisāhasro madhyamo lokadhātustathāgataśarīrāṇāṃ paripūrṇaścūlikābaddhaḥ |",
  "S06n560:41": "ayameva bhagavaṃstrisāhasramahāsāhasro lokadhātustathāgataśarīrāṇāṃ paripūrṇaścūlikābaddhaḥ,",
  "S06n560:42": "eko bhāgaḥ kṛtvā sthāpyeta,",
  "S06n560:43": "iyaṃ ca prajñāpāramitā likhitvā dvitīyo bhāgaḥ sthāpyeta |",
  "S06n560:44": "anayordvayorbhāgayoḥ sthāpitayorekatareṇa bhāgena pravāryamāṇo'nayordvayorbhāgayoḥ sthāpitayoryaste bhāgo'bhipretastamekaṃ bhāgaṃ gṛhāṇeti,",
  "S06n560:45": "tatra imāmevāhaṃ bhagavan prajñāpāramitāṃ parigṛhṇīyām |",
  "S06n560:46": "na khalu punarbhagavaṃsteṣu tathāgataśarīreṣvagauravam |",
  "S06n560:47": "gauravameva me bhagavaṃsteṣu tathāgataśarīreṣu |",
  "S06n560:48": "api tu khalu punarbhagavaṃstāni tathāgataśarīrāṇi prajñāpāramitāparibhāvitāni pūjāṃ labhante |",
  "S06n560:49": "tathāgataśarīrāṇi hi sarvajñajñānāśrayabhūtāni |",
  "S06n560:50": "tadapi sarvajñajñānaṃ prajñāpāramitānirjātam |",
  "S06n560:51": "tasmāttarhi bhagavan anayordvayorbhāgayoḥ sthāpitayorimāmevāhaṃ bhagavan prajñāpāramitāṃ parigṛhṇīyām |",
  "S06n560:52": "na khalu punarbhe bhagavaṃsteṣu tathāgataśarīreṣvagauravam |",
  "S06n560:53": "gauravameva me bhagavaṃsteṣu tathāgataśarīreṣu |",
  "S06n560:54": "api tu khalu punarbhagavan itaḥ prajñāpāramitāto nirjātāni tāni tathāgataśarīrāṇi pūjāṃ labhante yaduta prajñāpāramitāparibhāvitatvāt |",
  "S06n560:55": "tadyathāpi nāma bhagavan anarghaṃ maṇiratnamebhirevaṃrūpairguṇaiḥ samanvāgataṃ syāt |",
  "S06n560:56": "tadyathā-tadyatra yatra sthāpyeta,",
  "S06n560:57": "tatra tatra manuṣyā vā amanuṣyā vā avatāraṃ na labheran |",
  "S06n560:58": "yatra yatra vā amanuṣyagṛhītaḥ kaścidbhavet puruṣo vā strī vā,",
  "S06n560:59": "tatra tatra tasmin maṇiratne praveśitamātre so'manuṣyastato'pakrāmet |",
  "S06n560:60": "vātenāpi bādhyamānasya dhamyamāne śarīre tanmaṇiratnaṃ sthāpyeta |",
  "S06n560:61": "tasya taṃ vātaṃ nigṛhṇīyāt,",
  "S06n560:62": "na vivardhayet,",
  "S06n560:63": "upaśamayet |",
  "S06n560:64": "pittenāpi dahyamāne śarīre sthāpyeta |",
  "S06n560:65": "tasya tadapi pittaṃ nigṛhṇīyāt,",
  "S06n560:66": "na vivardhayet,",
  "S06n560:67": "upaśamayet |",
  "S06n560:68": "śleṣmaṇāpi parigṛddhe sarvato bādhyamāne śarīre sthāpyeta,",
  "S06n560:69": "tasya tamapi śleṣmāṇaṃ nigṛhṇīyāt,",
  "S06n560:70": "na vivardhayet,",
  "S06n560:71": "upaśamayet |",
  "S06n560:72": "sāṃnipātikenāpi vyādhinā duḥkhitasya śarīre sthāpyeta,",
  "S06n560:73": "tasya tamapi sāṃnipātikaṃ vyādhiṃ nigṛhṇīyāt,",
  "S06n560:74": "na vivardhayet,",
  "S06n560:75": "upaśamayet |",
  "S06n560:76": "andhakāratamisrāyāṃ ca rātrāvapyavabhāsaṃ kuryāt |",
  "S06n560:77": "uṣṇe cāpi vartamāne yasmin pṛthivīpradeśe sthāpyeta,",
  "S06n560:78": "sa pṛthivīpradeśaḥ śītalo bhavet |",
  "S06n560:79": "śīte cāpi vartamāne yasmin pṛthivīpradeśe sthāpyeta,",
  "S06n560:80": "sa pṛthivīpradeśa uṣṇo bhavet |",
  "S06n560:81": "yasmiṃśca pṛthivīpradeśe āśīviṣā anuvicareyuḥ,",
  "S06n560:82": "tathā anye'pi kṣudrajantavaḥ,",
  "S06n560:83": "tatrāpi pṛthivīpradeśe dhāryeta,",
  "S06n560:84": "sthāpitaṃ vā bhavet,",
  "S06n560:85": "te'pyāśīviṣāste ca kṣudrajantavastato'pakrāmeyuḥ |",
  "S06n560:86": "sacedbhagavan strī vā puruṣo vā āśīviṣeṇa daṣṭo bhavet,",
  "S06n560:87": "tasya tanmaṇiratnaṃ daśyeta,",
  "S06n560:88": "tasya sahadaṃśanenaiva maṇiratnasya tadviṣaṃ pratihanyeta vigacchet |",
  "S06n560:89": "ebhiścānyaiśca bhagavan evaṃrūpairguṇaiḥ samanvāgataṃ tanmaṇiratnaṃ bhavet |",
  "S06n560:90": "yeṣāmapi keṣāṃcidbhagavan akṣiṣvarbudaṃ vā timiraṃ vā akṣirogo vā paṭalaṃ vā bhavet,",
  "S06n560:91": "teṣāṃ ca tanmaṇiratnamakṣiṣu sthāpyeta,",
  "S06n560:92": "teṣāṃ sthāpitamātreṇaiva te'kṣidoṣā nirghātaṃ praśamaṃ gaccheyuḥ |",
  "S06n560:93": "etaiśca anyaiśca bhagavan evaṃrūpairguṇaiḥ samanvāgataṃ tanmaṇiratnaṃ bhavet |",
  "S06n560:94": "yatra codake sthāpyeta,",
  "S06n560:95": "tadapyudakamekavarṇaṃ kuryātsvakena varṇena |",
  "S06n560:96": "sacetpāṇḍareṇa vastreṇa pariveṣṭya udake prakṣipyeta,",
  "S06n560:97": "tadudakaṃ pāṇḍarīkuryāt |",
  "S06n560:98": "evaṃ sacennīlena pītena lohitena māñjiṣṭhena eteṣāmanyeṣāṃ vā nānāprakārāṇāṃ vastrāṇāmanyatamena vastreṇa tanmaṇiratnaṃ veṣṭayitvā vā baddhvā vā udake prakṣipyeta,",
  "S06n560:99": "tena tena vastrarāgeṇa tattatsvabhāvavarṇaṃ tadudakaṃ kuryāt |",
  "S06n560:100": "yo'pi tasyodakasya kaluṣabhāvastamapi prasādayet |",
  "S06n560:101": "ebhirapi bhagavan evaṃrūpairguṇaiḥ samanvāgataṃ tanmaṇiratnaṃ bhavet ||",
  "S06n560:102": "atha khalvāyuṣmānānandaḥ śakraṃ devānāmindrametadavocat-kiṃ punaḥ kauśika devaloka eva tāni maṇiratnāni santi,",
  "S06n560:103": "uta jāmbūdvīpakānāmapi manuṣyāṇāṃ tāni maṇiratnāni santi?",
  "S06n560:104": "śakra āha-deveṣvāryānanda tāni maṇiratnāni santi |",
  "S06n560:105": "api tu khalu punarjāmbudvīpakānāmapi manuṣyāṇāṃ maṇiratnāni santi |",
  "S06n560:106": "tāni tu gurukāṇi alpāni parīttāni guṇavikalāni,",
  "S06n560:107": "na taistathārūpairguṇaiḥ samanvāgatāni |",
  "S06n560:108": "tatteṣāṃ divyānāṃ maṇiratnānāṃ śatatamīmapi kalāṃ nopayānti,",
  "S06n560:109": "sahasratamīmapi,",
  "S06n560:110": "śatasahasratamīmapi,",
  "S06n560:111": "koṭītamīmapi,",
  "S06n560:112": "koṭīśatatamīmapi,",
  "S06n560:113": "koṭīsahasratamīmapi,",
  "S06n560:114": "koṭīśatasahasratamīmapi,",
  "S06n560:115": "koṭīniyutaśatasahasratamīmapi kalāṃ nopayānti,",
  "S06n560:116": "saṃkhyāmapi kalāmapi gaṇanāmapi upamāmapi aupamyamapi upanisāmapi upaniṣadamapi na kṣamante nopayānti |",
  "S06n560:117": "yāni khalu punardeveṣu,",
  "S06n560:118": "tāni laghūni sarvākāraguṇaparipūrṇāni |",
  "S06n560:119": "yatra ca karaṇḍake tanmaṇiratnaṃ prakṣiptaṃ bhavati utkṣiptaṃ vā,",
  "S06n560:120": "tata uddhṛte'pi tasmin maṇiratne karaṇḍakāt spṛhaṇīya eva sa karaṇḍako bhavati |",
  "S06n560:121": "tairmaṇiratnaguṇaiḥ parā tatra karaṇḍake spṛhotpadyate |",
  "S06n560:122": "evameva bhagavan prajñāpāramitāyā ete guṇāḥ sarvajñajñānasya ca |",
  "S06n560:123": "yena parinirvṛtasyāpi tathāgatasyārhataḥ samyaksaṃbuddhasya tāni tathāgataśarīrāṇi pūjāṃ labhante-sarvajñajñānasyemāni tathāgataśarīrāṇi bhājanabhūtānyabhūvanniti |",
  "S06n560:124": "yathā ca bhagavan sarvalokadhātuṣu buddhānāṃ bhagavatāṃ dharmadeśanā prajñāpāramitānirjātatvātpūjyā,",
  "S06n560:125": "evaṃ dharmabhāṇakasya dharmadeśanā prajñāpāramitānirjātatvātpūjyā |",
  "S06n560:126": "yathā ca bhagavan rājapuruṣo rājānubhāvānmahato janakāyasya akutobhayaḥ pūjyaḥ,",
  "S06n560:127": "evaṃ sa dharmabhāṇako dharmakāyānubhāvānmahato janakāyasya akutobhayaḥ pūjyaḥ |",
  "S06n560:128": "yathā ca dharmadeśanā dharmabhāṇakāśca pūjāṃ labhante,",
  "S06n560:129": "evaṃ tāni tathāgataśarīrāṇi pūjāṃ labhante |",
  "S06n560:130": "tasmāttarhi bhagavan tiṣṭhatu trisāhasramahāsāhasro lokadhātustathāgataśarīrāṇāṃ paripūrṇaścūlikābaddhaḥ,",
  "S06n560:131": "ye'pi bhagavan gaṅgānadīvālukopamā lokadhātavaḥ,",
  "S06n560:132": "te'pi sarve tathāgataśarīrāṇāṃ paripūrṇāścūlikābaddhā eko bhāgaḥ sthāpyeta,",
  "S06n560:133": "iyaṃ ca prajñāpāramitā likhitvā dvitīyo bhāgaḥ sthāpyeta |",
  "S06n560:134": "tatra cenmāṃ bhagavan kaścideva pravārayedanyatareṇa bhāgena,",
  "S06n560:135": "pravāryamāṇo'nayorbhāgayoḥ sthāpitayoḥ-yaste bhāgo'bhipretaḥ tamekaṃ bhāgaṃ parigṛhṇīṣveti,",
  "S06n560:136": "tatra imāmevāhaṃ bhagavaṃstayordvayorbhāgayoḥ sthāpitayorbhāgaṃ gṛhṇīyāṃ yaduta prajñāpāramitām |",
  "S06n560:137": "na khalu punarbhagavan mama teṣu tathāgataśarīreṣvagauravam |",
  "S06n560:138": "gauravameva bhagavaṃsteṣu tathāgataśarīreṣu |",
  "S06n560:139": "api tu khalu punarbhagavan prajñāpāramitāparibhāvitā sarvajñatā,",
  "S06n560:140": "sarvajñatānirjātā ca tathāgataśarīrāṇāṃ pūjā bhavati |",
  "S06n560:141": "tasmāttarhi bhagavan prajñāpāramitāyāṃ pūjitāyāmatītānāgatapratyutpannānāṃ buddhānāṃ bhagavatāṃ pūjā kṛtā bhavati ||",
  "S06n560:142": "punaraparaṃ bhagavan ye'prameyeṣvasaṃkhyeṣu lokadhātuṣu buddhā bhagavanta etarhi tiṣṭhanti dhriyante yāpayanti,",
  "S06n560:143": "tān dharmatayā draṣṭukāmena kulaputreṇa vā kuladuhitrā vā prajñāpāramitāyāṃ caritavyam,",
  "S06n560:144": "prajñāpāramitāyāṃ yogamāpattavyam |",
  "S06n560:145": "prajñāpāramitā bhāvayitavyā ||",
  "S06n560:146": "evamukte bhagavān śakraṃ devānāmindrametadavocat-evametatkauśika, evametat |",
  "S06n560:147": "ye'pi te kauśika abhūvannatīte'dhvani tathāgatā arhantaḥ samyaksaṃbuddhā anuttarāṃ samyaksaṃbodhimabhisaṃbuddhāḥ,",
  "S06n560:148": "te'pi kauśika imāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ |",
  "S06n560:149": "ye'pi te kauśika bhaviṣyantyanāgate'dhvani tathāgatā arhantaḥ samyaksaṃbuddhāḥ,",
  "S06n560:150": "te'pi kauśika imāmeva prajñāpāramitāmāgamya anuttarāṃ samyaksaṃbodhimabhisaṃbhotsyante |",
  "S06n560:151": "ye'pi te kauśika etarhi aprameyeṣvasaṃkhyeyeṣu lokadhātuṣu buddhā bhagavantastiṣṭhanti dhriyante yāpayanti,",
  "S06n560:152": "te'pi kauśika buddhā bhagavantaḥ imāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ |",
  "S06n560:153": "ahamapi kauśika etarhi tathāgato'rhan samyaksaṃbuddhaḥ imāmeva prajñāpāramitāmāgamya anuttarāṃ samyaksaṃbodhimabhisaṃbuddhaḥ ||",
  "S06n560:154": "evamukte śakro devānāmindro bhagavantametadavocat-mahāpāramiteyaṃ bhagavan yaduta prajñāpāramitā |",
  "S06n560:155": "sarvasattvānāṃ hi bhagavaṃstathāgato'rhan samyaksaṃbuddhaścittacaritāni samyak prajānāti saṃpaśyati |",
  "S06n560:156": "bhagavānāha-evametatkauśika, evametat |",
  "S06n560:157": "tathā hi kauśika bodhisattvo mahāsattvo dīrgharātraṃ prajñāpāramitāyāṃ carati,",
  "S06n560:158": "tena sarvasattvānāṃ cittacaritāni prajñāpāramitāyāṃ samyak prajānāti saṃpaśyati ||",
  "S06n560:159": "atha khalu śakro devānāmindro bhagavantametadavocat-kiṃ bhagavan prajñāpāramitāyāmeva bodhisattvo mahāsattvaścarati nānyāsu pāramitāsu?",
  "S06n560:160": "bhagavānāha-sarvāsu kauśika ṣaṭsu pāramitāsu bodhisattvo mahāsattvaścarati |",
  "S06n560:161": "api tu khalu punaḥ kauśika prajñāpāramitaiva atra pūrvaṃgamā bodhisattvasya mahāsattvasya dānaṃ vā dadataḥ,",
  "S06n560:162": "śīlaṃ vā rakṣataḥ,",
  "S06n560:163": "kṣāntyā vā saṃpādayamānasya,",
  "S06n560:164": "vīryaṃ vā ārabhamāṇasya,",
  "S06n560:165": "dhyānaṃ vā samāpadyamānasya,",
  "S06n560:166": "dharmān vā vipaśyataḥ bodhisattvasya mahāsattvasya prajñāpāramitaivātra pūrvaṃgamā |",
  "S06n560:167": "na ca kauśika āsāṃ ṣaṇṇāṃ pāramitānāmupāyakauśalyaparigṛhītānāṃ prajñāpāramitāpariṇāmitānāṃ sarvajñatāpariṇāmitānāṃ viśeṣaḥ,",
  "S06n560:168": "na ca nānākaraṇamupalabhyate |",
  "S06n560:169": "tadyathāpi nāma kauśika jambudvīpe nānāvṛkṣā nānāvarṇā nānāsaṃsthānā nānāpatrā nānāpuṣpā nānāphalā nānārohapariṇāhasaṃpannāḥ,",
  "S06n560:170": "na ca teṣāṃ vṛkṣāṇāṃ chāyāyā viśeṣo vā nānākaraṇaṃ vā prajñāyate,",
  "S06n560:171": "api tu chāyā chāyetyevaṃ saṃkhyāṃ gacchati,",
  "S06n560:172": "evameva kauśika āsāṃ ṣaṇṇāṃ pāramitānāmupāyakauśalyaparigṛhītānāṃ prajñāpāramitāpariṇāmitānāṃ sarvajñatāpariṇāmitānāṃ na viśeṣaḥ,",
  "S06n560:173": "na ca nānākaraṇamupalabhyate |",
  "S06n560:174": "evamukte śakro devānāmindro bhagavantametadavocat-mahāguṇasamanvāgateyaṃ bhagavan yaduta prajñāpāramitā |",
  "S06n560:175": "aprameyaguṇasamanvāgateyaṃ bhagavan yaduta prajñāpāramitā |",
  "S06n560:176": "aparyantaguṇasamanvāgateyaṃ bhagavan yaduta prajñāpāramiteti ||",
  "S06n560:177": "āryāṣṭasāhasrikāyāṃ prajñāpāramitāyāṃ guṇaparikīrtanaparivarto nāma caturthaḥ ||"
}