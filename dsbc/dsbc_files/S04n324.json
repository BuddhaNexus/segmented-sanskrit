{
  "S04n324:0": "17 vidvān |",
  "S04n324:1": "atha khalu sudhanaḥ śreṣṭhidārako'kṣayavyūhapuṇyakośavimokṣāvabhāsapratilabdhaḥ taṃ puṇyasāgaramanuvicintayan,",
  "S04n324:2": "tatpuṇyagaganamavalokayan,",
  "S04n324:3": "taṃ puṇyarāśimādadan,",
  "S04n324:4": "taṃ puṇyaparvatamabhirohan,",
  "S04n324:5": "taṃ puṇyanicayaṃ saṃgṛhṇan,",
  "S04n324:6": "taṃ puṇyaudhamavagāhayamānaḥ,",
  "S04n324:7": "tatpuṇyatīrthamavataran,",
  "S04n324:8": "taṃ puṇyamaṇḍalaṃ pariśodhayan,",
  "S04n324:9": "taṃ puṇyanidhiṃ saṃpaśyan,",
  "S04n324:10": "taṃ puṇyanayamanusmaran,",
  "S04n324:11": "tāṃ puṇyanetrīṃ samanvāharan,",
  "S04n324:12": "taṃ puṇyavaṃśaṃ pariśodhayan,",
  "S04n324:13": "anupūrveṇa yena mahāsaṃbhavaṃ nagaraṃ tenopasaṃkramya vidvāṃsaṃ gṛhapatiṃ parimārgati,",
  "S04n324:14": "parigaveṣati,",
  "S04n324:15": "vyavalokayati kalyāṇamitrāṇyabhilaṣan |",
  "S04n324:16": "kalyāṇamitradarśanavāsitayā sataṃtyā,",
  "S04n324:17": "kalyāṇamitrādhiṣṭhānena āśayena,",
  "S04n324:18": "kalyāṇamitrānugatena prayogena,",
  "S04n324:19": "kalyāṇamitropacārāparikhinnena vīryeṇa,",
  "S04n324:20": "kalyāṇamitrādhīnaiḥ sarvakuśalamūlaiḥ,",
  "S04n324:21": "kalyāṇamitraniyataiḥ sarvapuṇyasaṃbhāraiḥ,",
  "S04n324:22": "kalyāṇamitravivardhitairupāyakauśalyacaritaiḥ,",
  "S04n324:23": "aparapratyayena kalyāṇamitropacārakauśalyena,",
  "S04n324:24": "vivardhamānaiḥ sarvakuśalamūlaiḥ,",
  "S04n324:25": "viśuddhayatā bodhisattvādhyāśayena,",
  "S04n324:26": "saṃvardhamānairbodhisattvendriyaiḥ,",
  "S04n324:27": "paripācyamānaiḥ sarvakuśalamūlaiḥ,",
  "S04n324:28": "saṃvardhamānairmahāpraṇidhānābhinirhāraiḥ,",
  "S04n324:29": "vipulībhavantyā mahākaruṇayā,",
  "S04n324:30": "sarvajñatāyā āsannībhūtamātmānaṃ saṃpaśyan samantabhadrabodhisattvacaryāyāḥ,",
  "S04n324:31": "sarvabuddhebhyo dharmāvabhāsaṃ saṃpratīcchan,",
  "S04n324:32": "vivardhamānena daśatathāgatabalāvabhāsena vidvāṃsaṃ gṛhapatiṃ parigaveṣamāṇo adrākṣīnmadhye nagarasya śṛṅgāṭake saptaratnavyomakoparyasaṃkhyeyaratnamaye vividhavajrendranīlaracitamaṇiratnapāde kāñcanasūtrajvālaśvete vimalagarbhamaṇiratnagarbhe pañcaratnaśatasamalaṃkṛtabimbe vicitradivyadūṣyaprajñapte ucchritadivyapaṭṭadhvajapatāke anekaratnajālasaṃchanne mahāratnavitānavitate mahāsuvarṇaratnapuṣpadāmābhipralambite bhadrāsane niṣaṇṇam,",
  "S04n324:33": "vimalavaiḍūryadaṇḍena jāmbūnadakanakacchatreṇa dhriyatā haṃsarājanirmalacāmarasaṃvījyamānam,",
  "S04n324:34": "vividhagandhopacārapradhūpitaṃ vāmadakṣiṇena pañcabhistūryaśataiḥ pravādyadbhiḥ divyātirekamadhuranirghoṣairmahāsaṃbhavaṃ nagaraṃ paryāpannaiḥ sattvaprītisaṃjanārthaṃ divyakusumameghaiḥ pravarṣadbhirdivyamānuṣyarūpasamatikrāntaiḥ pariniṣpannabodhisattvāśayaiḥ divyātirekavibhūṣaṇasamalaṃkṛtaiḥ kiṃkaropacaraṇapratikāribhiḥ pūrvakuśalamūlasabhāgacaritairdaśabhiḥ prāṇīsahasraiḥ parivṛtam |",
  "S04n324:35": "dṛṣṭvā ca sudhanaḥ śreṣṭhidārako yena vidvān gṛhapatistenopajagāma |",
  "S04n324:36": "upetya viduṣo gṛhapateḥ pādau śirasābhivandya vidvāṃsaṃ gṛhapatimanekaśatasahasrakṛtvaḥ pradakṣiṇīkṛtya purataḥ prāñjaliḥ sthitvā evamāha-ahaṃ ārya sarvasattvānāmarthāya anuttarāṃ samyaksaṃbodhiṃ saṃprasthito yaduta sarvasattvaduḥkhavyupaśamāya sarvasattvātyantasukhapratiṣṭhāpanāya sarvasattvasaṃsārasāgarābhyuddhāraṇatāyai sarvasattvadharmaratnadvīpasaṃprāpaṇatāyai sarvasattvatṛṣṇāsnehocchoṣaṇatāyai sarvasattvānāṃ mahākaruṇāsnehasaṃjananatāyai sarvasattvānāṃ kāmaratitṛṣṇāvinivartanatāyai sarvasattvānāṃ buddhajñānatṛṣṇotpādanatāyai sarvasattvānāṃ saṃsārāṭavīkāntārasamatikramaṇatāyai sarvasattvānāṃ buddhaguṇadharmārāmaratisaṃjananatāyai sarvasattvānāṃ traidhātukapurānniṣkramaṇatāyai sarvasattvānāṃ sarvajñatāpuropanayatāyai |",
  "S04n324:37": "na ca jānāmi kathaṃ bodhisattvena bodhisattvacaryāyāṃ śikṣitavyam,",
  "S04n324:38": "kathaṃ pratipattavyam |",
  "S04n324:39": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n324:40": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
  "S04n324:41": "kathaṃ śikṣamāṇā bodhisattvāḥ pratiśaraṇabhūtā bhavanti sarvasattvānām ||",
  "S04n324:42": "evamukte vidvān gṛhapatiḥ sudhanaṃ śreṣṭhidārakamevamāha-sādhu sādhu kulaputra,",
  "S04n324:43": "yena te anuttarāyāṃ samyaksaṃbodhau cittamutpāditam |",
  "S04n324:44": "durlabhāḥ kulaputra te sattvāḥ,",
  "S04n324:45": "ye'nuttarāyāṃ samyaksaṃbodhau cittamutpādya bodhisattvacaryāyāṃ parimārgayamāṇā na tṛpyante kalyāṇamitradarśanena |",
  "S04n324:46": "na khidyante kalyāṇamitropasaṃkramaṇeṣu |",
  "S04n324:47": "na paritapyante kalyāṇamitropacāreṣu |",
  "S04n324:48": "na daurmanasyamutpādayanti kalyāṇamitradurāsadatayā |",
  "S04n324:49": "na nivartante kalyāṇamitragaveṣaṇatayā |",
  "S04n324:50": "na vyāvartante kalyāṇamitratṛṣṇālālasahṛdayatvāt |",
  "S04n324:51": "na pratyudāvartante kalyāṇamitramukhāvalokena |",
  "S04n324:52": "na saṃsīdanti kalyāṇamitrānuśāsanīpatheṣu |",
  "S04n324:53": "na khidyante kalyāṇamitropasthānaparicaryāsu |",
  "S04n324:54": "paśyasi tvaṃ kulaputra,",
  "S04n324:55": "imaṃ mama parivāram?",
  "S04n324:56": "āha-paśyāmi ārya |",
  "S04n324:57": "āha-sarva ete kulaputra mayā anuttarāyāṃ samyaksaṃbodhau cittamutpāditāḥ |",
  "S04n324:58": "mayaite janitāstathāgatakule |",
  "S04n324:59": "mayaite poṣitāḥ pāramitopasaṃhāraiḥ |",
  "S04n324:60": "mayaite saṃcaritāḥ sarvaśukladharmaiḥ |",
  "S04n324:61": "mayaite vivardhitā daśasu tathāgatabaleṣu |",
  "S04n324:62": "mayaite uccālitā lokavaṃśāt |",
  "S04n324:63": "mayaite pratiṣṭhāpitāstathāgatavaṃśe |",
  "S04n324:64": "mayaite vivartitā loke gaticakrāt |",
  "S04n324:65": "mayaite āvartitā dharmacakrapravartanatāyām |",
  "S04n324:66": "mayaite sattvāḥ tāritāstryadhvāpāyagatiprapātāt |",
  "S04n324:67": "mayaite pratiṣṭhāpitā dharmasamatānugamena |",
  "S04n324:68": "evaṃ hi kulaputra bodhisattvāstrātāro bhavanti sarvasattvānām |",
  "S04n324:69": "ahaṃ kulaputra manaḥkośasaṃbhavānāṃ puṇyānāṃ lābhī |",
  "S04n324:70": "so'hamannārthibhyo'nnaṃ dadāmi,",
  "S04n324:71": "pānārthibhyaḥ pānam,",
  "S04n324:72": "rasāgrārthibhyo rasāgram,",
  "S04n324:73": "khādyārthibhyaḥ khādyam,",
  "S04n324:74": "bhojyārthibhyo bhojyam,",
  "S04n324:75": "lehyārthibhyo lehyam,",
  "S04n324:76": "coṣyārthibhyaścoṣyam,",
  "S04n324:77": "vastrārthibhyo vastram,",
  "S04n324:78": "puṣpārthibhyaḥ puṣpam,",
  "S04n324:79": "mālyārthibhyo mālyam,",
  "S04n324:80": "gandhārthibhyo gandham,",
  "S04n324:81": "dhūpārthikebhyo dhūpam,",
  "S04n324:82": "vilepanārthibhyo vilepanam,",
  "S04n324:83": "cūrṇārthibhyaścūrṇam,",
  "S04n324:84": "ābharaṇavibhūṣaṇārthibhya ābharaṇavibhūṣaṇāni,",
  "S04n324:85": "ratnārthibhyo ratnāni,",
  "S04n324:86": "suvarṇārthibhyaḥ suvarṇam,",
  "S04n324:87": "rūpyārthibhyo rūpyam,",
  "S04n324:88": "muktārthibhyo muktām,",
  "S04n324:89": "pratiśrayārthibhyaḥ pratiśrayam,",
  "S04n324:90": "āsanārthibhya āsanam,",
  "S04n324:91": "śayanārthibhyaḥ śayanam,",
  "S04n324:92": "glānapratyayabhaiṣajyapariṣkārārthibhyo glānapratyayabhaiṣajyapariṣkārān,",
  "S04n324:93": "yānārthibhyo yānam,",
  "S04n324:94": "vāhanārthibhyo vāhanam,",
  "S04n324:95": "hastyaśvarathagogardabhamahiṣaiḍakārthibhyo hastyaśvarathagogardabhamahiṣaiḍakān,",
  "S04n324:96": "chatradhvajapatākārthibhyaśchatradhvajapatākāḥ,",
  "S04n324:97": "dāsīdāsārthibhyo dāsīdāsān,",
  "S04n324:98": "māṇavaparivārārthibhyo māṇavaparivāram,",
  "S04n324:99": "stryarthibhyaḥ striyaḥ,",
  "S04n324:100": "kumāryarthibhyaḥ,",
  "S04n324:101": "kumārīm,",
  "S04n324:102": "makuṭacūḍāmaṇyarthibhyo makuṭacūḍāmaṇīn,",
  "S04n324:103": "sacarmacūḍāmaṇyarthibhyo sacarmacūḍāmaṇīn,",
  "S04n324:104": "nīlavimalakeśamaṇḍalārthibhyo nīlavimalakeśamaṇḍalam,",
  "S04n324:105": "yāvadvividhasarvopakaraṇarthibhyo vividhasarvopakaraṇāni prayacchāmi |",
  "S04n324:106": "āgamaya kulaputra mūhūrtaṃ yāvatpratyakṣo bhaviṣyasi |",
  "S04n324:107": "samanantarabhāṣitāyāṃ cāsyāṃ vāci viduṣā gṛhapatinā,",
  "S04n324:108": "atha tāvadeva aparimāṇāḥ sattvā viduṣā gṛhapatinā pūrvapraṇidhānābhinimantritāḥ saṃnipatitāḥ |",
  "S04n324:109": "nānādigbhyo nānājanapadapradeśebhyo nānānagarebhyo nānānigamebhyo nānāpaṭṭanebhyo nānākarvaṭebhyo nānāsattvajātibhyo nānāsattvakulebhyo nānāsattvakulavimātratābhyo nānāgatiparivartebhyo nānāpratiṣṭhānasaṃjñānagatibhyo nānāyatanaviśuddhā nānāhārārthino nānāhārābhilāṣiṇo nānāśayā śucyannapānakāmā māṃsārthino vividhabhojanavimātratābhikāṅkṣiṇo vividhagativiśeṣopapatyāyatanasthitāḥ yaduta manuṣyeṣvodanakulmāṣasūpamatsyamāṃsādivividhakavalīkāhārārthinaḥ |",
  "S04n324:110": "yathā manuṣyeṣu,",
  "S04n324:111": "evaṃ sarvagativicāreṣu nānābhojanapānārthina upasaṃkrāntāḥ yaduta bodhisattvānubhāvena asaṅgatyāgadundubhinirghoṣeṇa bodhisattvapraṇidhinimantritāḥ |",
  "S04n324:112": "tamupasaṃkramya vidvāṃsaṃ gṛhapatiṃ yācante'valokayanti nirīkṣante vijñāpayanti ||",
  "S04n324:113": "atha khalu vidvān gṛhapatistān yācanakān saṃnipatitān viditvā muhūrtamanuvicintya gaganatalamavalokayati sma |",
  "S04n324:114": "tasya tato gaganatalādvividhā bhojanapānavidhayo nānārasā nānāvarṇā nānāgandhā avalambya hastatale pratyatiṣṭhan |",
  "S04n324:115": "sa tānyādāya tān yathāsaṃnipatitān yācanakān nānādhimuktān yathābhipretairbhojanapānavidhibhiḥ sarvopakaraṇaviśaiṣaiḥ saṃtarpayati saṃpravārayati saṃtoṣayati saṃpraharṣayati saṃpramodayati pariprīṇayati,",
  "S04n324:116": "āttamanaskān karoti |",
  "S04n324:117": "uttare vai nānāmiṣeṇa saṃtarpya tebhyo dharmaṃ deśayet |",
  "S04n324:118": "yaduta vipulajñānasaṃbhāropacayahetuṃ paridīpayan,",
  "S04n324:119": "sarvadāridryāsaṃbhavahetuṃ paridīpayan,",
  "S04n324:120": "mahābhogatāsamudāgamasaṃbhavahetuṃ paridīpayan,",
  "S04n324:121": "dharmajñānanayapratiulābhasaṃbhavahetuṃ paridīpayan,",
  "S04n324:122": "vipulapuṇyasaṃbhāropacayahetuṃ paridīpayan,",
  "S04n324:123": "prītibhakṣabhojanapratilābhasaṃbhavahetuṃ paridīpayan,",
  "S04n324:124": "lakṣaṇānuvyañjanopacitaśarīrapratilābhasaṃbhavahetuṃ paridīpayan,",
  "S04n324:125": "anavamṛdyabalapariśuddhipratilābhasaṃbhavahetuṃ paridīpayan,",
  "S04n324:126": "anantarāhāraprajñāpratilābhasaṃbhavahetuṃ paridīpayan,",
  "S04n324:127": "sarvamārabalapramardanāparyādattapuṇyabalapratilābhasaṃbhavahetuṃ paridīpayan dharmaṃ deśayet |",
  "S04n324:128": "so'nnārthina upasaṃkrāntān gaganatalānnānānnavidhīn gṛhītvā saṃtarpya tebhya āyurvarṇabalamukhapratibhānaṃ saṃpaśyan pratilābhāya dharmaṃ deśayet |",
  "S04n324:129": "sa pānārthina upasaṃkrāntānnānāvidhaiḥ pānairudāraiḥ kalyāṇairanavadyairmanaḥsaṃpraharṣakaiḥ saṃtarpya tebhyaḥ saṃsāratṛṣṇārativinivartanatāyai buddhadharmaratitṛṣṇāsaṃjananatāyai dharmaṃ deśayet |",
  "S04n324:130": "rasarasāgrārthina upasaṃkrāntānnānāvidharasarasāgrairmadhurāmlalavaṇakaṭutiktakaṣāyaiḥ saṃtarpayāmāsa |",
  "S04n324:131": "uttare caiṣāṃ rasarasāgratāmahāpuruṣalakṣaṇapratilābhāya dharmaṃ deśayet |",
  "S04n324:132": "sa yānārthino nānādiksrotobhyāgatānnānāvidhayānadānaiḥ saṃgṛhya tebhyo mahāyānādhirohaṇatāyai dharmaṃ deśayet |",
  "S04n324:133": "sa nānādigāgatān vastrārthina upasaṃkrāntān viditvā muhūrtaṃ vicintya gaganatalamullokayati sma |",
  "S04n324:134": "tasya tato gaganatalānnānāraṅgānyanekavarṇāni viśuddhāni nīlapītalohitāvadātamāñjiṣṭhasphaṭikavarṇāni vividhāni vastrāṇyavalambya hastatale pratyatiṣṭhan |",
  "S04n324:135": "sa taistān yācanakān pratipādya tebhyo'nuttaratathāgatahrayapatrāpyasuvarṇavarṇacchavitāpratilābhaviśuddhaye dharmaṃ deśayet |",
  "S04n324:136": "pratyekameva sarvopakaraṇavidhibhiryathāgatān yācanakān pratipādya tebhyo yathārhaṃ dharmaṃ deśayet ||",
  "S04n324:137": "atha khalu vidvān gṛhapatiḥ sudhanasya śreṣṭhidārakasya tamacintyaṃ bodhisattvavimokṣaviṣayamupadarśya evamāha-etamahaṃ kulaputra manaḥkośasaṃbhavavimokṣaṃ jānāmi |",
  "S04n324:138": "kiṃ mayā śakyaṃ pariṣkāravaśitāprāptānāṃ bodhisattvānāṃ ratnapāṇinā pratilabdhānāṃ caryāṃ jñātuṃ guṇān vā vaktum,",
  "S04n324:139": "vikurvitaṃ vā nidarśayitum,",
  "S04n324:140": "ye te sarvalokadhātūnanavaśeṣaṃ pāṇinā saṃchādya buddhapūjāvidhānatāyai sarvatathāgataparṣanmaṇḍaleṣu nānāvarṇaratnameghān pravarṣanti |",
  "S04n324:141": "evaṃ nānāvarṇā bharaṇameghān nānāvarṇakūṭāgārameghān nānāvarṇavicitravastrameghān nānādivyatūryatālopacārasaṃgītimanojñāmadhuranirghoṣān nānāvarṇagandhameghān nānāvarṇadhūpamālyavilepanacūrṇacīvaracchatradhvajapatākāsarvopakaraṇameghān sarvākārasarvabuddhapūjāmeghān pravarṣanti |",
  "S04n324:142": "sarvatathāgataparṣanmaṇḍaleṣu sarvasattvabhavaneṣu yaduta sarvabuddhapūjopasthānatāyai sarvasattvadhātuparipākavinayāya ca ||",
  "S04n324:143": "gaccha kulaputra,",
  "S04n324:144": "ihaiva dakṣiṇāpathe siṃhapotaṃ nāma nagaram |",
  "S04n324:145": "tatra ratnacūḍo nāma dharmaśreṣṭhī prativasati |",
  "S04n324:146": "tamupasaṃkramya paripṛccha-kathaṃ bodhisattvena bodhisattvena bodhisattvacaryāyāṃ śikṣitavyam,",
  "S04n324:147": "kathaṃ pratipattavyam ||",
  "S04n324:148": "atha khalu sudhanaḥ śreṣṭhidārakastuṣṭa udagra āttamanāḥ pramuditaḥ prītisaumanasyajāto viduṣi gṛhapatau dharmagauravācchiṣyabhāvamupadarśya tadadhiṣṭhānātsarvabuddhadharmān saṃpaśyan,",
  "S04n324:149": "tadadhīnāṃ sarvajñatāṃ saṃpaśyan,",
  "S04n324:150": "kalyāṇamitrānācchedyaprematāmupadarśayan,",
  "S04n324:151": "kalyāṇamitreṣvatyantājñācintyatāṃ saṃdarśayan,",
  "S04n324:152": "kalyāṇamitravaśavartitāmanuvartayan,",
  "S04n324:153": "kalyāṇamitrānuśāsanīvacanaṃ śuśrūṣamāṇaḥ,",
  "S04n324:154": "kalyāṇamitraprabhavaṃ śraddhendriyaṃ nidhyāyan,",
  "S04n324:155": "kalyāṇamitrānuśāsanyanupreṣitaḥ,",
  "S04n324:156": "kalyāṇamitrābhirādhanānuvartanacitto viduṣo gṛhapateḥ pādau śirasābhivandya vidvāṃsaṃ gṛhapatimanekaśatasahasrakṛtvaḥ pradakṣiṇīkṛtya punaḥ punaravalokya viduṣo gṛhapaterantikātprakrāntaḥ ||15 ||"
}