{
  "SA14n1149:0": "dvitīyaṃ mṛdumadhyamadhikṛtyāha |",
  "SA14n1149:1": "sa cet kauśikāyaṃ te jambūdvīpa ityādi |",
  "SA14n1149:2": "sarvabhūbhāgavyāpanātparipūrṇaḥ śikhāparyantakaranāccūḍikābaddhaḥ |",
  "SA14n1149:3": "tathāgataśarīrāṇāmiti |",
  "SA14n1149:4": "kartari ṣaṣṭhī tairityarthaḥ |",
  "SA14n1149:5": "pravāryamāṇa iti |",
  "SA14n1149:6": "yamicchasi taṃ bhāgaṃ gṛhāṇetyabhidhīyamānaḥ |",
  "SA14n1149:7": "kasmādviśiṣṭaṃ rūpakāyaṃ tathāgataṃ parityajya prajñāpāramitāparigraha iti |",
  "SA14n1149:8": "tatkasya hetorityāśaṅkyāha |",
  "SA14n1149:9": "yathāpi nāmetyādi |",
  "SA14n1149:10": "yasmāttathāgatanetryāṃ prajñāpāramitāyāṃ citrīkāro bhaktiviśeṣo vidyate |",
  "SA14n1149:11": "nemāmeva parigṛhṇīyāmiti pūrveṇa sambandhaḥ |",
  "SA14n1149:12": "citrīkāra evāsyāṃ kuta ityāha |",
  "SA14n1149:13": "etaddhityādi |",
  "SA14n1149:14": "yasmādetadbhūtārthikaṃ pāramārthikaṃ śarīraṃ dharmakāyastasya mukhyato dyotanātprajñāpāramitā tathoktā |",
  "SA14n1149:15": "tasmādatraiva citrīkāra iti matiḥ |",
  "SA14n1149:16": "bhūtārthikatvameva dharmakāyasya kuto yasya dyotanātprajñāpāramitāyāṃ citrīkāra iti |",
  "SA14n1149:17": "tatkasya hetorityāśaṅkyāha |",
  "SA14n1149:18": "uktaṃ hyetadbhagavatetyādi |",
  "SA14n1149:19": "yasmāduktaṃ pradeśāntare bhagavatā dharmakāyā māyopamādvayajñānasvabhāvāḥ prajñāpāramitātmakā buddhā bhagavanta ityanena dṛṣṭānto nirdiṣṭaḥ |",
  "SA14n1149:20": "atha mataṃ svasaṃvedanataḥ pūrvakṣaṇabhāvijñānamātmānaṃ parichinattyevamuttarakṣaṇābhāvyapi |",
  "SA14n1149:21": "tadidamasmādanantaramityavetya kāraṇamidaṃ kāryamityavagacchati |",
  "SA14n1149:22": "anyathānantaryaniyamo na ghaṭate ghaṭamāno vā'",
  "SA14n1149:23": "tiprasaṅgadoṣaṃ vidadhyādataḥ kāryakāraṇabhāvarūpeṇa niścitatvātkathaṃ māyopamādvayajñānātmakā buddhā bhagavanta iti |",
  "SA14n1149:24": "tadayuktamidamasmādanantaramiti yato na svasaṃvedanāt sidhyati |",
  "SA14n1149:25": "tasyā vikalpitaviṣayatvānnāpi jñānāntareṇa siddhikalpanā yuktā |",
  "SA14n1149:26": "nirākāreṇa sākāreṇa vā paricchedāyogāt |",
  "SA14n1149:27": "paricchede vā'",
  "SA14n1149:28": "rthāntaraṃ jñānasya viṣayaḥ prāpnoti |",
  "SA14n1149:29": "sa ca neṣṭo bhavadbhirgrāhyatvānupapatteḥ |",
  "SA14n1149:30": "na ca tenaiva jñānadvayenānantaryaniyamaḥ paricchidyate |",
  "SA14n1149:31": "dvayorapi tayorniruddhatvāt |",
  "SA14n1149:32": "syādetatsvasaṃvedanādeva pūrvake jñāne gṛhyamāṇe kāryaṃ pratyānantaryaṃ kāraṇātmakaṃ gṛhītaṃ tathottarasminnapi jñāne gṛhyamāṇe kāryātmakaṃ gṛhītamevānantaryaṃ kāryakāraṇātmakasyānantaryasya tadabhinnasvabhāvatvāditi |",
  "SA14n1149:33": "naitadevam |",
  "SA14n1149:34": "yasmājjanyajanakabhāvasambandhollekhena vastudvayagrahaṇātkāryakāraṇabhāvo viniścito na tvānantaryamātragrahaṇāt |",
  "SA14n1149:35": "itarathāhi ghaṭagrahaṇānantaraṃ ghaṭagrahaṇe sati tadgatānantaryamātraparicchedātkāryakāraṇabhāvaḥ syāt |",
  "SA14n1149:36": "na ca svasaṃvedanasyāvikalpakatvena pūrvāparībhūtavastusambandhollekhena grahaṇamasti |",
  "SA14n1149:37": "tasmādidamasmādanantarambhavatiti paricchedābhāve kāryakāraṇabhāvo niścito na yukto'",
  "SA14n1149:38": "tiprasaṅgāt |",
  "SA14n1149:39": "asmādanantaramidaṃ bhavatīti vikalpo'",
  "SA14n1149:40": "pi nopapadyate |",
  "SA14n1149:41": "anubhavaniścayābhāvātkṣaṇikatvādivikalpavaditi |",
  "SA14n1149:42": "mā khalu punarimaṃ lakṣaṇavyañjanojjvalaṃ śobhanaṃ kāyaṃ satkāyaṃ he bhikṣavaḥ paramāṇusañcayasvabhāvaṃ manyadhvamiti sādhyadharmaḥ kathitaḥ |",
  "SA14n1149:43": "dharmakāyapariniṣpattito māyopamādvayasākṣātkriyāniṣpattyā niṣpannaṃ māṃ drakṣyathetyanena heturuktaḥ |",
  "SA14n1149:44": "eṣa ca tathāgatakāyo bhūtakoṭiprabhāvito dharmakāyapariniṣpattyā niṣpanno yaduta prajñāpāramitātatsvabhāva ityanena pakṣadharmopasaṃhāraḥ kṛtaḥ |",
  "SA14n1149:45": "etaduktam |",
  "SA14n1149:46": "\"yo māyopamādvayajñānabhāvanāpariniṣpattyā niṣpannaḥ sa dharmakāyastadyathā pūrvabuddhā bhagavantaḥ |",
  "SA14n1149:47": "yathoktajñānabhāvanāpariniṣpattyā niṣpannaścaiṣa tathāgatakāya\"",
  "SA14n1149:48": "iti svabhāvahetuḥ |",
  "SA14n1149:49": "arthasyātyantaparokṣatvena sākārajñānādibhiśca grahītumaśakyatvādadvayaṃ jñānaṃ svasaṃvedanapratyakṣasiddhaṃ svapnādipratyayavadarthākāroparaktaṃ bhāvanīyamiti sthitam |",
  "SA14n1149:50": "tasyāpyuditavidhinaikānekasvabhāvavirahāttatvato niḥsvabhāvatvena māyopamatvaṃ niścitam |",
  "SA14n1149:51": "ato'sya manaso bhāvanābalāt sphuṭapratibhāsitvaṃ yattadeva tathāgatatvamiti nāsiddho hetuḥ |",
  "SA14n1149:52": "sapakṣe bhāvānna viruddha ityabhyupagatapūrvabuddhadharmakāyaṃ pratyeṣa dṛṣṭānto'",
  "SA14n1149:53": "nyasya punardharmakāyatvābhāve pramāṇābādhitayathoktajñānabhāvanāpariniṣpattyā niṣpannatvavirahāccakravartyādivadviparyāsaprasaṅgaḥ |",
  "SA14n1149:54": "aviparyastaśceṣyate tathāgata iti viparyaye bādhakaṃ pramāṇam |",
  "SA14n1149:55": "paramāṇūnāmayogānnānaikāntikatā ca hetoḥ |",
  "SA14n1149:56": "tasmāllakṣaṇavyañjanojjvalo yo'",
  "SA14n1149:57": "yaṃ rūpakāyastathāgato bhavyasattvaiḥ samīkṣyate nāsau tāttviko dharmakāyaḥ śāstā kintu paramavimalānantaguṇarāśidharmakāyādhipatyādeva teṣāṃ svajñānaṃ tathābhūtarūpakāyākāreṇa pratibhāsate |",
  "SA14n1149:58": "yena te'viditasvajñānatathāgatapratibhāsarūpā bāhyo'",
  "SA14n1149:59": "yaṃ bhagavāniti śāstṛbuddhyā vikalpayanto darśanavandanādibhirabhyudayaniḥśreyasabhājo bhavanti krameṇa |",
  "SA14n1149:60": "mithyāpratibhāsino'",
  "SA14n1149:61": "pi hi vikalpasya pāramparyeṇa hitahetutvaṃ dṛṣṭamevānityatvādivikalpabadvastusambandhānna tu kṣipram |",
  "SA14n1149:62": "yasmādyāvadbhāvābhiniveśena jñeye vijñānaṃ samupajāyate tāvadatasmiṃstadgrahādbhrāntameva tadvijñānaṃ tattvadarśanāddūrībhavati |",
  "SA14n1149:63": "tasmādyathā māyākāro bhāvavatpratibhāsamāneṣvapi hastyādiṣu svanirmiteṣu bhāvarūpatayā satyā eta iti nābhiniviśate |",
  "SA14n1149:64": "tathā bahuśo bahudhopāyaṃ kālena bahunā'",
  "SA14n1149:65": "nabhyastamahāyānasvarūpapeṇāpyādikarmikeṇa satā kṣipraṃ tāthāgatīmavasthāmavāptumicchatā tathāgatādhipatyabhāvini svajñānapratibimbake rūpakāyatathāgate jagadgurāvabhiniveśayogena pratipattisārā śraddhā vidheyeti |",
  "SA14n1149:66": "tadeva kathayannāha |",
  "SA14n1149:67": "na khalu punarme bhagavan ityādi |",
  "SA14n1149:68": "tṛtīyaṃ mṛdvadhimātramadhikṛtyāha |",
  "SA14n1149:69": "api tu khalu bhagavannita ityādi |",
  "SA14n1149:70": "apituśabdo nipāto yasmādarthe vartate |",
  "SA14n1149:71": "nanu bhede sati kathaṃ mātuḥ pūjayā tathāgatapūjeti |",
  "SA14n1149:72": "tatkasya hetorityāśaṅkyāha |",
  "SA14n1149:73": "prajñāpāramitānirjātatvāttathāgataśarīrāṇāmiti |",
  "SA14n1149:74": "idamatrārthatattvam |",
  "SA14n1149:75": "yasmādīdṛśāḥ sarvalokābhyudgatamūrtayo buddhā bhagavantaḥ prajñāpāramitāto niṣpadyante |",
  "SA14n1149:76": "tasmānmahānubhāvatayā pūjyeyamiti tathāgatotpattisambandhenāsyāḥ pūjayā bhede'",
  "SA14n1149:77": "pi tathāgatāḥ pūjitā iti |",
  "SA14n1149:78": "yadāśrayeṇa yatpūjyaṃ bhavati tatpūjāyāṃ tadeva pūjitaṃ bhavati ityetadeva dṛṣṭāntapūrvakaṃ spaṣṭayannāha |",
  "SA14n1149:79": "tadyathāpi nāma bhagavan sudharmāyāmityādi |",
  "SA14n1149:80": "sudharmā nāma devasabhā sumerusthitasudarśananagarasya bahireva dakṣiṇapaścime sthitā |",
  "SA14n1149:81": "yasyāṃ niṣadya devāḥ kṛtyākṛtyaṃ cintayanti |",
  "SA14n1149:82": "kathaṃ punaranyasya gauraveṇānyatra namaskārādikamiti |",
  "SA14n1149:83": "tatkasya hetorityāśaṅkyāha |",
  "SA14n1149:84": "iha hi kilāsana ityādi |",
  "SA14n1149:85": "kilaśabdo'nusmaraṇe |",
  "SA14n1149:86": "tatsambandhādāsanapūjāyāṃ śakro'",
  "SA14n1149:87": "pi pūjita iti matiḥ |",
  "SA14n1149:88": "maheśākhyahetupratyayabhūteti |",
  "SA14n1149:89": "maheśākhyā cāsau mahānubhāvasaṃjñakatvena hetupratyayabhūtā ca yathākramamupādānasahakārikāraṇabhedāditi tathoktā |",
  "SA14n1149:90": "āhāriketyutpādikā |",
  "SA14n1149:91": "sthitihetutvena tathāgataśarīrameva buddhatvotpādakamiti kasyacidāśaṅkāyāmāha |",
  "SA14n1149:92": "sarvajñatāyāścetyādi |",
  "SA14n1149:93": "idamuktaṃ bhavati |",
  "SA14n1149:94": "sarvajñatāparigrahādeva tathāgataśarīrāṇītyucyante |",
  "SA14n1149:95": "ato na tānyapūrvasarvajñatotpattiṃ hetupratyayabhūtāni kintu niṣpatterūttarakālaṃ sthitihetutvenāśrayabhūtānīti |",
  "SA14n1149:96": "sarvajñajñānahetuketi |",
  "SA14n1149:97": "tathāgatajñānahetukā prajñāpāramitā pūjyeti śeṣaḥ |",
  "SA14n1149:98": "upasaṃhārārthamāha tasmāttarhi bhagavannanayorityādi |",
  "SA14n1149:99": "caturthaṃ madhyamṛduṃ vaktumāha |",
  "SA14n1149:100": "tiṣṭhantu khalu bhagavan janbūdvīpa ityādi |",
  "SA14n1149:101": "api tu khalu punarityādikāraṇavacanaṃ gatārthamapi prasaṅgāntareṇoktatvānna punaruktam |",
  "SA14n1149:102": "prajñāpāramitāprabhāvitvamevāha |",
  "SA14n1149:103": "tathāgataśarīrāṇi hītyādinā |",
  "SA14n1149:104": "tasmāttarhītyādyupasaṃhāraḥ |",
  "SA14n1149:105": "pañcamaṃ madhyamadhyārthamāha |",
  "SA14n1149:106": "api tu khalu punarbhagavannita ityādi |",
  "SA14n1149:107": "ito viparyāsarahitāyāḥ prajñāpāramitāyāḥ śravaṇādikrameṇotpādātpūjārhāṇi śarīrāṇītyarthaḥ |",
  "SA14n1149:108": "tadutpattyāpi kasmāt pūjāṃ labhanta ityāha |",
  "SA14n1149:109": "yaduta prajñāpāramitāparibhāvitatvāditi |",
  "SA14n1149:110": "suviśuddhāt kāraṇāt samutpannaṃ phalaṃ suviśuddhamevopajāyata iti kṛtvā |",
  "SA14n1149:111": "yasmāt prajñāpāramitayā mahānubhāvatvotpādanena paribhāvitāstathāgatāḥ sarvathā vāsitāstasmāttadutpattyā pūjāṃ labhanta iti |",
  "SA14n1149:112": "etadeva dṛṣṭāntena sphuṭīkurvannāha |",
  "SA14n1149:113": "tadyathāpi nāma bhagavannanarghamityādi |",
  "SA14n1149:114": "tatrānarghaṃ praṇītatvenāmūlyārham |",
  "SA14n1149:115": "ebhirevaṃrūpairiti |",
  "SA14n1149:116": "vakṣyamāṇairevaṃsvabhāvaiḥ |",
  "SA14n1149:117": "dhamyamāna ityāpūryamāṇe |",
  "SA14n1149:118": "nigṛhṇīyāditi mandatāmāpādayet |",
  "SA14n1149:119": "na vivardhayediti vṛddhiṃ na kuryāt |",
  "SA14n1149:120": "upaśamayediti samūlamapanayet |",
  "SA14n1149:121": "dahyamāna iti tapyamāne |",
  "SA14n1149:122": "parigṛddhya iti vyāpte |",
  "SA14n1149:123": "bādhyamāna iti pauḍyamāne |",
  "SA14n1149:124": "andhakāratamisrāyāmiti |",
  "SA14n1149:125": "andhakāragahvarāyām |",
  "SA14n1149:126": "antarīkṣadhāraṇāt |",
  "SA14n1149:127": "sthāpitamiti bhūmisthāpanāt |",
  "SA14n1149:128": "mandatāpādanātpratihanyeta |",
  "SA14n1149:129": "sarvathāpanayanādvigacchet |",
  "SA14n1149:130": "ebhiścānyaiścetyādi |",
  "SA14n1149:131": "etairanantaroktairanyairevaṃvakṣyamāṇairyuktamityarthaḥ |",
  "SA14n1149:132": "abhivardhamānapiṭakamarbuda |",
  "SA14n1149:133": "upaghātastimiram |",
  "SA14n1149:134": "śūlādyakṣirogaḥ |",
  "SA14n1149:135": "ghanatā paṭalam |",
  "SA14n1149:136": "samudācaradrūpabījāvasthāvigamādyathākramaṃ nirghātaṃ praśamaṃ gaccheyuriti yojyam |",
  "SA14n1149:137": "kastasya svako varṇa ityāha |",
  "SA14n1149:138": "sacet pāṇḍareṇetyādi |",
  "SA14n1149:139": "anyeṣāmiti haritaśavalādīnām |",
  "SA14n1149:140": "samastaṃ vastreṇa pariveṣṭayitvā tadekadeśena vā baḍgheti jñeyam |",
  "SA14n1149:141": "pariveṣṭayitvetyasya suvvāntaprayogeṇa nāpaśabdatā |",
  "SA14n1149:142": "rajobahulatā kaluṣabhāvastamapi prasādayedadho nayet |",
  "SA14n1149:143": "jambūdvīpe maheśākhyaśuddhodanasyāpīdṛśaratnāsambhavādṛṣṭāntāsiddhiriti kasyacidabhiprāyanirākaraṇāyāha |",
  "SA14n1149:144": "kiṃ punaḥ kauśiketyādi |",
  "SA14n1149:145": "prativiśiṣṭapuṇyatvādāha |",
  "SA14n1149:146": "deveṣvityādi |",
  "SA14n1149:147": "saṃkhyāprabhāvābhyāṃ yathākramamalpāni parittānīti dvayamuktam |",
  "SA14n1149:148": "tairmaṇiratnaguṇairityatra paribhāvitatvāditi śeṣaḥ |",
  "SA14n1149:149": "parinirvṛtasyāpīti |",
  "SA14n1149:150": "apiśabdāttiṣṭhataḥ |",
  "SA14n1149:151": "prakārāntareṇāpi prajñāpāramitāhetutvena pūjāṃ darśayannāha |",
  "SA14n1149:152": "yathā ca bhagavannityādi |",
  "SA14n1149:153": "buddhānāṃ dharmadeśaneti |",
  "SA14n1149:154": "yasmādvikalpasya svākāraṃ bāhyarūpeṇādhyāropya pravartanādatasmiṃstadgraheṇa svayamavidyāsvabhāvasya sadbhāve'",
  "SA14n1149:155": "śeṣāvaraṇaprahāṇaṃ na sambhavati,",
  "SA14n1149:156": "tasmānnityasamāhitānāmeva buddhānāṃ bhagavatāṃ prajñāpāramitājñānaprabhāvato yathādhimuktibhavyānāmasaṃkīrṇadeśanānirbhāsāḥ svajñānapratyayāḥ samupajāyanta ityevaṃvidhapratyayānusāreṇa teṣāṃ deśanā bhagavatāṃ vyavasthāpitā |",
  "SA14n1149:157": "ataḥ śuddhalaukikajñānasammukhībhāvo muninaivaṃ prakāśita ityādivineyajanahitādhyavasāyena kvacitsaṅgītikartṛbhiruktaḥ |",
  "SA14n1149:158": "tasmādvineyaśabdajñānanirbhāsarūpatvena śrotṛjanasambandhinyapi deśanā |",
  "SA14n1149:159": "yathā prajñāpāramitājñānādhipatyanirjātatvādbuddhānāṃ dharmadeśanetikṛtva pūjyā,",
  "SA14n1149:160": "tathedānīntanānāmapi dharmabhāṇakānāṃ deśanā bhagavataḥ parasparāvalāyātatvena prajñāpāramitājñānādhipatyanirjātatvāt pūjyetyarthaḥ |",
  "SA14n1149:161": "ṣaṣṭhaṃ madhyādhimātraṃ nirdiśannāha |",
  "SA14n1149:162": "yathā bhagavān rājapuruṣa ityādi |",
  "SA14n1149:163": "akutobhaya iti |",
  "SA14n1149:164": "na kutaścidbhayamasyāstīti tathoktaḥ |",
  "SA14n1149:165": "dharmakāyānubhāvāditi |",
  "SA14n1149:166": "dharmadhātuniṣyandaprajñāpāramitānubhāvādityarthaḥ |",
  "SA14n1149:167": "saptamamadhimātramṛduṃ vaktumāha |",
  "SA14n1149:168": "tiṣṭhatu trisāhasramahāsāhasro lokadhāturityādi |",
  "SA14n1149:169": "aṣṭamamadhimātramadhyaṃ nirdiśannāha |",
  "SA14n1149:170": "punaraparaṃ bhagava ye'",
  "SA14n1149:171": "premeṣvityādi |",
  "SA14n1149:172": "svaparobhayārthasampadbhedādyathākramaṃ tiṣṭhantītyādipadatrayaṃ vācyam |",
  "SA14n1149:173": "athavā dharmakāyenāsaṃsāramavasthānāttiṣṭhanti |",
  "SA14n1149:174": "sambhogakāyena bodhisattvārthasandhāraṇāddhriyante |",
  "SA14n1149:175": "nirmāṇakāyena katipayadināvasthānādyāpayanti |",
  "SA14n1149:176": "prajñāpāramitāyāñcaritavyamityādi |",
  "SA14n1149:177": "prayogādyavasthābhedāduktam |",
  "SA14n1149:178": "pūrvavat svahastamevametat kauśikaivametaditi dattvā māturmāhātmyamāvedayannāha |",
  "SA14n1149:179": "ye'pi te kauśiketyādi |",
  "SA14n1149:180": "navamamadhimātrādhimātraṃ kathayannāha |",
  "SA14n1149:181": "mahāpāramiteyaṃ bhagavannityādi |",
  "SA14n1149:182": "mahattāmeva samarthayannāha |",
  "SA14n1149:183": "sarvasattvānāṃ hītyādi |",
  "SA14n1149:184": "etaduktam |",
  "SA14n1149:185": "\"yasmānmātuḥ prabhāvena bhagavān prayogāvasthāyāṃ sarvasattvānāṃ cittānuṣṭhānāni prajānāti pṛṣṭhāvasthāyāṃ saṃpaśyati,",
  "SA14n1149:186": "tasmānmahattvamasyā\"iti |",
  "SA14n1149:187": "etadeva samarthayannāha |",
  "SA14n1149:188": "tathāhi kauśiketyādi |",
  "SA14n1149:189": "dīrgharātramiti dīrghakālam |",
  "SA14n1149:190": "prajñāpāramitāyāṃ caratīti vacanādanyavyavaccheda ityabhiprāyavānāha |",
  "SA14n1149:191": "kimbhagavannityādi |",
  "SA14n1149:192": "nānyāsviti dānādyātmikāsu |",
  "SA14n1149:193": "sarvatraivetyāha |",
  "SA14n1149:194": "sarvāsvityādi |",
  "SA14n1149:195": "dānaṃ niṣpratikāṃkṣasya nispṛhasya punarbhave |",
  "SA14n1149:196": "śīlaṃ kṣāntiśca sarvatra vīryaṃ sarvaśubhodaye ||",
  "SA14n1149:197": "vinā'rūpyaṃ tathā dhyānaṃ prajñā copāyasaṃhitā |",
  "SA14n1149:198": "samyakprayogo dhīrāṇāṃ ṣaṭsu pāramitāsu hi ||",
  "SA14n1149:199": "iti vacanādanena samyakprayogeṇa sarvāsveva bodhisattvaścaratītyarthaḥ |",
  "SA14n1149:200": "prajñāpāramitāvacanaṃ kimarthamityāha |",
  "SA14n1149:201": "api tu khalvityādi |",
  "SA14n1149:202": "yathā ca pūrvaṅgamā bhavati tathā prāgāveditam |",
  "SA14n1149:203": "etadeva kathayannāha |",
  "SA14n1149:204": "bodhisattvasya mahāsattvasya dānaṃ dadata ityādi |",
  "SA14n1149:205": "vipaśyata iti bhāvayataḥ |",
  "SA14n1149:206": "upacayārthamāha |",
  "SA14n1149:207": "na ca kauśikāsāmityādi |",
  "SA14n1149:208": "prajñāpāramitāpariṇāmitānāmiti |",
  "SA14n1149:209": "trimaṇḍalaviśuddhyā paribhāvitānām |",
  "SA14n1149:210": "sarvajñatāpariṇāmitānāmiti |",
  "SA14n1149:211": "tathāgatatve niryātitānām |",
  "SA14n1149:212": "apāramitāvyavacchedātpāramitārūpeṇa viśeṣo na ceti pūrveṇa sambandhaḥ |",
  "SA14n1149:213": "pāramitāśabdavācyatayā na ca nānākaraṇam |",
  "SA14n1149:214": "nīlapītādibhedānnānāvarṇāḥ samaviṣamarūpeṇa nānāsaṃsthānāḥ |",
  "SA14n1149:215": "nānārohapariṇāhasampannā iti |",
  "SA14n1149:216": "āroho dairdhyam |",
  "SA14n1149:217": "pāriṇāhaḥ pārimāṇḍalyam |",
  "SA14n1149:218": "atadrūpaparāvṛttyā na ca chāyāviśeṣastathaivaikaśabdavācyatvānna ca nānākaraṇam |",
  "SA14n1149:219": "tadevāha |",
  "SA14n1149:220": "api tu chāyetyādi |",
  "SA14n1149:221": "saṃkhyāmiti vyapadeśaṃ |",
  "SA14n1149:222": "evaṃ trividhādhimuktimanaskārāṇāṃ pratyekaṃ mṛdumṛdvādinavaprakārān pratipādyopasaṃharannāha |",
  "SA14n1149:223": "mahāguṇetyādi |",
  "SA14n1149:224": "bahvanuśaṃsasvārthādhimukterniṣpādanānmahāguṇasamanvāgatā |",
  "SA14n1149:225": "saṃkhyāpramāṇāviṣayasvaparārthādhimuktiyogādaprameyaguṇasamanvāgatā |",
  "SA14n1149:226": "aparyantasattvadhātūddeśaparārthādhimuktisadbhāvādaparyantaguṇasamanvāgatā |",
  "SA14n1149:227": "etāvatyeva svaparobhayārthabhedena pratyekaṃ navaprakāratvenādhimuktiḥ saptaviṃśatiprakāraiveti na vipratipattiḥ kāryā |",
  "SA14n1149:228": "tathā coktam |",
  "SA14n1149:229": "adhimuktistridhā jñeyā svārthā ca svaparārthikā |",
  "SA14n1149:230": "parārthikaivetyeṣā ca pratyekaṃ trividhedhyate ||18 ||",
  "SA14n1149:231": "mṛdvī madhyādhimātrā ca mṛdumṛdvādibhedataḥ |",
  "SA14n1149:232": "sā punastrividhetyevaṃ saptaviṃśatidhā matā ||19 || iti",
  "SA14n1149:233": "yathoktena ca granthaprabhānena kramāduttarottarādhikānuśaṃsāpratipādanapareṇānyāpadeśena sarva evāyamadhimuktimanaskāraḥ paridīpitaḥ |",
  "SA14n1149:234": "sarva eva svārthādyadhimuktiprakāre mṛdumṛdvādau pratipakṣātmake'",
  "SA14n1149:235": "dhimātrādirvipakṣo'",
  "SA14n1149:236": "rthānnirdiṣṭaḥ |",
  "SA14n1149:237": "svārthādhimuktāvuddiṣṭaḥ parārtho bhavati |",
  "SA14n1149:238": "dvitīyāyāṃ sāntaraḥ prayogastṛtīyāyānnirantaro'",
  "SA14n1149:239": "vagantavyaḥ |",
  "SA14n1149:240": "anyathā'nuśaṃsakathanamātre'",
  "SA14n1149:241": "bhyupagamyamāne yāvānanuśaṃsaḥ sambhavati tāvataḥ sakṛdevābhidhānādgranthaprabhānasya nirarthakatā syāditi pūrvācāryāḥ |",
  "SA14n1149:242": "abhisamayālaṅkārālokāyāṃ prajñāpāramitāvyākhyāyāṃ",
  "SA14n1149:243": "guṇaparikīrtanaparivarto nāma caturthaḥ ||"
}