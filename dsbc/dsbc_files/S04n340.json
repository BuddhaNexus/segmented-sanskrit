{
  "S04n340:0": "33 sthāvarā | atha khalu sudhanaḥ śreṣṭhidārako&#39;",
  "S04n340:1": "nupūrveṇa yena magadhaviṣaye bodhimaṇḍe sthāvarā pṛthvīdevatā tenopasaṃkrāntaḥ |",
  "S04n340:2": "daśapṛthivīdevatāśatasahasrāṇi anyonyamevaṃ vācamudīrayāmāsuḥ-ayaṃ sa āgacchati,",
  "S04n340:3": "yaḥ sarvasattvānāṃ pratiśaraṇabhūto bhaviṣyati |",
  "S04n340:4": "ayaṃ sa tathāgatagarbha āgacchati,",
  "S04n340:5": "yaḥ sarvasattvānāmavidyāṇḍakośaṃ nirbhetsyati |",
  "S04n340:6": "ayaṃ sa dharmarājakulodita āgacchati,",
  "S04n340:7": "yo&#39;saṅgavaravimaladharmarājapaṭṭamābandhiṣyati |",
  "S04n340:8": "ayaṃ sa jñānanārāyaṇavajrapraharaṇaśūra āgacchati,",
  "S04n340:9": "yaḥ sarvaparapravādicakraṃ pramardiṣyati |",
  "S04n340:10": "atha tāni sthāvarāpramukhāni daśapṛthivīdevatāśatasahasrāṇi mahāpṛthivīcālaṃ kṛtvā gambhīrajaladharanirnādaṃ janayitvā sarvaṃ trisāhasraṃ lokadhātumudāreṇāvabhāsenāvabhāsya sarvaratnābharaṇālaṃkārapratimaṇḍitaśarīrāṇi vidyullatākalāpā iva gaganatale lambamānāḥ,",
  "S04n340:11": "prarohadbhiḥ sarvavṛkṣāṅkuraiḥ,",
  "S04n340:12": "praphulladbhiḥ sarvapuṣpavṛkṣaiḥ,",
  "S04n340:13": "pravarṣadbhiḥ sarvanadīsrotobhiḥ,",
  "S04n340:14": "unnamadbhiḥ sarvotsasarohradataḍāgaiḥ,",
  "S04n340:15": "pravarṣadbhirmahāgandhodakavarṣaiḥ,",
  "S04n340:16": "pravāyadbhiḥ kusumaughotkarapravāhibhirmahāvātaiḥ,",
  "S04n340:17": "pravādayadbhiḥ tūryakoṭīniyutaśatasahasraiḥ,",
  "S04n340:18": "prasaradbhiḥ divyavimānābharaṇamakuṭaiḥ,",
  "S04n340:19": "praṇadadbhiḥ govṛṣagajavyāghramṛgendraiḥ,",
  "S04n340:20": "pragarjadbhiḥ devāsuroragabhūtādhipatibhiḥ,",
  "S04n340:21": "saṃghaṭṭamānairmahāśailendraiḥ utplavadbhiḥ,",
  "S04n340:22": "nidhicayakoṭīśatasahasraiḥ unnamadbhiḥ,",
  "S04n340:23": "dharaṇītalādabhyudgatāni ||",
  "S04n340:24": "atha sthāvarā pṛthivīdevatā sudhanaṃ śreṣṭhidārakamevamāha-svāgataṃ te kulaputra |",
  "S04n340:25": "ayaṃ sa pṛthivīpradeśo yatra te sthitvā kuśalamūlānyavaropitāni yatrāhaṃ pratyakṣā |",
  "S04n340:26": "kimicchasi tadvipākaphalaikadeśaṃ draṣṭum?",
  "S04n340:27": "atha khalu sudhanaḥ śreṣṭhidārakaḥ sthāvarāyāḥ pṛthivīdevatāyāḥ pādau śirasābhivandya sthāvarāṃ pṛthivīdevatāmanekaśatasahasrakṛtvaḥ pradakṣiṇīkṛtya sthāvarāyāḥ pṛthivīdevatāyāḥ purataḥ prāñjaliḥ sthitvā evamāha-icchāmyārye ||",
  "S04n340:28": "atha khalu sthāvarā pṛthivīdevatā pādatalābhyāṃ mahāpṛthivīṃ parāhatya asaṃkhyeyamaṇiratnanidhānakoṭīśatasahasrapratimaṇḍitāmupadarśya evamāha-imāni kulaputra maṇiratnanidhānakoṭīniyutaśatasahasrāṇi tavānugāmīni,",
  "S04n340:29": "tava purojavāni,",
  "S04n340:30": "tava yathecchopabhogyāni,",
  "S04n340:31": "tava puṇyavipākanirjātāni,",
  "S04n340:32": "tava puṇyabalarakṣitāni |",
  "S04n340:33": "tebhyastvaṃ gṛhītvā yatkārthaṃ tatkuruṣva |",
  "S04n340:34": "api tvahaṃ kulaputra jñānaduryodhanagarbhasya bodhisattvavimokṣasya lābhinī |",
  "S04n340:35": "sā ahametena bodhisattvavimokṣeṇa samanvāgatā dīpaṃkaratathāgatamupādāya bodhisattvasya nityānubaddhā satatamārakṣāpratipannā |",
  "S04n340:36": "tataḥ prabhṛti ahaṃ kulaputra bodhisattvasya cittacaritaṃ vyavacārayāmi,",
  "S04n340:37": "jñānaviṣayamavagāhayāmi,",
  "S04n340:38": "sarvapraṇidhānamaṇḍalamavatarāmi,",
  "S04n340:39": "bodhisattvacaryāviśuddhimanugacchāmi,",
  "S04n340:40": "sarvasamādhinayamanusarāmi,",
  "S04n340:41": "sarvabodhisattvābhijñācittavipulatāṃ spharāmi |",
  "S04n340:42": "sarvabodhisattvabalādhipateyatāṃ sarvabodhisattvāsaṃhāryatāṃ sarvakṣetrajālaspharaṇatāṃ sarvatathāgatavyākaraṇasaṃpratīcchanatāṃ sarvakālābhisaṃbodhisaṃdarśanatāṃ sarvadharmacakrapravartananayaṃ sarvasūtrāntasaṃprabhāṣaṇadharmameghanayaṃ mahādharmāvalokāvabhāsanayaṃ sarvasattvaparipācanavinayajñānanayaṃ sarvabuddhavikurvitasaṃdarśananayaṃ ca anugacchāmi saṃdhārayāmi saṃpratīcchāmi ||",
  "S04n340:43": "eṣa ca me kulaputra jñānaduryodhanagarbho bodhisattvavimokṣaḥ sumeruparamāṇurajaḥsamānāṃ kalpānāṃ pareṇa paratareṇa candradhvajāyāṃ lokadhātau sunetrasya tathāgatasyāntikātpratilabdhaḥ avabhāsavyūhe kalpe |",
  "S04n340:44": "sā ahaṃ kulaputra imaṃ jñānaduryodhanagarbhaṃ bodhisattvavimokṣamāyūhantī niryūhantī saṃvardhayantī vipulīkurvāṇā avirahitābhūvaṃ tathāgatadarśanena yāvad bhadrakalpāt |",
  "S04n340:45": "atra ca mayā anabhilāpyānabhilāpyabuddhakṣetraparamāṇurajaḥsamāstathāgatā arhantaḥ samyaksaṃbuddhā ārāgitāḥ |",
  "S04n340:46": "sarveṣā ca me teṣāṃ tathāgatānāṃ bodhimaṇḍopasaṃkramaṇavikurvitaṃ dṛṣṭam |",
  "S04n340:47": "sarveṣāṃ ca ahaṃ teṣāṃ tathāgatānāṃ kuśalamūleṣu sākṣībhūtā |",
  "S04n340:48": "etamahaṃ kulaputra jñānaduryodhanagarbhaṃ bodhisattvavimokṣaṃ jānāmi |",
  "S04n340:49": "kiṃ mayā śakyaṃ sarvatathāgatānubaddhānāṃ bodhisattvānāṃ sarvabuddhakathānudhāriṇāṃ sarvatathāgatajñānagahanapraviṣṭānāṃ cittakṣaṇadharmadhātuspharaṇānujavānāṃ tathāgatasamatāśarīrāṇāṃ sarvabuddhāśayavimalagarbhāṇāṃ sadābhinirhṛtasarvabuddhotpādānāmasaṃbhinnasarvabuddhakāyadūtānāṃ caryāṃ jñātuṃ guṇān vā vaktum ||",
  "S04n340:50": "gaccha kulaputra,",
  "S04n340:51": "idamihaiva jambudvīpe magadhaviṣaye kapilavastu nāma nagaram |",
  "S04n340:52": "tatra vāsantī nāma rātridevatā prativasati |",
  "S04n340:53": "tāmupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n340:54": "kathaṃ pratipattavyam ||",
  "S04n340:55": "atha khalu sudhanaḥ śreṣṭhidārakaḥ sthāvarāyāḥ pṛthivīdevatāyāḥ pādau śirasābhivandya sthāvarāṃ pṛthivīdevatāmanekaśatasahasrakṛtvaḥ pradakṣiṇīkṛtya punaḥ punaravalokya sthāvarāyāḥ pṛthivīdevatāyā antikātprakrāntaḥ ||31 ||"
}