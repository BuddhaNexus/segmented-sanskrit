{
    "283:0": "bhaiṣajyaguruvaidūryaprabharājasūtram |",
    "283:1": "oṃ namaḥ sarvajñāya |",
    "283:2": "namo bhagavate bhaiṣajyaguruvaidūryaprabharājāya tathāgatāya ||",
    "283:3": "evaṃ mayā śrutam |",
    "283:4": "ekasmin samaye bhagavān janapadacaryāṃ caramāṇo'nupūrveṇa yena vaiśālīṃ (lī)",
    "283:5": "mahānagarīṃ (rī)",
    "283:6": "tenānuprāpto'bhūt |",
    "283:7": "tatra khalu bhagavān vaiśālyāṃ viharati sma vādyasvaravṛkṣamūle mahatā bhikṣusaṃghena sārdhamaṣṭabhirbikṣusahasraiḥ ṣaṭ-triṃśadbhiśca bodhisattvasahasraiḥ sārdhaṃ rājāmātyabrāhmaṇagṛhapatisaṃhatyā devanāgayakṣagandharvāsuragaruḍakinnaramahoragamanuṣyāmanuṣyaparṣadā ca parivṛtaḥ puraskṛto dharmaṃ deśayati sma |",
    "283:8": "atha khalu mañjuśrīrdharmarājaputro buddhānubhāvenotthāyāsanādekaṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-deśayatu bhagavaṃsteṣāṃ tathāgatānāṃ nāmāni,",
    "283:9": "teṣāṃ pūrvapraṇidhānavistaravibhaṅgam |",
    "283:10": "vayaṃ śrutvā sarvakarmāvaraṇāni viśodhayema paścime kāle paścime samaye saddharmapratirūpake vartamāne sattvānāmanugrahamupādāya |",
    "283:11": "atha bhagavān mañjuśriye kumārabhūtāya sādhukāramadāt-sādhu sādhu mañjuśrīḥ,",
    "283:12": "mahākāruṇikastvaṃ mañjuśrīḥ |",
    "283:13": "tvamaprameyāṃ karuṇāṃ janayitvā samādhesase (?)",
    "283:14": "nānākarmāvaraṇenāvṛtānāṃ sattvānāmarthāya hitāya sukhāya devamanuṣyāṇāṃ ca hitārthāya |",
    "283:15": "tena hi tvaṃ mañjuśrīḥ śṛṇu,",
    "283:16": "sādhu ca suṣṭhu ca manasi kuru, bhāṣiṣye |",
    "283:17": "evaṃ bhagavan,",
    "283:18": "iti mañjuśrīḥ kumārabhūto bhagavataḥ pratyaśrauṣīt |",
    "283:19": "bhagavāṃstasyaitadavocat -",
    "283:20": "asti mañjuśrīḥ pūrvasmin digbhāge ito buddhakṣetrād daśagaṅgānadīvālukāsamāni buddhakṣetrāṇyatikramya vaidūryanirbhāsā nāma lokadhātuḥ |",
    "283:21": "tatra bhaiṣajyaguruvaidūryaprabho nāma tathāgato'rhan samyaksaṃbuddho viharati vidyācaraṇasaṃpannaḥ sugato lokavidanuttaraḥ puruṣadamyasārathiśca śāstā devānāṃ manuṣyāṇāṃ ca buddho bhagavān|",
    "283:22": "tasya khaku punarmañjuśrīḥ bhagavato bhaiṣajyaguruvaidūryaprabhasya tathāgatasya pūrvaṃ bodhisattvacārikāṃ carata imāni dvādaśa mahāpraṇidhānānyabhūvan |",
    "283:23": "katamāni dvādaśa mahāpraṇidhānāni ?",
    "283:24": "prathamaṃ tasya mahāpraṇidhānamabhūtyadāhamanāgate'dhvani anuttarāṃ samyaksaṃbodhimabhisaṃbudhyeyam,",
    "283:25": "tadā mama śarīraprabhayā aprameyāsaṃkhyeyāparimāṇā lokadhātavo bhrājeraṃstapyeran viroceran |",
    "283:26": "yathā cāhaṃ dvātriṃśadbhirmahāpuruṣalakṣaṇaiḥ samanvāgataḥ,",
    "283:27": "aśītibhiścānuvyañjanairalaṃkṛtadehaḥ,",
    "283:28": "tathaiva sarvasattvā bhaveyuḥ ||",
    "283:29": "(dvitīyaṃ tasya mahāpraṇidhānamabhūt-yadāhamanāgate'dhvani anuttarāṃ samyaksaṃbodhimabhisaṃbudhyeyam,",
    "283:30": "tadā bodhiprāptasya ca me kāyaḥ anarghavaidūryamaṇiriva antarbahiratyantapariśuddho vimalaprabhāsaṃpannaḥ syāt |",
    "283:31": "vipulakāyastadupamena śriyā tejasā ca pratyupasthitaḥ syāt |",
    "283:32": "tasyāṃśujālāni raviśaśikarānatikrameyuḥ te ca ye kecit sattvā lokadhātau jātāśca,",
    "283:33": "ye cāpi puruṣāḥ,",
    "283:34": "te tamisrāyāṃ ratrāvandhakāre nānādiśaṃ gaccheyuḥ |",
    "283:35": "sarvadikṣu mama ābhayāṃ spṛṣṭāḥ kuśalāni ca)",
    "283:36": "karmāṇi kurvīran ||",
    "283:37": "tṛtīyaṃ tasya mahāpraṇidhānamabhūt-yadāhamanāgate------tadā bodhiprātptasya ca me ye sattvā aprameyaprajñopāyabalādhānena aparimāṇasya sattvadhātorakṣayāyopabhogāya paribhogāya syuḥ |",
    "283:38": "kasyaci(t) sattvasya kenacid vaikalyaṃ na syāt ||",
    "283:39": "caturthaṃ tasya mahāpraṇidhānamabhūt-yadāhamanāgate --- tadā bodhiprāpto'haṃ ye kumārgapratipannāḥ sattvāḥ śrāvakamārgapratipannāḥ pratyekabuddhamārgapratipannāśca,",
    "283:40": "te sattvā anuttare bodhimārge mahāyāne niyojayeran ||",
    "283:41": "pañcamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā mama śāsane brahmacaryaṃ careyuḥ,",
    "283:42": "te sarve akhaṇḍaśīlāḥ syuḥ susaṃvṛtāḥ |",
    "283:43": "mā ca kasyaci(t)",
    "283:44": "śīlavipannasya mama nāmadheyaṃ śrutvā kvacid durgatigamanaṃ syāt ||",
    "283:45": "ṣaṣṭhaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye sattvā hīnakāyā vikalendriyā durvarṇā jaḍaiḍamūkā laṃgāḥ kubjāḥ śvitrāḥ kuṇḍā andhā badhirā unmattā ye cānye śarīrasthavyādhayaḥ,",
    "283:46": "te mama nāmadheyaṃ śrutvā sarve sakalendriyāḥ suparipūrṇagātrā bhaveyuḥ ||",
    "283:47": "saptamaṃ tasya mahāpraṇidhānamabhūt-yadāhamanāgate --- tadā bodhiprāptasya ca me ye nānāvyādhiparipīḍitāḥ sattvā atrāṇā aśaraṇā bhaiṣajyopakaraṇavirahitā anāthā daridrā duḥkhitāḥ, sace(t)",
    "283:48": "teṣāṃ mama nāmadheyaṃ karṇapuṭe nipatet,",
    "283:49": "teṣāṃ sarvavyādhayaḥ praśameyuḥ,",
    "283:50": "nīrogāśca nirupadravāśca te syuryāva bodhiparyavasānam ||",
    "283:51": "aṣṭamaṃ tasya mahāpraṇidhānamabhūt-yadāhamanāgate --- tadā yaḥ kaścinmātṛgrāmo nānāśtrīdoṣaśataiḥ saṃlkiṣṭaṃ strībhāvaṃ vijugupsitaṃ mātṛgrāmayoniṃ ca parimoktukāmo mama nāmadheyaṃ dhārayet,",
    "283:52": "tasya mātṛgrāmasya na strībhāvo bhavet yāva bodhiparyavasānam ||",
    "283:53": "navamaṃ tasya mahāpraṇidhānamabhūt-yadāhamanāgate --- tadā bodhiprāpte'haṃ sarvasattvān mārapāśabandhanabaddhān nānādṛṣṭigahanasaṃkaṭaprāptān sarvamārapāśadṛṣṭigatibhyo vinivartya samyagdṛṣṭau niyojya ānupūrvyeṇa bodhisattvacārikāṃ saṃdarśayeyam ||",
    "283:54": "daśamaṃ tasya mahāpraṇidhānamabhūta--yadāhamanāgate--- tadā bodhiprāptasya ca me ye kecit sattvā rājādhibhayabhītāḥ,",
    "283:55": "ye vā bandhanabaddhāvaruddhāḥ vadhārhā anekamāyābhirupadrutā vimānitāśca kāyikavācikacaitasikaduḥkhairabhyāhatāḥ,",
    "283:56": "te mama nāmadheyasya śravaṇena madīyena puṇyānubhāvena ca sarvabhayopadravebhyaḥ parimucyeran ||",
    "283:57": "ekādaśamaṃ tasya mahāpraṇidhānamabhūta-yadāhamanāgate --- tadā bodhiprāptasya ca me ye sattvāḥ kṣudhāgninā prajvalitāḥ āhārapānaparyeṣṭyabhiyuktāḥ tannidānaṃ pāpaṃ kurvanti, sace(t)",
    "283:58": "te mam nāmadheyaṃ dhārayeyuḥ,",
    "283:59": "ahaṃ teṣāṃ varṇagandharasopetena āhāreṇa śarīraṃ saṃtarpayeyam ||",
    "283:60": "dvādaśamaṃ tasya mahāpraṇidhānamabhūt-yadāhamanāgate--- tadā bodhiprāptasya ca me ye kecit sattvā vasanavirahitā daridrāḥ śītoṣṇadaṃśamaśakrairupadrutā rātriṃdivaṃ duḥkhamanubhavanti, sace(t)",
    "283:61": "te mama nāmadheyeṃ dhārayeyuḥ,",
    "283:62": "ahaṃ teṣāṃ ca vastraparibhogamupasaṃhareyam,",
    "283:63": "nānāraṅgai raktāṃśca kāmānupanāmayeyam,",
    "283:64": "vividhaiśca ratnābharaṇagandhamālyavilepanavādyatūryatālāvacaraiḥ sarvasattvānāṃ sarvābhiprāyān paripūrayeyam ||",
    "283:65": "imāni dvādaśa mahāpraṇidhānāni mañjuśrīḥ bhagavān bhaiṣajyaguruvaidūryaprabhastathāgato'rhan samyaksaṃbuddhaḥ pūrvaṃ bodhicārikāṃ caran kṛtavān ||",
    "283:66": "tasya khalu punarmañjuśrīḥ bhagavato bhaiṣajyaguruvaidūryaprabhasya tathāgatasya yat praṇidhānaṃ yacca buddhakṣetraguṇavyūhaṃ tanna śakyaṃ kalpena vā kalpāvaśeṣeṇa vā kṣapayitum |",
    "283:67": "suviśuddhaṃ tad buddhakṣetraṃ vyapagataśilāśarkarakaṭhalyamapagatakāmadoṣamapagatāpāyaduḥkhaśabdamapagatamātṛgrāmam |",
    "283:68": "vaidūryamayī ca sā mahāpṛthivī kuḍyaprākāraprāsādatoraṇagavākṣajālaniryūhasaptaratnamayī,",
    "283:69": "yadṛśī sukhāvatī lokadhātustādṛśī |",
    "283:70": "tatra vaidūryanirbhāsāyāṃ lokadhātau dvau bodhisattvau mahāsattvau teṣāmaprameyāṇāmasaṃkhyeyānāṃ bodhisattvānāṃ mahāsattvānāṃ pramukhau,",
    "283:71": "ekakaḥ sūryavairocano nāma,",
    "283:72": "dvitīyaścandravairocanaḥ,",
    "283:73": "yau tasya bhagavato bhaiṣajyaguruvaidūryaprabhasya tathāgatasya saddharmakośaṃ dhārayataḥ |",
    "283:74": "tasmāt tarhi mañjuśrīḥ śrāddhena kulaputreṇa vā kuladuhitrā vā tatra buddhakṣetropapattaye praṇidhānaṃ karaṇīyam ||",
    "283:75": "punaraparaṃ bhagavān mañjuśriyaṃ kumārabhūtamāmantrayate sma-santi mañjuśrīḥ pṛthagjanāḥ sattvāḥ,",
    "283:76": "ye na jānanti kuśalākuśalaṃ karma |",
    "283:77": "te lobhābhibhūtā ajānanto dānaṃ dānasya ca mahāvipākam,",
    "283:78": "bālāgramūrkhāḥ śraddhendriyavikalā dhanasaṃcayakṣaṇābhiyuktāḥ |",
    "283:79": "na ca dānasaṃvibhāge teṣāṃ cittaṃ kramate |",
    "283:80": "dānakāle upasthite svaśarīramaṃsacchedane iva vā manaso (duḥkhaṃ) bhavati |",
    "283:81": "aneke ca sattvāḥ ye svayameva na paribhuñjanti,",
    "283:82": "prāgeva mātāpitṛbhāryāduhitṝṇāṃ dāsyanti,",
    "283:83": "prāgeva dāsadāsīkarmakarāṇām,",
    "283:84": "prāgevānyeṣāṃ yācakānām,",
    "283:85": "te tādṛśāḥ sattvā itaścyutvā pretaloke upapatsyante tiryagyonau vā |",
    "283:86": "yaiḥ pūrvaṃ manuṣyabhūtaiḥ śrutaṃ bhaviṣyati tasya bhagavato bhaiṣajyaguruvaidūryaprabhasya tathāgatasya nāmadheyam,",
    "283:87": "tatra teṣāṃ yamalokasthitānāṃ tiryagyonisthitānāṃ vā tasya tathāgatasya nāma su(saṃ?)",
    "283:88": "mukhībhaviṣyati |",
    "283:89": "saha smaraṇamātreṇa ataścyutvā punarapi manuṣyaloke upapatsyante,",
    "283:90": "jātismarāśca bhaviṣyanti |",
    "283:91": "te te durgatibhayabhītā na bhūyaḥ kāmaguṇebhirarthikā bhaviṣyanti,",
    "283:92": "dānābhiratāśca bhaviṣyanti dānasya ca varṇavādinaḥ |",
    "283:93": "sarvamapi parityāgenānupūrveṇa karacaraṇaśīrṣanayanaṃ ca māṃsaśoṇitaṃ (ca)",
    "283:94": "yācakānāmanupradāsyanti,",
    "283:95": "prāgeva anyaṃ dhanaskandham ||",
    "283:96": "punaraparaṃ mañjuśrīḥ santi sattvāḥ ye tathāgatānuddiśya śikṣāpadāni dhārayanti,",
    "283:97": "te śīlavipattimāpadyante,",
    "283:98": "dṛṣṭivipattimācāravipattiṃ vā kadācidāpadyante |",
    "283:99": "śīlavipannā ye punaḥ śīlavanto bhavanti,",
    "283:100": "śīlaṃ rakṣanti,",
    "283:101": "na punarbahuśrutaṃ paryeṣyanti,",
    "283:102": "na ca tathāgatabhāṣitānāṃ gambhīramarthamājānanti|",
    "283:103": "ye ca punarbuhuśrutāḥ,",
    "283:104": "te ādhimānikā bhaviṣyanti mānastabdhāḥ,",
    "283:105": "pareṣāmīrṣyāparāyaṇāḥ saddharmamavamanyante pratikṣipanti |",
    "283:106": "mārapakṣikāste tādṛśā mohapuruṣāḥ svayaṃ kumārgapratipannāḥ |",
    "283:107": "anyāni cānekāni sattvakoṭiniyutaśatasahasrāṇi mahāprapāte prapātayanti |",
    "283:108": "teṣāmevaṃrūpāṇāṃ sattvānāṃ bhūyiṣṭhena narakavāsagatirbhaviṣyati |",
    "283:109": "tatra yaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyanti,",
    "283:110": "teṣāṃ tatra narake sthitānāṃ buddhānubhāvena tasya tathāgatasya nāmadheyaṃ sumukhībhaviṣyati |",
    "283:111": "te tataścyutvā punarapi manuṣyaloke upapatsyante samyagdṛṣṭisaṃpannā vīryavantaḥ kalyāṇāśayāḥ |",
    "283:112": "te gṛhānutsṛjya tathāgataśāsane pravrajitvā ānupūrveṇa bodhisattvacārikāṃ paripūrayiṣyanti ||",
    "283:113": "punaraparaṃ mañjuśrīḥ santi sattvāḥ ye ātmano varṇaṃ bhāṣante matsariṇaḥ,",
    "283:114": "pareṣāmavarṇamuccārayanti |",
    "283:115": "ātmotkarṣakaparapaṃsakāḥ sattvāḥ parasparasatkṛtvāḥ tryapāyeṣu bahūni varṣasahasrāṇi duḥkhamanubhaviṣyanti |",
    "283:116": "te anekavarṣasahasrāṇāmatyayena tataścyutvā gavāśvoṣṭragardabhādiṣu tiryagyoniṣu upapadyante |",
    "283:117": "kaśādaṇḍaprahāreṇa tāḍitāḥ kṣuttarṣapīḍitaśarīrā mahāntaṃ bhāraṃ vahamānā mārgaṃ gacchanti |",
    "283:118": "yadi kadācit manuṣyajanmapratilābhaṃ pratilapsyante,",
    "283:119": "te nityakālaṃ nīcakuleṣu upapatsyante,",
    "283:120": "dāsatve ca paravaśagatā bhaviṣyanti |",
    "283:121": "yaiḥ pūrvaṃ manuṣyabhūtaistasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "283:122": "te tena kuśalamūlena sarvaduḥkhebhyaḥ parimokṣyante,",
    "283:123": "tīkṣṇendriyāśca bhaviṣyanti paṇḍitā vyaktā meghāvinaśca |",
    "283:124": "kuśalaparyeṣṭyabhiyuktā nityaṃ ca kalyāṇamitrasamavadhānaṃ lapsyante,",
    "283:125": "mārapāśamucchidya avidyāṇḍakośaṃ bhindanti,",
    "283:126": "kleśanadīmucchoṣayanti,",
    "283:127": "jātijarāvyādhimaraṇabhayaśokaparidevaduḥkhadaurmanasyopāyāsebhyaḥ parimucyanti ||",
    "283:128": "punaraparaṃ mañjuśrīḥ santi sattvāḥ ye paiśunyābhiratāḥ sattvānāṃ parasparaṃ kalahavigrahavivādān kārāpayanti |",
    "283:129": "te parasparaṃ vigrahacittāḥ sattvā nānāvidhamakuśalamabhisaṃskurvanti kāyena vācā manasā,",
    "283:130": "anyonyamahitakāmā nityaṃ parasparamanarthāya parākrāmanti |",
    "283:131": "te ca vanadevatāmāvāhayanti vṛkṣadevatāṃ giridevatāṃ ca |",
    "283:132": "śmaśāneṣu pṛthag bhūtānāvāhayanti |",
    "283:133": "tiryagyonigatāṃśca prāṇino jīvitād vyavaropayanti |",
    "283:134": "māṃsarudhirabhakṣān yakṣarākṣasān pūjayanti |",
    "283:135": "tasya śatrornāma vā śarīrapratimāṃ vā kṛtvā tatra ghoravidyāṃ sādhayanti kākhordavetālānuprayogeṇa jīvitāntarāyaṃ vā śarīravināśaṃ vā kartukāmāḥ |",
    "283:136": "yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "283:137": "teṣāṃ na śakyaṃ kenāntarāyaṃ kartum |",
    "283:138": "sarve ca te parasparaṃ maitracittā hitacittā avyāpannacittāśca viharanti svakasvakena parigraheṇa saṃtuṣṭāḥ ||",
    "283:139": "punaraparaṃ mañjuśrīḥ etāścatasraḥ parṣado bhikṣubhikṣuṇyupāsakopāsikāḥ,",
    "283:140": "ye cānye śrāddhāḥ kulaputrā vā kuladuhitaro vā āryāṣṭāṅgaiḥ samanvāgatā upavāsamupavasanti,",
    "283:141": "ekavārṣikaṃ vā traimāsikaṃ vā śikṣāpadaṃ dhārayiṣyanti,",
    "283:142": "yeṣāmevaṃpraṇidhānamevamabhiprāyam-anena vayaṃ kuśalamūlena paścimāyāṃ diśi sukhāvatyāṃ lokadhātau upapadyema yatrāmitāyustathāgataḥ |",
    "283:143": "yaiḥ punastasya bhagavato bhaiṣajyaguruvaidūryaprabhasya tathāgatasya nāmadheyaṃ śrutaṃ bhaviṣyati,",
    "283:144": "teṣāṃ maraṇakālasamaye aṣṭau bodhisattvā ṛddhyāgatā upadarśayanti,",
    "283:145": "te tatra nānāraṅgeṣu padmeṣūpapādukāḥ prādurbhaviṣyanti |",
    "283:146": "kecid punardevaloke upapadyante |",
    "283:147": "teṣāṃ tatropapannānāṃ pūrvakaṃ kuśalamūlaṃ na kṣīyate,",
    "283:148": "na ca durgatigamanaṃ bhaviṣyati |",
    "283:149": "te tataścyutvā iha manuṣyaloke upapatsyante |",
    "283:150": "rājāno bhaviṣyanti caturdvīpeśvarāścakravartinaḥ |",
    "283:151": "te anekāni sattvakoṭīniyutaśatasahasrāṇi daśasu kuśaleṣu karmapatheṣu pratiṣṭhāpayiṣyanti |",
    "283:152": "apare punaḥ kṣatriyamahāśālakuleṣu brāhmaṇamahāśālakuleṣu prabhūtadhanadhānyakośakoṣṭhāgārasamṛddheṣu ca kuleṣu upapatsyante |",
    "283:153": "te rūpasaṃpannāśca bhaviṣyanti,",
    "283:154": "eśvaryasaṃpannāśca bhaviṣyanti,",
    "283:155": "parivārasaṃpannāśca bhaviṣyanti |",
    "283:156": "yaśca mātṛgrāmaḥ tasya bhagavato bhaiṣajyaguruvaidūryaprabhasya tathāgatasya nāmadheyaṃ śrutvā ca udgrahīṣyati,",
    "283:157": "tasya sa eva paścimaḥ strībhāvaḥ pratikāṅkṣitavyaḥ ||",
    "283:158": "atha khalu mañjuśrīḥ kumārabhūto bhagavantametadavocat-ahaṃ bhagavan paścime kāle paścime samaye teṣāṃ śrāddhānāṃ kulaputrāṇāṃ kuladuhitṝṇāṃ ca tasya bhagavato bhaiṣajyaguruvaidūryaprabhasya tathāgatasya nāmadheyaṃ śrāvayiṣyāmi,",
    "283:159": "antaśaḥ svapnāntaramapi buddhanāmakaṃ karṇapuṭeṣu upasaṃhārayiṣyāmi |",
    "283:160": "ye idaṃ sūtraratnaṃ dhārayiṣyanti vācayiṣyanti deśayiṣyanti paryavāpsyanti,",
    "283:161": "parebhyo vistareṇa saṃprakāśayiṣyanti,",
    "283:162": "likhiṣyanti likhāpayiṣyanti,",
    "283:163": "pustakagataṃ vā kṛtvā satkariṣyanti nānāpuṣpadhūpagandhamālyavilepanachatradhvajapatākābhiḥ,",
    "283:164": "tat pañcaraṅgikavastraiḥ pariveṣṭya śucau pradeśe sthāpayitavyam |",
    "283:165": "yatraiva idaṃ sūtrāntaṃ sthāpitaṃ bhavati,",
    "283:166": "tatra catvāro mahārājānaḥ saparivārāḥ,",
    "283:167": "anyāni ca anekāni ca devakoṭiniyutaśatasahasrāṇi upasaṃkramiṣyanti |",
    "283:168": "tatredaṃ sūtraṃ pracariṣyati |",
    "283:169": "te ca bhagavan idaṃ sūtraratnaṃ prakāśayiṣyanti |",
    "283:170": "tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistaravibhāgaṃ ca tasya tathāgatasya nāmadheyaṃ dhārayiṣyanti,",
    "283:171": "teṣāṃ nākālamaraṇaṃ bhaviṣyati |",
    "283:172": "na teṣāṃ kenacit śakyamojo'pahartum,",
    "283:173": "hṛtaṃ vā ojaḥ punarapi pratisaṃharati |",
    "283:174": "bhagavānāha- etametad mañjuśrīḥ,",
    "283:175": "evametat,",
    "283:176": "yathā vadasi |",
    "283:177": "yaśca mañjuśrīḥ śrāddhaḥ kulaputro vā kuladuhitā vā tasya tathāgatasya pūjāṃ kartukāmaḥ,",
    "283:178": "tena tasya tathāgatasya pratimā kārāpayitavyā,",
    "283:179": "sapta rātriṃdivamāryāṣṭāṅgamārgasamanvāgatena upavāsamupavasitavyam |",
    "283:180": "śucinā śucimāhāraṃ kṛtvā śucau pradeśe (nānāpuṣpāṇi saṃstārya nānāgandhapradhūpite nānāvastracchatradhvajapatākāsamalaṃkṛte tasmin pṛthivīpradeśe susnātagātreṇa śucivimalavasanadhāriṇā nirmalacittena akaluṣacittena avyāpādacittena sarvasattveṣu maitracittena (upekṣācittena)",
    "283:181": "sarvasattvānāmantike samacittena bhavitavyam |",
    "283:182": "nānātūryasaṃgītipravāditena sā tathāgatapratimā pradakṣiṇīkartavyā tasya tathāgatasya pūrṇapraṇidhānāni manasi kartavyāni |",
    "283:183": "idaṃ sūtraṃ pravartayitavyam |",
    "283:184": "yaṃ cetayati,",
    "283:185": "yaṃ prārthayati,",
    "283:186": "taṃ sarvābhiprāyaṃ paripūrayati |",
    "283:187": "yadi dirghamāyuḥ kāmayate,",
    "283:188": "dirghāyuṣko bhavati |",
    "283:189": "yadi bhogaṃ prārthayate,",
    "283:190": "bhogasamṛddho bhavati |",
    "283:191": "yadi aiśvaryamabhiprārthayate,",
    "283:192": "tadalpakṛcchreṇa prāpnoti |",
    "283:193": "yadi putrābhilāṣī bhavati,",
    "283:194": "putraṃ pratilabhate |",
    "283:195": "ye iha pāpakaṃ svapnaṃ paśyanti,",
    "283:196": "yatra vāyasaḥ sthito bhavati durnimittaṃ vā,",
    "283:197": "yatra amaṅgalaśataṃ vā sthitaṃ bhavati,",
    "283:198": "taistasya bhagavato bhaiṣajyaguruvaidūryaprabhasya tathāgatasya pūjā kartavyā |",
    "283:199": "sarvaduḥsvapnadurnimittāmāṅgalyāśca bhāvāḥ praśamiṣyanti |",
    "283:200": "yeṣāmagryudakaviṣaśasrapratāpacaṇḍahastisiṃhavyāghraṛkṣatarakṣudvīpikāśīviṣavṛścikaśatapadadaṃśamaśakādibhayaṃ bhavati,",
    "283:201": "taistasya tathāgatasya pūjā kartavyā |",
    "283:202": "te sarvabhayebhyaḥ parimokṣyante |",
    "283:203": "yeṣāṃ corabhayaṃ taskarabhayam,",
    "283:204": "taistasya tathāgatasya pūjā kartavyā ||",
    "283:205": "punaraparaṃ mañjuśrīḥ ye śrāddhāḥ kulaputrā va kuladuhitaro vā ye yāvajjīvaṃ triśaraṇamupagṛhṇanti,",
    "283:206": "ananyadevatāśca bhavanti,",
    "283:207": "ye pañca śikṣāpadāni dhārayanti,",
    "283:208": "ye ca bodhisattvasaṃvaraṃ caturvaraśikṣāpadaśataṃ dhārayanti,",
    "283:209": "ye punarapiraṃ niṣkrāntagṛhavāsā bhikṣavaḥ,",
    "283:210": "pañcādhike dve śikṣāpadaśate dhārayanti,",
    "283:211": "yā bhikṣuṇyaḥ pañcaśataśikṣāpadāni dhārayanti,",
    "283:212": "ye ca yathāparigṛhītācchisāsaṃvarādanyatarācchikṣāpadāt bhraṣṭā bhavanti saced durgatibhayabhītāḥ,",
    "283:213": "tasya bhagavato bhaiṣajyaguruvaidūryaprabhasya tathāgatasya nāmadheyaṃ dhārayeyuḥ,",
    "283:214": "na bhūyasteṣāṃ tryapāyagamanaduḥkhaṃ pratikāṅkṣitavyam |",
    "283:215": "yaśca mātṛgrāmaḥ prasavanakāle tīvrāṃ duḥkhāṃ kharāṃ kaṭukāṃ vedanāṃ vedayati,",
    "283:216": "yā tasya bhagavato bhaiṣajyaguruvaidūryaprabhasya tathāgatasya nāmadheyamanusmaret,",
    "283:217": "pūjāṃ ca kuryāt,",
    "283:218": "sā sukhaṃ ca prasūyate,",
    "283:219": "sarvāṅgaparipūrṇaṃ putraṃ (ca)",
    "283:220": "janayiṣyati abhirūpaḥ prāsādiko darśanīyastīkṣṇendriyo buddhimān |",
    "283:221": "sa ārogyasvalpābādho bhaviṣyati,",
    "283:222": "na ca śakyate amanuṣyaistasya ojo'pahartum ||",
    "283:223": "atha khalu bhagavānāyuṣmantamānandamāmantrayate sma-śraddadhāsi tvamānanda pattīyasi yadahaṃ tasya bhagavato bhaiṣajyaguruvaidūryaprabhasya tathāgatasyārhataḥ samyaksaṃbuddhasya guṇān varṇayiṣyāmi ?",
    "283:224": "athavā te kāṅkṣā vā vimatirvā vicikitsā vā atra gambhīre buddhagocare ?",
    "283:225": "athāyuṣmānānando bhagavantametadavocat-na me bhadanta bhagavan atra kāṅkṣā vā vimatirvā vicikitsā vā tathāgatabhāṣiteṣu sūtrānteṣu |",
    "283:226": "tat kasya hetoḥ ?",
    "283:227": "nāsti tathāgatānāmapariśuddhakāyavāṅbhanaḥsamudācāratā |",
    "283:228": "imau bhagavan candrasūryau evaṃ maharddhikau evaṃ mahānubhāvau pṛthivyāṃ prapatetām,",
    "283:229": "sa sumerurvā parvatarājaḥ sthānāccalet,",
    "283:230": "na tu buddhānāṃ vacanamanyathā bhavet |",
    "283:231": "kiṃ tu bhadanta santi sattvāḥ śraddhendriyavikalāḥ |",
    "283:232": "idaṃ buddhagocaraṃ śrutvāṃ evaṃ vakṣyantikathametannāmadheyasmaraṇamātreṇa tasya tathāgatasya tāvanto guṇānuśaṃsā bhavanti ?",
    "283:233": "te na śraddadhanti na pattīyanti,",
    "283:234": "pratikṣipanti|",
    "283:235": "teṣāṃ dīrgharātramanarthāya na hitāya na sukhāya vinipātāy bhaviṣyati |",
    "283:236": "bhagavānāha-asthānamānanda anavakāśaḥ,",
    "283:237": "yena tasya tathāgatasya nāmadheyaṃ śrutam,",
    "283:238": "tasya sattvasya durgatyapāyagamanaṃ bhavet,",
    "283:239": "nedaṃ sthānaṃ vidyate |",
    "283:240": "duḥśraddhānīyaṃ ca ānanda buddhānāṃ buddhagocaram |",
    "283:241": "yat tvamānanda śraddadhāsi pattīyasi,",
    "283:242": "tathāgatasyaiṣonubhāvo draṣṭavyaḥ |",
    "283:243": "abhūmiratra sarvaśrāvakapratyekabuddhānāṃ sthāpayitvā ekajātipratibaddhān bodhisattvān mahāsattvāniti |",
    "283:244": "durlabhaḥ ānanda manuṣyapratilābhaḥ,",
    "283:245": "durlabhaṃ triratne śraddhāgauravam,",
    "283:246": "sudurlabhaṃ tathāgatasya nāmadheyaśravaṇam |",
    "283:247": "tasya bhagavatastathāgatasya bhaiṣajyaguruvaidūryaprabhasya ānanda bodhisattvacaryāma(ryā a)",
    "283:248": "pramāṇam, upāyakauśalyamapyapramāṇam,",
    "283:249": "apramāṇaṃ cāsya praṇidhānaviśeṣavistaram |",
    "283:250": "ākāṅkṣamāṇo'haṃ tasya tathāgatasya kalpaṃ vā kalpāvaśeṣaṃ vā bodhisattvacārikāyāṃ vistaravibhaṅgaṃ nirdiśeyam |",
    "283:251": "kṣīyeta ānanda alpam,",
    "283:252": "na tveva śakyaṃ tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistarāntamadhigantum ||",
    "283:253": "tena khalu punaḥ samayena tasyāmeva parṣadi trāṇamukto nāma bodhisattvo mahāsattvaḥ saṃnipatito'bhūt saṃniṣaṇṇaḥ |",
    "283:254": "utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-bhaviṣyanti bhadanta bhagavan sattvāḥ paścime kāle paścime samaye nānāvyādhiparipīḍitā dīrghavyādhinā (kṣīṇagātrāḥ)",
    "283:255": "kṣuttarṣābhyāṃ śuṣkakaṇṭhoṣṭhā maraṇābhimukhā rorudyamānebhirmitrajñātisālohitaiḥ parivāritā andhakārāṃ diśaṃ paśyanto yamapuruṣairākarṣyamāṇāśca |",
    "283:256": "tasya kalevare mañcaśayite vijñānaṃ yamasya dharmarājasyāgratāmupanīyate |",
    "283:257": "yacca tasya sattvasya sahajānubaddhameva yatkiṃcit tena puruṣeṇa kuśalamakuśalaṃ vā kṛtaṃ bhavati,",
    "283:258": "tat sarvaṃ sulikhitaṃ kṛtvā yamasya dharmarājasya upanāmyate |",
    "283:259": "tadā yamo'pi dharmarājastaṃ pṛcchati,",
    "283:260": "gaṇayati yathākṛtaṃ cāsya kuśalamakuśalaṃ vā tathājñāmājñāpayati |",
    "283:261": "tatra ye te mitrajñātisālohitāstasyāturasyārthāya taṃ bhagavantaṃ bhaiṣajyaguruvaidūryaprabhaṃ tathāgataṃ śaraṇaṃ gaccheyuḥ,",
    "283:262": "tasya ca tathāgatasya pūjāṃ kuryuḥ,",
    "283:263": "sthānametadvidyate yat tasya tadvijñānaṃ punarapi pratinivarteta,",
    "283:264": "svapnāntaragata ivātmānaṃ saṃjānīte |",
    "283:265": "yadi vā saptame divase yadi vā (ekaviṃśatime)",
    "283:266": "divase yadi vā pañcatriṃśatime divase yadi vā ekonapañcāśatime divase tasya vijñānaṃ punarapi nivarteta,",
    "283:267": "smṛtimupalabheta |",
    "283:268": "tasya kuśalamakuśalaṃ vā karmavipākaṃ svayameva pratyakṣaṃ bhavati |",
    "283:269": "jñātvā sa jīvitahetau na kadāpi pāpamakuśalaṃ karma kariṣyati |",
    "283:270": "tasmācchrāddhena kulaputreṇa vā kuladuhitā vā tasya bhagavato bhaiṣajyaguruvaidūryaprabhasya tathāgatasya pūjā kartavyā ||",
    "283:271": "athāyuṣmānānandastrāṇamuktaṃ nāma bodhisattvametadavocat-kathaṃ kulaputra tasya bhagavato bhaiṣajyaguruvaidūryaprabhasya pūjā kartavyā ?",
    "283:272": "trāṇamukto bodhisattva āha-ye bhadanta ānanda mahato vyādhitaḥ parimocitukāmāḥ,",
    "283:273": "taistasyāturasyārthāya sapta divasāni āryāṣṭāṅgasamanvāgatamupavāsamupavasitavyam,",
    "283:274": "bhikṣusaṃghasya ca āhārapānaiḥ sarvopakaraṇairyathāśakti pūjopasthānaṃ kartavyam |",
    "283:275": "bhagavato bhaiṣajyaguruvaidūryaprabhasya nāmadheyaṃ triṣkṛtvā rātryāṃ triṣkṛtvā divase manasi kartavyam |",
    "283:276": "navacatvāriṃśadvāre idaṃ sūtramuccārayitavyam |",
    "283:277": "ekonapañcāśad dīpāḥ prajvālayitavyāḥ |",
    "283:278": "sapta pratimāḥ kartavyā |",
    "283:279": "ekaikayā pratimayā sapta sapta dīpāḥ prajvālayitavyāḥ |",
    "283:280": "ekaiko dīpaḥ śakaṭacakrapramāṇaḥ kartavyaḥ |",
    "283:281": "yadi ekonacatvāriṃśatime divase āloko na kṣīyate,",
    "283:282": "veditavyaṃ sarvasaṃpaditi |",
    "283:283": "pañcaraṅgikāḥ patākāḥ ekonapañcāśadadhikāḥ kartavyāḥ ||",
    "283:284": "punaraparaṃ bhadanta ānanda yeṣāṃ rājñāṃ kṣatriyāṇāṃ mūrdhābhiṣiktānāmupadravā vā upasargā vā pratyupasthitā bhaveyuḥ,",
    "283:285": "vyādhipīḍā vā svacakrapīḍā vā paracakrapīḍā vā nakṣatrapīḍā vā candragrahasūryagrahapīḍā vā akālavātavṛṣṭipīḍā vā avagrahapīḍā vā samutthitā,",
    "283:286": "amāṅgalyā vā saṃkrāmakavyādhirvā vipad vā samupasthitā,",
    "283:287": "tena rājñā kṣatriyeṇa mūrdhābhiṣiktena sarvasattveṣu maitracittena bhavitavyam,",
    "283:288": "bandhanagatāśca sattvā mocayitavyāḥ |",
    "283:289": "tasya ca bhagavato bhaiṣajyaguruvaidūryaprabhasya tathāgatasya yathāpūrvoktapūjā karaṇīyā |",
    "283:290": "tadā tasya rājñaḥ kṣatriyasya mūrdhābhiṣiktasya etena kuśalamūlena ca tasya bhagavato bhaiṣajyaguruvaidūryaprabhasya tathāgatasya pūrvapraṇidhānaviśeṣavistareṇa tatra viṣaye kṣemaṃ bhaviṣyati subhikṣam |",
    "283:291": "kālena vātavṛṣṭiśasyasaṃpado bhaviṣyanti,",
    "283:292": "sarve ca viṣayanivāsinaḥ sattvā ārogāḥ sukhitāḥ pramodyabahulāḥ |",
    "283:293": "na ca tatra viṣaye duṣṭayakṣarākṣasabhūtapiśācāḥ sattvānāṃ viheṭhayanti |",
    "283:294": "sarvadurnimittāni ca na paśyanti |",
    "283:295": "tasya ca rājñaḥ kṣatriyasya mūrdhābhiṣiktasya āyurvarṇabalārogyaiśvaryābhivṛddhirbhaviṣyati |",
    "283:296": "athāyuṣmānānandastrāṇamuktaṃ bodhisattvamevamavocat-kathaṃ kulaputra parikṣīṇāyuḥ punarevābhivivardhate ?",
    "283:297": "trāṇamukto bodhisattva āha-nanu tvayā bhadanta ānanda tathāgatasyāntikācchrutam-santi akālamaraṇāni |",
    "283:298": "teṣāṃ pratikṣepeṇa mantrauṣadhiprayogā upadiṣṭāḥ |",
    "283:299": "santi sattvā vyādhitāḥ |",
    "283:300": "na ca guruko vyādhiḥ bhaiṣajyopasthāpakavirahitaḥ |",
    "283:301": "yadi vā vaidyā (bhaiṣajyaṃ) kurvanti |",
    "283:302": "idaṃ prathāmamakālamaraṇam |",
    "283:303": "dvitīyamakālamaraṇaṃ yasya rājadaṇḍena kālakriyā |",
    "283:304": "tṛtīyamakālamaraṇaṃ ye'tīva pramattāḥ pramādavihāriṇaḥ,",
    "283:305": "teṣāṃ manuṣyā ojo'paharanti |",
    "283:306": "caturthamakālamaraṇaṃ ye agnidāhena kālaṃ kurvanti |",
    "283:307": "pañcamaṃ cākālamaraṇaṃ ye ca udakena mriyante |",
    "283:308": "ṣaṣṭhakālamaraṇaṃ ye (siṃha)",
    "283:309": "vyāghravyālacaṇḍamṛgamadhyagatā vāsaṃ kalpayanti mriyante ca |",
    "283:310": "saptamamakālamaraṇaṃ ye giritaṭāt prapatanti |",
    "283:311": "aṣṭamamakālamaraṇaṃ ye viṣakākhordavetālānuprayogeṇa mriyante |",
    "283:312": "navamamakālamaraṇaṃ ye kṣuttṛṣopahatā āhārapānamalabhamānā ārtāḥ kālaṃ kurvanti |",
    "283:313": "etāni saṃkṣepato'kālamaraṇāni tathāgateṇa nirdiṣṭāni |",
    "283:314": "anyāni ca aprameyāṇyakālamaraṇāni ||",
    "283:315": "atha khalu tatra parṣadi dvādaśa mahāyakṣasenāpatayaḥ saṃnipatitā abhūvan yaduta kiṃbhīro nāma mahāyakṣasenāpatiḥ,",
    "283:316": "vajraśca nāma mahāyakṣasenāpatiḥ,",
    "283:317": "mekhilo nāma mahāyakṣasenāpatiḥ,",
    "283:318": "antilo nāma mahāyakṣasenāpatiḥ,",
    "283:319": "anilo nāma mahāyakṣasenāpatiḥ,",
    "283:320": "saṇṭhilo nāma mahāyakṣasenāpatiḥ,",
    "283:321": "indalo nāma mahāyakṣasenāpatiḥ,",
    "283:322": "pāyilo nāma mahāyakṣasenāpatiḥ,",
    "283:323": "mahālo nāma mahāyakṣasenāpatiḥ,",
    "283:324": "cidālo nāma mahāyakṣasenāpatiḥ,",
    "283:325": "caundhulo nāma mahāyakṣasenāpatiḥ,",
    "283:326": "vikalo nāma mahāyakṣasenāpatiḥ |",
    "283:327": "ete dvādaśa mahāyakṣasenāpatayaḥ ekaikānucaraparivāritā ekakaṇṭhena bhagavantamevamāhuḥ-śrutamasmābhiśra bhagavatā buddhānubhāvena tasya bhagavato bhaiṣajyaguruvaidūryaprabhasya tathāgatasya nāmadheyam |",
    "283:328": "na bhūyo'smākaṃ durgatibhayam |",
    "283:329": "te vayaṃ sahitāḥ samagrā yāvajjīvaṃ buddhaṃ śaraṇaṃ gacchāmaḥ ,",
    "283:330": "dharmaṃ śaraṇaṃ gacchāmaḥ,",
    "283:331": "saṃghaṃ śaraṇaṃ gacchāmaḥ |",
    "283:332": "sarvasattvānāmarthāya hitāya sukhāya autsukyaṃ kariṣyāmaḥ |",
    "283:333": "yo viśeṣeṇa grāme vā nagare vā janapade vā araṇyāyatene vā edaṃ sūtraṃ pracārayiṣyati,",
    "283:334": "yo vā tasya bhagavato bhaiṣajyaguruvaidūryaprabhasya nāmadheyaṃ dhārayiṣyati,",
    "283:335": "pūjopasthānaṃ kariṣyati,",
    "283:336": "tāvat taṃ sattvaṃ rakṣiṣyāmaḥ,",
    "283:337": "paripālayiṣyamaḥ,",
    "283:338": "sarvāmāṅgalyācca parimocayiṣyāmaḥ,",
    "283:339": "sarvaeṣāmāśāṃ paripūrayiṣyāmaḥ |",
    "283:340": "atha khalu bhagavāṃsteṣāṃ yakṣasenāpatīnāṃ sādhukāramadāt-sādhu sādhu mahāyakṣasenāpatayaḥ,",
    "283:341": "yad yūyaṃ tasya bhagavato bhaiṣajyaguruvaidūryaprabhasya tathāgatasya kṛtajñatāmanusmaramāṇānāṃ sarvasattvānāṃ hitāya pratipannāḥ ||",
    "283:342": "athāyuṣmānānando bhagavantametadavocat-ko nāmāyaṃ bhagavan dharmaparyāyaḥ ?",
    "283:343": "kathaṃ cainaṃ dhārayāmi ?",
    "283:344": "bhagavānāha-tena hi ānanda dharmaparyāyamidaṃ bhaiṣajyaguruvaidūryaprabhasya tathāgatasya pūrvapraṇidhānaviśeṣavistaramiti dhāraya,",
    "283:345": "dvādaśānāṃ mahāyakṣasenāpatīnāṃ praṇidhānamiti dhāraya ||",
    "283:346": "idamavocadbhagavāna |",
    "283:347": "āttamanā mañjuśrīḥ kumārabhūtaḥ,",
    "283:348": "āyuṣmāṃśca ānandaḥ,",
    "283:349": "trāṇamukto bodhisattvaḥ,",
    "283:350": "te ca bodhisattvāḥ,",
    "283:351": "te ca mahāśrāvakāḥ,",
    "283:352": "te ca rājāmātyabrāhmaṇagṛhapatayaḥ,",
    "283:353": "sarvāvatī parṣat,",
    "283:354": "sadevamānuṣāsuragandharvaśca loko bhagavato bhāṣitamabhyanandan ||",
    "283:355": "āryabhaiṣajyaguruvaidūryaprabharājaṃ nāma mahāyānasūtram ||"
}