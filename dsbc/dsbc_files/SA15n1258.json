{
  "SA15n1258:0": "paṇḍitāśokaviracitā",
  "SA15n1258:1": "sāmānyadūṣaṇadikprasāritā |",
  "SA15n1258:2": "vyāpakannityamekañca sāmānyaṃ yaiḥ prakalpitaṃ |",
  "SA15n1258:3": "mohagranthicchide teṣāṃ tadabhāvaḥ prasādhyate ||",
  "SA15n1258:4": "kathamidamavagamyate |",
  "SA15n1258:5": "parasparavilakṣaṇakṣaṇeṣu pratyakṣasamīkṣyamāṇeṣvabhinnadhīdhvaniprasavanibandhanamanuyāyirūpaṃ sāmānyaṃ na mānyaṃ mānīṣiṇāmiti |",
  "SA15n1258:6": "sādhakapramāṇavirahāt bādhakapramāṇasambhavācceti brūmaḥ |",
  "SA15n1258:7": "tathāhi yadidaṃ sāmānyasādhanamanumānamabhidhīyate paraiḥ |",
  "SA15n1258:8": "yadanugatākāraṃ jñānaṃ tadanugatavastunibandhanaṃ yathā bahuṣu puṣpeṣu srak sragiti jñānaṃ |",
  "SA15n1258:9": "asti ca parasparasamparkavikalakalāsu kāryyādivyaktiṣvanugatākāraṃ vijñānaṃ tadanaikāntikatādoṣākrāntaśarīratvānna tadbhāvasādhanāyālaṃ |",
  "SA15n1258:10": "yato bhavati bahuṣu pācakeṣu pācakaḥ pācaka iti ekākāraparāmarśapratyayaḥ |",
  "SA15n1258:11": "na ca teṣvanugatamekaṃ vastu samasti |",
  "SA15n1258:12": "tadbhāve hi prāgeva tathāvidhapratyayotpādaprasaṅgo durvvārapracāraḥ |",
  "SA15n1258:13": "kriyopakārāpekṣāṇāṃ svalakṣaṇānāṃ sāmānyavyañjakatvādayamadoṣa iti cet |",
  "SA15n1258:14": "naitadasti |",
  "SA15n1258:15": "nityānāmanādheyātiśayatayā'nupakāriṇi sahakāriṇyapekṣā'yogāt |",
  "SA15n1258:16": "sātiśayatve vā pratikṣaṇaṃ viśarārūśarīratvāt kriyā kuta iti doṣoduṣpariharaḥ |",
  "SA15n1258:17": "kriyānibandhanatvāt pācakeṣvanugatākārapratyayasya nānaikāntikatādoṣa ityapi vārttaṃ |",
  "SA15n1258:18": "pratibhedaṃ bhidyamānānāṃ karmmaṇāṃ tannibandhanatvāyogāt |",
  "SA15n1258:19": "bhinnānāmapyabhinnākārajñānanibandhanatve vyaktīnāmapi tathā bhāvo na rāja daṇḍanivāritaḥ |",
  "SA15n1258:20": "tataśca sāmānyameva nopeyaṃ syāt |",
  "SA15n1258:21": "iti mūlaharaṃ pakṣamāśrayatā devānāṃ priyeṇa suṣṭha anukūlamācaritaṃ |",
  "SA15n1258:22": "anenaiva nyāyena kriyākārakasambandhamabhinnajñānanibandhanamupakalpayan pratikṣiptaḥ |",
  "SA15n1258:23": "pākakriyātvanibandhanaḥ pācakeṣvanugatākāraḥ pratyayastato nānaikāntikatādoṣa ityapi na mantavyaṃ |",
  "SA15n1258:24": "nahyarthāntarasambandhinī jātirarthāntarapratyayotpattihetuḥ,",
  "SA15n1258:25": "atiprasaṅgāt |",
  "SA15n1258:26": "syādetat samavetasamavāyasambandhabalāt pākakriyāsāmānyaṃ pācakeṣvabhinnākāraṃ parāmarśapratyayamupajanayati tato na yathoktadoṣaḥ |",
  "SA15n1258:27": "tadidamapyasāraṃ |",
  "SA15n1258:28": "yat udayānantarāpavarjjitayā karmmaṇāmevāsambhavāt,",
  "SA15n1258:29": "vinaṣṭe karmmaṇi tat sāmānyaṃ na karmmaṇi tadabhāvādeva nāpi karttarīti sambadvasambandhopyasya nāstīti nābhinnapratyayahetuḥ |",
  "SA15n1258:30": "tasmāt sthitametattadanaikāntikatādoṣaduṣṭatvānnedamanumānaṃ sāmānyasattvāsādhanāya paryyāptamiti |",
  "SA15n1258:31": "itaścāpi na sāmānyasattvāsādhanamidamanumānaṃ |",
  "SA15n1258:32": "yathaiva hi parasparāsaṅkīrṇasvabhāvā api śābaleyādayobhāvāḥ kayācideva tadekakāryyapratiniyamalakṣaṇayā svahetubalāyātayā prakṛtyā tadekamabhimatamanugatarūpamupakurbbate,",
  "SA15n1258:33": "tadaparasāmānyāntaramantareṇānyathānavasthāprasaṅgāt |",
  "SA15n1258:34": "tathā tamekaṃ parāmarśapratyayamupajanayantu kimantarālagaḍunā vyatirekavatā sāmānyenopagatena |",
  "SA15n1258:35": "athocyate pratiniyataśaktayaḥ sarvvabhāvāḥ |",
  "SA15n1258:36": "etacca sāmānyāpalāpibhirapi niyatamabhyupagamanīyaṃ anyathā kutaḥ śālivījaṃ śālyaṅkurameva janayati na kodravāṅkuramiti |",
  "SA15n1258:37": "paraparyyanuyoge bhāvaprakṛtiṃ muktvā kimaparamiha vacanīyamasti |",
  "SA15n1258:38": "etaccottaramasmākamapi na vanaukaḥkulakavalitaṃ,",
  "SA15n1258:39": "tathāhi vayamapyevaṃ śaktā eva vaktuṃ sāmānyamevopakarttuṃ śaktivyaktīnāṃ bhedāviśeṣe'pi na tadekaṃ vijñānamupajanayitumiti |",
  "SA15n1258:40": "anuttaraṃ vata doṣasaṅkaṭamatrabhavān dṛṣṭidoṣeṇa praviśyamāno'pi nātmānamātmanā sambedayate |",
  "SA15n1258:41": "tathāhi śālivījatadaṅkurayoradhyakṣānupalambhanibandhane kāryyakāraṇabhāve'vagate śālivījaṃ śālyaṅkuraṃ janayituṃ śaktaṃ na kodravāṅkuramiti śakyamabhidhātuṃ |",
  "SA15n1258:42": "naivaṃ sāmānyatadvatorupakāryyopakārakabhāvaḥ kutaścana pramāṇānniścitaḥ |",
  "SA15n1258:43": "tatkathamidamuttaramabhidhīyamānamādadhīta sādhimānamityalamalīkanirbandhanena |",
  "SA15n1258:44": "na sādhakapramāṇavirahamātreṇa prekṣāvatāmasadvyavahāraḥ |",
  "SA15n1258:45": "tatastadabhāvasādhakamanumānamabhidhīyamānamasmābhirākalyatāṃ |",
  "SA15n1258:46": "yadyadupalabdhilakṣaṇaprāptaṃ sannopalabhyate tattadasaditi prekṣāvadbhirvyavaharttavyaṃ,",
  "SA15n1258:47": "yathāmbarāmburuhaṃ,",
  "SA15n1258:48": "nopalabhyate copalabdhilakṣaṇaprāptaṃ sāmānyaṃ kvacidapīti svabhāvānupalabdhiḥ |",
  "SA15n1258:49": "na cātrāsidvidoṣodbhāvanayā pratyavasthātavyam |",
  "SA15n1258:50": "tathā hyatrāsidvirbhavantī svarūpato viśeṣaṇato vā bhavet |",
  "SA15n1258:51": "tatra na tāvadādyaṃ sambhavati |",
  "SA15n1258:52": "anyopalambharupasyānupalambhasyābhyupagamāt |",
  "SA15n1258:53": "tasya ca svasambedanapratyakṣasākṣātkṛtasvarūpatvāt kutaḥ svarūpāsidvadoṣāvakāśaḥ |",
  "SA15n1258:54": "athocyate svasambedanameva na sambhavati |",
  "SA15n1258:55": "svātmani kriyāvirodhāt |",
  "SA15n1258:56": "na hi tayaivāsidhārayā saivāsidhārā cchidyate |",
  "SA15n1258:57": "tadebāṅgalyagraṃ tenaivāṅgulyagreṇa spṛśyate iti |",
  "SA15n1258:58": "ato'sidva evāyaṃ hetuḥ |",
  "SA15n1258:59": "tadidaṃ svasambedanaśabdārthā parijñānavijṛmbhatameva prakaṭayati vāvaḥ |",
  "SA15n1258:60": "tathāhi kalasakaladhautakuvalayādibhyo vyāvṛttaṃ vijñānamupajāyate |",
  "SA15n1258:61": "tena bodharūpatayotpattirevāsya svasambittirucyate,",
  "SA15n1258:62": "prakāśavat |",
  "SA15n1258:63": "na karmmakarttṛkriyābhāvāt |",
  "SA15n1258:64": "ekasyānaṃśarūpasya trairūpyānupapattitaḥ |",
  "SA15n1258:65": "yathaiva hi prakāśakāntaranirapekṣaḥ prakāśaḥ prakāśamāna ātmanaḥ prakāśaka ucyate |",
  "SA15n1258:66": "tathā jñānamapi jñānāntaranirapekṣaṃ prakāśamānamātmanaḥ prakāśamucyate |",
  "SA15n1258:67": "tato'yaṃ paramārthaḥ |",
  "SA15n1258:68": "na jñānaṃ jñānāntarasaṃvedyamupapadyate nāpyasambiditamucyate |",
  "SA15n1258:69": "yathāprakāre ca svasambedanaśabdārtha vivakṣite na kiñcid vacanīyakamasti kuto yathoktadoṣāvasaraḥ |",
  "SA15n1258:70": "nāpi viśeṣaṇāsidvyā'sidvirūdbhāvanīyā |",
  "SA15n1258:71": "upalabdhilakṣaṇaprāptatayā sāmānyasya svayameva parairupagamāt |",
  "SA15n1258:72": "tathānabhyupagame vā na sāmānyabalena vā kuleyādiṣvanugatākārau dhīdhvanī syātāṃ |",
  "SA15n1258:73": "na hi yato yatra jñānābhidhānapravṛttistadanupalakṣaṇe tasya pratītirbhavati, daṇḍivat |",
  "SA15n1258:74": "yat punaridamudyotitamudyotakareṇa |",
  "SA15n1258:75": "kiṃ sāmānyaṃ pratipadyase, na vā |",
  "SA15n1258:76": "yadi pratipadyase kathamapanhuṣe |",
  "SA15n1258:77": "atha na pratipadyase tadā tasyāsidvatvādāśrayāsidvo hetuḥ |",
  "SA15n1258:78": "tadidaṃ tasya dharmmisvarūpitānabhijñatāvijṛmbhitamābhāti |",
  "SA15n1258:79": "yato na vayaṃ vahīrūpatayā sāmānyaṃ dharmmitayā'ṅgīkurmmahe |",
  "SA15n1258:80": "antarmmātrābhiniveśino bhāvābhāvobhayānubhavāhitavāsanāparipākaprabhavasyādhyastavahirvastuno jñānākārasya dharmbhitayopayogāt |",
  "SA15n1258:81": "sa ca svasambedanapratyakṣasidvatayā na śakyaḥ pratikṣeptuṃ |",
  "SA15n1258:82": "tadatra dharmmiṇi vyavasthitāḥ sadasatve cintayanti |",
  "SA15n1258:83": "kimayaṃ sāmānyaśabdavikalpapratibhāsārtho dharmmī paraparikalpitavahiḥsāmānyanibandhano veti |",
  "SA15n1258:84": "tasya vāhyānupādānatve sādhyatayā'nupalambho hetuḥ |",
  "SA15n1258:85": "na punastasyaivābhāvaḥ sādhyate |",
  "SA15n1258:86": "tadviṣayaśabdaprayogaprasaṅgāt |",
  "SA15n1258:87": "evambidhe ca dharmmiṇi vivakṣite kuta āśrayāsidvidoṣaḥ |",
  "SA15n1258:88": "yattūcyate |",
  "SA15n1258:89": "pratyakṣapramāṇasidvasvabhāvatayā sāmānyasyāsidva evāyaṃ heturiti |",
  "SA15n1258:90": "tadayuktaṃ,",
  "SA15n1258:91": "tasya svarūpeṇāpratibhāsanāt |",
  "SA15n1258:92": "idameva hi pratyakṣasya pratyakṣatvaṃ yat svarūpasya svabudvau samarpaṇaṃ |",
  "SA15n1258:93": "idaṃ punarmūlyādānakrayi sāmānyaṃ svarūpañca nādarśayati pratyakṣatāñca svīkarttumicchati |",
  "SA15n1258:94": "tathāhi na vayaṃ parasparāsaṃkīrṇaśāvaleyādivyaktibhedapratibhāsanavelāyāṃ tadvilakṣaṇamaparamanugatamadhyakṣeṇekṣāmahe |",
  "SA15n1258:95": "kaṇṭheśanamiva bhūteṣu |",
  "SA15n1258:96": "śāvaleyasāmānyabudverasidveḥ |",
  "SA15n1258:97": "tat kathamadṛṣṭakalpanayātmānamātmanā vipralabhemahi |",
  "SA15n1258:98": "iti nāsidvo hetuḥ |",
  "SA15n1258:99": "nāpyanaikāntikatā śaṅkāviṣayamatipatati,",
  "SA15n1258:100": "vipakṣavṛttyadarśanāt |",
  "SA15n1258:101": "asapakṣe sambhavānupalambhāt |",
  "SA15n1258:102": "sādhāraṇānaikāntikatā mābhūta |",
  "SA15n1258:103": "sandigdhavipakṣavyāvṛttikatā tu pratibandhādarśanādanivārita prasaraiva |",
  "SA15n1258:104": "tadetanna samālocitatarkakarkaśadhiyāmabhidhānaṃ |",
  "SA15n1258:105": "viparyyaye bādhakapramāṇasāmarthyādapasāritasadbhāvatvāttadāśaṅkāyāḥ |",
  "SA15n1258:106": "tathāhyasattve sādhye sattvaṃ vipakṣaḥ |",
  "SA15n1258:107": "tatra pratyakṣavṛttyā bhavitavyaṃ |",
  "SA15n1258:108": "yato yadyadā'vikalā'pratihatasāmarthyaṃ tattadā bhavatyeva |",
  "SA15n1258:109": "tadyathā'vikalabalasakalakāraṇakalāpo'ṅkuraḥ |",
  "SA15n1258:110": "sati ca cakṣurādisākalye dṛśye vastunyavikalāpratibadvaśaktikāraṇaṃ pratyakṣaṃ jñānamiti svabhāvahetuḥ |",
  "SA15n1258:111": "tato virudvopalambhādvipakṣādvyāvarttamāno hetuḥ |",
  "SA15n1258:112": "asadvyavahārayogyatvena vyāpyata iti vyāptisidvernānaikāntikaḥ |",
  "SA15n1258:113": "abhimatasādhya pratibandhasidvestu virudvatā dūratarasamutsāritarabhasaprasaraiva |",
  "SA15n1258:114": "ato'sidvatādidūṣaṇaśaṅkākalaṅkālaṅki(kṛ)",
  "SA15n1258:115": "tādvetoḥ prastutavastusidvau sidvamasattvaṃ sāmānyasyetyalamatibadvavistaravisāriṇyā kathayeti viramyate |",
  "SA15n1258:116": "na ca vastusaṃsthānavat sāmānyaṃ vyakterlakṣaṇaṃ |",
  "SA15n1258:117": "na cānuvṛttavyāvṛttavarṇādyātmake jātivyaktī varṇādiniyatapratibhāsapratītiprasaṅgāt |",
  "SA15n1258:118": "vyakterevāsau pratibhāsa iti cet ko'parastarhi sāmānyasyānugatākāra iti cet |",
  "SA15n1258:119": "nanu varṇasaṃsthāne virahayya kimaparamanugāmi vidyate |",
  "SA15n1258:120": "jātibyaktayoḥ samavāyabalādavibhāvitavibhāgayoḥ kṣīrodakayoriva parasparamiśraṇena pratipatteriti cet |",
  "SA15n1258:121": "na tarhi sāmānyaviśeṣayorekatarasyāpi rūpaṃ gṛhītaṃ |",
  "SA15n1258:122": "svarūpāgrahaṇe'nayorapyagrahaṇamiti nirālambanaiva sā tādṛśī pratipattiriti paramārtha āveditastāvat nirālambanayā ca pratītyā vyavasthāpyamānaṃ sāmānyaṃ suvyavasthāpitaṃ |",
  "SA15n1258:123": "tasmādviśeṣyāsidvyāpi nāyamasidvo hetuḥ |",
  "SA15n1258:124": "sapakṣe varttamāno virudva ityapi na mantavyaḥ |",
  "SA15n1258:125": "anaikāntikatāpyasya na sambhāvanām arhati |",
  "SA15n1258:126": "asadvyavahārā napekṣatvena hi dṛśyānupalambho vyāptaḥ |",
  "SA15n1258:127": "yadi hi sannapi tatra na pravarttayet |",
  "SA15n1258:128": "iha sāpekṣaḥ syāt |",
  "SA15n1258:129": "tato vipakṣādvyāpakavirudvāvarudvāt |",
  "SA15n1258:130": "vyāvarttamāno'sadvyavahāre viśrāmyatīti atastenāsadvyavahāreṇānupalambho vyāpyata iti kuto'nekāntaḥ |",
  "SA15n1258:131": "tataśca sa evārthaḥ samāyātaḥ |",
  "SA15n1258:132": "etāsu pañcasvavabhāsanīṣu",
  "SA15n1258:133": "pratyakṣavodhe sphuṭamaṅgurīṣu |",
  "SA15n1258:134": "sādhāraṇaṃ ṣaṣṭhamihekṣate yaḥ",
  "SA15n1258:135": "śṛṅgaṃ śirasyātmana īkṣate saḥ ||iti ||",
  "SA15n1258:136": "sarvvasya ca pūrvvoktasyāyaṃ paramārthaḥ |",
  "SA15n1258:137": "pratyakṣapratibhāsi vartmana pañcasvaṅgulīṣu sthitaṃ sāmānyaṃ pratibhāsate na ca vikalpākārabudvau tathā |",
  "SA15n1258:138": "tā evāsphuṭamūrttayotra hi vibhāsante na jātistataḥ",
  "SA15n1258:139": "sādṛśyabhramakāraṇau punarimāvekopalabdhidhvanī iti ||",
  "SA15n1258:140": "sāmānyasidvidūṣaṇadikprasāritā ||3 ||",
  "SA15n1258:141": "kṛtiriyaṃ paṇḍitāśokasya ||0 ||"
}