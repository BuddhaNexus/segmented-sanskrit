{
  "S04n482:0": "25 śubhavyūharājapūrvayogaparivartaḥ |",
  "S04n482:1": "atha khalu bhagavān sarvāvantaṃ bodhisattvagaṇamāmantrayāmāsa-bhūtapūrvaṃ kulaputra atīte'dhvanyasaṃkhyeyaiḥ kalpairasaṃkhyeyatarairyadāsīt |",
  "S04n482:2": "tena kālena tena samayena jaladharagarjitaghoṣasusvaranakṣatrarājasaṃkusumitābhijño nāma tathāgato'rhan samyaksaṃbuddho loka udapādi,",
  "S04n482:3": "vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān priyadarśane kalpe vairocanaraśmipratimaṇḍitāyāṃ lokadhātau |",
  "S04n482:4": "tasya khalu punaḥ kulaputrā jaladharagarjitaghoṣasusvaranakṣatrarājasaṃkusumitābhijñasya tathāgatasya pravacane śubhavyūho nāma rājābhūt |",
  "S04n482:5": "tasya khalu punaḥ kulaputrā rājñaḥ śubhavyūhasya vimaladattā nāma bhāryābhūt |",
  "S04n482:6": "tasya khalu punaḥ kulaputrā rājñaḥ śubhavyūhasya dvau putrāvabhūtām-eko vimalagarbho nāma,",
  "S04n482:7": "dvitīyo vimalanetro nāma |",
  "S04n482:8": "tau ca dvau dārakāvṛddhimantau cābhūtām,",
  "S04n482:9": "prajñāvantau ca puṇyavantau ca jñānavantau ca bodhisattvacaryāyāṃ ca abhiyuktāvabhūtām |",
  "S04n482:10": "tadyathā-dānapāramitāyāmabhiyuktāvabhūtām,",
  "S04n482:11": "śīlapāramitāyāṃ kṣāntipāramitāyāṃ vīryapāramitāyāṃ dhyānapāramitāyāṃ prajñāpāramitāyāmupāyakauśalyapāramitāyāṃ maitryāṃ karuṇāyāṃ muditāyāmupekṣāyāṃ yāvat saptatriṃśatsu bodhipakṣikeṣu dharmeṣu |",
  "S04n482:12": "sarvatra pāraṃgatāvabhūtām,",
  "S04n482:13": "vimalasya samādheḥ pāraṃgatau,",
  "S04n482:14": "nakṣatrarājādityasya samādheḥ pāraṃgatau,",
  "S04n482:15": "vimalanirbhāsasya samādheḥ pāraṃgatau,",
  "S04n482:16": "vimalabhāsasya samādheḥ pāraṃgatau,",
  "S04n482:17": "alaṃkāraśubhasya samādheḥ pāraṃgatau,",
  "S04n482:18": "mahātejogarbhasya samādheḥ pāraṃgatāvabhūtām |",
  "S04n482:19": "sa ca bhagavāṃstena kālena tena samayena imaṃ saddharmapuṇḍarīkaṃ dharmaparyāyaṃ deśayāmāsa teṣāṃ sattvānāmanukampāyai,",
  "S04n482:20": "tasya ca rājñaḥ śubhavyūhasyānukampāyai |",
  "S04n482:21": "atha khalu kulaputrā vimalagarbho dārako vimalanetraśca dārako yena svamātā janayitrī,",
  "S04n482:22": "tenopasaṃkrāmatām |",
  "S04n482:23": "upasaṃkramya daśanakhamañjaliṃ pragṛhya janayitrīmetadavocatām ehyamba gamiṣyāvastasya bhagavato jaladharagarjitaghoṣasusvaranakṣatrarājasaṃkusumitābhijñasya tathāgatasyārhataḥ samyaksaṃbuddhasya sakāśam taṃ bhagavantaṃ jaladharagarjitaghoṣasusvaranakṣatrarājasaṃkusumitābhijñaṃ tathāgatamarhantaṃ samyaksaṃbuddhaṃ darśanāya vandanāya paryupāsanāya |",
  "S04n482:24": "tatkasya hetoḥ?",
  "S04n482:25": "eṣa hyamba sa bhagavān jaladharagarjitaghoṣasusvaranakṣatrarājasaṃkusumitābhijñastathāgato'rhan samyaksaṃbuddhaḥ sadevakasya lokasya purataḥ saddharmapuṇḍarīkaṃ nāma dharmaparyāyaṃ visteraṇa saṃprakāśayati,",
  "S04n482:26": "taṃ śravaṇāya gamiṣyāvaḥ |",
  "S04n482:27": "evamukte kulaputrā vimaladattā rājabhāryā vimalagarbhaṃ dārakaṃ vimalanetraṃ ca dārakametadavocat-eṣa khalu kulaputrau yuvayoḥ pitā rājā śubhavyūho brāhmaṇeṣvabhiprasannaḥ |",
  "S04n482:28": "tasmānna lapsyatha taṃ tathāgataṃ darśanāyābhigantum |",
  "S04n482:29": "atha khalu kulaputrā vimalagarbho dārako vimalanetraśca dārako daśanakhamañjaliṃ pragṛhya tāṃ svamātaraṃ janayitrīmetadavocatām-mithyādṛṣṭikule'sminnāvāṃ jātau?",
  "S04n482:30": "āvāṃ punardharmarājaputrāviti |",
  "S04n482:31": "atha khalu kulaputrā vimaladattā rājabhāryā tau dvau dārakāvetadavocat-sādhu sādhu kulaputrau |",
  "S04n482:32": "yuvāṃ tasya svapitū rājñaḥ śubhavyūhasyānukampāyai kiṃcideva prātihāryaṃ saṃdarśayatam |",
  "S04n482:33": "apyeva nāma yuvayorantike prasādaṃ kuryāt |",
  "S04n482:34": "prasannacittaśca asmākamanujānīyāt tasya bhagavato jaladharagarjitaghoṣasusvaranakṣatrarājasaṃkusumitābhijñasya tathāgatasyārhataḥ samyaksaṃbuddhamabhigantum ||",
  "S04n482:35": "atha khalu kulaputrā vimalagarbho dārako vimalanetraśca dārakastasyāṃ velāyāṃ saptatālamātraṃ vaihāyasamabhyudgamya tasya pitū rājñaḥ śubhavyūhasyānukampāyai buddhānujñātāni yamakāni prātihāryāṇyakurutām |",
  "S04n482:36": "tau tatraivāntarīkṣe gatau śayyāmakalpayatām |",
  "S04n482:37": "tatraivāntarīkṣe caṃkramataḥ,",
  "S04n482:38": "tatraivāntarīkṣe rajo vyadhunītām,",
  "S04n482:39": "tatraivāntarīkṣe'dhaḥkāyādvāridhārāṃ pramumocatuḥ,",
  "S04n482:40": "ūrdhvakāyādagniskandhaṃ prajvālayataḥ sma |",
  "S04n482:41": "ūrdhvakāyādvāridhārāṃ pramumocatuḥ,",
  "S04n482:42": "adhaḥkāyādagniskandhaṃ prajvālayataḥ sma |",
  "S04n482:43": "tau tasminnevākāśe mahāntau bhūtvā khuḍḍakau bhavataḥ,",
  "S04n482:44": "khuḍḍakau bhūtvā mahāntau bhavataḥ |",
  "S04n482:45": "tasminnevāntarīkṣe'ntardhāyataḥ |",
  "S04n482:46": "pṛthivyāmunmajjataḥ |",
  "S04n482:47": "pṛthivyāmunmajjitvā ākāśaunmajjataḥ |",
  "S04n482:48": "iyadbhiḥ khalu punaḥ kulaputrā ṛddhiprātihāryaistābhyāṃ dvābhyāṃ dārakābhyāṃ sa śubhavyūho rājā svapitā vinītaḥ |",
  "S04n482:49": "atha khalu kulaputrāḥ sa rājā śubhavyūhastayordārakayostamṛddhiprātihāryaṃ dṛṣṭvā tasyāṃ velāyāṃ tuṣṭa udagra āttamanāḥ pramuditaḥ prītisaumanasyajāto daśanakhamañjaliṃ pragṛhya tau dārakāvetadavocat-ko yuvayoḥ kulaputrau śāstā,",
  "S04n482:50": "kasya vā yuvāṃ śiṣyāviti?",
  "S04n482:51": "atha khalu kulaputrāstau dvau dārakau taṃ rājānaṃ śubhavyūhametadavocat-eṣa sa mahārāja bhagavān jaladharagarjitaghoṣasusvaranakṣatrarājasaṃkusumitābhijñastathāgato'rhan samyaksaṃbuddhastiṣṭhati dhriyate yāpayati ratnamaye bodhivṛkṣamūle dharmāsanopaviṣṭaḥ |",
  "S04n482:52": "sadevakasya lokasya purataḥ saddharmapuṇḍarīkaṃ nāma dharmaparyāyaṃ vistareṇa saṃprakāśayati |",
  "S04n482:53": "sa āvayorbhagavān śāstā |",
  "S04n482:54": "tasyāvāṃ mahārāja śiṣyau |",
  "S04n482:55": "atha khalu kulaputrāḥ sa rājā śubhavyūhastau dārakāvetadavocat-paśyāmo vayaṃ kulaputrau taṃ yuvayoḥ śāstāram |",
  "S04n482:56": "gamiṣyāmo vayaṃ tasya bhagavataḥ sakāśam ||",
  "S04n482:57": "atha khalu kulaputrāstau dvau dārakau tato'ntarīkṣādavatīrya yena svamātā janayitrī tenopasaṃkrāmatām |",
  "S04n482:58": "upasaṃkramya daśanakhamañjaliṃ pragṛhya svamātaraṃ janayitrīmetadavocatām-eṣa āvābhyāmamba vinītaḥ svapitā anuttarāyāṃ samyaksaṃbodhau |",
  "S04n482:59": "kṛtamāvābhyāṃ pituḥ śāstṛkṛtyam |",
  "S04n482:60": "tadidānīmutsraṣṭumarhasi |",
  "S04n482:61": "āvāṃ tasya bhagavataḥ sakāśe pravrajiṣyāva iti ||",
  "S04n482:62": "atha khalu kulaputrā vimalagarbho dārako vimalanetraśca dārakastasyāṃ velāyāṃ svamātaraṃ janayitrīṃ gāthābhyāmadhyabhāṣatām-",
  "S04n482:63": "anujānīhyāvayoramba pravrajyāmanagārikām |",
  "S04n482:64": "āvāṃ vai pravrajiṣyāvo durlabho hi tathāgataḥ ||1 ||",
  "S04n482:65": "audumbaraṃ yathā puṣpaṃ sudurlabhataro jinaḥ |",
  "S04n482:66": "utsṛjya pravrajiṣyāvo durlabhā kṣaṇasaṃpadā ||2 ||",
  "S04n482:67": "vimaladattā rājabhāryā āha-",
  "S04n482:68": "utsṛjāmi yuvāmadya gacchathā sādhu dārakau |",
  "S04n482:69": "vayaṃ pi pravrajiṣyāmo durlabho hi tathāgataḥ ||3 || iti ||",
  "S04n482:70": "atha khalu kulaputrāstau dvau dārakāvime gāthe bhāṣitvā tau mātāpitarāvetadavocatām-sādhu amba tāta eta |",
  "S04n482:71": "vayaṃ sarve sahitā bhūtvā gamiṣyāmastasya bhagavato jaladharagarjitaghoṣasusvaranakṣatrarājasaṃkusumitābhijñasya tathāgatasyārhataḥ samyaksaṃbuddhasya sakāśam |",
  "S04n482:72": "upasaṃkramiṣyāmastaṃ bhagavantaṃ darśanāya vandanāya paryupāsanāya dharmaśravaṇāya |",
  "S04n482:73": "tatkasya hetoḥ?",
  "S04n482:74": "durlabho hyamba tāta buddhotpādaḥ,",
  "S04n482:75": "udumbarapuṣpasadṛśo mahārṇavyugacchidrakūrmagrīvāpraveśavat |",
  "S04n482:76": "durlabhaprādurbhāvā amba buddhā bhagavantaḥ |",
  "S04n482:77": "tasmāttarhi amba tāta paramapuṇyopastabdhā vayamīdṛśe pravacane upapannāḥ |",
  "S04n482:78": "tat sādhu amba tāta utsṛjadhvam |",
  "S04n482:79": "āvāṃ gamiṣyāvaḥ |",
  "S04n482:80": "tasya bhagavato jaladharagarjitaghoṣasusvaranakṣatrarājasaṃkusumitābhijñasya tathāgatasyārhataḥ samyaksaṃbuddhasya sakāśe pravrajiṣyāvaḥ |",
  "S04n482:81": "durlabhaṃ hi amba tāta tathāgatānāṃ darśanam |",
  "S04n482:82": "durlabho hyadya kālaḥ |",
  "S04n482:83": "īdṛśo dharmarājā |",
  "S04n482:84": "paramadurlabhedṛśī kṣaṇasaṃpat ||",
  "S04n482:85": "tena khalu punaḥ kulaputrāḥ samayena tasya rājñaḥ śūbhavyūhasya antaḥpurāccaturaśītirantaḥpurikāsahasrāṇi asya saddharmapuṇḍarīkasya dharmaparyāyasya bhājanabhutānyabhūvan |",
  "S04n482:86": "vimalanetraśca dārako'smin dharmaparyāye caritāvī |",
  "S04n482:87": "vimalagarbhaśca dārako bahukalpakoṭīnayutaśatasahasrāṇi sarvasattvapāpajahane samādhau carito'bhūt kimiti sarvasattvāḥ sarvapāpaṃ jaheyuriti |",
  "S04n482:88": "sā ca tayordārakayormātā vimaladattā rājabhāryā sarvabuddhasaṃgītiṃ sarvabuddhadharmaguhyasthānāni ca saṃjānīte sma |",
  "S04n482:89": "atha khalu kulaputrā rājā śubhavyūhastābhyāṃ dvābhyāṃ dārakābhyāṃ tathāgataśāsane vinītaḥ,",
  "S04n482:90": "avatāritaśca,",
  "S04n482:91": "paripācitaśca sarvasvajanaparivāraḥ |",
  "S04n482:92": "sā ca vimaladattā rājabhāryā sarvasvajanaparivārā tau ca dvau dārakau rājñaḥ śubhavyūhasya putrau dvācatvāriṃśadbhiḥ prāṇisahasraiḥ sārdhaṃ sāntapurau sāmātyau sarve sahitāḥ samagrāḥ yena bhagavān jaladharagarjitaghoṣasusvaranakṣatrarājasaṃkusumitābhijñastathāgato'rhan samyaksaṃbuddhaḥ,",
  "S04n482:93": "tenopasaṃkrāman |",
  "S04n482:94": "upasaṃkramya tasya bhagavataḥ pādau śirasābhivandya taṃ bhagavantaṃ triṣkṛtvaḥ pradakṣiṇīkṛtya ekānte tasthuḥ ||",
  "S04n482:95": "atha khalu kulaputrāḥ sa bhagavān jaladharagarjitaghoṣasusvaranakṣatrarājasaṃkusumitābhijñastathāgato'rhan samyaksaṃbuddho rājānaṃ śubhavyūhaṃ saparivāramupasaṃkrāntaṃ viditvā dhārmyā kathayā saṃdarśayati samādāpayati samuttejayati saṃpraharṣayati |",
  "S04n482:96": "atha khalu kulaputrā rājā śubhavyūhastena bhagavatā dhārmyā kathayā sādhu ca suṣṭhu ca saṃdarśitaḥ samādāpitaḥ samuttejitaḥ saṃpraharṣitastasyāṃ velāyāṃ tuṣṭa udagra āttamanāḥ pramuditaḥ prītisaumanasyajātaḥ kanīyaso bhrātuḥ paṭṭaṃ baddhvā rājye pratiṣṭhāpya saputrasvajanaparivāraḥ,",
  "S04n482:97": "sā ca vimaladattā rājabhāryā sarvastrīgaṇaparivārā,",
  "S04n482:98": "tau ca dvau dārakau sārdhaṃ tairdvācatvāriṃśadbhiḥ prāṇisahasraiḥ,",
  "S04n482:99": "sarve sahitāḥ samagrāstasya bhagavato jaladharagarjitaghoṣasusvaranakṣatrarājasaṃkusumitābhijñasya tathāgatasyārhataḥ samyaksaṃbuddhasya pravacane śraddhayā agārādanagārikāṃ pravrajitāḥ |",
  "S04n482:100": "pravrajitvā ca rājā śubhavyūhaḥ saparivāraścaturaśītivarṣasahasrāṇyabhiyukto vijahāra imaṃ saddharmapuṇḍarīkaṃ dharmaparyāyaṃ cintayan bhāvayan paryavadāpayan |",
  "S04n482:101": "atha khalu kulaputrāḥ sa rājā śubhavyūhasteṣāṃ caturaśītīnāṃ varṣasahasrāṇāmatyayena sarvaguṇālaṃkāravyūhaṃ nāma samādhiṃ pratilabhate sma |",
  "S04n482:102": "sahapratilabdhāccāsya samādheḥ,",
  "S04n482:103": "atha tāvadeva saptatālamātraṃ vaihāyasamabhyudgacchati sma ||",
  "S04n482:104": "atha khalu kulaputrāḥ sa rājāḥ śubhavyūho gaganatale sthitastaṃ bhagavantaṃ jaladharagarjitaghoṣasusvaranakṣatrarājasaṃkusumitābhijñaṃ tathāgatamarhantaṃ samyaksaṃbuddhametadavocat-imau bhagavan mama putrau śāstārau bhavataḥ |",
  "S04n482:105": "yadahamābhyāmṛddhiprātihāryeṇa tasmānmahato dṛṣṭigatādvinivartitaḥ,",
  "S04n482:106": "tathāgataśāsane ca pratiṣṭhapitaḥ,",
  "S04n482:107": "paripācitaśca avatāritaśca,",
  "S04n482:108": "tathāgatadarśanāya ca saṃcoditaḥ |",
  "S04n482:109": "kalyāṇamitrau bhagavan mama tau dvau dārakau putrarūpeṇa mama gṛha upapannau,",
  "S04n482:110": "yaduta pūrvakuśalamūlasmaraṇārtham ||",
  "S04n482:111": "evamukte bhagavān jaladharagarjitaghoṣasusvaranakṣatrarājasaṃkusumitābhijñastathāgato'rhan samyaksaṃbuddhastaṃ rājānaṃ śubhavyūhametadavocat-evametanmahārāja,",
  "S04n482:112": "evametad yathā vadasi |",
  "S04n482:113": "avaropitakuśalamūlānāṃ hi mahārāja kulaputrāṇāṃ kuladuhitṛṇāṃ ca sarveṣu bhavagaticyutyupapattyāyataneṣūpapannānāṃ sulabhāni bhavanti kalyāṇamitrāṇi,",
  "S04n482:114": "yāni śāstṛkṛtyena pratyupasthitāni bhavanti,",
  "S04n482:115": "yānyanuttarāyāṃ samyaksaṃbodhau śāsakānyavatārakāṇi paripācakāni bhavanti |",
  "S04n482:116": "udārametanmahārāja sthānaṃ yaduta kalyāṇamitraparigrahastathāgatadarśanasamādāpakaḥ |",
  "S04n482:117": "paśyasi tvaṃ mahārāja etau dvau dārakau?",
  "S04n482:118": "āha-paśyāmi bhagavan,",
  "S04n482:119": "paśyāmi sugata |",
  "S04n482:120": "bhagavānāha-etau khalu punarmahārāja kulaputrau pañcaṣṭīnāṃ gaṅgānadīvālikāsamānāṃ tathāgatānāmarhatāṃ samyaksaṃbuddhānāmantike pūjāṃ kariṣyataḥ,",
  "S04n482:121": "imaṃ ca saddharmapuṇḍarīkaṃ dharmaparyāyaṃ dhārayiṣyataḥ sattvānāmanukampāyai,",
  "S04n482:122": "mithyādṛṣṭīnāṃ ca sattvānāṃ samyagdṛṣṭaye vīryasaṃjananārtham ||",
  "S04n482:123": "atha khalu kulaputrāḥ sa rājā śubhavyūhastato gaganatalādavatīrya daśanakhamañjaliṃ pragṛhya taṃ bhagavantaṃ jaladharagarjitaghoṣasusvaranakṣatrarājasaṃkusumitābhijñaṃ tathāgatamarhantaṃ samyaksaṃbuddhametadavocat-tatsādhu bhagavan |",
  "S04n482:124": "nirdiśatu tathāgataḥ-kīdṛśena jñānena samanvāgatastathāgato'rhan samyaksaṃbuddho yena mūrdhni uṣṇīṣo vibhāti,",
  "S04n482:125": "vimalanetraśca bhagavān,",
  "S04n482:126": "bhruvormadhye corṇā vibhāti śaśiśaṅkhapāṇḍarābhā,",
  "S04n482:127": "sā ca samasahitā dantāvalī vadanāntare virājati,",
  "S04n482:128": "bimboṣṭhaśca bhagavāṃścārunetraśca sugataḥ ||",
  "S04n482:129": "atha khalu kulaputrāḥ sa rāja śubhavyūha iyadbhirguṇaistaṃ bhagavantaṃ jaladharagarjitaghoṣasusvaranakṣatrarājasaṃkusumitābhijñaṃ tathāgatamarhantaṃ samyaksaṃbuddhamabhiṣṭutya anyaiśca guṇakoṭīnayutaśatasahasraistaṃ bhagavantamabhiṣṭutya tasyāṃ velāyāṃ taṃ bhagavantaṃ jaladharagarjitabhoṣasusvaranakṣatrarājasaṃkusumitābhijñaṃ tathāgatamarhantaṃ samyaksaṃbuddhametadavocat-āścaryaṃ bhagavan yāvanmahārthamidaṃ tathāgataśāsanam,",
  "S04n482:130": "acintyaguṇasamanvāgataśca tathāgatapravedito dharmavinayaḥ,",
  "S04n482:131": "yāvat suprajñaptā ca tathāgataśikṣā |",
  "S04n482:132": "adyāgreṇa vayaṃ bhagavanna bhūyaścittasya vaśagā bhaviṣyāmaḥ,",
  "S04n482:133": "na bhūyo mithyādṛṣṭervaśagā bhaviṣyāmaḥ,",
  "S04n482:134": "na bhūyaḥ krodhasya vaśagā bhaviṣyāmaḥ,",
  "S04n482:135": "na bhūyaḥ pāpakānāṃ cittotpādānāṃ vaśagā bhaviṣyāmaḥ |",
  "S04n482:136": "ebhirahaṃ bhagavan iyadbhirakuśalaidharmaiḥ samanvāgato necchāmi bhagavato'ntikamupasaṃkramitum |",
  "S04n482:137": "sa tasya bhagavato jaladharagarjitaghoṣasusvaranakṣatrajasaṃkusumitābhijñasya tathāgatasyārhataḥ samyaksaṃbuddhasya pādau śirasābhivandya antarīkṣagata evāsthāt ||",
  "S04n482:138": "atha khalu sa rājā śubhavyūhaḥ sā ca vimaladattā rājabhāryā śatasahasramūlyaṃ muktāhāraṃ bhagavata uparyantarīkṣe'kṣaipsīt |",
  "S04n482:139": "samanantarakṣiptaśca sa muktāhārastasya bhagavato mūrdhni muktāhāraḥ kūṭāgāraḥ saṃsthito'bhūccaturasraścatuḥsthūṇaḥ samabhāgaḥ suvibhakto darśanīyaḥ |",
  "S04n482:140": "tasmiṃśca kūṭāgāre paryaṅkaḥ prādurbhūto'nekadūṣyaśatasahasrasaṃstṛtaḥ |",
  "S04n482:141": "tasmiṃśca paryaṅke tathāgatavigrahaḥ paryaṅkabaddhaṃ saṃdṛśyate sma |",
  "S04n482:142": "atha khalu rājñaḥ śubhavyūhasyaitadabhavat-mahānubhāvamidaṃ buddhajñānam,",
  "S04n482:143": "acintyaguṇasamanvāgataśca tathāgataḥ |",
  "S04n482:144": "yatra hi nāma ayaṃ tathāgatavigrahaḥ kūṭāgāramadhyagataḥ saṃdṛśyate prāsādiko darśanīyaḥ paramaśubhavarṇapuṣkaratayā samanvāgataḥ ||",
  "S04n482:145": "atha khalu bhagavān jaladharagarjitaghoṣasusvaranakṣatrarājasaṃkusumitābhijñastathāgataścatasraḥ parṣadaḥ āmantrayate sma-paśyatha bhikṣavo yūyaṃ śubhavyūhaṃ rājānaṃ gaganatalasthaṃ siṃhanādaṃ nadantam?",
  "S04n482:146": "āhuḥ- paśyāmo bhagavan |",
  "S04n482:147": "bhagavānāha-eṣa khalu bhikṣavaḥ śubhavyūho rājā mama śāsane bhikṣubhāvaṃ kṛtvā śālendrarājo nāma tathāgato'rhan samyaksaṃbuddho loke bhaviṣyati,",
  "S04n482:148": "vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān vistīrṇavatyāṃ lokadhātau |",
  "S04n482:149": "abhyudgatarājo nāma sa kalpo bhaviṣyati |",
  "S04n482:150": "tasya khalu punarbhikṣavaḥ śālendrarājasya tathāgatasyārhataḥ samyaksaṃbuddhasya aprameyo bodhisattvasaṃgho bhaviṣyati,",
  "S04n482:151": "aprameyaḥ śrāvakasaṃghaḥ |",
  "S04n482:152": "samā pāṇitalajātā ca vaidūryamayī sā vistīrṇavatī lokadhāturbhaviṣyati |",
  "S04n482:153": "evamacintyaḥ sa tathāgato'rhan samyaksaṃbuddho bhaviṣyati |",
  "S04n482:154": "syāt khalu punaḥ kulaputrāḥ yuṣmākaṃ kāṅkṣā vā vimatirvā vicikitsā vā-anyaḥ sa tena kālena tena samayena śubhavyūho nāma rājābhūt?",
  "S04n482:155": "na khalu punaḥ kulaputrā yuṣmābhirevaṃ draṣṭavyam |",
  "S04n482:156": "tatkasya hetoḥ?",
  "S04n482:157": "ayameva sa padmaśrīrbodhisattvo mahāsattvastena kālena tena samayena śubhavyūho nāma rājābhut |",
  "S04n482:158": "syātkhalu punaḥ kulaputrā yuṣmākaṃ kāṅkṣā vā vimatirvā vicikitsā vā-anyā sā tena kālena tena samayena vimaladattā nāma rājabhāryābhūt?",
  "S04n482:159": "na khalu punaḥ kulaputrā yuṣmābhirevaṃ draṣṭavyam |",
  "S04n482:160": "tatkasya hetoḥ?",
  "S04n482:161": "ayaṃ sa vairocanaraśmipratimaṇḍitadhvajarājo nāma bodhisattvo mahāsattvastena kālena tena samayena vimaladattā nāma rājabhāryābhut |",
  "S04n482:162": "tasya rājñaḥ śubhavyūhasyānukampāyai teṣāṃ ca sattvānāṃ rājñaḥ śubhavyūhasya bhāryātvamabhyupagato'bhūt |",
  "S04n482:163": "syātkhalu punaḥ kulaputrā yuṣmākaṃ kāṅkṣā vā vimatirvā vicikitsā vā-anyau tau tena kālena tena samayena dvau dārakāvabhūtām?",
  "S04n482:164": "na khalu punaḥ kulaputrā yuṣmābhirevaṃ draṣṭavyam |",
  "S04n482:165": "tatkasya hetoḥ?",
  "S04n482:166": "imau tau bhaiṣajyarājaśca bhaiṣajyasamundataśca tena kālena tena samayena tasya rājñaḥ śubhavyūhasya putrāvabhūtām |",
  "S04n482:167": "evamacintyaguṇasamanvāgatau kulaputrā bhaiṣajyarājo bhaiṣajyasamudgataśca bodhisattvau mahāsattvau,",
  "S04n482:168": "bahubuddhakoṭīnayutaśatasahasrāvaropitakuśalamūlau etāvubhāvapi satpuruṣāvacintyadharmasamanvāgatau |",
  "S04n482:169": "ye ca etayoḥ satpuruṣayornāmadheyaṃ dhārayiṣyanti,",
  "S04n482:170": "te sarve namaskaraṇīyā bhaviṣyanti sadevakena lokena ||",
  "S04n482:171": "asmin khalu punaḥ pūrvayogaparivarte bhāṣyamāṇe caturaśītīnāṃ prāṇisahasrāṇāṃ virajo vigatamalaṃ dharmeṣu dharmacakṣurviśuddham ||",
  "S04n482:172": "iti śrīsaddharmapuṇḍarīke dharmaparyāye śubhavyūharājapūrvayogaparivarto nāma pañcaviṃśatimaḥ ||"
}