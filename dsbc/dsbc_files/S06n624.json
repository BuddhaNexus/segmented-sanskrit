{
  "S06n624:0": "mañjuśrīparivartāparaparyāyā",
  "S06n624:1": "saptaśatikā prajñāpāramitā |",
  "S06n624:2": "om namo bhagavatyai āryaprajñāpāramitāyai |",
  "S06n624:3": "evaṃ mayā śrutam |",
  "S06n624:4": "ekasmin samaye bhagavān śrāvastyāṃ viharati sma jetavane'nāthapiṇḍadasyārāme mahatā bhikṣusaṃghena sārdhaṃ paripūrṇena arhadbhikṣusahasreṇa,",
  "S06n624:5": "bodhisattvānāṃ ca mahāsattvānāṃ mahāsaṃnāhasaṃnaddhānāṃ paripūrṇairdaśabhirbodhisattvaśatasahasraiḥ sārdhaṃ sarvairavinivartanīyairanuttarāyāḥ samyaksaṃbodheḥ |",
  "S06n624:6": "tadyathā-mañjuśriyā ca kumārabhūtena,",
  "S06n624:7": "maitreyeṇa ca,",
  "S06n624:8": "asaṅgapratibhānena ca,",
  "S06n624:9": "anikṣiptadhureṇa ca,",
  "S06n624:10": "evaṃpramukhairdaśabhirbodhisattvaśatasahasraiḥ ||",
  "S06n624:11": "atha khalu mañjuśrīḥ kumārabhūto'ruṇodgatakālasamaye svakādvihārānniṣkramya yena tathāgatavihārastenopasaṃkrāmat |",
  "S06n624:12": "upasaṃkramya vihārasya bahirdvāre sthito'bhūttathāgatasya darśanāya vandanāya paryupāsanāya |",
  "S06n624:13": "athāyuṣmānapi śāradvatīputraḥ svakādvihārānniṣkramya yena tathāgatavihārastenopasaṃkrāmadbhagavato darśanāya vandanāya paryupāsanāya |",
  "S06n624:14": "athāyuṣmānapi pūrṇo maitrāyaṇīputraḥ,",
  "S06n624:15": "āyuṣmānapi mahāmaudgalyāyanaḥ,",
  "S06n624:16": "āyuṣmānapi mahākāśyapaḥ,",
  "S06n624:17": "āyuṣmānapi mahākātyāyanaḥ,",
  "S06n624:18": "āyuṣmānapi mahākauṣṭhilaḥ,",
  "S06n624:19": "anye ca mahāśrāvakāḥ svakasvakebhyo vihārebhyo niṣkramya yena bhagavato vihārastenopasaṃkrāntāḥ,",
  "S06n624:20": "upasaṃkramya ekānte tasthuḥ ||",
  "S06n624:21": "atha khalu bhagavānabhikrāntābhikrāntaṃ mahāśrāvakasaṃnipātaṃ viditvā svakādvihārānniṣkramya bahirdvārasyaikānte prajñapta evāsane nyaṣīdat |",
  "S06n624:22": "niṣadya ca bhagavān jānanneva āyuṣmantaṃ śāradvatīputramāmantrayate sma-kutastvaṃ śāradvatīputra kalyamevāgatya tathāgatavihāradvāre sthitaḥ ?",
  "S06n624:23": "evamukte āyuṣmān śāradvatīputro bhagavantametadavocat-sarvaprathamataraṃ bhagavan mañjuśrīḥ kumārabhūtastathāgatavihāradvāre sthitaḥ,",
  "S06n624:24": "paścādvayaṃ bhagavantaṃ draṣṭukāmāḥ ||",
  "S06n624:25": "atha khalu bhagavān jānanneva mañjuśriyaṃ kumārabhūtamāmantrayate sma-satyaṃ kila tvaṃ mañjuśrīḥ sarvaprathamataraṃ tathāgatavihāradvāre sthitastathāgatasya darśanāya vandanāya paryupāsanāya ca ?",
  "S06n624:26": "evamukte mañjuśrīḥ kumārabhūto bhagavantametadavocat-evametat bhagavan,",
  "S06n624:27": "evametat sugata,",
  "S06n624:28": "prathamataramasmyāgataḥ svakādvihārānniṣkramya yena tathāgatavihārastenopasaṃkrāntaḥ,",
  "S06n624:29": "upasaṃkramya ekānte sthito bhagavato darśanāya vandanāya paryupāsanāya |",
  "S06n624:30": "tatkasya hetoḥ ?",
  "S06n624:31": "tathā hi bhagavan atṛpto'haṃ tathāgatasya darśanena vandanena paryupāsanena ca |",
  "S06n624:32": "yadapyahaṃ bhagavan tathāgatamupasaṃkramāmi darśanāya vandanāya paryupāsanāya,",
  "S06n624:33": "tatsarvasattvānāmarthāya |",
  "S06n624:34": "sacedbhagavan tathāgato draṣṭavyo vanditavyaḥ paryupāsitavyaḥ,",
  "S06n624:35": "evaṃ draṣṭavyaḥ,",
  "S06n624:36": "evaṃ vanditavyaḥ,",
  "S06n624:37": "evaṃ paryupāsitavyaḥ,",
  "S06n624:38": "yathāhaṃ paśyāmi yathāhaṃ vande yathāhaṃ paryupāse |",
  "S06n624:39": "evaṃ tathāgato dṛṣṭo bhavati vanditaḥ paryupāsitaśca |",
  "S06n624:40": "ahaṃ ca bhagavan sarvasattvānāṃ kṛtaśastathāgataṃ paśyāmi |",
  "S06n624:41": "bhagavānāha-kathaṃ mañjuśrīstathāgato draṣṭavyo yāvat paryupāsitavyaḥ ?",
  "S06n624:42": "mañjuśrīrāha-tathatākāreṇa tathāgataṃ paśyāmi avikalpākāreṇa anupalambhayogena,",
  "S06n624:43": "evamanutpādākāreṇa tathāgataṃ paśyāmi,",
  "S06n624:44": "yāvad abhāvākāreṇa tathāgataṃ paśyāmi |",
  "S06n624:45": "na ca tathatā samudāgacchati,",
  "S06n624:46": "evaṃ tathāgataṃ paśyāmi |",
  "S06n624:47": "na tathatā bhavati na vibhavati,",
  "S06n624:48": "evaṃ tathāgataṃ paśyāmi |",
  "S06n624:49": "na tathatā deśasthā na pradeśasthā,",
  "S06n624:50": "evaṃ tathāgataṃ paśyāmi |",
  "S06n624:51": "na tathatā atītā na anāgatā na pratyutpannā,",
  "S06n624:52": "evaṃ tathāgataṃ paśyāmi |",
  "S06n624:53": "na tathatā dvayaprabhāvitā nādvayaprabhāvitā,",
  "S06n624:54": "evaṃ tathāgataṃ paśyāmi |",
  "S06n624:55": "na tathatā saṃkliśyate na vyavadāyate,",
  "S06n624:56": "evaṃ tathāgataṃ paśyāmi |",
  "S06n624:57": "na tathatā utpadyate na nirudhyate,",
  "S06n624:58": "evaṃ tathāgataṃ paśyāmi |",
  "S06n624:59": "evaṃ tathāgato dṛṣṭo bhavati vanditaḥ paryupāsitaśca |",
  "S06n624:60": "evamukte bhagavān mañjuśriyaṃ kumārabhūtametadavocat-evaṃ paśyaṃstvaṃ mañjuśrīḥ kiṃ paśyasi ?",
  "S06n624:61": "mañjuśrīrāha-evaṃ paśyannahaṃ bhagavan na kiṃcitpaśyāmi |",
  "S06n624:62": "evamahaṃ paśyan na kasyaciddharmasyotpādaṃ paśyāmi na nirodhaṃ paśyāmi ||",
  "S06n624:63": "athāyuṣmān śāradvatīputro mañjuśriyaṃ kumārabhūtametadavocat-duṣkarakārakastvaṃ mañjuśrīḥ,",
  "S06n624:64": "yastvaṃ tathāgatamevaṃ paśyasi evaṃ paryupāsse,",
  "S06n624:65": "yasya ca te sarvasattvānāmantike mahāmaitrī pratyupasthitā |",
  "S06n624:66": "na ca te kācitsattvopalabdhiḥ sattvābhiniveśo vā |",
  "S06n624:67": "sarvasattvaparinirvāṇāya cāsi pratipannaḥ |",
  "S06n624:68": "na ca te kaścitsattvābhiniveśaḥ pravartate |",
  "S06n624:69": "sarvasattvānāṃ ca te kṛtaśaḥ saṃnāhaḥ saṃnaddhaḥ |",
  "S06n624:70": "sa cānupalambhayogena yāvadabhāvayogena |",
  "S06n624:71": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat-evametad bhadanta śāradvatīputra yathā kathayasi |",
  "S06n624:72": "sarvasattvaparinirvāṇāya saṃnāhaścaiṣa saṃnaddhaḥ |",
  "S06n624:73": "na ca me kācit sattvopalabdhirvā sattvābhiniveśo vā |",
  "S06n624:74": "nāyaṃ bhadanta śāradvatīputra saṃnāha evaṃ saṃnaddhaḥ-kathamahaṃ sattvadhātorūnatvaṃ vā kuryāṃ pūrṇatvaṃ vā ?",
  "S06n624:75": "sacedbhadanta śāradvatīputra parikalpamupādāya ekaikasmin buddhakṣetre gaṅgānadīvālukopamā buddhā bhagavanto bhaveyuḥ,",
  "S06n624:76": "ekaikaśca tathāgato gaṅgānadīvālukopamān kalpāṃstiṣṭhet sarātriṃdivaṃ ca dharmaṃ deśayamānaḥ,",
  "S06n624:77": "ekaikayā dharmadeśanayā yāvanto gaṅgānadīvālukāsamairbuddhairbhagavadbhiḥ sattvā vinītāḥ,",
  "S06n624:78": "tāvataḥ sattvānekaikastathāgataḥ ekaikayā dharmadeśanayā vinayet,",
  "S06n624:79": "evamapi kṛtvā naiva sattvadhātorūnatvaṃ vā pūrṇatvaṃ vā prajñāyate |",
  "S06n624:80": "tatkasmāddhetoḥ ?",
  "S06n624:81": "sattvaviviktatvāt sattvāsattvād bhadanta śāradvatīputra sattvadhātorna conatvaṃ vā pūrṇatvaṃ vā prajñāyate ||",
  "S06n624:82": "evamukte āyuṣmān śāradvatīputro mañjuśriyaṃ kumārabhūtametadavocat-yadi mañjuśrīḥ sattvaviviktatvāt sattvāsattvāt sattvadhātornaivonatvaṃ na pūrṇatvaṃ vā prajñāyate,",
  "S06n624:83": "tatkasyedānīṃ bodhimabhisaṃbudhya dharmaṃ deśayiṣyasi ?",
  "S06n624:84": "evamukte mañjuśrīḥ kumārabhūta āyuṣmantaṃ śāradvatīputrametadavocat-yadā tāvadbhadanta śāradvatīputra atyantatayā sattvānupalabdhiḥ,",
  "S06n624:85": "tatko'trābhisaṃbhotsyate ?",
  "S06n624:86": "kasya vā dharmaṃ deśayiṣyate ?",
  "S06n624:87": "tatkasmāddhetoḥ ?",
  "S06n624:88": "tathā hi bhadanta śāradvatīputra atyantatayā sarvadharmānupalabdhiḥ ||",
  "S06n624:89": "atha khalu bhagavān mañjuśriyaṃ kumārabhūtametadavocat-yadā tāvanmañjuśrīḥ atyantatayā sarvadharmānupalabdhiḥ,",
  "S06n624:90": "tatkimidānīṃ sattvamapi prajñāpayiṣyasi ? api ca |",
  "S06n624:91": "sacenmañjuśrīḥ kaścidevaṃ pṛcchet-kiyantaḥ sattvā iti,",
  "S06n624:92": "kiṃ tasya tvaṃ vadeḥ ?",
  "S06n624:93": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yāvanta eva buddhadharmā iti |",
  "S06n624:94": "saced bhagavan punarapi pṛcchet-kiyatpramāṇaḥ sattvadhāturiti,",
  "S06n624:95": "tasyāhaṃ bhagavan evaṃ pṛṣṭa evaṃ vadeyam-yatpramāṇo buddhaviṣayaḥ [iti] ||",
  "S06n624:96": "bhagavānāha-sacetpunarapi te mañjuśrīḥ kaścidevaṃ pṛcchet-kiṃparyāpannaḥ sattvadhāturiti,",
  "S06n624:97": "kiṃ tasya tvaṃ vadeḥ ?",
  "S06n624:98": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yatparyāpannānutpādācintyatā [iti] ||",
  "S06n624:99": "bhagavānāha-sacetpunarapi te mañjuśrīḥ kaścidevaṃ pṛcchet-kiṃpratiṣṭhitaḥ sattvadhāturiti,",
  "S06n624:100": "kiṃ tasya tvaṃ vadeḥ ?",
  "S06n624:101": "mañjuśrīrāha-tasyāhaṃ bhagavan evaṃ pṛṣṭa evaṃ vadeyam-yatpratiṣṭhito'nutpādadhātuḥ tatpratiṣṭhitaḥ sattvadhāturiti ||",
  "S06n624:102": "bhagavānāha-yasmin samaye tvaṃ mañjuśrīḥ prajñāpāramitāṃ bhāvayasi,",
  "S06n624:103": "tadā kutra pratiṣṭhitāṃ prajñāpāramitāṃ bhāvayasi ?",
  "S06n624:104": "mañjuśrīrāha-yasminnahaṃ bhagavan samaye prajñāpāramitāṃ bhāvayāmi,",
  "S06n624:105": "apratiṣṭhito'haṃ tasmin samaye prajñāpāramitāṃ bhāvayāmi ||",
  "S06n624:106": "bhagavānāha-apratiṣṭhitasya te mañjuśrīḥ kā prajñāpāramitābhāvanā ?",
  "S06n624:107": "mañjuśrīrāha-saiva bhagavan prajñāpāramitābhāvanā yanna kvacitpratiṣṭhānam ||",
  "S06n624:108": "bhagavānāha-yasmin samaye tvaṃ mañjuśrīḥ prajñāpāramitāṃ bhāvayasi,",
  "S06n624:109": "kataratte kuśalamūlaṃ tasmin samaye upacayaṃ gacchati apacayaṃ vā ?",
  "S06n624:110": "mañjuśrīrāha-na me bhagavan tasmin samaye kiṃcitkuśalamūlamupacayaṃ gacchati apacayaṃ vā |",
  "S06n624:111": "nāsau prajñāpāramitāṃ bhāvayati yasya kasyaciddharmasya upacayo vā apacayo vā bhavati |",
  "S06n624:112": "na sā bhagavan prajñāpāramitābhāvanā veditavyā,",
  "S06n624:113": "yā kasyaciddharmasya upacayāya vā apacayāya vā pratyupasthitā |",
  "S06n624:114": "sā bhagavan prajñāpāramitābhāvanā yā naiva pṛthagjanadharmān jahāti,",
  "S06n624:115": "nāpi buddhadharmānupādatte |",
  "S06n624:116": "tatkasmāddhetoḥ ?",
  "S06n624:117": "tathā hi bhagavan prajñāpāramitābhāvanā na kasyaciddharmasyopalambhena pratyupasthitā yaṃ dharmaṃ prajahyādupādadīta vā |",
  "S06n624:118": "sā bhagavan prajñāpāramitābhāvanā yā naiva saṃsāradoṣānupayāti na nirvāṇaguṇān |",
  "S06n624:119": "tatkasmāddhetoḥ ?",
  "S06n624:120": "tathā hi bhagavan saṃsārameva tāvann samanupaśyāmi,",
  "S06n624:121": "kaḥ punarvādaḥ saṃsāradoṣān |",
  "S06n624:122": "nirvāṇameva tāvannopalabhe,",
  "S06n624:123": "kaḥ punarvādo nirvāṇaguṇān drakṣyāmi |",
  "S06n624:124": "sā bhagavan prajñāpāramitābhāvanā yanna kasyaciddharmasyādānaṃ vā grahaṇaṃ vā niḥsaraṇaṃ vā |",
  "S06n624:125": "sā bhagavan prajñāpāramitābhāvanā yā na kasyaciddharmasya hānirvā vṛddhirvopalabhyate |",
  "S06n624:126": "tatkasmāddhetoḥ ?",
  "S06n624:127": "na hi bhagavan anutpādo hīyate vā vardhate vā |",
  "S06n624:128": "yaivaṃ bhagavan bhāvanā,",
  "S06n624:129": "sā prajñāpāramitābhāvanā |",
  "S06n624:130": "sā prajñāpāramitābhāvanā yā na kaṃciddharmamutpādayati vā nirodhayati vā |",
  "S06n624:131": "sā bhagavan prajñāpāramitābhāvanā yā na kasyaciddharmasyonatvaṃ vā pūrṇatvaṃ vā karoti |",
  "S06n624:132": "yā bhagavan evaṃ bhāvanā,",
  "S06n624:133": "saiva prajñāpāramitābhāvanā |",
  "S06n624:134": "punaraparaṃ bhagavan sā prajñāpāramitabhāvanā yā naivācintyān dharmān prārthayate na prādeśikān |",
  "S06n624:135": "api tu khalu punarbhagavan tadapi na saṃvidyate yatprārthayate,",
  "S06n624:136": "yena prārthayate,",
  "S06n624:137": "yatra prārthayate |",
  "S06n624:138": "evaṃ bhāvanā bhagavan prajñāpāramitābhāvanā |",
  "S06n624:139": "evaṃ pratyupasthitā ime dharmā agrāḥ ime dharmā hīnā iti |",
  "S06n624:140": "nāpi tān dharmānupalabhate yeṣāṃ dharmāṇāmagratā vā hīnatā vā syāt |",
  "S06n624:141": "evaṃ prajñāpāramitābhāvanāyogamanuyuktaḥ kulaputraḥ sarvadharmān nopalabhate |",
  "S06n624:142": "na bhagavan prajñāpāramitābhāvanā kaṃciddharmamagraṃ vā hīnaṃ vā kalpayati |",
  "S06n624:143": "tatkasmāddhetoḥ ?",
  "S06n624:144": "na hi bhagavan anutpādasya kiṃcidagraṃ vā hīnaṃ vā,",
  "S06n624:145": "nāpi tathatāyā bhūtakoṭyāḥ,",
  "S06n624:146": "yāvat sarvadharmāṇāṃ kiṃcidagraṃ vā hīnaṃ vā |",
  "S06n624:147": "evaṃ bhāvanā bhagavan prajñāpāramitābhāvanā ||",
  "S06n624:148": "evamukte bhagavān mañjuśriyaṃ kumārabhūtamāmantrayate sma-na punarmañjuśrīḥ agrā buddhadharmāḥ ?",
  "S06n624:149": "mañjuśrīrāha-agrāhyatvādbhagavan agrā buddhadharmāḥ |",
  "S06n624:150": "tatkiṃ punarbhagavan sarvadharmāḥ śūnyā iti tathāgatenābhisaṃbuddhāḥ ?",
  "S06n624:151": "bhagavānāha-evametanmañjuśrīḥ śūnyāḥ sarvadharmāstathāgatenābhisaṃbuddhāḥ |",
  "S06n624:152": "mañjuśrīrāha-tatkiṃ punarbhagavan śūnyatāyā agratā vā hīnatā prajñāyate ?",
  "S06n624:153": "bhagavānāha-sādhu sādhu mañjuśrīḥ,",
  "S06n624:154": "evametanmañjuśrīḥ yathā kathayasi |",
  "S06n624:155": "na punarmañjuśrīḥ anuttarā buddhadharmāḥ ?",
  "S06n624:156": "mañjuśrīrāha- evametadbhagavan anuttarā buddhadharmāḥ |",
  "S06n624:157": "tatkasmāddhetoḥ ?",
  "S06n624:158": "tathā hi bhagavan teṣvaṇurapi dharmo na saṃvidyate nopalabhyate |",
  "S06n624:159": "na te anuttarā buddhadharmāḥ |",
  "S06n624:160": "punaraparaṃ bhagavan sā prajñāpāramitābhāvanā yā na buddhadharmāṇāmārādhanāya saṃvartate na pṛgjanadharmāṇāṃ prahāṇāya saṃvartate |",
  "S06n624:161": "na buddhadharmāṇāṃ vinayitrī,",
  "S06n624:162": "na saṃdhārayitrī |",
  "S06n624:163": "evaṃ bhāvanā bhagavan prajñāpāramitābhāvanā ||",
  "S06n624:164": "punaraparaṃ sā bhagavan prajñāpāramitābhāvanā draṣṭavyā yā na kaṃciddharmaṃ cintayati na vijānīte |",
  "S06n624:165": "bhagavānāha-na tvaṃ mañjuśrīḥ buddhadharmāṃścintayasi ?",
  "S06n624:166": "mañjuśrīrāha-no bhagavan |",
  "S06n624:167": "cintayeyamahaṃ bhagavan buddhadharmān,",
  "S06n624:168": "sacedahaṃ buddhadharmāṇāṃ pariniṣpattiṃ paśyeyam |",
  "S06n624:169": "na bhagavan prajñāpāramitābhāvanā kasyaciddharmasya vikalpena pratyupasthitā-ime pṛthagjanadharmāḥ,",
  "S06n624:170": "ime śrāvaka dharmāḥ,",
  "S06n624:171": "ime pratyekabuddhadharmāḥ ime samyaksaṃbuddhadharmā iti |",
  "S06n624:172": "tatkasmāddhetoḥ ?",
  "S06n624:173": "tameva bhagavan dharmaṃ prajñāpāramitābhāvanāyogamanuyuktaḥ kulaputro nopalabhate,",
  "S06n624:174": "yasyaitān dharmān pṛthagjanadharmān vā nirdiśet,",
  "S06n624:175": "śaikṣadharmān vā nirdiśet,",
  "S06n624:176": "aśaikṣadharmān vā nirdiśet,",
  "S06n624:177": "samyaksaṃbuddhadharmān vā nirdiśet |",
  "S06n624:178": "tānatyantatayā dharmān na samanupaśyāmi |",
  "S06n624:179": "evaṃ bhāvanā bhagavan prajñāpāramitābhāvanā |",
  "S06n624:180": "na bhagavan prajñāpāramitābhāvanāyogamanuyuktasya kulaputrasyaivaṃ bhavati-ayaṃ kāmadhātuḥ,",
  "S06n624:181": "ayaṃ rūpadhātuḥ,",
  "S06n624:182": "ayamārūpyadhātuḥ,",
  "S06n624:183": "yāvad ayaṃ nirodhadhāturiti |",
  "S06n624:184": "tatkasmāddhetoḥ?",
  "S06n624:185": "tathā hi sa bhagavan na kaściddharmaḥ,",
  "S06n624:186": "yo nirodhadharmaṃ samanupaśyati |",
  "S06n624:187": "evaṃ bhāvanā bhagavan prajñāpāramitābhāvanā veditavyā ||",
  "S06n624:188": "punaraparaṃ bhagavan eṣā sā prajñāpāramitābhāvanā yā na kasyaciddharmasyopakāraṃ vā apakāraṃ vā karoti |",
  "S06n624:189": "na hi bhagavan prajñāpāramitābhāvanā buddhadharmāṇāṃ dhātrī,",
  "S06n624:190": "na pṛthagjanadharmāṇāmācchetrī |",
  "S06n624:191": "eṣaiva sā bhagavan prajñāpāramitābhāvanā yā naiva pṛthagjanadharmāṇāṃ nirodhaḥ,",
  "S06n624:192": "na buddhadharmāṇāṃ nirodhaḥ,",
  "S06n624:193": "na buddhadharmāṇāṃ pratilambhaḥ ||",
  "S06n624:194": "evamukte bhagavān mañjuśriyaṃ kumārabhūtametadavocat-sādhu sādhu mañjuśrīḥ yastvamimamevaṃrūpaṃ gambhīraṃ dharmaṃ deśayasi |",
  "S06n624:195": "sthāpitā te mañjuśrīriyaṃ mudrā bodhisattvānāṃ mahāsattvānām,",
  "S06n624:196": "ābhimānikānāṃ ca śrāvakāṇām,",
  "S06n624:197": "aupalambhikānāṃ ca bodhisattvayānikānāṃ ca yathābhūtaṃ pratibodhāya |",
  "S06n624:198": "na te mañjuśrīḥ kulaputrā vā kuladuhitaro vā ekabuddhaparyupāsitā bhaviṣyanti naikabuddhāvaropitakuśalamūlāḥ,",
  "S06n624:199": "ye imaṃ gambhīraṃ prajñāpāramitānirdeśaṃ śrutvā notrasiṣyanti na saṃtrasiṣyanti na saṃtrāsamāpatsyante |",
  "S06n624:200": "api tu khalu punarmañjuśrīḥ atikramya te buddhasahasrāvaropitakuśalamūlā bhaviṣyanti,",
  "S06n624:201": "ye imaṃ gambhīraṃ prajñāpāramitānirdeśaṃ śrutvā adhimokṣyanti,",
  "S06n624:202": "notrasiṣyanti na saṃtrasiṣyanti na saṃtrāsamāpatsyante ||",
  "S06n624:203": "evamukte mañjuśrīḥ kumārabhūto bhagavantametadavocat-pratibhāti me bhagavan bhūyasyā mātrayā prajñāpāramitānirdeśaḥ |",
  "S06n624:204": "pratibhātu te mañjuśrīḥ,",
  "S06n624:205": "iti bhagavānasyāvocat |",
  "S06n624:206": "mañjuśrīrāha- eṣā sā bhagavan prajñāpāramitābhāvanā yā na kasyaciddharmasya sthitimupalabhate nāsthitim |",
  "S06n624:207": "tatkasmāddhetoḥ ?",
  "S06n624:208": "asthitatvātsarvadharmāṇāṃ nopalabhate |",
  "S06n624:209": "eṣaiva sa bhagavan prajñāpāramitābhāvanā veditavyā,",
  "S06n624:210": "yā na kasyaciddharmasyādhyālambanāya pratyupasthitā |",
  "S06n624:211": "tatkasya hetoḥ ?",
  "S06n624:212": "tathā hi bhagavan nirālambanāḥ sarvadharmāḥ |",
  "S06n624:213": "evaṃ bhāvanā bhagavan prajñāpāramitābhāvanā ||",
  "S06n624:214": "punaraparaṃ bhagavan sā prajñāpāramitābhāvanā draṣṭavyā yatra buddhadharmā api nābhimukhībhavanti kutaḥ punaḥ pratyekabuddhadharmāḥ |",
  "S06n624:215": "nāpi śrāvakadharmā abhimukhībhavanti,",
  "S06n624:216": "kaḥ punarvādaḥ pṛthagjanadharmāṇām ||",
  "S06n624:217": "punaraparaṃ bhagavan sā prajñāpāramitābhāvanā yā (yāṃ ?)",
  "S06n624:218": "bhāvanāmāgamya acintyānapi buddhadharmānacintyā buddhadharmā iti na vikalpamāpadyate |",
  "S06n624:219": "seyaṃ bhagavan prajñāpāramitābhāvanā bodhisattvānāṃ mahāsattvānāṃ sarvadharmāvikalpāya draṣṭavyā ||",
  "S06n624:220": "punaraparaṃ bhagavan sā prajñāpāramitābhāvanā yā(yāṃ ?)",
  "S06n624:221": "bhāvanāmāgamya sarvadharmān buddhadharmān paśyati,",
  "S06n624:222": "sarvadharmānacintyadharmān paśyatyasamanupaśyanatayā |",
  "S06n624:223": "bahubuddhaśatasahasraparyupāsitāste bhagavan kulaputrāḥ kuladuhitaraśca bhaviṣyanti ye imaṃ prajñāpāramitānirdeśaṃ śrutvā adhimokṣyante nottrasiṣyanti na saṃtrasiṣyanti na saṃtrāsamāpātsyante ||",
  "S06n624:224": "punaraparaṃ bhagavan sā prajñāpāramitābhāvanā yāṃ na kaściddharmaḥ saṃkliśyate vā vyavadāyate vā samanupaśyati |",
  "S06n624:225": "evaṃ bhāvanā bhagavan prajñāpāramitābhāvanā |",
  "S06n624:226": "sā caiṣā bhagavan prajñāpāramitābhāvanā yā naiva pṛthagjananānātvaṃ karoti,",
  "S06n624:227": "na śrāvakanānātvam,",
  "S06n624:228": "na pratyekabuddhanānātvam,",
  "S06n624:229": "yāvat samyaksaṃbuddhanānātvaṃ ca karoti |",
  "S06n624:230": "eṣā sā bhagavan prajñāpāramitābhāvanā |",
  "S06n624:231": "atha khalu bhagavān mañjuśriyaṃ kumārabhūtamāmantrayate sma-kiyantastvayā mañjuśrīḥ tathāgatāḥ paryupāsitāḥ ?",
  "S06n624:232": "mañjuśrīrāha-yāvanto bhagavan māyāpuruṣasya cittacaitasikā niruddhāḥ,",
  "S06n624:233": "iyanto mayā bhagavan tathāgatāḥ paryupāsitāḥ |",
  "S06n624:234": "bhagavānāha-na tvaṃ mañjuśrīḥ buddhadharmasaṃsthitaḥ ?",
  "S06n624:235": "mañjuśrīrāha-kaścitpunarbhagavan sa dharma upalabhyate yo na buddhadharmasaṃsthitaḥ ?",
  "S06n624:236": "bhagavānāha-kasya punarmañjuśrīḥ ete buddhadharmāḥ ?",
  "S06n624:237": "mañjuśrīrāha-bhagavan tava tāvadete buddhadharmā iti nāma na saṃvidyate nopalabhyate,",
  "S06n624:238": "kutaḥ punaranyeṣāṃ bhaviṣyati ?",
  "S06n624:239": "bhagavānāha- prāptā te mañjuśrīrasaṅgatā ?",
  "S06n624:240": "mañjuśrīrāha-tadyadā tāvadahaṃ bhagavan na saṅgataiva,",
  "S06n624:241": "tatkiṃ bhūyo'hamasaṅgatāmanuprāpsyāmi ?",
  "S06n624:242": "bhagavānāha-tatkiṃ niṣaṇṇo'si mañjuśrīrbodhimaṇḍe ?",
  "S06n624:243": "mañjuśrīrāha-bhagavāneva tāvadbodhimaṇḍe na niṣaṇṇaḥ,",
  "S06n624:244": "kathaṃ punarahaṃ niṣatsyāmi bhūtakoṭiṃ pramāṇīkṛtya ?",
  "S06n624:245": "bhagavānāha-bhūtakoṭiriti mañjuśrīḥ kasyaitadadhivacanam ?",
  "S06n624:246": "mañjuśrīrāha-bhūtakoṭiriti bhagavan satkāyasyaitadadhivacanam |",
  "S06n624:247": "bhagavānāha-kiṃ saṃdhāya mañjuśrīrevaṃ vadasi ?",
  "S06n624:248": "mañjuśrīrāha-asanneṣa bhagavan kāyo na satkāyaḥ |",
  "S06n624:249": "naiṣa saṃkrāmati na viṣaṃkrāmati |",
  "S06n624:250": "tenaiṣa kāyo'satkāya ||",
  "S06n624:251": "atha khalvāyuṣmān śāradvatīputro bhagavantametadavocat-niyatāste bhagavan bodhisattvā mahāsattvā bhaviṣyanti bodhaye,",
  "S06n624:252": "ye imaṃ prajñāpāramitānirdeśaṃ śrutvā adhimokṣyante notrasiṣyanti na saṃtrasiṣyanti saṃtrāsamāpatsyante ||",
  "S06n624:253": "atha khalu maitreyo bodhisattvo mahāsattvo bhagavantametadavocat-āsannībhūtāste bhagavan bodhisattvā mahāsattvā bhaviṣyanti bodhaye,",
  "S06n624:254": "ye imaṃ prajñāpāramitānirdeśaṃ śrutvā adhimokṣyante,",
  "S06n624:255": "notrasiṣyanti na saṃtrasiṣyanti na saṃtrāsamāpatsyante |",
  "S06n624:256": "tatkasmāddhetoḥ ?",
  "S06n624:257": "eṣaiva bhagavan paramā bodhiḥ,",
  "S06n624:258": "yaiṣāṃ dharmāṇāmanubodhanā ||",
  "S06n624:259": "atha khalu mañjuśrīḥ kumārabhūto bhagavantametadavocat-buddhā eva te bhagavan bodhisattvā mahāsattvā draṣṭavyāḥ,",
  "S06n624:260": "ye imaṃ prajñāpāramitānirdeśaṃ śrutvā adhimokṣyante,",
  "S06n624:261": "notrasiṣyanti na saṃtrasiṣyanti na saṃtrāsamāpatsyante |",
  "S06n624:262": "tatkasmāddhetoḥ ?",
  "S06n624:263": "buddha iti paramārthato'nutpādasyaitadadhivacanam ||",
  "S06n624:264": "atha khalu nirālambā bhaginī bhagavantametadavocat-na te bhagavan bodhisattvā mahāsattvāḥ pṛthagjanadharmān śrāvakadharmān pratyekabuddhadharmān samyaksaṃbuddhadharmānadhyāmbiṣyante,",
  "S06n624:265": "ye imaṃ prajñāpāramitānirdeśaṃ śrutvā adhimokṣyante,",
  "S06n624:266": "notrasiṣyanti na saṃtrasiṣyanti na saṃtrāsamāpatsyante |",
  "S06n624:267": "tatkasmāddhetoḥ ?",
  "S06n624:268": "tathā hi bhagavan nirālambāḥ sarvadharmā asaṃvidyamānatvāt |",
  "S06n624:269": "tenaiṣāmālambanaṃ na saṃvidyate ||",
  "S06n624:270": "atha khalu bhagavānāyuṣmantaṃ śāradvatīputramāmantrayate sma-evametacchāradvatīputra, evametat |",
  "S06n624:271": "niyatāste kulaputrāḥ kuladuhitaraśca bhaviṣyanti bodhaye,",
  "S06n624:272": "ye imaṃ prajñāpāramitānirdeśaṃ śrutvā adhimokṣyante,",
  "S06n624:273": "nottrasanti na saṃtrasanti na saṃtrāsamāpatsyante |",
  "S06n624:274": "avinivartanīyabhūmau tvaṃ śāradvatīputra pratiṣṭhitāṃstān kulaputrān kuladuhitaraśca jānīṣva,",
  "S06n624:275": "ye imaṃ prajñāpāramitānirdeśaṃ śrutvā adhimokṣyante,",
  "S06n624:276": "nottrasiṣyanti na saṃtrasiṣyanti na saṃtrāsamāpatsyante,",
  "S06n624:277": "mūrdhnā ca pratigrahīṣyanti |",
  "S06n624:278": "te te śāradvatīputra paramadānapatayo bhaviṣyanti mahādānapatayo viśiṣṭadānapatayaḥ |",
  "S06n624:279": "te te śāradvatīputra śīlasaṃpannā bhaviṣyanti paramaśīlavantaḥ paramaviśiṣṭaśīlaguṇapathaprāptāḥ,",
  "S06n624:280": "ye imaṃ prajñāpāramitānirdeśaṃ śrutvā adhimokṣyante,",
  "S06n624:281": "nottrasiṣyanti na saṃtrasiṣyanti na saṃtrāsamāpatsyante |",
  "S06n624:282": "te te śāradvatīputra paramayā kṣāntyā,",
  "S06n624:283": "parameṇa vīryeṇa,",
  "S06n624:284": "paramairdhyānaiḥ,",
  "S06n624:285": "paramayā apratisamayā prajñayā samanvāgatā bhaviṣyanti |",
  "S06n624:286": "te te śāradvatīputra bodhisattvā mahāsattvā yāvat sarvakāravaropetena sarvajñajñānena samanvāgatā bhaviṣyanti,",
  "S06n624:287": "ye imaṃ prajñāpāramitānirdeśaṃ śrutvā adhimokṣyante,",
  "S06n624:288": "notrasiṣyanti na saṃtrasiṣyanti na saṃtrāsamāpatsyante ||",
  "S06n624:289": "punaraparaṃ bhagavan mañjuśriyaṃ kumārabhūmetadavocat-kaṃ punastvaṃ mañjuśrīḥ arthavaśaṃ saṃpaśyan icchasyanuttarāṃ samyaksaṃbodhimabhisaṃboddhum ?",
  "S06n624:290": "mañjuśrīrāha-sacedahaṃ bhagavan bodhaye saṃpratiṣṭheyam,",
  "S06n624:291": "evamahamiccheyamabhisaṃboddhum |",
  "S06n624:292": "nāhaṃ bhagavan bodhiṃ prārthayāmi |",
  "S06n624:293": "tatkasmāddhetoḥ ?",
  "S06n624:294": "bodhirevaiṣa yo'yaṃ mañjuśrīḥ kumārabhūtaḥ ||",
  "S06n624:295": "evamukte bhagavān mañjuśriyaṃ kumārabhūtametadavocat- sādhu sādhu mañjuśrīḥ,",
  "S06n624:296": "yastvamimānyevaṃrūpāṇi gambhīrāṇi gambhīrāṇi sthānāni nirdiśasi |",
  "S06n624:297": "yathāpi tvaṃ pūrvajinakṛtādhikāro'nupalambhaciracaritabrahmacaryaḥ |",
  "S06n624:298": "mañjuśrīrāha-labdha eva bhagavan dharmaḥ syāt,",
  "S06n624:299": "yadyahamanupalambhacārī syām ||",
  "S06n624:300": "evamukte bhagavān mañjuśriyaṃ kumārabhūtametadavocat-paśyasi tvaṃ mañjuśrīrimāṃ mama śrāvakasaṃpadam ?",
  "S06n624:301": "mañjuśrīrāha paśyāmi bhagavan |",
  "S06n624:302": "bhagavānāha-kathaṃ paśyasi ?",
  "S06n624:303": "mañjuśrīrāha-tathāhaṃ bhagavan paśyāmi yathā naiva pṛthagjanāna paśyāmi,",
  "S06n624:304": "naiva śaikṣān paśyāmi,",
  "S06n624:305": "naivāśaikṣān paśyāmi |",
  "S06n624:306": "nāpi paśyāmi,",
  "S06n624:307": "nāpi naiva paśyāmi,",
  "S06n624:308": "evaṃ paśyāmi |",
  "S06n624:309": "yannaiva bahūn paśyāmi,",
  "S06n624:310": "nāpyalpakān paśyāmi |",
  "S06n624:311": "yannaiva vinītān paśyāmi,",
  "S06n624:312": "nāpyavinītān paśyāmi ||",
  "S06n624:313": "atha khalvāyuṣmān śāradvatīputro mañjuśriyaṃ kumārabhūtametadavocat-yastvaṃ mañjuśrīḥ śrāvakayānikānevaṃ paśyasi,",
  "S06n624:314": "samyaksaṃbuddhayānikān punastvaṃ kathaṃ paśyasi ?",
  "S06n624:315": "mañjuśrīrāha- bodhisattva iti bhadanta śāradvatīputra nāma dharmaṃ na samanupaśyāmi,",
  "S06n624:316": "bodhāya saṃprasthita iti nāma dharmaṃ na samanupaśyāmi |",
  "S06n624:317": "bodhāya caratīti nāma dharmaṃ na samanupaśyāmi |",
  "S06n624:318": "abhisaṃbudhyata iti nāma dharmaṃ na samanupaśyāmi |",
  "S06n624:319": "evaṃ bhadanta śāradvatīputra samyaksaṃbuddhayānikān paśyāmi |",
  "S06n624:320": "śāradvatīputra āha-tathāgataṃ punastvaṃ mañjuśrīḥ kathaṃ paśyasi ?",
  "S06n624:321": "mañjuśrīrāha-tiṣṭhatu bhadanta śāradvatīputra mahānāgaḥ |",
  "S06n624:322": "mā mahānāgaṃ ghaṭṭaya ||",
  "S06n624:323": "evamukte āyuṣmān śāradvatīputro mañjuśriyaṃ kumārabhūtametadavocat-buddha iti mañjuśrīḥ kasyaitadadhivacanam ?",
  "S06n624:324": "mañjuśrīrāha-yatpunarbhadanta śāradvatīputra ucyate ātmeti,",
  "S06n624:325": "kasyaitadadhivacanam ?",
  "S06n624:326": "śāradvatīputra āha-anutpādasyaitanmañjuśrīradhivacanaṃ yaduta ātmeti |",
  "S06n624:327": "mañjuśrīrāhaevametadbhadanta śāradvatīputra yasyaitadadhivacanamātmeti,",
  "S06n624:328": "tasyaitadadhivacanaṃ buddha iti |",
  "S06n624:329": "api tu bhadanta śāradvatīputra apadādhivacanametad yadidamucyate buddha iti |",
  "S06n624:330": "na hyetadbhadanta śāradvatīputra vācābhirvijñāpayituṃ buddha iti |",
  "S06n624:331": "vāgapi bhadanta śāradvatīputra na sukarā nirūpayitum- iyaṃ vāgiti,",
  "S06n624:332": "kutaḥ punarbuddha iti |",
  "S06n624:333": "api tu bhadanta śāradvatīputra yadevaṃ vadasi-kasyaitadadhivacanaṃ buddha iti,",
  "S06n624:334": "yo na samudāgato notpanno na nirotsyate,",
  "S06n624:335": "yo na kenaciddharmeṇa samanvāgato nāpyatra kiṃcitpadamabhedam,",
  "S06n624:336": "apadasyaitadbhadanta śāradvatīputra adhivacanaṃ yaduta buddha iti |",
  "S06n624:337": "tathāgataṃ bhadanta śāradvatīputra paryeṣitukāmena ātmā paryeṣitavyaḥ |",
  "S06n624:338": "ātmeti bhadanta śāradvatīputra buddhasyaitadadhivacanam |",
  "S06n624:339": "yathā ātmā atyantatayā na saṃvidyate nopalabhyate,",
  "S06n624:340": "tathā buddho'pyatyantatayā na saṃvidyate nopalabhyate |",
  "S06n624:341": "yathā ātmā na kenaciddharmeṇa vacanīyaḥ,",
  "S06n624:342": "tathā buddho'pi na kenaciddharmeṇa vacanīyaḥ |",
  "S06n624:343": "yatra na kācitsaṃkhyā,",
  "S06n624:344": "sa ucyate buddha iti |",
  "S06n624:345": "na caitadbhadanta śāradvatīputra sukaramājñātumātmeti yadadhivacanam,",
  "S06n624:346": "evametadbhadanta śāradvatīputra na sukaramājñātuṃ buddha iti yadadhivacanam ||",
  "S06n624:347": "atha khalvāyuṣmān śāradvatīputro bhagavantametadavocat-nāyaṃ bhagavan mañjuśrīḥ kumārabhūtastathā deśayati yathā ādikarmikā bodhisattvā ājānīyuḥ |",
  "S06n624:348": "evamukte mañjuśrīḥ kumārabhūtaḥ āyuṣmantaṃ śāradvatīputrametadavocat-nāhaṃ bhadanta śāradvatīputra tathā deśayāmi yathā kṛtāvino'pyarhanta ājñāsyanti |",
  "S06n624:349": "nāpyahaṃ tathā deśayāmi yathā kaścidvijñāsyati |",
  "S06n624:350": "tatkasmāddhetoḥ ?",
  "S06n624:351": "na bodhiḥ kenacidvijñātā,",
  "S06n624:352": "nāpi saṃbuddhā,",
  "S06n624:353": "na dṛṣṭā,",
  "S06n624:354": "na śrutā,",
  "S06n624:355": "na smṛtā,",
  "S06n624:356": "notpāditā,",
  "S06n624:357": "na nirodhitā,",
  "S06n624:358": "noddiṣṭā,",
  "S06n624:359": "nopadeśitā |",
  "S06n624:360": "etāvadeva bhadanta śāradvatīputra yāvatā bodhiḥ |",
  "S06n624:361": "sā ca bodhirna bhāvo nāpyabhāvaḥ |",
  "S06n624:362": "tatkasmāddhetoḥ ?",
  "S06n624:363": "na bodhyā kiṃcidabhisaṃboddhavyam,",
  "S06n624:364": "nāpi bodhirbodhimabhisaṃbudhyate ||",
  "S06n624:365": "śāradvatīputra āha-na mañjuśrīrbhagavatā dharmadhāturabhisaṃbuddhaḥ ?",
  "S06n624:366": "mañjuśrīrāha-na bhadanta śāradvatīputra bhagavatā dharmadhāturabhisaṃbuddhaḥ |",
  "S06n624:367": "tatkasmāddhetoḥ ?",
  "S06n624:368": "tathā hi bhadanta śāradvatīputra dharmadhātureva bhagavān |",
  "S06n624:369": "sacedbhadanta śāradvatīputra bhagavatā dharmadhāturabhisaṃbuddhaḥ syāt,",
  "S06n624:370": "tadyo'sāvanutpādadhātuḥ sa nirudhyo bhavet |",
  "S06n624:371": "api tu bhadanta śāradvatīputra sa eva dharmadhāturbodhiḥ |",
  "S06n624:372": "tatkasmāddhetoḥ ?",
  "S06n624:373": "niḥsattvo hi dharmadhātuḥ |",
  "S06n624:374": "abhāvāḥ sarvadharmā iti bodheradhivacanametat,",
  "S06n624:375": "yo'sau dharmadhāturiti saṃkhyāṃ gacchati |",
  "S06n624:376": "tatkasmāddhetoḥ ?",
  "S06n624:377": "sarvadharmā hyanānātvaṃ buddhaviṣayataḥ |",
  "S06n624:378": "anānātvamiti bhadanta śāradvatīputra avijñaptikaṃ padametat |",
  "S06n624:379": "avijñaptikamiti bhadanta śāradvatīputra naitacchakyaṃ vijñāpayituṃ saṃskṛtatvena vā yāvad asaṃskṛtatvena vā |",
  "S06n624:380": "na tatra kācidvijñaptiḥ,",
  "S06n624:381": "tena tadavijñaptikam |",
  "S06n624:382": "sarvadharmā hi bhadanta śāradvatīputra avijñaptikāḥ |",
  "S06n624:383": "tatkasmāddhetoḥ ?",
  "S06n624:384": "tathā hi sarvadharmāṇāṃ prādurbhāvo nāsti yasmin sthitvā vijñapyeran |",
  "S06n624:385": "ye'pyamī ānantaryaprasṛtā acintyaprasṛtāḥ, te |",
  "S06n624:386": "ye ca acintyaprasṛtā bhūtaprasṛtāste |",
  "S06n624:387": "tatkasmāddhetoḥ?",
  "S06n624:388": "bhūtamiti bhadanta śāradvatīputra abhedapadametat |",
  "S06n624:389": "ye'pi acintyadharmasamanvāgatāḥ,",
  "S06n624:390": "naiva te svargagāminaḥ,",
  "S06n624:391": "na apāyagāminaḥ,",
  "S06n624:392": "na parinirvāṇagāminaḥ |",
  "S06n624:393": "tatkasmāddhetoḥ ?",
  "S06n624:394": "na hi acintyaṃ gamanāgamanena pratyupasthitam,",
  "S06n624:395": "yāvat na parinirvāṇaṃ gamanāgamanena pratyupasthitam |",
  "S06n624:396": "ye'pi bhadanta śāradvatīputra catasṛṣu mūlāpattiṣvavasthitāḥ,",
  "S06n624:397": "amūle te'vasthitāḥ |",
  "S06n624:398": "tatkasmāddhetoḥ ?",
  "S06n624:399": "na hi bhadanta śāradvatīputra anutpādasya mūlaṃ vā agraṃ vā iṣyate |",
  "S06n624:400": "amūlo bhikṣuriti apratiṣṭhitasya bhikṣoretadadhivacanam |",
  "S06n624:401": "utpannamadhikaraṇamiti adhikasamāropasyaitadadhivacanam |",
  "S06n624:402": "adhikasamārope bhadanta sāradvatīputra caran loke dakṣiṇīyo bhavati |",
  "S06n624:403": "tatkasmāddhetoḥ ?",
  "S06n624:404": "tathā hi samaḥ so'dhikasamāropaḥ |",
  "S06n624:405": "śrāddho bhadanta śāradvatīputra bhikṣurnārhati śraddhādeyaṃ paribhoktum |",
  "S06n624:406": "aśrāddho bhadanta śāradvatīputra bhikṣurarhati śraddhādeyaṃ paribhoktum |",
  "S06n624:407": "kalpito bhadanta śāradvatīputra bhikṣurnārhati śraddhādeyaṃ paribhoktum |",
  "S06n624:408": "akalpiko bhadanta śāradvatīputra bhikṣurarhati śraddhādeyaṃ paribhoktum |",
  "S06n624:409": "asamupahatanetrīko bhikṣurarhan kṣīṇāsrava ityucyate ||",
  "S06n624:410": "śāradvatīputra āha-kiṃ saṃdhāya mañjuśrīrevaṃ vadasi ?",
  "S06n624:411": "mañjuśrīrāha-na samatā samupahatā,",
  "S06n624:412": "yā samatā saiva sā netrī |",
  "S06n624:413": "idaṃ saṃdhāya bhadanta śāradvatīputra evaṃ vadāmi-asamupahatanetrīko bhikṣurarhan kṣīṇāsrava ityucyate |",
  "S06n624:414": "anuttīrṇabhaya (bhava ?)",
  "S06n624:415": "iti bhadanta śāradvatīputra arhataḥ kṣīṇāsravasyaitadadhivacanam |",
  "S06n624:416": "śāradvatīputra āha-kiṃ saṃdhāya mañjuśrīrevaṃ vadasi ?",
  "S06n624:417": "mañjuśrīrāha-aṇūnyapi tasya bhayāni na saṃvidyante |",
  "S06n624:418": "tatkimuttariṣyati ?",
  "S06n624:419": "idaṃ saṃdhāya bhadanta śāradvatīputra evaṃ vadāmi-anuttīrṇabhaya iti arhataḥ kṣīṇāsravasyaitadadhivacanamiti ||",
  "S06n624:420": "śāradvatīputra āha-anutpannakṣāntika iti mañjuśrīḥ kasyaitadadhivacanam ?",
  "S06n624:421": "mañjuśrīrāha-yena bhadanta śāradvatīputra aṇurapi dharmo notpāditaḥ,",
  "S06n624:422": "sa ucyate'nutpannakṣāntika iti ||",
  "S06n624:423": "śāradvatīputra āha-avinīto bhikṣuriti mañjuśrīḥ kasyaitadadhivacanam ?",
  "S06n624:424": "mañjuśrīrāha-avinīto bhikṣuriti bhadanta śāradvatīputra arhataḥ kṣīṇāsravasyaitadadhivacanam |",
  "S06n624:425": "tatkasmāddhetoḥ ?",
  "S06n624:426": "avinayo hi vinītaḥ,",
  "S06n624:427": "na vinayo vinītaḥ |",
  "S06n624:428": "idaṃ saṃdhāya bhadanta śāradvatīputra evaṃ vadāmi- avinīto bhikṣuriti arhataḥ kṣīṇāsravasyaitadadhivacanam ||",
  "S06n624:429": "śāradvatīputra āha- adhicitte caratīti mañjuśrīḥ kasyaitadadhivacanam ?",
  "S06n624:430": "mañjuśrīrāha- adhicitte caratīti bhadanta śāradvatīputra pṛthagjanasyaitadadhivacanam |",
  "S06n624:431": "śāradvatīputra āha- kiṃ saṃdhāya mañjuśrīrevaṃ vadasi ?",
  "S06n624:432": "mañjuśrīrāha-tathā hi bhadanta śāradvatīputra so'dhikaroti ||",
  "S06n624:433": "evamukte āyuṣmān śāradvatīputro mañjuśriyaṃ kumārabhūtametadavocat-sādhu sādhu mañjuśrīḥ,",
  "S06n624:434": "yathā arhan kṣīṇāsravastathā kathayasi |",
  "S06n624:435": "mañjuśrīrāha-evametadbhadanta śāradvatīputra yathā vadasi |",
  "S06n624:436": "kṣīṇāsravo'smi, na cārhan |",
  "S06n624:437": "tatkasmāddhetoḥ ?",
  "S06n624:438": "tathā hi bhadanta śāradvatīputra kṣīṇā me āsravāḥ śrāvakabhūmau vā pratyekabuddhabhūmau vā |",
  "S06n624:439": "anena bhadanta śāradvatīputra paryāyeṇa kṣīṇāsravo na cārhan ||",
  "S06n624:440": "atha khalu bhagavān mañjuśriyaṃ kumārabhūtametadavocat-syānmañjuśrīḥ paryāyo yadbodhisattvo mahāsattvo bodhimaṇḍe niṣaṇṇo'bhavyo'nuttarāṃ samyaksaṃbodhimabhisaṃboddhum ?",
  "S06n624:441": "mañjuśrīrāhasyādbhagavan paryāyaḥ yabdodhisattvo mahāsattvo bodhimaṇḍe niṣaṇṇaḥ abhavyo'nuttarāṃ samyaksaṃbodhimabhisaṃboddhum |",
  "S06n624:442": "tatkasya hetoḥ ?",
  "S06n624:443": "tathā hi bodhāvaṇurapi dharmo na saṃvidyate nopalabhyate |",
  "S06n624:444": "tenocyate'nuttarā samyaksaṃbodhiriti |",
  "S06n624:445": "sā ca bodhiranutpannā |",
  "S06n624:446": "tatra na kaściddharmaḥ saṃvidyate nopalabhyate,",
  "S06n624:447": "yo bodhimaṇḍe niṣīdet,",
  "S06n624:448": "yo vā bodhimabhisaṃbudhyet,",
  "S06n624:449": "yena vā bodhirabhisaṃbudhyeta,",
  "S06n624:450": "yo vā bodhimaṇḍāduttiṣṭhediti |",
  "S06n624:451": "anena bhagavan paryāyeṇa abhavyo bodhisattvo mahāsattvo bodhimaṇḍe niṣaṇṇo'nuttarāṃ samyaksaṃbodhimabhisaṃboddhum ||",
  "S06n624:452": "evamukte bhagavān mañjuśriyaṃ kumārabhūtametadavocat-bodhiriti mañjuśrīḥ kasyaitadadhivacanam ?",
  "S06n624:453": "mañjuśrīrāha- bodhiriti bhagavan pañcānāmānantaryāṇāmetadadhivacanam |",
  "S06n624:454": "tatkasmāddhetoḥ ?",
  "S06n624:455": "tathā hi bodhiprakṛtikānyeva tāni pañcānantaryāṇi abhāvatvāt |",
  "S06n624:456": "tenaiṣā bodhirānantaryaprakṛtikā,",
  "S06n624:457": "anantaryāṇāmabhisaṃbudhyanā bodhiḥ,",
  "S06n624:458": "na ca pratyakṣībhāvanā sarvadharmeṣu bodhiḥ |",
  "S06n624:459": "tatkasmāddhetoḥ ?",
  "S06n624:460": "sarvadharmā hi atyantatayā apratyakṣāḥ |",
  "S06n624:461": "te na kenacidabhisaṃbuddhāḥ,",
  "S06n624:462": "na dṛṣṭāḥ,",
  "S06n624:463": "na jñātāḥ,",
  "S06n624:464": "yāvat na viditāḥ |",
  "S06n624:465": "evameṣā bodhiḥ |",
  "S06n624:466": "api tu khalu punarbhagavan abhimānikaiḥ sthāpitānyetāni abhisaṃbudhāni(ddhā ?)",
  "S06n624:467": ", yāvat pratyakṣīkṛtāni ||",
  "S06n624:468": "evamukte bhagavān mañjuśriyaṃ kumārabhūtametadavocat-kiṃ te mañjuśrīḥ mamāntike evaṃ bhavati-tathāgato me tathāgata iti ?",
  "S06n624:469": "mañjuśrīrāha-no hīdaṃ bhagavan |",
  "S06n624:470": "tatkasmāddhetoḥ ?",
  "S06n624:471": "na me bhagavan evaṃ bhavet-tathāgato me tathāgata iti |",
  "S06n624:472": "tatkasmāddhetoḥ ?",
  "S06n624:473": "[tathā caiva tathatā ca] yathā ca tathātā,",
  "S06n624:474": "tathā caiṣa tathāgataḥ |",
  "S06n624:475": "tathā hi bhagavan na tathatā tathāgataṃ vijñapayati,",
  "S06n624:476": "nāpi tathāgatastathatāṃ vijñapayati |",
  "S06n624:477": "tatkasmāddhetoḥ ?",
  "S06n624:478": "tathā hi bhagavan paramārthato'bhāvā tathatā |",
  "S06n624:479": "abhāvastathāgataḥ |",
  "S06n624:480": "tasmāttarhi bhagavan na me evaṃ bhavati-tathāgato me tathāgata iti |",
  "S06n624:481": "api tu tathāgata iti bhagavan nāmadheyamātrametat |",
  "S06n624:482": "tat kataro'sau tathāgato yatra me evaṃ bhaviṣyati-tathāgato me tathāgata iti ?",
  "S06n624:483": "bhagavānāha-sa (tat ?)",
  "S06n624:484": "saṃśayaste mañjuśrīstathāgate?",
  "S06n624:485": "mañjuśrīrāha-no hīdaṃ bhagavan |",
  "S06n624:486": "syādatra me bhagavan saṃśayaḥ,",
  "S06n624:487": "sacet kācittathāgatapariniṣpattiḥ syat,",
  "S06n624:488": "tathāgatotpattirvā tathāgataparinirvāṇaṃ vā ||",
  "S06n624:489": "evamukte bhagavān mañjuśriyaṃ kumārabhūtametadavocat-na tava mañjuśrīrevaṃ bhavati-utpannastathāgata iti?",
  "S06n624:490": "mañjuśrīrāha-syānme bhagavan utpannastathāgata iti,",
  "S06n624:491": "saceddharmadhātorutpattiḥ syāt ||",
  "S06n624:492": "bhagavānāha-nādhimucyase tvaṃ mañjuśrīḥ gaṅgānadīvālukopamā buddhā bhagavantaḥ parinirvṛtā iti ?",
  "S06n624:493": "mañjuśrīrāha-kaścit punarbhagavan ekaviṣayā buddha bhagavanto yadidamacintyaviṣayāḥ ?",
  "S06n624:494": "bhagavānāha-evametanmañjuśrīḥ,",
  "S06n624:495": "ekaviṣayā buddhā bhagavanto yadidamacintyaviṣayāḥ |",
  "S06n624:496": "mañjuśrīrāha-kaścitpunarbhagavan etarhi tiṣṭhati?",
  "S06n624:497": "bhagavānāha-evametanmañjuśrīḥ |",
  "S06n624:498": "mañjuśrīrāha-tena hi bhagavan ete gaṅgānadīvālukopamā buddhā bhagavanto na parinirvṛtāḥ |",
  "S06n624:499": "tatkasmāddhetoḥ ?",
  "S06n624:500": "tathā hi bhagavan ekaviṣayā buddhā bhagavanto yadidamacintyaviṣayāḥ |",
  "S06n624:501": "na ca acintyatā utpadyate nirudhyate vā |",
  "S06n624:502": "tasmādbhagavan bhagavato vā abhisaṃbuddhena (ddhasya ?)",
  "S06n624:503": "ye'pi te anāgate'dhvani tathagatā arhantaḥ samyaksaṃbuddhā bhaviṣyanti,",
  "S06n624:504": "abhisaṃbuddhā eva te |",
  "S06n624:505": "tatkasmāddhetoḥ ?",
  "S06n624:506": "na hi acintyatā atītā vā anāgatā vā pratyutpannā vā |",
  "S06n624:507": "tasmādbhagavan vibhramasteṣāṃ lokasaṃniveśaḥ |",
  "S06n624:508": "prapañcayanti te bhagavan lokasaṃniveśaṃ yeṣāmevaṃ bhavati- utpannastathāgato yāvat parinirvāsyati veti ||",
  "S06n624:509": "evamukte bhagavān mañjuśriyaṃ kumārabhūtametadavocat- tena hi tvaṃ mañjuśrīḥ idaṃ tathāgatācintyam,",
  "S06n624:510": "acintyaṃ niścintyaṃ tathāgatasya vā agrata udāhārairudāhareḥ,",
  "S06n624:511": "avaivartikasya bodhisattvasya mahāsattvasya vā arhato vā kṣīṇāsravasya |",
  "S06n624:512": "tatkasmāddhetoḥ ?",
  "S06n624:513": "tathā hi te śrutvā naivānujñāsyanti,",
  "S06n624:514": "naiva pratikrokṣyanti |",
  "S06n624:515": "tatkasmāddhetoḥ ?",
  "S06n624:516": "tathā hi taccintyamacintyaṃ niścintyam |",
  "S06n624:517": "mañjuśrīrāha-acintyānāṃ niścintyānāṃ bhagavan sarvadharmāṇāṃ ko'trānujñāsyati vā pratikrokṣyati vā ?",
  "S06n624:518": "bhagavānāha-yathaiva mañjuśrīḥ tathāgato niścintyaḥ,",
  "S06n624:519": "tathaiva pṛthagjanā api niścintyāḥ |",
  "S06n624:520": "mañjuśrīrāha-pṛthagjanā api bhagavan tathaiva niścintyāḥ ?",
  "S06n624:521": "bhagavānāha-evametanmañjuśrīḥ |",
  "S06n624:522": "tatkasmāddhetoḥ ?",
  "S06n624:523": "tathā hi sarvāṇyacintyāni niścintyāni |",
  "S06n624:524": "mañjuśrīrāha-tatkasmādbhagavānevamāha-yathaiva tathāgato niścintyaḥ,",
  "S06n624:525": "evaṃ pṛthagjanā api niścintyā iti ?",
  "S06n624:526": "nanu bhagavan pṛthagjanatvamapi niścintyam |",
  "S06n624:527": "tatkasmāddhetoḥ ?",
  "S06n624:528": "niścintyā hi bhagavan sarvadharmāḥ |",
  "S06n624:529": "ye kecidbhagavan parinirvāṇāya prasthitāḥ,",
  "S06n624:530": "vihariṣyante te bhagavan |",
  "S06n624:531": "tatkasmāddhetoḥ ?",
  "S06n624:532": "yaiva niścintyatā tadeva parinirvāṇam |",
  "S06n624:533": "tasmāttarhi bhagavan nāsti niścintyatāyāṃ nānātvam |",
  "S06n624:534": "ye'pi bhagavan evamāhuḥ-ime pṛthagjanadharmāḥ,",
  "S06n624:535": "ime āryadharmā iti,",
  "S06n624:536": "te idaṃ vacanīyāḥ- kalyāṇamitrāṇi tāvatparyupāsadhvam,",
  "S06n624:537": "tataḥ paścājjñāsyatha-ime pṛthagjanadharmāḥ ime āryadharmā iti ||",
  "S06n624:538": "evamukte bhagavān mañjuśriyaṃ kumārabhūtametadavocat-icchasi tvaṃ mañjuśrīḥ tathāgataṃ sarvasattvānāmagryam ?",
  "S06n624:539": "mañjuśrīrāha-iccheyamahaṃ bhagavan tathāgataṃ sarvasattvānāmagryam,",
  "S06n624:540": "sacediha kācitsattvapariniṣpattiḥ syāt |",
  "S06n624:541": "bhagavānāha-icchasi tvaṃ mañjuśrīḥ tathāgatamacintyadharmasamanvāgatam ?",
  "S06n624:542": "mañjuśrīrāha-iccheyamahaṃ bhagavan tathāgatamacintyadharmasamanvāgatam,",
  "S06n624:543": "sacetkaścidacintyadharmasamanvāgataḥ syāt ||",
  "S06n624:544": "bhagavānāha- icchasi punastvaṃ mañjuśrīrevam-ime śrāvakāstathāgatena vinītā iti ?",
  "S06n624:545": "mañjuśrīrāha-iccheyamahaṃ bhagavan evam-ime śrāvakāstathāgatena vinītā iti,",
  "S06n624:546": "sacet kaścidacintyadhātuvinayaṃ gacchet |",
  "S06n624:547": "na bhagavan buddhotpādaḥ kaśyacidupakāreṇa vā apakāreṇa vā pratyupasthitaḥ |",
  "S06n624:548": "taktasmāddhetoḥ ?",
  "S06n624:549": "tathā hi sthita eṣa dhātuḥ,",
  "S06n624:550": "asaṃkīrṇa eṣa dhātuḥ,",
  "S06n624:551": "yaduta acintyadhātuḥ |",
  "S06n624:552": "tasmiśca dhātau na śrāvakanānātvam,",
  "S06n624:553": "yāvat na pṛthagjananānātvamupalabhyate ||",
  "S06n624:554": "bhagavānāha-na tvaṃ mañjuśrīrevamicchasi-anuttaraṃ puṇyakṣetraṃ tathāgata iti ?",
  "S06n624:555": "mañjuśrīrāha-abhāvatvābhdagavan puṇyakṣetraṃ tathagataḥ,",
  "S06n624:556": "tenaitadanuttaraṃ puṇyakṣetram |",
  "S06n624:557": "yenaitatpuṇyakṣetraṃ nāpuṇyakṣetram,",
  "S06n624:558": "tenaitadanuttaraṃ puṇyakṣetram |",
  "S06n624:559": "api tu khalu punarbhagavan nātra kaściddharmaḥ samudāgacchati na kṣīyate |",
  "S06n624:560": "evaṃ tatpuṇyakṣetram |",
  "S06n624:561": "tatra ca bījaṃ prakṣiptaṃ na vivardhate na parihīyate |",
  "S06n624:562": "bhagavānāha-kiṃ saṃdhāya mañjuśrīrevaṃ vadasi-tatra kṣetre bījamavaropitaṃ na vivardhate na parihīyate iti ?",
  "S06n624:563": "mañjuśrīrāha-tathā hi bhagavan acintyaṃ tatkṣetram,",
  "S06n624:564": "evaṃ tatpuṇyakṣetram ||",
  "S06n624:565": "atha khalu tasyāṃ velāyāṃ buddhānubhāvena ṣaḍvikāraṃ mahāpṛthivīcālo'bhūt,",
  "S06n624:566": "ṣoḍaśānāṃ ca bhikṣusahasrāṇāmanupādāyāsravebhyaścittāni vimuktāni,",
  "S06n624:567": "saptānāṃ bhikṣuṇīśatānāṃ trayāṇāṃ copāsakaśatānāṃ catvāriṃśataścopāsikāsahasrāṇāṃ ṣaṣṭeśca kāmāvacarāṇāṃ devakoṭīniyutaśatānāṃ virajo vigatamalaṃ dharmeṣu dharmacakṣurutpannam ||",
  "S06n624:568": "atha khalvāyuṣmānānanda utthāyāsanādekāṃsacīvaraṃ prāvṛtya dakṣiṇaṃ jānumāṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-ko bhagavan hetuḥ,",
  "S06n624:569": "kaḥ pratyayo'sya mahataḥ pṛthivīcālasya loke prādurbhāvāya ?",
  "S06n624:570": "evamukte bhagavānāyuṣmāntamānandametadavocat-ayamānanda puṇyakṣetranirdeśo nāma dharmaparyāyaḥ pūrvakairapi buddhairbhagavadbhirasminneva pṛthivīpradeśe bhāṣitaḥ |",
  "S06n624:571": "ayamānanda hetuḥ,",
  "S06n624:572": "ayaṃ pratyayo'sya mahataḥ pṛthivīcālasya loke prādurbhāvāya ||",
  "S06n624:573": "saptaśatikā prajñāpāramitā samāptā ||"
}