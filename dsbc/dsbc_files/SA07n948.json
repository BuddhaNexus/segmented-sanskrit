{
  "SA07n948:0": "dvitīyaḥ sargaḥ",
  "SA07n948:1": "devānāṃ tuṣitapurīgamanam",
  "SA07n948:2": "tatrāntare jagati pūrvanimittamāsīd",
  "SA07n948:3": "dṛṣṭvā tadadbhutamamartyagaṇāḥ sametāḥ |",
  "SA07n948:4": "sarvajñatāvasara eṣa taveti vaktuṃ",
  "SA07n948:5": "jagmuḥ purīṃ suragurostuṣitāabhidhānam ||1 ||",
  "SA07n948:6": "uttuṅganīlamaṇimandirajṛmbhamāṇa-",
  "SA07n948:7": "rociśchaṭācchuraṇaśādvalitāntarikṣām |",
  "SA07n948:8": "prakrīḍamānamṛgaśāvaviloladṛṣṭi-",
  "SA07n948:9": "cchāyāsamuccalanacandrakilopakaṇṭhām ||2 ||",
  "SA07n948:10": "līlācakorarasanāñcalalihyamāna-",
  "SA07n948:11": "prāsādadantavalabhīkiraṇaprarohām |",
  "SA07n948:12": "tiryakpravṛttamaṇitoraṇadīrgharaśmi-",
  "SA07n948:13": "mālāvalīguṇitavandanamālikābhām ||3 ||",
  "SA07n948:14": "śiñjānapañcaśaracakritakārmukajyā-",
  "SA07n948:15": "jhaṅkāravegacalitādhvagavāmanetrām |",
  "SA07n948:16": "darpāndhadiggajakapolamadapravāha-",
  "SA07n948:17": "kallolinīsalilakardamitapratolīm ||4 ||",
  "SA07n948:18": "śampāsahasracaturasrasaroruhākṣī-",
  "SA07n948:19": "dehaprabhāpunarudīritadīpamālām |",
  "SA07n948:20": "saudhasthaloparisamucchritavaijayantī-",
  "SA07n948:21": "cīnāṃśukākalitadigvanitāvaguṇṭhām ||5 ||",
  "SA07n948:22": "puṣpāvacāyavalamānapurandhrivarga-",
  "SA07n948:23": "pīnastanonnativikalpitakeliśailām |",
  "SA07n948:24": "mākandakorakagalanmakarandapūra-",
  "SA07n948:25": "dhārānubaddhapunaruktataṭākatoyām ||6 ||",
  "SA07n948:26": "śrṛṅgāramaṇḍapaśironavaratnatejaḥ-",
  "SA07n948:27": "sañcārasañcitaśatakratucāpaśobhām |",
  "SA07n948:28": "mandārakalpaharicandanapārijāta-",
  "SA07n948:29": "santānasaṃhṛtadaridrakathāprasaṅgām ||7 ||",
  "SA07n948:30": "tatra sthitaṃ suragaṇā dadṛśastamenaṃ",
  "SA07n948:31": "siṃhāsane vividharatnaśilānibaddhe |",
  "SA07n948:32": "vibhrājamānabahudhātuvicitravarṇe",
  "SA07n948:33": "merormṛgendramiva sānutaṭapradeśe ||8 ||",
  "SA07n948:34": "māṇikyamaulivalabhīsavidhasthitena",
  "SA07n948:35": "mānyena maṅgalasitātapavāraṇena |",
  "SA07n948:36": "pūrvācalasya suṣamāṃ maṇituṅgaśrṛṅga-",
  "SA07n948:37": "saṃlakṣyapūrṇaśaśinaḥ pratipakṣayantam ||9 ||",
  "SA07n948:38": "pratyagrahāṭakaśilāphalakāyatasya",
  "SA07n948:39": "phālasthalasya paritaḥ prasṛtairmakhaiḥ |",
  "SA07n948:40": "āśāviśālanayanānanamaṇḍanānā-",
  "SA07n948:41": "mākalpayantamiva kāntisudhāvibhāgam ||10 ||",
  "SA07n948:42": "āyāmaśālibhiramandadayāsamudra-",
  "SA07n948:43": "velājaleṣu viharadbhirapāṅgapātaiḥ |",
  "SA07n948:44": "āpādayantamamarādhiparājyalakṣmyāḥ",
  "SA07n948:45": "krīḍāsaroruhatatīriva diṅmukheṣu ||11 ||",
  "SA07n948:46": "ākāśakandaradarīṣu vitāyamānai-",
  "SA07n948:47": "rānandamandahasitairadhikaprasannaiḥ",
  "SA07n948:48": "sandhukṣaṇāya nijakīrttipayaḥpayodheḥ",
  "SA07n948:49": "sampādayantamiva śāśvatamindulokam ||12 ||",
  "SA07n948:50": "abhyarṇavarttibhirakṛtrimabhaktiśobhai-",
  "SA07n948:51": "rātmīyabimbasadṛśaiḥ saha mitravargaiḥ |",
  "SA07n948:52": "ābhāṣaṇeṣvadharavidrumarāgalakṣyā-",
  "SA07n948:53": "dantaḥsphurantamanurāgamivodgirantam ||13 ||",
  "SA07n948:54": "ānandavāṣpajalajarjaradṛṣṭipāta-",
  "SA07n948:55": "mabhyullasatpulakabhūṣitagaṇḍarekham |",
  "SA07n948:56": "ākarṇayantamabhijātanijāpadāna-",
  "SA07n948:57": "magre kuśīlavagaṇairabhigīyamānam ||14 ||",
  "SA07n948:58": "kalpadrumaprasavakalpitakarṇapūra-",
  "SA07n948:59": "riccholikāvigalitairmakarandapūraiḥ |",
  "SA07n948:60": "bāhudvayasya mahanīyaparākramasya",
  "SA07n948:61": "vīrābhiṣekamahimānamivācarantam ||15 ||",
  "SA07n948:62": "uttuṅgabāhuyugalodayaśailajāta-",
  "SA07n948:63": "tejodivākarayaśohimaraśmiśaṅkām |",
  "SA07n948:64": "ātanvatāruṇasitopalanirmitena",
  "SA07n948:65": "maṅgalyakuṇḍalayugena manojñagaṇḍam ||16 ||",
  "SA07n948:66": "mandārapuṣpakalikāparikalpitena",
  "SA07n948:67": "mālyena mānyabhujamadhyavilambitena |",
  "SA07n948:68": "kaṇṭhapraṇālimukhagatvararaktadhāra-",
  "SA07n948:69": "mādarśayantamiva maitrabalāvatāram ||17 ||",
  "SA07n948:70": "abhyudgatairaruṇarāgamano'bhirāmai-",
  "SA07n948:71": "rāmuktaratnavalayāṃkuraraśmijālaiḥ |",
  "SA07n948:72": "nirbhidyamānanijaśauryamahaḥpravāla-",
  "SA07n948:73": "sañchāditāviva bhujau viṭapau dadhānam ||18 ||",
  "SA07n948:74": "aṅgairamandaharicandanapaṅkaliptai-",
  "SA07n948:75": "rabhyantareṣu kutakuṃkumapatralekhaiḥ |",
  "SA07n948:76": "pakṣīndracañcupuṭapāṭanajarjarāṅgāṃ",
  "SA07n948:77": "jīmūtavāhanadaśāmiva darśayantam ||19 ||",
  "SA07n948:78": "nānāvidhābharaṇaratnamarīcidaṇḍai-",
  "SA07n948:79": "diṅmaṇḍaleṣu paritaḥ parijṛmbhamāṇaiḥ |",
  "SA07n948:80": "āgāmibodhipadavaibhavacihnabhūtā-",
  "SA07n948:81": "mṛddhipadarśanadhurāmiva śikṣayantam ||20 ||",
  "SA07n948:82": "āpādapadmamabhitaḥ pravijṛmbhitābhi",
  "SA07n948:83": "rambhojarāgapatapatakābharaṇaprabhābhiḥ |",
  "SA07n948:84": "tasmāt prabhṛtyuparibhāvimunitvamudrāṃ",
  "SA07n948:85": "kāṣāyadhāraṇakalāmiva śīlayantam ||21 ||",
  "SA07n948:86": "saṃkrāntasaudhavalabhīmaṇiputrakeṇa",
  "SA07n948:87": "vakṣaḥ kavāṭaphalakena manohareṇa |",
  "SA07n948:88": "sākṣāduraḥsthalavihārisamudrarāja",
  "SA07n948:89": "kanyasya kaiṭabharipoḥ kalayantamābhām ||22 ||",
  "SA07n948:90": "niṣyandamānamakarandanirantareṇa",
  "SA07n948:91": "raktotpalena karapaṅkajalālitena |",
  "SA07n948:92": "sadyo vipāṭanagaladrudhirāruṇena",
  "SA07n948:93": "netrotpalena śivirājamivopalakṣyam ||23 ||",
  "SA07n948:94": "ālepacandanavisṛtvaragandhalobhā",
  "SA07n948:95": "dālīyamānamalināmabhito nikāyam |",
  "SA07n948:96": "ajñānagāḍhatimiraudhamivāntarasthaṃ",
  "SA07n948:97": "tenaiva dikṣu nitarāmapasārayantam ||24 ||",
  "SA07n948:98": "āśāmukhaprasṛmarairarabhinandanīyai-",
  "SA07n948:99": "rāścaryasaṃhananakāntisudhāpravāhaiḥ |",
  "SA07n948:100": "āplāvayantamiva nirjararājaloka-",
  "SA07n948:101": "mātmapratāpatapanāturamantikastham ||25 ||",
  "SA07n948:102": "ālokabāhuvalayaskhalanāravāra-",
  "SA07n948:103": "vācālitākhilaharinmukhamaṇḍalībhiḥ |",
  "SA07n948:104": "ārādamartyapuravāravilāsinībhi-",
  "SA07n948:105": "rādhūyamānasitacāmaracakravālam ||26 ||",
  "SA07n948:106": "vakṣaḥsthalena valamānamanojñahāra-",
  "SA07n948:107": "tārāvalīvalayinā gaganopamena |",
  "SA07n948:108": "ākāśasindhulaharīparirabhyamāṇa-",
  "SA07n948:109": "mābhāsayantamamarādritaṭāvalepam ||27 ||",
  "SA07n948:110": "ambhoruhākṛtimabhaṅgarapadmarāga-",
  "SA07n948:111": "bhaṅgībhirāracitamadbhutapādapīṭham |",
  "SA07n948:112": "dānābhibhūtanatapadmanidhiprakāśaṃ",
  "SA07n948:113": "savyetareṇa caraṇena parāmṛśantam ||28 ||",
  "SA07n948:114": "aṃghreraktalakarasadyutihāriṇībhi-",
  "SA07n948:115": "rabhyudgatābhiraruṇāṃgulidīdhitībhiḥ |",
  "SA07n948:116": "vandārudevavadanāmbujabodhanāya",
  "SA07n948:117": "bālātapaprasaravarṣamivācarantam ||29 ||",
  "SA07n948:118": "nakṣatranāthakarakandalamāṃsalena",
  "SA07n948:119": "navyena pādanakhadīdhitijālakena |",
  "SA07n948:120": "niṣyandamānasuranirjhariṇīmaranda-",
  "SA07n948:121": "dhārābhirāmacaraṇābjamivābjanābham ||30 ||",
  "SA07n948:122": "saṃsāreghoraparitāpajuṣāṃ janānāṃ",
  "SA07n948:123": "saṃrakṣaṇāya kimayaṃ samayo na veti |",
  "SA07n948:124": "jijñāsayā kṣaṇamivāvatarītukāmaṃ",
  "SA07n948:125": "māṇikyakuṭṭimatalapratimānibhena ||31 ||",
  "SA07n948:126": "dṛṣṭvā jagattrayaguruṃ śirasā praṇemu-",
  "SA07n948:127": "rdūrānatena tuṣitālayapārijātam |",
  "SA07n948:128": "vācāmatītya padavīmabhivartamāna-",
  "SA07n948:129": "mārebhire stutibhirarcayituṃ ca devāḥ ||32 ||",
  "SA07n948:130": "dīnāvalokanadaśāntarajṛmbhamāṇa-",
  "SA07n948:131": "kāruṇyapūraparivāhamahāpraṇālaiḥ |",
  "SA07n948:132": "asmānapāṅgaya vinidrasarojamudrā-",
  "SA07n948:133": "karṇejapaistava surendra ! kaṭākṣapātaiḥ ||33 ||",
  "SA07n948:134": "svairojjihānasuṣamābharadugdhasindhu-",
  "SA07n948:135": "kallolakandalakarambitagātrayaṣṭe !",
  "SA07n948:136": "cūḍāvataṃsa ! tuṣitālayadevatānāṃ",
  "SA07n948:137": "tubhyaṃ namaḥ paramakāruṇikavratāya ||34 ||",
  "SA07n948:138": "prajñāpradhānamahiṣīpadapaṭṭabandha-",
  "SA07n948:139": "sambhāvanātiśayasambhṛtanirvṛtāya |",
  "SA07n948:140": "sarvottarāśramakathāmṛtapānalīlā-",
  "SA07n948:141": "goṣṭhīparāya guṇavāridhaye namaste ||35 ||",
  "SA07n948:142": "maitrīkalatrakucabhārapaṭīrapaṅka-",
  "SA07n948:143": "patrāvalīmakarikāṅkaramaṇḍitāya |",
  "SA07n948:144": "tejastaraṅgitadigantarakandarāya,",
  "SA07n948:145": "trailokyabhāgyaparipākabhuve namaste ||36 ||",
  "SA07n948:146": "mārapratāpabaḍavānalakīlajāla-",
  "SA07n948:147": "jājvalyamānajananārṇavadharmanāve |",
  "SA07n948:148": "divapālaśekharitaśāsanapatrikāya",
  "SA07n948:149": "dikyānubhāva ! jagadekaguro ! namaste ||37 ||",
  "SA07n948:150": "niṣyandamānanirapāyakṛpāpravāha-",
  "SA07n948:151": "vīcīviṭaṅkavalamānaviśāladṛṣṭe !",
  "SA07n948:152": "dhyānāmṛtadravataraṅgitacittavṛtte !",
  "SA07n948:153": "devādideva ! jagadekadṛśe namaste ||38 ||",
  "SA07n948:154": "nirvyājakṛttagalanirgaladasradhārā-",
  "SA07n948:155": "nirvāpitakṣudhitarākṣasajāṭharāgne !",
  "SA07n948:156": "nirvāṇakelikṛtinirmitisūtradhāra !",
  "SA07n948:157": "netrābhirāma ! surarāja ! namo namaste ||39 ||",
  "SA07n948:158": "gandharvarājamahilājanagīyamāna-",
  "SA07n948:159": "kīrttipravāhaparivāhitadiṅmukhāya |",
  "SA07n948:160": "bhavyānurakṣaṇaparāya phalonmukhīna-",
  "SA07n948:161": "bhāgyādhikāya bhagavan ! bhavate praṇāmaḥ ||40 ||",
  "SA07n948:162": "nityapravṛttaniravadyamahāpradāna-",
  "SA07n948:163": "śobhāparājitasuradruimakāmadheno |",
  "SA07n948:164": "śuddhāśayāya sucaritravibhūṣaṇāya",
  "SA07n948:165": "tubhyaṃ namastuṣitalokadhurandharāya ||41 ||",
  "SA07n948:166": "rākāsudhākiraṇabimbamano'bhirāma-",
  "SA07n948:167": "vaktrāvadhūtavaravārijavaibhavāya |",
  "SA07n948:168": "śāntāśayāya śapharadhvajabāhuvīrya-",
  "SA07n948:169": "muṣṭindhayāya munimānyadhiye namaste ||42 ||",
  "SA07n948:170": "śṛṅgāritāyatadigantamadāvalendra-",
  "SA07n948:171": "śuṇḍārakāṇḍaparibhāvukabāhudaṇḍam |",
  "SA07n948:172": "saundaryakandalitacārumukhāravindaṃ",
  "SA07n948:173": "vandāmahe varadarāja ! bhavantameva ||43 ||",
  "SA07n948:174": "vīra ! tvameva vijitākhiladiṅmukhasya",
  "SA07n948:175": "mīnadhvajasya vinipātavidhau vidagghaḥ |",
  "SA07n948:176": "siṃhād ṛte jagati kaḥ khalu dhīracetā",
  "SA07n948:177": "dantāvalaṃ jayati jarjaritādrikūṭam ||44 ||",
  "SA07n948:178": "vidveṣatāpamakhilaṃ jagatāṃ vinetuṃ",
  "SA07n948:179": "śaktastvameva śaraṇāgatapuṇyarāśe !",
  "SA07n948:180": "dhārādharaṃ taralavidyutamantareṇa",
  "SA07n948:181": "dāvānalaṃ śamayituṃ bhuviḥ kaḥ kṣameta ! ||45 ||",
  "SA07n948:182": "mohāndhakāramuṣitāni jagattrayāṇi",
  "SA07n948:183": "puṇyādhika ! tvamasi bodhayituṃ pravīṇaḥ |",
  "SA07n948:184": "ko vā vikāsayitumarhati kokabandhuṃ",
  "SA07n948:185": "bhānuṃ vinā śaradi paṅkajakānanāni ||46 ||",
  "SA07n948:186": "tṛṣṇāpravāhamavaśoṣayituṃ janānāṃ",
  "SA07n948:187": "tejasvināmadhipa ! dakṣatarastvameva |",
  "SA07n948:188": "kalpāvasānabaḍavānalamantareṇa",
  "SA07n948:189": "kaḥ pārayejjagati pātumapāmadhīśam ||47 ||",
  "SA07n948:190": "dhīra ! tvameva jananāmbunidhestrilokīṃ",
  "SA07n948:191": "pāraṃ paraṃ gamayituṃ paṭutāmupaiṣi |",
  "SA07n948:192": "ko vā vihāya bhuvena kuhanāvarāhaṃ",
  "SA07n948:193": "kṣoṇīsamuddhṛtividhau kuśalaḥ payodheḥ ||48 ||",
  "SA07n948:194": "itthaṃ suparvavihitāṃ stutimādareṇa",
  "SA07n948:195": "śrutvā prasannahṛdayastuṣitādhirājaḥ |",
  "SA07n948:196": "gambhīravāridharagarjitamandareṇa",
  "SA07n948:197": "tān pratyuvāca vacasā madhurākṣareṇa ||49 ||",
  "SA07n948:198": "bho bhoḥpurandaramukhā haridantapālāḥ",
  "SA07n948:199": "sambhūya yūyamiha sādaramāgatāḥ kim !",
  "SA07n948:200": "kārya mayā kimapi ced bhavatāmabhīṣṭa",
  "SA07n948:201": "māvedyatāmalamiha stutisampadeti ||50 ||",
  "SA07n948:202": "te'pi prasannamanasaḥ praṇipatya tasmai",
  "SA07n948:203": "vyajñāpayan vinayanamritapūrvakāyāḥ |",
  "SA07n948:204": "devādhideva ! jagatāmavabodhanāya,",
  "SA07n948:205": "santiṣṭhate samucito'vasarastaveti ||51 ||",
  "SA07n948:206": "ākarṇya tadvacanamaśrutapūrvameṣāṃ",
  "SA07n948:207": "kālādicintanaparaḥ kṣaṇameṣa bhūtvā |",
  "SA07n948:208": "niścitya tat sakalameva nidhirguṇānāṃ",
  "SA07n948:209": "pratyabravīt punaramūn prathitāpadānaḥ ||52 ||",
  "SA07n948:210": "śuddhodanasya sutatāmahametya satyaṃ",
  "SA07n948:211": "sambodhanaṃ trijagatāṃ niyataṃ kariṣye |",
  "SA07n948:212": "aṅgairdhanairasubhirapyahametadeva",
  "SA07n948:213": "samprārthya puṇyanicayaṃ kṛtavān pureti ||53 ||",
  "SA07n948:214": "iti kṛtavati tasmin satyasandhe pratijñāṃ",
  "SA07n948:215": "parahitaparabhāve pāramīpāraniṣṭhe |",
  "SA07n948:216": "pramuditamanasaste sphītaromāñcadaṇḍa-",
  "SA07n948:217": "pracayaniculitāṅgāḥ pratyagacchan yatheccham ||54 ||",
  "SA07n948:218": "atha kānicideva vāsarāṇi kṣapayitvā tridive sa devarājaḥ |",
  "SA07n948:219": "vidadhe vividhavratojjvalāyāṃ pratisandhiṃ pṛthivīpatermahiṣyām ||55 ||",
  "SA07n948:220": "iti buddhaghoṣaviracite padyacūḍāmaṇināmni mahākāvye dvitīyaḥ sargaḥ ||"
}