{
    "341:0": "34 vāsantī|",
    "341:1": "atha khalu sudhanaḥ śreṣṭhidārako yena kapilavastu mahānagaraṃ tenopasaṃkrāntaḥ tāṃ sthāvarāyāḥ pṛthivīdevatāyā anuśāsanīmanusmaran,",
    "341:2": "taṃ duryodhanagarbhaṃ bodhisattvavimokṣamanusmaran,",
    "341:3": "tāṃ bodhisattvasamādhibhāvanāṃ vipulīkurvan,",
    "341:4": "taṃ bodhisattvadharmanayamanuvicintayan,",
    "341:5": "taṃ bodhisattvavimokṣavikrīḍitaṃ vicārayan,",
    "341:6": "tāṃ bodhisattvavimokṣajñānasūkṣmādiṃ saṃvyavalokayan,",
    "341:7": "taṃ bodhisattvavimokṣajñānasāgaramavataran,",
    "341:8": "taṃ bodhisattvavimokṣajñānasaṃbhedamadhimucyamānaḥ,",
    "341:9": "taṃ bodhisattvavimokṣānantajñānābhisaṃskāramanugacchan,",
    "341:10": "taṃ bodhisattvavimokṣajñānasamudramavagāhamānaḥ|",
    "341:11": "sa kapilavastumahānagaraṃ pradakṣiṇīkṛtya pūrveṇa nagaradvāreṇa praviśya madhye nagaraśṛṅgāṭakasya asthāt|",
    "341:12": "acirāstamite sūrye sarvabodhisattvānuśāsanīṣu pradakṣiṇagrāhī vāsantyā rātridevatāyā darśanaparitṛṣitaḥ kalyāṇamitreṣu buddhajñānapratilambhaniścitabuddhiḥ samantajñānacakṣurviṣayaśarīrādhiṣṭhānaḥ sarvadigabhimukhena kalyāṇamitradarśanacittena udārādhimuktijñānagarbhasaṃjñāgatacetāḥ sarvārambaṇaprasṛtajñānacakṣuḥ sarvadharmadhātunayajñānasāgaraprasaraspharaṇānugatena samāṃdhicakṣuṣā sarvadigjñeyasāgaraṃ vyavalokayan,",
    "341:13": "mahājñānacakṣuḥprasṛtāvahitāśayo'drākṣīdvāsantīṃ rātridevatāṃ kapilavastuno mahānagarasyordhvaṃ gaganatale vicitrānupamamaṇikūṭāgāre sarvavaragandhapadmagarbhamahāratnasiṃhāsane niṣaṇṇām,",
    "341:14": "suvarṇavarṇena kāyenābhinīlamṛdubahukeśīmabhinīlanetrāmabhirūpāṃ prāsādikāṃ darśanīyāṃ sarvābharaṇālaṃkāravibhūṣitaśarīrāṃ raktavarāmbaranivasanāṃ candramaṇḍalālaṃkṛtabrahmajaṭāmakuṭadhāriṇīṃ sarvatārāgrahanakṣatrajyotirgaṇapratibhāsasaṃdarśanaśarīrām|",
    "341:15": "yāvantaśca tayā vipule sattvadhātau akṣaṇāpāyadurgativinipātebhyaḥ sattvāḥ parimocitāḥ,",
    "341:16": "tānapi tasyā romavivaragatānadrākṣīt|",
    "341:17": "yāvantaḥ svargaloke pratiṣṭhāpitāḥ,",
    "341:18": "yāvantaḥ śrāvakapratyekabodhau sarvajñatāyāṃ ca paripācitāḥ,",
    "341:19": "tānapi tasyāḥ sarvaromavivaragatānapaśyat|",
    "341:20": "yairnānopāyaiḥ paripācitāḥ kāyābhinirhārai rūpābhinirhārairvarṇābhinirhāraiḥ,",
    "341:21": "tānapi tasyā romavivaragatānadrākṣīt|",
    "341:22": "yairghoṣābhinirhāraiḥ svarāṅgābhinirhārairvividhamantradharmanayasaprayogaiḥ paripācitāḥ,",
    "341:23": "tānapi tasyā romamukhebhyo'nuravamāṇānaśrauṣīt|",
    "341:24": "yaiḥ kālābhinirhāraiḥ,",
    "341:25": "yairyathāśayādhimuktasattvānuvartanaiḥ,",
    "341:26": "yābhirbodhisattvacaryābhirbodhisattvavikramairbodhisattvasamādhivikurvitamukhairbodhisattvavṛṣabhitā-bhirbodhisattvavihārairbodhisattvāvalokitairbodhisattvavilokitairbodhisattvavikurvābhirbodhisattva-",
    "341:27": "mahāpuruṣasiṃhavijṛmbhitaiḥ,",
    "341:28": "yairbodhisattvavimokṣavikrīḍitaistayā sattvāḥ paripācitāḥ,",
    "341:29": "tānyapi tasyā romavivaragatāni prajānīte sma||",
    "341:30": "sa tān nānopāyasaṃprayuktān dharmanayasāgarān dṛṣṭvā śrutvā ca tuṣṭa udagra āttamanāḥ pramuditaḥ prītisaumanasyajāto vāsantyā rātridevatāyāḥ sarvaśarīreṇa praṇipatya utthāya vāsantīṃ rātridevatāmanekaśatasahasrakṛtvaḥ pradakṣiṇīkṛtya vāsantyā rātridevatāyāḥ purataḥ prāñjaliḥ sthitvā evamāha-mayā khalu devate anuttarāyāṃ samyaksaṃbodhau cittamutpāditam|",
    "341:31": "so'haṃ kalyāṇamitrādhiṣṭhānān sarvabuddhaguṇān saṃpaśyan kalyāṇamitrāśritamātmānaṃ karomi|",
    "341:32": "darśaya me devate sarvajñatāmārgaṃ yatra pratiṣṭhito bodhisattvo niryāti daśabalabhūmau||",
    "341:33": "evamukte vāsantī rātridevatā sudhanaṃ śreṣṭhidārakamevamāha-sādhu sādhu kulaputra,",
    "341:34": "yastvamevaṃ kalyāṇamitrāveśāviṣṭaḥ kalyāṇamitravacanāni śuśrūṣuḥ kalyāṇamitrānuśāsanyāṃ pratipadyase|",
    "341:35": "niyamena tvaṃ kalyāṇamitrānuśāsanīṃ pratipadyamānaḥ āsannībhaviṣyasyanuttarāyāṃ samyaksaṃbodhau|",
    "341:36": "ahaṃ kulaputra sarvasattvatamovikiraṇadharmāvabhāsajagadvinayamukhasya bodhisattvavimokṣasya lābhinī|",
    "341:37": "viṣamamatiṣu sattveṣu maitracittā,",
    "341:38": "akuśalakarmapathapratipanneṣu karuṇacittā,",
    "341:39": "kuśalakarmapathapratipanneṣu muditacittā|",
    "341:40": "samaviṣamamatiṣu sattveṣūpekṣācittā,",
    "341:41": "saṃkliṣṭeṣu viśodhanacittā,",
    "341:42": "viṣamagateṣu samyakpratipannacittā,",
    "341:43": "hīnādhimuktikeṣu udārādhimuktisaṃjananacittā,",
    "341:44": "hīnendriyeṣu mahāvīryavegavivardhanacittā,",
    "341:45": "saṃsārābhirateṣu saṃsāragaticakravinivartanacittā,",
    "341:46": "śrāvakapratyekabuddhayānābhimukheṣu sattveṣu sarvajñatāmārgapratiṣṭhāpanacittā|",
    "341:47": "evaṃ cittamanasikāraprayuktā khalu punarahaṃ kulaputra anena sarvasattvatamovikiraṇadharmāvabhāsajagadvinayamukhena bodhisattvavimokṣeṇa samanvāgatā||",
    "341:48": "ye sattvā andhakāratamisrāyāṃ rātrau parikrānteṣu manuṣyeṣu bhūtasaṃghānucaritāyāṃ taskaragaṇasaṃkīrṇāyāṃ viṣamacāritrasattvadikcaritāyāṃ kālābhrameghajālasaṃchannāyāṃ dhūmarajomalasamākulāyāṃ viṣamavātavṛṣṭisaṃkṣobhitāyāṃ candrādityajyotirgaṇarahitāyāṃ cakṣuṣkāryāparākramāyāṃ rātrau sāgaragatā bhavanti,",
    "341:49": "sthalagatā vā parvatagatā vā aṭavīkāntāragatā vā vanāntaragatā vā deśāntaragatā vā grāmāntaragatā vā digantaragatā vā vidigantaragatā vā mārgāntaragatā vā mahāsāgaragatā vā vipannayānapātrā bhavanti,",
    "341:50": "sthalagatā vā vihanyante,",
    "341:51": "parvatagatā vā mahāprapāteṣu prapatanti,",
    "341:52": "mahāṭavīkāntāragatā vā annapānavirahitā bhavanti,",
    "341:53": "vanagahanavetrajālairavasaktā vā anayavyasanamāpadyante,",
    "341:54": "deśāntaragatā vā taskarairhanyante,",
    "341:55": "grāmāntaragatā vā viṣamacāritrā vinaśyanti,",
    "341:56": "digantaragatā vā saṃmuhyanti,",
    "341:57": "vidigantaragatā vā vimuhyanti,",
    "341:58": "mārgāntaragatā vā vilayamāpadyante,",
    "341:59": "teṣāmahaṃ kulaputra sattvānāṃ nānopāyamukhairlayanabhūtā bhavāmi-yaduta sāgaragatānāṃ kālikāvātameghavikiraṇatāyai kaluṣodakātikramaṇatāyai viṣamavātamaṇḍalīvikiraṇatāyai mahormivegavyupaśamanatāyai āvartabhayavimocanatāyai digudyotanatāyai samyagudakapathapratipādanatāyai tīradarśanatāyai|",
    "341:60": "ratnadvīpopanayanāya mārgaṃ saṃdarśayāmi saṃgrāhakarūpeṇa sārthavāhakarūpeṇa|",
    "341:61": "kasyacidrājarūpeṇa jagarājarūpeṇa kūrmarājarūpeṇa asurarājarūpeṇa garuḍarājarūpeṇa kinnararājarūpeṇa mahoragarāgarājarūpeṇa sāgaradevatārūpeṇa kaivartarūpeṇa pratiśaraṇabhūtā bhavāmi|",
    "341:62": "tacca kuśalamūlamevaṃ pariṇāmayāmi-sarvasattvānāṃ pratiśaraṇabhūtā bhaveyaṃ sarvaduḥkhaskandhavinivartanatāyai|",
    "341:63": "sthalagatānāṃ sattvānāṃ mohāndhakāratamisrāyāṃ rātrau veṇukaṇṭakaśarkarakaṭhallākīrṇāyāṃ ghoraviṣoragasaṃkīrṇāyāṃ nimnonnataviṣamapracārāyāṃ rajoreṇusamuddhatāyāṃ viṣamavātavṛṣṭisaṃkṣobhitāyāṃ śītoṣṇaduḥkhasaṃsparśāyāṃ vyālamṛgendrasābhiśaṅkāyāṃ vadhakataskaragaṇānuvicaritāyāṃ dharaṇyāṃ diksaṃmūḍhānāṃ sattvānāmādityarūpeṇa udgatacandrarūpeṇa maholkāpātarūpeṇa vidyunmālāniścāraṇarūpeṇa ratnābhārūpeṇa grahamaṇḍalarūpeṇa nakṣatrajyotirgaṇavimānaprabhārūpeṇa devarūpeṇa bodhisattvarūpeṇa sattvānāṃ trāṇabhūtā bhavāmi|",
    "341:64": "evaṃ ca cittamutpādayāmi-anena kuśalamūlena sarvasattvānāṃ trāṇaṃ bhaveyaṃ sarvakleśāndhakāravidhamanatāyai|",
    "341:65": "parvataprapātagatānāṃ sattvānāṃ maraṇabhayabhītānāṃ jīvitapratilambhāya yaśaskāmatāvaśagatānāṃ kīrtiśabdadhvajakāmānāṃ bhogārthikānāṃ lobhāviṣṭānāmupakaraṇaparyeṣṭyabhiyuktānāṃ lokasaṃpattyabhilāṣaparamāṇāṃ putrabhāryāsnehavinibaddhānāṃ dṛṣṭigatagahanapranaṣṭānāṃ vividhaduḥkhabhayopadrutānāṃ nānopāyamukhaiḥ śaraṇabhūtā bhavāmi-yaduta giriguhāsaṃsthānābhinirhāreṇa phalamūlabhojanābhinirhāreṇa jalapathodapānābhinirhāreṇa śītoṣṇapratipakṣābhinirhāreṇa samyakpathanidarśanena kalaviṅkarūtanirghoṣeṇa mayūrarājanikūjaghoṣeṇa auṣadhijvalanāvabhāsarūpeṇa parvatadevatāprabhārūpeṇa|",
    "341:66": "giriguhādarivivaragatānāṃ vividhaduḥkhopadrutānāṃ timirāndhakāravinivartanatāyai samapṛthivītalābhinirhāreṇa śaraṇabhūtā bhavāmi|",
    "341:67": "evaṃ ca cittamutpādayāmi-yathā ahameṣāṃ parvatagatānāṃ sattvānāmārakṣāṃ karomi,",
    "341:68": "evamahameṣāṃ saṃsāraparvatagiriprapātapatitānāṃ jarāmaraṇagrahābhiniviṣṭānāṃ śaraṇabhūtā bhaveyam|",
    "341:69": "vanagahanajālasaṃsaktakānāmapyahaṃ sattvānāṃ tamondhakārāyāṃ rātrau vipulaviṣayavṛkṣavividhopasthānāṃ vividhatṛṇodakakaṇṭakadrumalatoparuddhamārgāṇāṃ nānādrumalatāvanagahanaprāptānāṃ śārdūlanaditanirghoṣasaṃtrastahṛdayānāṃ kāryāparipūrisamākulacittānāṃ vividhabhayopadravopasṛṣṭānāṃ vanagahananiḥsaraṇadiśamaprajānatāṃ samyaggamanapathasaṃdarśayitrī bhavāmi|",
    "341:70": "evaṃ ca cittamutpādayāmi-anena kuśalamūlena vividhadṛṣṭigahanagatān sattvāṃstṛṣṇājālasaṃsaktān vicitrasaṃsāraduḥkhabhayopadrutān sarvaduḥkhebhyaḥ parimocayeyam|",
    "341:71": "aṭavīkāntāragatānāmapyahaṃ sattvānāmandhakāraprāptānāṃ nānopāyamukhaiḥ sukhaṃ saṃjanayya mārgaṃ saṃdarśya etānabhayakṣeme pratiṣṭhāpya evaṃ cittamutpādayāmi-anena kuśalamūlena saṃsāraṭavīkāntāraprāptān sattvān durgatipathapratipannān sarvaduḥkhebhyaḥ parimocya atyantayogakṣeme sarvajñatāmārge pratiṣṭhāpayeyam|",
    "341:72": "deśajanapadāviṣṭānapyahaṃ kulaputra sattvānabhiniveśādhikārikaṃ duḥkhaṃ pratyanubhavamānān vividhairudbadhyamānopāyaistato janapadābhiniveśāduccālya evaṃ cittamutpādayāmi-anena kuśalamūlena sarvasattvān skandhālayābhiniveśāduccālya anālayasarvajñajñāne pratiṣṭhāpayeyam|",
    "341:73": "grāmagatānapyahaṃ kulaputra sattvān gṛhaniketabandhanabaddhānandhakāratamisrāyāṃ rātrau vividhagṛhāpadduḥkhitān nānodvegamukhairudbadhya saṃjanitasaṃvegacittān dhanadānena saṃgṛhya samyak prīṇayitvā anikete dharme pratiṣṭhāpya evaṃ cittamutpādayāmi-anena kuśalamūlena sarvasattvān svāyatanagrāmasaṃniśritān saṃsāragativiṣayagocarāduccālya sarvajñatāgocare pratiṣṭhāpayeyam||",
    "341:74": "ye ca kulaputra andhakāratamisrāyāṃ rātrāvekaikaśaḥ pūrvādidigvidikṣu sarvadiksaṃmūḍhā bhavanti,",
    "341:75": "sameṣu pṛthivīpradeśeṣu viṣamaprapātasaṃjñinaḥ,",
    "341:76": "unnateṣvavanatasaṃjñinaḥ,",
    "341:77": "avanateṣūnnatasaṃjñinaḥ,",
    "341:78": "teṣāmahaṃ digmārgadeśasaṃmūḍhānāṃ nānāvidhairupāyairavabhāsaṃ kṛtvā niṣkramitukāmānāṃ dvāraṃ saṃdarśayāmi|",
    "341:79": "gantukāmānāṃ mārgaṃ saṃdarśayāmi|",
    "341:80": "taritukāmānāṃ tīrthaṃ saṃdarśayāmi|",
    "341:81": "praveṣṭukāmānāṃ bhavanaṃ saṃdarśayāmi|",
    "341:82": "vilokayitukāmānāṃ diśaḥ saṃdarśayāmi|",
    "341:83": "nimnonnate pṛthivītalaṃ saṃdarśayāmi|",
    "341:84": "samaviṣamān pṛthivīpradeśān vividhāni ca rūpagatāni saṃdarśayāmi|",
    "341:85": "mārgākrāntānāṃ grāmanagaranigamarāṣṭrarājadhānīṃ saṃdarśayāmi|",
    "341:86": "gharmatṛṣārtānāmutsasarohradataḍāgapuṣkariṇīnadīvanodyānārāmaramaṇīyāni saṃdarśayāmi|",
    "341:87": "priyaviprayogotkaṇṭhitānāṃ mātāpitṛputradāramitrāmātyajñātisālohitān vividhāni ca manāpāni rūpagatāni saṃdarśayāmi|",
    "341:88": "evaṃ ca cittamutpādayāmi-yathāhameṣāṃ sattvānāmandhakāratamisrāyāṃ rātrau timiropahatanetrāṇāṃ diksaṃmūḍhānāmālokaṃ karomi,",
    "341:89": "avabhāsaṃ janayāmi vividharūpagatavijñaptaye,",
    "341:90": "evamevāhaṃ dīrghasaṃsārarātrāvupapannānāṃ sarvadiksaṃmūḍhānāmavidyāndhakāraprāptānāmajñānapaṭalāvanaddhajñānacakṣuṣāṃ saṃjñācittadṛṣṭiviparyastānām anitye nityasaṃjñināṃ duḥkheduḥkhasaṃjñināṃ anātmani ātmasaṃjñinām aśubhe śubhasaṃjñināṃ dṛḍhātmasattvajīvapoṣapudgalagrahasaṃniśritānāṃ skandhadhātvāyatanasaṃniśritānāṃ hetuphalasaṃmūḍhānāmakuśalakarmapathadikpratipannānāṃ prāṇātipātināmadattādāyināṃ kāmamithyācāriṇāṃ mṛṣāvādināṃ paiśunyānāṃ pāruṣikāṇāmasaṃbhinnapralāpināmabhidhyālūnāṃ vyāpannacittānāṃ mithyādṛṣṭigatānāmamātṛjñānāmapitṛjñānāmaśrāmaṇyānāmabrāhmaṇyānāmanindyajñānāma-puruṣajñānānāmadharmarāgaraktānāṃ viṣamalābhābhibhūtānāṃ mithyādṛṣṭidharmaparītānāṃ tathāgatānabhyākhyāyikānāṃ dharmacakrāntavādapratipannānāṃ māradhvajadharāṇāṃ bodhisattvaghātināṃ mahāyānavidveṣikāṇāṃ bodhicittavicchindikānāṃ bodhisattvavivarṇakānāṃ mātṛghātadrohiṇāmanapakāravairiṇāmāryāpavādakānāmasatpuruṣādharmasamācāragocarāṇāṃ staupikasāṃghikavastudrohiṇāṃ mātāpitṛvipratipannānāmānantaryakarmakāriṇāṃ mahāprapātābhimukhānāṃ sattvānāṃ mahāprajñālokena avidyāndhakāraṃ vidhūya anuttarāyāṃ samyaksaṃbodhau samādāpya samantabhadreṇa mahāyānena daśabalajñānabhūmimārgaṃ saṃdarśayeyam|",
    "341:91": "tathāgatabhūmimapi tathāgataviṣayamapi sarvajñajñānanayasāgaramapi buddhajñānagocaramapi buddhaviṣayamapi daśabalapariniṣpattimapi buddhadhāraṇībalamapi sarvabuddhaikaśarīratāmapi saṃdarśayeyam|",
    "341:92": "saṃdarśya cainān sarvabuddhasamatājñāne pratiṣṭhāpayeyam||",
    "341:93": "glānānāmapyahaṃ kulaputra sattvānāṃ dīrghavyādhiparikhinnānāṃ durbalaśarīrāṇāṃ jīrṇānāṃ vṛddhānāṃ jarābhibhūtānāmanāthānāṃ kṛpaṇānāṃ ca daridrāṇāṃ vilayagatānāṃ videśaprāptānāṃ vidikpratipannānāṃ bandhanagatānāṃ kāraṇāprāptānām aparādhināṃ rājabandhotsṛṣṭānāṃ jīvitoparodhabhayaparitrāṇāya avatiṣṭhāmi|",
    "341:94": "sāhaṃ kulaputra glānānāṃ sattvānāṃ sarvopāyairvyādhyapanayanāya pratipadyāmi|",
    "341:95": "jīrṇānāṃ jarābhibhūtānāmupasthānaparicaryopakaraṇāvighātaiḥ saṃgrahaṃ karomi|",
    "341:96": "anāthānāṃ sattvānāṃ sānāthyaṃ karomi|",
    "341:97": "kṛpaṇadaridrāṇāṃ dhanakanakaskandhena saṃgrahaṃ karomi vinipātagatānāṃ samānārthatayā saṃgrahaṃ karomi|",
    "341:98": "videśaprāptānāṃ svadeśamupanayāmi|",
    "341:99": "vidikpratipannānāṃ samyagdiśamupanayāmi|",
    "341:100": "bandhanagatān bandhanebhyo vipramokṣayāmi|",
    "341:101": "kāraṇāprāptānāṃ kāraṇāduḥkhebhyo vipramokṣayāmi|",
    "341:102": "aparādhino rājavadhyotsṛṣṭān jīvitāśvāsaprāptān karomi|",
    "341:103": "evaṃ ca cittamutpādayāmi-yathāhameṣāṃ sattvānāṃ vividhabhayopadravaparitrāṇe pratiśaraṇaṃ bhavāmi,",
    "341:104": "evamahametānanuttareṇa dharmasaṃgraheṇa saṃgṛhya sarvakleśebhyaḥ parimocayeyam|",
    "341:105": "jātijarāvyādhimaraṇaśokaparidevaduḥkhadaurmanasyopāyāsebhyaḥ samatikrāmayeyam|",
    "341:106": "sarvadurgativinipātabhayebhyaḥ parimocayeyam|",
    "341:107": "kalyāṇamitraparigrahe pratiṣṭhāpayeyam|",
    "341:108": "dharmaratnadānasaṃgraheṇa saṃgṛhṇīyām|",
    "341:109": "anavadye karmaṇi niyojayeyam|",
    "341:110": "tathāgataśarīraviśuddhaye samādāpayeyam|",
    "341:111": "atyantājarāmaraṇadhātuprativedhe pratiṣṭhāpayeyam||",
    "341:112": "mithyāmāgārgatipannānāmapyahaṃ kulaputra sattvānāṃ vividhadṛṣṭigatagahanābhiniviṣṭānāṃ mithyāsaṃkalpagocarāṇāṃ viṣamakāyavāṅbhanaskarmasamudācāriṇāmasaṃvṛtacāriṇāṃ nānāvratatapaḥ-saṃniśritānāmasamyaksaṃbuddhe samyaksaṃbuddhasaṃjñināṃ samyaksaṃbuddhe ca asamyaksaṃbuddhasaṃjñināṃ śarīrātāpanaparitāpanaprayuktānām utsasarohradataḍāganadīparvataprasravaṇadigvidikpraṇāmaparāyaṇānāṃ pāpamitravaśagatānāṃ nānopāyamukhaiḥ pratiśaraṇabhūtā bhavāmi|",
    "341:113": "tata etān pāpakād dṛṣṭigatāt sarvadurgatiprapātapathādvinivartayāmi|",
    "341:114": "laukikāyāṃ ca samyagdṛṣṭau pratiṣṭhāpya divyamānuṣikāyāṃ saṃpattau saṃniyojayāmi|",
    "341:115": "evaṃ ca cittamutpādayāmi-yathāhametān sattvānevaṃrūpādviṣamapratipattiduḥkhātparimocayāmi,",
    "341:116": "evamahaṃ sarvasattvānārye lokottare pāramitāmārge pratiṣṭhāpya sarvajñatāyāmavaivartyān kṛtvā samantabhadreṇa mahāpraṇidhānena sarvajñatāyāmupanayeyam|",
    "341:117": "na ca bodhisattvabhūmeruccaleyamavinivartya sarvasattvadhātum||",
    "341:118": "atha khalu vāsantī rātridevatā tasyāṃ velāyāmetameva sarvasattvatamovikiraṇadharmāvabhāsajagadvinayamukhaṃ bodhisattvavimokṣadiśaṃ bhūyasyā mātrayā saṃdarśayamānā buddhādhiṣṭhānena daśa diśo vyavalokya sudhanaṃ śreṣṭhidārakaṃ gāthābhiradhyabhāṣata—",
    "341:119": "mohaavidyatamovigamārthaṃ",
    "341:120": "dharmaprabhāvitasaṃjanayāya|",
    "341:121": "kālamavekṣya jagatsukhanetā",
    "341:122": "eṣa vimokṣanayo mama śāntaḥ||1||",
    "341:123": "maitri mamā vipulā suviśuddhā",
    "341:124": "kalpa ananta subhāvita pūrve|",
    "341:125": "apāya pharitva prabhāsami lokaṃ",
    "341:126": "eta nayottara sudhana sudhīrā||2||",
    "341:127": "karuṇasamudra mamāmita loke",
    "341:128": "saṃbhavu yatra triyadhvajinānām|",
    "341:129": "yena jagasya dukhaṃ praśamemī",
    "341:130": "eta nayottara sudhana sudhīrā||3||",
    "341:131": "lokasukhānyabhinirharamāṇā",
    "341:132": "saṃskṛta ārya sukhāni ca yāni|",
    "341:133": "prīti udagra pramodami tena",
    "341:134": "otara eta nayaṃ jinaputra||4||",
    "341:135": "saṃskṛtadoṣaparāṅbhukha nityaṃ",
    "341:136": "śrāvakajñānavimuktiphale ca|",
    "341:137": "buddhabalaṃ pariśodhayamānā",
    "341:138": "otara eta nayaṃ jinaputra||5||",
    "341:139": "cakṣu mamā vipulaṃ pariśuddhaṃ",
    "341:140": "yena daśaddiśi paśyami kṣetrā|",
    "341:141": "teṣu ca kṣetrataleṣu svayaṃbhūn",
    "341:142": "paśyami bodhidrumendraniṣaṇṇān||6||",
    "341:143": "lakṣaṇamaṇḍita buddhaśarīrān",
    "341:144": "nānavicitraprabhotsṛjamānān|",
    "341:145": "raśmisamudrapramuñcanaromān",
    "341:146": "paśyami buddhasahasra parṣābhiḥ||7||",
    "341:147": "teṣu ca kṣetrapatheṣu ya sattvāḥ",
    "341:148": "sarvacyutīupapattimukheṣu|",
    "341:149": "paśyami te gatisāgari bālāḥ",
    "341:150": "saṃsaramāṇa svakarmanubhonti||8||",
    "341:151": "srotasamudra mamātiviśuddho",
    "341:152": "yatra samosari śabda aśeṣāḥ|",
    "341:153": "sarvajagasya ya mantrasamudrā",
    "341:154": "sarva śruṇitva dharemi smṛtīye||9||",
    "341:155": "sarvasvarāṅganiruktirutebhi-",
    "341:156": "rghoṣa alaṃkṛtu apratimānām|",
    "341:157": "yo hi pravartati cakru jinānāṃ",
    "341:158": "taṃ ca śruṇitva dharemi smṛtīye||10||",
    "341:159": "ghrāṇabalaṃ vipulaṃ suviśuddhaṃ",
    "341:160": "dharmasamudranayeṣu asaṅgam|",
    "341:161": "sarvavimokṣavihārapraveśaṃ",
    "341:162": "otara eta nayaṃ jinaputra||11||",
    "341:163": "jihva mamā vipula suprabhūtā",
    "341:164": "tāmratanū ratanābha viśuddhā|",
    "341:165": "yāya jñapemi yathāśaya sattvān",
    "341:166": "otara eta nayaṃ jinaputra||12||",
    "341:167": "dharmaśarīru mamātiviśuddhaṃ",
    "341:168": "sarvatriyadhvasamantasthitānām|",
    "341:169": "rūpaśarīru yathāśaya sattvāḥ",
    "341:170": "paśyiṣu teṣvadhimuktibalena||13||",
    "341:171": "cittamasaṅgamanāsrava mahyaṃ",
    "341:172": "ghoṣarūtaṃ yatha meghaninādaḥ|",
    "341:173": "tatra samosari sarvanarendrān",
    "341:174": "no ca vikalpana vidyati mahyam||14||",
    "341:175": "kṣetrataleṣu acintiya sattvāḥ",
    "341:176": "teṣa prajānami cittasamudrān|",
    "341:177": "indriyaāśaya jānami teṣāṃ",
    "341:178": "no ca vikalpana vidyati mahyam||15||",
    "341:179": "ṛddhi mamo vipulā susamāptā",
    "341:180": "kampayi kṣetra acintiyāya|",
    "341:181": "kāyaprabhāya prabhāvatu yeno",
    "341:182": "sarva sudurdama sattva damemi||16||",
    "341:183": "puṇya mamo vipulaṃ pariśuddhaṃ",
    "341:184": "akṣayakoṣa samantaviyūham|",
    "341:185": "yena pravartayi pūja jinānāṃ",
    "341:186": "bhoti ca sarvajagatyupajīvyam||17||",
    "341:187": "prajña mamo vipulā suviśuddhā",
    "341:188": "yāya prajānami dharmasamudrān|",
    "341:189": "saṃśaya chindami sarvajanānāṃ",
    "341:190": "otara eta nayaṃ jinaputra||18||",
    "341:191": "buddhasamudra ahaṃ avatīrṇā",
    "341:192": "sarvi triyadhvi nayottaramānā |",
    "341:193": "teṣu ca otaramī praṇidhānaṃ",
    "341:194": "eṣa nayo atulaḥ susamāptaḥ||19||",
    "341:195": "sarvaraje ahu kṣetrasamudrān",
    "341:196": "paśyami caiva triyadhvapraveśān|",
    "341:197": "tatra ca paśyami buddhasamudrā",
    "341:198": "teṣa samantatalaṃ nayabhūmim||20||",
    "341:199": "paśya virocana bodhivibuddhaṃ",
    "341:200": "sarvadiśāsu spharitvana kṣetrā|",
    "341:201": "sarvarajaḥpathi bodhidrumendre",
    "341:202": "sāntima dharma nisarjayamānam||21||",
    "341:203": "atha khalu sudhanaḥ śreṣṭhidārako vāsantīṃ rātridevatāmetadavocat-kiyacciraṃ saṃprasthitāsi devate anuttarāyāṃ samyaksaṃbodhau?",
    "341:204": "kiyacciraṃ pratilabdhaśca te'yaṃ vimokṣaḥ,",
    "341:205": "yasya pratilambhāttvamevaṃrūpayā sattvārthakriyayā pratyupasthitā?",
    "341:206": "evamukte vāsantī rātridevatā sudhanaṃ śreṣṭhidārakamevamāha-bhūtapūrvaṃ jinaputra atīte'dhvani sumeruparamāṇurajaḥsamānāṃ kalpānāṃ pareṇa praśāntaprabho nāma kalpo'bhūtpañcabuddhakoṭīśataprabhavaḥ|",
    "341:207": "tatra ratnaśrīsaṃbhavā nāma lokadhāturabhūt|",
    "341:208": "tasyāṃ khalu punarlokadhātau ratnacandrapradīpaprabhā nāma madhyamā cāturdvīpikā|",
    "341:209": "tasyāṃ padmaprabhā nāma rājadhānī|",
    "341:210": "tatra rājadhānyāṃ sudharmatīrtho nāma rājābhūt dhārmiko dharmarājā cakravartī caturdvīpeśvaraḥ saptaratnasamanvāgataḥ|",
    "341:211": "sa tāmakaṇṭakāṃ mahāpṛthivīṃ sasāgaragiriparyantāṃ dharmeṇābhinirjitya adhyāvasati sma||",
    "341:212": "tasya sudharmatīrthasya rājño dharmamaticandrā nāma bhāryābhūt|",
    "341:213": "sā rātryāḥ pūrve yāme madanamattā ratikrīḍāpariśrāntā madhyame yāme'ntaḥpuramadhyagatā prasuptā|",
    "341:214": "atha tasyāḥ padmaprabhāyā rājadhānyāḥ pūrveṇa śamathaśrīsaṃbhave mahāvanaṣaṇḍe sarvadharmanigarjitarājo nāma tathāgataḥ sarvavyūhaprabhāmaṇirājaśarīre sarvabuddhavikurvitaprabhave mahābodhivṛkṣe'nuttarāṃ samyaksaṃbodhimabhisaṃbuddhaḥ|",
    "341:215": "tenāsau sarvo ratnaśrīsaṃbhavo lokadhāturanekavarṇayā udārayā prabhayā sphuṭāvabhāsito'bhūt|",
    "341:216": "tasyāṃ ca padmaprabhayāṃ rājadhānyāṃ suviśuddhacandrābhā nāma rātridevatā abhūt|",
    "341:217": "sā tāṃ dharmamaticandrāṃ rājabhāryāmupasaṃkramya ābharaṇasaṃghaṭṭanaśabdena prabodhya evamāha-yatkhalu rājapatni jānīyāḥ-śamathaśrīsaṃbhave mahāvanaṣaṇḍe sarvadharmanigarjitarājo nāma tathāgato'nuttarāṃ samyaksaṃbodhimabhisaṃbuddhaḥ|",
    "341:218": "sā tasyā rājabhāryāyāḥ purato vistareṇa buddhaguṇavarṇaṃ buddhavikurvitaṃ samantabhadrabodhisattvacaryāpraṇidhānaṃ ca saṃprakāśayāmāsa|",
    "341:219": "sā khalu punaḥ kulaputra rājabhāryā tathāgataprabhāvabhāsitādhyāśayenānuttarāṃ samyaksaṃbodhimabhisaṃprasthitā|",
    "341:220": "tasya tathāgatasya sabodhisattvaśrāvakasaṃghasya mahāntaṃ pūjāsatkāramakārṣīt|",
    "341:221": "tatkiṃ manyase kulaputra anyā sā tena kālena tena samayena dharmamaticandrā nāma rājabhāryā abhūt?",
    "341:222": "na khalvevaṃ draṣṭavyam|",
    "341:223": "ahaṃ sā tena kālena tena samayena dharmamaticandrā nāma rājabhāryā abhūvam||",
    "341:224": "sā ahaṃ kulaputra tenābhilāṣikeṇa cittotpādena tena ca tathāgatāvaropitena kuśalamūlena sumeruparamāṇurajaḥsamaiḥ kalpairna jātu durgatiṣūpapannā|",
    "341:225": "na narake, na tiryagyonau preteṣu vā,",
    "341:226": "na jātu hīnakuleṣūpapannā|",
    "341:227": "na jātvindriyavikalābhūvam|",
    "341:228": "na jātu duḥkhitābhūvan|",
    "341:229": "sadā ahaṃ deveṣu devamāhātmyaṃ pratilabhya manuṣyeṣu ca manuṣyamāhātmyaṃ na jātu kalyāṇamitravirahitā abhūvaṃ yaduta buddhabodhisattvaiḥ|",
    "341:230": "na jātu viṣameṣu kāleṣūpapannā|",
    "341:231": "sā khalvahaṃ kulaputra buddhānubuddheṣu kuśalamūlānyavaropayamāṇā sumeruparamāṇurajaḥsamān kalpān sukhena śamena kṣemeṇa mārgeṇa āgatā|",
    "341:232": "na ca tāvanme bodhisattvendriyāṇi pariniṣpannāni||",
    "341:233": "teṣāṃ sumeruparamāṇurajaḥsamānāṃ kalpānāmatikrāntānāmito bhadrakalpātpūrvaṃ daśānāṃ kalpasahasrāṇāṃ prathamastena kālena aśokavirajo nāma kalpo'bhūt rajovimalatejaḥśrīnāmni lokadhātau|",
    "341:234": "sa khalu punaḥ kulaputra rajovimalatejaḥśrīrlokadhātuḥ kliṣṭaviśuddho'bhūt pañcabuddhotpādaśataprabhavaḥ|",
    "341:235": "teṣāṃ khalu punaḥ pañcānāṃ buddhaśatānāṃ prathamaḥ sumerudhvajāyatanaśāntanetraśrīrnāma tathāgato loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān|",
    "341:236": "ahaṃ ca prajñāvabhāsaśrīrnāma śreṣṭhidārikā abhūvaṃ vighuṣṭakīrteḥ śreṣṭhino duhitā abhirūpā prāsādikā darśanīyā paramayā śubhavarṇapuṣkalatayā samanvāgatā|",
    "341:237": "sā ca suviśuddhacandrābhā rātridevatā praṇidhānavaśena virajovatyāṃ cāturdvīpikāyāṃ lokadhātau vicitradhvajāyāṃ rājadhānyāṃ viśuddhanetrābhā nāma rātridevatā abhūt|",
    "341:238": "tayā me rātryāṃ praśāntāyāṃ śayitayormātāpitrostadgṛhaṃ kampayitvā udāreṇāvabhāsena svarūpaṃ saṃdarśya buddhaguṇavarṇaṃ bhāṣitvā sa tathāgataḥ prathamasaptāhābhisaṃbuddho bodhimaṇḍaniṣaṇṇaḥ saṃdarśitaḥ|",
    "341:239": "sā ahaṃ sārdhaṃ mātāpitṛbhyāṃ mahatā ca jñātisaṃghena tāṃ suviśuddhacandrābhāṃ rātridevatāṃ puraskṛtya tasya tathāgatasyāntikamupasaṃkrāntā|",
    "341:240": "tato mayā tasya tathāgatasya udārāṃ pūjāṃ kṛtvā sahadarśanena jagadvinayabuddhadarśanaprabhavo nāma samādhiḥ pratilabdhaḥ|",
    "341:241": "tryadhvatalajñānāvabhāsamaṇḍalaśca nāma samādhiḥ pratilabdhaḥ,",
    "341:242": "yasya pratilambhānmayā te sumeruparamāṇurajaḥsamāḥ kalpā anusmṛtāḥ|",
    "341:243": "tacca me bodhicittamāmukhībhūtam|",
    "341:244": "tayā me tasya tathāgatasyāntikāddharmadeśanāṃ śrutvā eṣa sarvasattvatamovikiraṇadharmāvabhāsajagadvinayamukho nāma bodhisattvavimokṣaḥ pratilabdhaḥ,",
    "341:245": "yasya pratilambhāddaśabuddhakṣetraparamāṇurajaḥsamāṃllokadhātūn kāyena spharāmi|",
    "341:246": "ye ca teṣu lokadhātuṣu tathāgatāḥ,",
    "341:247": "te sarve mama cakṣuṣa ābhāsamāgacchanti|",
    "341:248": "teṣāṃ ca pādamūlagatamātmānaṃ saṃjānāmi|",
    "341:249": "ye ca teṣu lokadhātuṣu sattvā upapannāḥ,",
    "341:250": "te'pi sarve mama cakṣuṣa ābhāsamāgacchanti|",
    "341:251": "teṣāṃ ca rutavimātratāsaṃketaṃ prajānāmi|",
    "341:252": "cittāśayendriyādhimuktīśca prajānāmi|",
    "341:253": "pūrvāntakalyāṇamitreṣu ca paripākaṃ prajānāmi|",
    "341:254": "yathāśayasaṃtoṣaṇaṃ caiṣāṃ kāyamādarśayāmi||",
    "341:255": "sa ca me vimokṣaḥ praticittakṣaṇaṃ vivardhate|",
    "341:256": "tadvimokṣacittānantareṇa cittena lokadhātuśataparamāṇurajaḥsamāni buddhakṣetrāṇi kāyena spharāmi|",
    "341:257": "tadanantareṇa cittena lokadhātusahasraparamāṇurajaḥsamāni buddhakṣetrāṇi kāyena spharāmi|",
    "341:258": "tadanantareṇa cittena lokadhātuśatasahasraparamāṇurajaḥsamāni buddhakṣetrāṇi kāyena spharāmi|",
    "341:259": "evaṃ praticittakṣaṇaṃ yāvadanabhilāpyānabhilāpyalokadhātuparamāṇurajaḥsamāni buddhakṣetrāṇi kāyena spharāmi|",
    "341:260": "ye ca teṣu buddhakṣetreṣu tathāgatāḥ,",
    "341:261": "sarve te mama cakṣuṣa ābhāsamāgacchanti|",
    "341:262": "teṣāṃ ca pādamūlagatamātmānaṃ saṃjānāmi|",
    "341:263": "yā ca teṣāṃ buddhānāṃ bhagavatāṃ dharmadeśanā,",
    "341:264": "tāṃ sarvāmudgṛhṇāmi,",
    "341:265": "dhārayāmi saṃpradhārayāmi upadhārayāmi|",
    "341:266": "teṣāṃ ca tathāgatānāṃ pūrvayogasamudrān praṇidhānasamudrānavatarāmi|",
    "341:267": "yā ca teṣāṃ tathāgatānāṃ buddhakṣetrapariśuddhiḥ,",
    "341:268": "tāmapi ca sarvāṃ buddhakṣetrapariśuddhaye'bhinirhārāmi|",
    "341:269": "ye ca sattvāsteṣu lokadhātusamudreṣūpapannāḥ,",
    "341:270": "te'pi sarve mama cakṣuṣa ābhāsamāgacchanti|",
    "341:271": "yatpramāṇāśca teṣāṃ sattvānāmāśayendriyādhimuktibhedāḥ,",
    "341:272": "tatpramāṇabhedaṃ kāyamadhitiṣṭhāmi yaduta eṣāṃ paripākavinayamupādāya|",
    "341:273": "evaṃ praticittakṣaṇameṣa vimokṣo vivardhate dharmadhātuprasaraspharaṇavivardhanayogena|",
    "341:274": "etamahaṃ kulaputra sarvasattvatamovikiraṇadharmāvabhāsajagadvinayamukhaṃ bodhisattvavimokṣaṃ jānāmi|",
    "341:275": "kiṃ mayā śakyamanantamadhyasamantabhadrabodhisattvacaryāpraṇidhiniryātānāṃ bodhisattvānāṃ dharmadhātusāgaranayaprasarapraveśavaśavartināṃ sarvabodhisattvasamudāgamajñānavajraketusamādhivikrīḍitānāṃ sarvalokadhātuṣu sarvatathāgatavaṃśasaṃdhāraṇamahāpraṇidhānaniryātānāṃ sarvalokadhātuprasaracittakṣaṇapariśodhanamahāpuṇyasāgarapariniṣpannānāṃ praticittakṣaṇaṃ sarvadharmadhātuparipākavinayajñānavaśavartināṃ sarvalokadhātuṣu sarvasattvasarvāvaraṇamahāndhakāravidhamanajñānādityacakṣuṣāṃ sarvasattvadhātumahāyānavijñapanavikramāṇāṃ sarvajagatkāṅkṣāvimativicikitsātimiravidhamanamaticandrāṇāṃ sarvabhavasamudrābhiniveśoccalanaviśuddhaghoṣasvaramaṇḍalānāṃ sarvadharmadhāturajaḥpathi vikurvitasaṃdarśanavaśavartināṃ tryadhvatalajñānamaṇḍalāsaṃbhinnānāṃ caryāṃ jñātum,",
    "341:276": "guṇān vā vaktum,",
    "341:277": "gocaro vā avatartum,",
    "341:278": "vimokṣavikrīḍitaṃ vā saṃdarśayitum||",
    "341:279": "gaccha kulaputra,",
    "341:280": "iyamihaiva magadhaviṣaye bodhimaṇḍe samantagambhīraśrīvimalaprabhā nāma rātridevatā prativasati,",
    "341:281": "yayā ahamanuttarāyāṃ samyaksaṃbodhau cittamutpāditā,",
    "341:282": "punaḥ punaśca saṃcoditā|",
    "341:283": "tāmupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "341:284": "kathaṃ pratipattavyam||",
    "341:285": "atha khalu sudhanaḥ śreṣṭhidārako vāsantīṃ rātridevatāmābhigārthābhirabhyaṣṭauṣīt—",
    "341:286": "paśyami kāyu tavādya viśuddhaṃ",
    "341:287": "lakṣaṇacitritu meru yathaiva|",
    "341:288": "lokaabhyudgata lokavibhāsi",
    "341:289": "mañjuśirī yatha rūpaśirīye||22||",
    "341:290": "dharmaśarīru tavātiviśuddhaṃ",
    "341:291": "sarvatriyadhvasamaṃ avikalpam|",
    "341:292": "yatra samosari loka aśeṣaḥ",
    "341:293": "saṃbhavate'tha vibhoti asaṅgam||23||",
    "341:294": "paśyami sarvagatiprasareṣu",
    "341:295": "kāyu tava pratibhāsavibhaktam|",
    "341:296": "romamukheṣu ca paśyami tubhyaṃ",
    "341:297": "tārakasaṃgha sajyotiṣacandrān||24||",
    "341:298": "cittu tavā vipulaṃ suviśuddhaṃ",
    "341:299": "yena sphuṭaṃ gaganaṃ va diśāsu|",
    "341:300": "yatra samosari sarvanarendrā",
    "341:301": "jñānamakalpamalaṃ varu tubhyam||25||",
    "341:302": "kṣetrarajopama megha vicitrā",
    "341:303": "niścariṣū tava romamukheṣu|",
    "341:304": "te ca pharanti daśaddiśi buddhān",
    "341:305": "sarvaviyūha pravarṣayamāṇāḥ||26||",
    "341:306": "sarvajagopama kāya anantā",
    "341:307": "niścariṣū tava romamukheṣu|",
    "341:308": "te ca daśaddiśi loku pharitvā",
    "341:309": "nānaupāya viśodhayi sattvān||27||",
    "341:310": "romamukheṣu acintiya kṣetrā",
    "341:311": "paśyami nānaviyūhavicitrā|",
    "341:312": "ye tvaya śodhita sattvagatīṣu",
    "341:313": "teṣa yathāśayasaṃbhuta sarvān||28||",
    "341:314": "lābha sulabdha sujīvitu teṣāṃ",
    "341:315": "ye tava nāma śṛṇonti udagrāḥ|",
    "341:316": "ye'tha ca darśanameṣi narāṇāṃ",
    "341:317": "bodhipathābhimukhāśca bhavanti||29||",
    "341:318": "kalpa acintiya vāsu apāye",
    "341:319": "darśanahetu tavotsahitavyaḥ|",
    "341:320": "yatti śraveṇa praharṣitacittā",
    "341:321": "darśanamātra śamesi ca kleśān||30||",
    "341:322": "kṣetrasahasrarajopama kāyā-",
    "341:323": "stvādṛśa tāntaka kalpa bhaveyuḥ|",
    "341:324": "varṇa bhaṇettava romamukhasya",
    "341:325": "varṇakṣayo'sya bhavenna kadācit||31||",
    "341:326": "atha khalu sudhanaḥ śreṣṭhidārako vāsantīṃ rātridevatāmābhirgāthābhirabhiṣṭutya vāsantyā rātridevatāyāḥ pādau śirasābhivandya vāsantīṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya avitṛpta eva kalyāṇamitraparyupāsanena vāsantyā rātridevatāyā antikāt prakrāntaḥ||32||"
}