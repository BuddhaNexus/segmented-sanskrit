{
  "SA11n1127:0": "araṇyasaṃvarṇanaṃ nāmaikādaśaḥ paricchedaḥ |",
  "SA11n1127:1": "tadevamugradattaparipṛcchāvidhinā gṛhadoṣān bhāvayitvā śrutavatā cittaṃ śodhayitumaraṇyamāśrayaṇīyamiti sthitam |",
  "SA11n1127:2": "tathā coktaṃ candrapradīpasūtre-",
  "SA11n1127:3": "na jātu kāmān pratiṣevamāṇaḥ putreṣu dāreṣu janitva tṛṣṇām ||",
  "SA11n1127:4": "gṛhaṃ ca sevitva jugupsanīyamanuttarāṃ prāpsyati so'grabodhim ||",
  "SA11n1127:5": "ye kāma varjanti yathā'gnikarṣūṃ putreṣu dāreṣu janitva tṛṣṇām |",
  "SA11n1127:6": "uttrasta gehādabhiniṣkramanti na durlabhā teṣviyamagrabodhiḥ ||",
  "SA11n1127:7": "na kaści buddhaḥ purimeṇa āsīdanāgato bheṣyati yo'vatiṣṭhate |",
  "SA11n1127:8": "yehi sthitaireva agāramadhye prāptā iyaṃ uttama agrabodhiḥ ||",
  "SA11n1127:9": "prahāya rājyaṃ yatha kheṭapiṇḍaṃ vasedaraṇyeṣu vivekakāmaḥ |",
  "SA11n1127:10": "kleśān prahāya vinihatya mānaṃ budhyanti bodhiṃ virajāmasaṃskṛtām || peyālaṃ ||",
  "SA11n1127:11": "annehi pānehi ca cīvarehi puṣpehi gandhehi vilepanehi |",
  "SA11n1127:12": "nnopasthitā bhonti narottamā jinā yatha pravrajitvā caramāṇa dharmān ||",
  "SA11n1127:13": "yaścaica bodhiṃ pratikāṅkṣamāṇaḥ sattvārtha nirviṇṇa kusaṃskṛtātaḥ |",
  "SA11n1127:14": "araṇyābhimukha sapta padāni gacched ayaṃ tataḥ puṇyaviśiṣṭa bhoti ||",
  "SA11n1127:15": "yadi punarvisabhāgasattvānunayātpariṣatkāmatayā vā lābhādikāmatayā vā vivekapraveśe vilambeta,",
  "SA11n1127:16": "tadarthamatraivoktam-",
  "SA11n1127:17": "na vijña bālehi karonti vigrahaṃ satkṛtya bālān parivarjayanti |",
  "SA11n1127:18": "mamāntike ceti praduṣṭacitta na bāladharmehi karonti saṃstavam ||",
  "SA11n1127:19": "na vijña bālāna karoti sevanāṃ viditva bālāna svabhāvasaṃtatim |",
  "SA11n1127:20": "kiyacciraṃ bālasusevināpi puno'pi te bhonti amitrasaṃnibhāḥ ||",
  "SA11n1127:21": "na vijña bāleṣviha viśvasanti vijñāya bālāna svabhāvasaṃtatim ||",
  "SA11n1127:22": "svabhāvabhinnā prakṛtīya bālāḥ kuto'sti mitraṃ hi pṛthagjanānām ||",
  "SA11n1127:23": "sahadhārmikeno vacanena uktāḥ krodhaṃ ca doṣaṃ ca apratyayaṃ ca |",
  "SA11n1127:24": "prāviṣkarontī imi bāladharmā imamartha vijñāya na viśvasanti ||",
  "SA11n1127:25": "bālā hi bālehi samaṃ samenti yathā amedhyena amedhya sārdham |",
  "SA11n1127:26": "vijñā punarvijñajanena sārdhaṃ samenti sarpiryatha sarpimaṇḍe ||",
  "SA11n1127:27": "tathā ca punaratraivamāha-",
  "SA11n1127:28": "sūsukhitāḥ sada te nara loke yeṣu priyāpriya nāsti kahiṃcit |",
  "SA11n1127:29": "ye ca na kandarake'bhiramante śrāmaṇakaṃ susukhaṃ anubhonti ||",
  "SA11n1127:30": "yeṣu mamāpi tu nāsti kahiṃcit yeṣu parigrahu sarvaśu nāsti |",
  "SA11n1127:31": "khaṅgasamā vicarantimu lokaṃ gagane pavana yatheva vrajanti ||",
  "SA11n1127:32": "syuḥ sukhitā bata te nara loke yeṣa na sajjati mānasa loke |",
  "SA11n1127:33": "vāyusamaṃ sada teṣviha cittaṃ no ca priyāpriya vidyati saṅgo ||",
  "SA11n1127:34": "apriya ye dukhitehi nivāso ye'pi priyā dukhitehi viyogo |",
  "SA11n1127:35": "anta ume api te hi eti jahitvā te sukhitā nara ye rata dharme ||",
  "SA11n1127:36": "punaratraivoktam-",
  "SA11n1127:37": "bhavati satatamalpakṛtyayogī pṛthu guṇadoṣata sarvi varjayitvā |",
  "SA11n1127:38": "na vivadati kadāci yuktayogī imi guṇa tasya bhavantyaraṇyavāse ||",
  "SA11n1127:39": "saṃda bhavati niviṇṇa saṃskṛte'sau na bhavati tasya pṛhā kahici loke |",
  "SA11n1127:40": "na ca bhavati vivṛddhirāstravāṇāṃ vana vasato'sya bhavanti ānuśaṃsāḥ ||",
  "SA11n1127:41": "adhikaraṇa na tasya jātu bhotī sada upaśāntarato vivekacārī |",
  "SA11n1127:42": "vacasi manasi kāya saṃvṛtasyo bahu guṇa tasya bhavantyaraṇyavāse ||",
  "SA11n1127:43": "bhavati ca anukūla tasya mokṣo laghupratividhyati so'dhimukti śāntām |",
  "SA11n1127:44": "vanicaridhimukti sevato'sya imi guṇa bhontyaraṇyavāsi sarve ||",
  "SA11n1127:45": "punarāha-",
  "SA11n1127:46": "vanaṣaṇḍa sevatha vivikta sadā vijahitva grāmanagareṣu gatim |",
  "SA11n1127:47": "advitīya khaṅgasama bhotha sadā na cireṇa lapsyatha samādhivaram || iti ||",
  "SA11n1127:48": "āryarāṣṭrapālasūtre'pyāha-",
  "SA11n1127:49": "tyaktvā gehamanantadoṣagahanaṃ cintānapekṣāḥ sadā",
  "SA11n1127:50": "te'raṇye ratimāpnuvanti guṇinaḥ śāntendriyāḥ sūratāḥ |",
  "SA11n1127:51": "na strīsaṃbhava naiva cāpi puruṣaisteṣāṃ kkacidvidyate",
  "SA11n1127:52": "ekākī viharanti khaṅgasadṛśāḥ śuddhāśayā nirmalāḥ ||",
  "SA11n1127:53": "lābhairnāpi ca teṣu harṣa svamano līyantyalābhairna ca",
  "SA11n1127:54": "alpecchā itaretarairabhiratā māyākuhāvarjitāḥ ||iti ||",
  "SA11n1127:55": "ugradattaparipṛcchāyāmayyāha- sattvasaṃsargo me na kartavyaḥ,",
  "SA11n1127:56": "na hi mayaikasattvasya kuśalamūlāni saṃjanayitavyānītyādi ||",
  "SA11n1127:57": "yadi punaḥ śrutavānimāṃ kṣaṇasaṃpadamāsādya lābhādau saktaḥ cittaṃ na śodhayet,",
  "SA11n1127:58": "sa evaikaḥ sadevake loke vañcitaḥ syāt ||",
  "SA11n1127:59": "uktaṃ hi āryaratnakūṭe- tadyathā kāśyapa kaścideva puruṣo mahatā udakārṇavenohyamāna udakatṛṣṇayā kālaṃ kuryāt evameva kāśyapa ihaike śramaṇabrāhmaṇā bahūn dharmānudgṛhyaparyavāpya na rāgatṛṣṇāṃ vinodayanti,",
  "SA11n1127:60": "na dveṣatṛṣṇām,",
  "SA11n1127:61": "na mohatṛṣṇāṃ vinodayanti |",
  "SA11n1127:62": "te mahatā dharmārṇavenohyamānāḥ kleśatṛṣṇayā kālagatā durgativinipātagāmino bhavantīti ||",
  "SA11n1127:63": "tasmādavaśyamaraṇyamāśrayet |",
  "SA11n1127:64": "tādṛśāni ca sthānāni āśrayet,",
  "SA11n1127:65": "yeṣu ca sthāneṣu nātidūre piṇḍapātagocaro bhavati nātisaṃnikṛṣṭe,",
  "SA11n1127:66": "yeṣu pānīyāni bhavantyacchāni śucīni nirmalānyalpāyāsāni sukhaparibhogāni |",
  "SA11n1127:67": "yāni ca sthānāni vṛkṣasaṃpannāni bhavanti,",
  "SA11n1127:68": "puṣpasaṃpannāni phalasaṃpannāni patrasaṃpannānyapagataduṣṭaśvāpadāni guhāsaṃpannāni prāgbhārasaṃpannāni sukhaparisarpyakāṇi śāntānyadvitīyāni,",
  "SA11n1127:69": "tādṛśāni sthānānyāśrayet |",
  "SA11n1127:70": "sa teṣu sthāneṣvāśrito yadanena pūrvaṃ paṭhitaṃ bhavati,",
  "SA11n1127:71": "tat tribhī rātraistrirdivasasya svādhyāyati nātyuccena svareṇa nātinīcena noddhatairindriyairna bahirgatena cittena prasādamupajīvan granthamupadhārayannimittānyudgṛhṇan middhamapakrāman |",
  "SA11n1127:72": "sacedāraṇyakasya bhikṣo rājā vopasaṃkrāmati rājamātro vā anye vā brāhmaṇakṣatriyanaigamajānapadāḥ,",
  "SA11n1127:73": "tena teṣāmādareṇa svāgatakriyā kartavyā |",
  "SA11n1127:74": "evaṃ cānena vaktavyam- niṣīda mahārāja yathāprajñapta āsane |",
  "SA11n1127:75": "sacedupaviśati,",
  "SA11n1127:76": "dvābhyāmapyupaveṣṭavyam |",
  "SA11n1127:77": "sacennopaviśati,",
  "SA11n1127:78": "ubhābhyāmapi nopaveṣṭavyam |",
  "SA11n1127:79": "saceccalendriyo bhavati,",
  "SA11n1127:80": "utkarṣayitavyam |",
  "SA11n1127:81": "tasya te mahārāja lābhāḥ sulabdhā yasya te bhūpradeśe śīlavanto guṇavanto bahuśrutāḥ śramaṇabrāhmaṇāḥ prativasanti anupadrutāścaurabhaṭādibhiḥ |",
  "SA11n1127:82": "sacet sthiro bhavati vinītaḥ praśāntendriyaḥ,",
  "SA11n1127:83": "bhavyaśca bhavati dharmadeśanāyāḥ,",
  "SA11n1127:84": "tato'sya vicitrā dharmadeśanā upasaṃhartavyā |",
  "SA11n1127:85": "sacedvicitrāṃ na priyāyate,",
  "SA11n1127:86": "saṃvegānukūlā dharmadeśanā upasaṃhartavyā |",
  "SA11n1127:87": "sacetsaṃvegā[nukūlāṃ] na priyāyate,",
  "SA11n1127:88": "udārodārāṇi tathāgatamāhātmyāni upadeṣṭavyāni |",
  "SA11n1127:89": "brāhmaṇakṣatriyanaigamajānapadānāmapyupasaṃkrāmatāṃ yathānurūpāḥ kriyā upasaṃhartavyāḥ |",
  "SA11n1127:90": "sa evaṃ bahuśrutaḥ sat pratibalo bhavati dhārmaśravaṇikānāṃ cittamārādhayitum |",
  "SA11n1127:91": "te ca sattvāstasyāntike prītiṃ ca prasādaṃ ca prāmodyaṃ ca pratilabhanta iti ||",
  "SA11n1127:92": "ugradattaparipṛcchāyāmapyāha- punaraparaṃ gṛhapate pravrajitena bodhisattvenāraṇye prativasatā evamupaparīkṣitavyam |",
  "SA11n1127:93": "kimarthamahamaraṇye prativasāmi?",
  "SA11n1127:94": "na kevalamaraṇyavāsena śramaṇo bhavati |",
  "SA11n1127:95": "bahavo'pyatra adāntā avinītā ayuktā anabhiyuktāḥ prativasanti |",
  "SA11n1127:96": "tadyathā-mṛgavānarapakṣisaṃghacauracaṇḍālāḥ prativasanti |",
  "SA11n1127:97": "na ca te śramaṇaguṇasamanvāgatā bhavanti |",
  "SA11n1127:98": "api tu khalu punarahaṃ yasyārthāya araṇye prativasāmi,",
  "SA11n1127:99": "sa mayā arthaḥ paripūrayitavyo yaduta śrāmaṇyārthaḥ ||",
  "SA11n1127:100": "pe ||",
  "SA11n1127:101": "punaraparaṃ gṛhapate pravrajitena bodhisattvena araṇye viharatā evamupaparīkṣitavyam-kimarthamahamaraṇyamāgataḥ?",
  "SA11n1127:102": "tenaivaṃ mīmāṃsayitavyam-bhayabhīto'smyahamaraṇyamāgataḥ |",
  "SA11n1127:103": "kuto bhayabhītaḥ?",
  "SA11n1127:104": "saṃgaṇikābhayabhītaḥ |",
  "SA11n1127:105": "saṃsargabhayabhīto rāgadveṣamohabhayabhīto mānamadabhrakṣaparidāhabhayabhīto lomerṣyāmātsaryabhayabhītaḥ rūpaśabdagandharasasparṣṭavyabhayabhītaḥ |",
  "SA11n1127:106": "so'haṃkāramamakārabhayabhītaḥ |",
  "SA11n1127:107": "auddhatyavicikitsābhayabhītaḥ |",
  "SA11n1127:108": "skandhamārabhayabhītaḥ |",
  "SA11n1127:109": "kleśamārabhayabhītaḥ |",
  "SA11n1127:110": "mṛtyumārabhayabhīto devaputramārabhayabhītaḥ |",
  "SA11n1127:111": "anitye nitya iti viparyāsabhayabhīto'nātmani ātmeti viparyāsabhayabhīto'śucau śuciriti viparyāsabhayabhīto duḥkhe sukhamiti viparyāsabhayabhītaḥ |",
  "SA11n1127:112": "cittamanovijñānabhayabhīto nīvaraṇāvaraṇaparyutthānabhayabhītaḥ |",
  "SA11n1127:113": "satkāyadṛṣṭibhayabhītaḥ pāpamitrabhayabhīto lābhasatkārabhayabhīto'kālamantrabhayabhīto'dṛṣṭe dṛṣtamiti bhayabhīto'śrute śrutamiti bhayabhīto'mate matamiti bhayabhīto'vijñāte vijñātamiti bhayabhīto'śramaṇe śramaṇamadabhayabhīto'nyonyavidveṣaṇabhayabhītaḥ kāmadhāturūpadhātvarūpyadhātubhayabhītaḥ sarvabhavagatyupapattibhayabhīto nirayatiryagyonipitṛviṣayabhayabhītaḥ |",
  "SA11n1127:114": "saṃkṣepeṇa sarvebhyo'kuśalebhyo manasikārebhyo bhayabhītaḥ |",
  "SA11n1127:115": "ebhyo hyahamevaṃrūpebhyo bhayabhairavebhyo bhīto'raṇyāvāsamupagataḥ ||",
  "SA11n1127:116": "pe ||",
  "SA11n1127:117": "punaraparaṃ gṛhapate pravrajitena bodhisattvenāraṇyavāsasthitena bhītena vā trastena vā evaṃ śikṣitavyam- yāni kānicidbhayānyutpadyante sarvāṇī,",
  "SA11n1127:118": "tānyātmagrāhata utpadyante ||",
  "SA11n1127:119": "pe ||",
  "SA11n1127:120": "sacetpunarahamaraṇye prativasannātmagrāhaṃ parityajeyam,",
  "SA11n1127:121": "nātmābhiniveśaṃ nātmaparigrahaṃ nātmanidānaṃ nātmatṛṣṇāṃ nātmasaṃjñāṃ nātmavādopādānaṃ nātmadṛṣṭiṃ nātmādhiṣṭhānaṃ nātmaparikalpanāṃ nātmarakṣāṃ parityajeyam,",
  "SA11n1127:122": "nirarthako me'raṇyavāsaḥ syāt |",
  "SA11n1127:123": "api tu khalu punargṛhapate nāstyātmasaṃjñino'raṇyavāso nāsti parasaṃjñinaḥ ||",
  "SA11n1127:124": "pe |",
  "SA11n1127:125": "'raṇyavāso nāma gṛhapate ucyate sarvadharmeṣvasaṃbhavavāsaḥ sarvadharmeṣvasaṅgavāsaḥ ||",
  "SA11n1127:126": "pe |",
  "SA11n1127:127": "tadyathā gṛhapate araṇye tṛṇagulmauṣadhivanaspatayaḥ prativasanto na bibhyati,",
  "SA11n1127:128": "notrasyanti,",
  "SA11n1127:129": "na saṃtrasyanti,",
  "SA11n1127:130": "na saṃtrāsamāpadyante,",
  "SA11n1127:131": "evameva gṛhapate pravrajitena bodhisattvena araṇye viharatā tṛṇagulmauṣadhivanaspatikāṣṭhakuḍayavadātmapratibhāsavatsaṃjñākāye utpādayitavyā |",
  "SA11n1127:132": "māyāsamatā cittasyotpādayitavyā |",
  "SA11n1127:133": "ko'tra bibheti?",
  "SA11n1127:134": "ko'sminnutrasyati?",
  "SA11n1127:135": "tena bhayabhītena vā trastena vā evaṃ yoniśaḥ kāya upaparikṣitavyaḥ _ nāstyatra kāye ātmā va sattvo vā jīvo vā poṣo vā pudgalo vā manujo vā |",
  "SA11n1127:136": "abhūtaparikalpa eṣa yaduta bhayaṃ nāma |",
  "SA11n1127:137": "sa mayā abhūtaparikalpo na parikalpayitavyaḥ |",
  "SA11n1127:138": "tena yathā araṇye tṛṇagulmauṣadhivanaspatayaḥ prativasanti amamā aparigrahāḥ,",
  "SA11n1127:139": "evamevāmamenāparigraheṇāraṇyameva sarvadharmā iti jñātvā upasaṃpadya vihartavyam |",
  "SA11n1127:140": "tatkasya hetoḥ?",
  "SA11n1127:141": "raṇacchedo'raṇyavāso'mamo'parigrahaḥ |",
  "SA11n1127:142": "pe ||",
  "SA11n1127:143": "punaraparaṃ gṛhapate pravrajitena bodhisattvena buddhānujñāto 'raṇyavāsa iti jñātvā araṇye vastavyam |",
  "SA11n1127:144": "atra hi śukladharmaparipūrirbhavati |",
  "SA11n1127:145": "upastabdhakuśalamūlaḥ paścād grāmanagaranigamarāṣṭrarājadhānīṣvavatīrya dharmaṃ deśayiṣyāmi ||",
  "SA11n1127:146": "pe ||",
  "SA11n1127:147": "sacetpunargṛhapate pravrajito bodhisattva uddeśasvādhyāyārthaṃ gaṇamavatarati,",
  "SA11n1127:148": "tena tatra sagauraveṇa bhavitavyaṃ sapratīśenācāryopādhyāyeṣu sthaviramadhyanavakeṣu bhikṣuṣu pradakṣiṇaṃ bhavitavyamanalasena svayaṃkāriṇā aparopatāpinā |",
  "SA11n1127:149": "na ca tenopasthānagurukeṇa bhavitavyam |",
  "SA11n1127:150": "evaṃ cānenopaparīkṣitavyam |",
  "SA11n1127:151": "tathāgato'pyarhan samyaksaṃbuddhaḥ sadevasya lokasya samārakasya sabrahmakasya saśramaṇabrāhmaṇikāyāḥ prajāyāḥ pūjito dakṣiṇīyaḥ sarvasattvānām |",
  "SA11n1127:152": "so'pi tāvanna kasyacitsakāśādupasthānaṃ svīkaroti,",
  "SA11n1127:153": "kiṃ punarasmābhiraśikṣitaiḥ śikṣitukāmaiḥ?",
  "SA11n1127:154": "api tu vayameva sarvasattvānāmupasthāyakā bhaviṣyāmaḥ |",
  "SA11n1127:155": "vayameva pareṣāmupasthānaparicaryāṃ kariṣyāmaḥ,",
  "SA11n1127:156": "na ca punaḥ kasyacitsakāśādupasthānaparicaryāṃ svīkariṣyāmaḥ |",
  "SA11n1127:157": "tatkasya hetoḥ?",
  "SA11n1127:158": "upasthānagurukasya hi gṛhapate bhikṣorguṇadharmānugraho naśyati |",
  "SA11n1127:159": "yeṣāṃ ca saṃgrahaṃ karoti,",
  "SA11n1127:160": "teṣāmevaṃ bhavati- upasthānahetoreṣo'smākaṃ saṃgrahaṃ karoti ||",
  "SA11n1127:161": "putraratraivāha- sacetpunargṛhapate āraṇyako bodhisattvo dharmaśravaṇārthika ācāryopādhyāyadarśanārthiko vā glanaparipṛcchako vā grāmāntikaṃ śayanāsanamāgacchet,",
  "SA11n1127:162": "tena sāyamāgamanāya prakramaṇāya ca cittamutpādayitavyam |",
  "SA11n1127:163": "sacetpunarasya parapratibaddha uddeśaḥ svādhyāyo vā,",
  "SA11n1127:164": "tena vihāre prativasatā araṇyapravaṇacittena bhavitavyam |",
  "SA11n1127:165": "eṣa eva tasyāraṇyavāso yatsarvavastuṣvaraṇyasaṃjñā dharmaparyeṣṭayā cātṛptateti ||",
  "SA11n1127:166": "āryaratnarātrisūtre'pyuktam- yadi punarasya tatrāraṇyāyatane viharato'prāptaphalapṛthagjanasya vyālamṛgā āgaccheyuḥ,",
  "SA11n1127:167": "tena tatra na bhayaṃ na trāsa utpādayitavyaḥ |",
  "SA11n1127:168": "evaṃ ca cittamutpādayitavyam- pūrvamevāhamutsṛṣṭakāyajīvito'raṇyavāsamupagataḥ |",
  "SA11n1127:169": "na mayātra bhetavyam notrasitavyam,",
  "SA11n1127:170": "api tu maitrīmutpādayi[tvā] doṣaṃ vivarjayiṣyāmi,",
  "SA11n1127:171": "bhayamapanayiṣyāmi |",
  "SA11n1127:172": "yadyevamapi kṛtvā te vyālamṛgā māṃ jīvitād vyaparopya bhuñjīran,",
  "SA11n1127:173": "tena mayaivaṃ cittamutpādayitavyam- lābhā me sulabdhā yasya me asārātkāyātsāramādattaṃ bhavipyati |",
  "SA11n1127:174": "na punarime vyālamṛgāḥ śakyā mayā āmiṣeṇa toṣayitum |",
  "SA11n1127:175": "mama māṃsaṃ bhakṣayitvā sukhasparśaṃ vihariṣyanti ||",
  "SA11n1127:176": "pe ||",
  "SA11n1127:177": "yadi punastatrāraṇyāyatane viharato'manuṣyā upasaṃkramiṣyanti,",
  "SA11n1127:178": "suvarṇā va durvarṇā vā,",
  "SA11n1127:179": "tena na tatrānunetavyaṃ na pratihantavyam |",
  "SA11n1127:180": "yadi pūrvabuddhadarśino devatā āraṇyakaṃ bhikṣumupasaṃkramya praśnaṃ paripṛccheyuḥ tatra tenāraṇyakena yathāśakti yathābalaṃ yathādharmādhigamāya tāsāṃ devatānāṃ dharmo deśayitavyaḥ |",
  "SA11n1127:181": "yadi punastāvadgambhīrān praśnān paripṛccheyuḥ,",
  "SA11n1127:182": "yān sa āraṇyako bhikṣurna śaknuyādvisarjayitum,",
  "SA11n1127:183": "tena nirmānena bhūtvā vāgbhāṣitavyā,",
  "SA11n1127:184": "aśikṣito na paribhavitavyaḥ |",
  "SA11n1127:185": "yuñjiṣyāmi ghaṭiṣye buddhaśāsane |",
  "SA11n1127:186": "bhaviṣyati sa kālaḥ sa samayo yadā adhigatān dharmān śrutvā sarvakathāṃ visarjayiṣyāmi |",
  "SA11n1127:187": "api tu pratibhātu te vayaṃ dhārmaśravaṇikā iti ||",
  "SA11n1127:188": "pe ||",
  "SA11n1127:189": "tena tatra araṇyāyatane prativasatā tṛṇagulmauṣadhivanaspatīnāṃ nimittaṃ grahītavyam |",
  "SA11n1127:190": "kathamete bhavanti?",
  "SA11n1127:191": "yathaiṣāṃ bhāvānāmasvāmikānāmamamānāmaparigrahāṇāmevaṃ niśceṣṭānāṃ nirvyāpārāṇāṃ bhavatyutpādo bhaṅgaśca,",
  "SA11n1127:192": "na caiṣāṃ kaścidutpādayitā,",
  "SA11n1127:193": "na nirodhayitā,",
  "SA11n1127:194": "evamevāyaṃ kāyastṛṇakāṣṭhakuḍayapratibhāsopamo'svāmiko'mamo'parigraho niśceṣṭo nirvyāparo hetupratyayayuttayā utpadyate,",
  "SA11n1127:195": "hetupratyayavaikalyānnirudhyate |",
  "SA11n1127:196": "na punaratra kaściddharmaḥ paramārthata utpadyate vā nirudhyate veti ||",
  "SA11n1127:197": "punaścoktam- tena tatra araṇyāyatane viharatā evaṃ cittamutpādayitavyam- yadyapyahamaraṇyamāgata eko'dvitīyaḥ,",
  "SA11n1127:198": "na me kaścitsahāyo yo māṃ sukṛtaṃ duṣkṛtaṃ vā codayet |",
  "SA11n1127:199": "api tu khalu punaḥ santi me devanāgayakṣā buddhāśca bhagavanto ye mama cittāśayaṃ jānanti |",
  "SA11n1127:200": "te mama sākṣiṇaḥ |",
  "SA11n1127:201": "so'hamihāraṇyāyatane prativasannakuśalacittasya vaśaṃ gacchāmi |",
  "SA11n1127:202": "yadi punarahamiyaddūramāgataḥ,",
  "SA11n1127:203": "eko'dvitīyo'saṃstabdho'mamo'parigrahaḥ kāmavitarkaṃ vā vitarkayeyam,",
  "SA11n1127:204": "vyāpādaṃ vihiṃsāvitarkaṃ vā vitarkayeyam,",
  "SA11n1127:205": "anyaṃ vā akuśalavitarkaṃ vitarkayeyam,",
  "SA11n1127:206": "nirviśeṣo bhaveyaṃ saṃsargasaṃgaṇikābhiretaiḥ sattvaiḥ |",
  "SA11n1127:207": "te ca me devanāgayakṣā visaṃvāditāḥ,",
  "SA11n1127:208": "buddhāśca bhagavanto'nabhirāddhā bhaviṣyantīti ||",
  "SA11n1127:209": "iti śikṣāsamuccaye araṇyasaṃvarṇanaṃ nāmaikādaśaḥ paricchedaḥ ||"
}