{
  "SA20n1313:0": "dānapaṭalam",
  "SA20n1313:1": "uddānaṃ |",
  "SA20n1313:2": "svabhāvaścaiva sarvañca duṣkaraṃ sarvatomukham |",
  "SA20n1313:3": "syāt sātpauruṣyayuktañca sarvākāraṃ tathaiva ca ||",
  "SA20n1313:4": "vighātārthikayuktañca ihāmutra sukhaṃ tathā |",
  "SA20n1313:5": "viśuddhañca navākāraṃ dānametatsamāsataḥ ||",
  "SA20n1313:6": "iha bodhisattvaḥ krameṇa ṣaṭpāramitāṃ paripūryānuttarāṃ samyaksaṃbodhimabhisaṃbudhyate |",
  "SA20n1313:7": "dānapāramitāṃ śīlakṣāntivīryadhyānaprajñāpāramitāñca |",
  "SA20n1313:8": "tatra katamā bodhisattvasya dānapāramitā |",
  "SA20n1313:9": "navākāraṃ dānaṃ bodhisattvasya dānapāramitetyucyate |",
  "SA20n1313:10": "svabhāvadānaṃ sarvadānaṃ duṣkaradānaṃ sarvatomukhaṃ dānaṃ satpuruṣadānaṃ sarvākāradānaṃ vighātārthikadānamihāmutrasukhaṃ dānaṃ viśuddhadānaṃ ca |",
  "SA20n1313:11": "kaśca dānasya svabhāvaḥ |",
  "SA20n1313:12": "yā cetanā sarvapariṣkāra-svadehanirapekṣasya bodhisattvasya kevalādhyātmikavastuparityāgāya kāyavākkarmānavadyaśca sarvadeyavastuparityāgaḥ |",
  "SA20n1313:13": "saṃvarasthāyinaḥ āgamadṛṣṭeḥ phaladarśino yo yenārthī tasya ca tadvastupratipādanā bodhisattvasya dānasvabhāvo veditavyaḥ |",
  "SA20n1313:14": "tatra sarvadānaṃ katamat |",
  "SA20n1313:15": "sarvamucyate samāsato dvividhaṃ deyavastu |",
  "SA20n1313:16": "ādhyātmikaṃ bāhyañca |",
  "SA20n1313:17": "tatra ā majjñaḥ svadehaparityāgo bodhisattvasya kevalādhyātmikavastuparityāga ityucyate |",
  "SA20n1313:18": "yatpunarbodhisattvo vāntāśināṃ sattvānāmarthe bhuktvā bhuktvā'nnapānaṃ vamati |",
  "SA20n1313:19": "tatsaṃsṛṣṭamādhyātmikabāhyavastudānaṃ bodhisattvasyetyucyate |",
  "SA20n1313:20": "etadyathoktaṃ sthāpayitvā pariśiṣṭadeyavastuparityāgo bāhyadeyavastuparityāgaḥ evocyate |",
  "SA20n1313:21": "tatra bodhisattvaḥ pareṣāṃ dehārthināṃ samāsato dvābhyāmākārābhyāṃ svadehamanuprayacchati |",
  "SA20n1313:22": "yathākāmakaraṇīyaṃ vā paravaśyaṃ paravidheyamātmānaṃ pareṣāmanuprayacchati |",
  "SA20n1313:23": "tadyathāpi nāma kaścit pareṣāṃ bhaktācchādanahetordāsabhāvamupagacchet |",
  "SA20n1313:24": "evameva nirāmiṣacitto bodhisattvaḥ paramabodhikāmaḥ parahitasukhakāmo dānapāramittāṃ paripūrayitukāmo yathākaraṇīyaṃ pareṣāṃ vaśyaṃ paravidheyamātmānaṃ pareṣāmanuprayacchati |",
  "SA20n1313:25": "karacaraṇanayanaśiro'ṅgapratyaṅgārthināṃ māṃsarudhirasnāyvarthināṃ yāvanmajjāyināṃ yāvanmajjānamanuprayacchati |",
  "SA20n1313:26": "dvābhyāmeva kāraṇābhyāṃ bodhisattvo bāhyaṃ vastu sattvebhyaḥ parityajati |",
  "SA20n1313:27": "yathāsukhaparibhogāya vā yācitakamanuprayacchati |",
  "SA20n1313:28": "tadvaśitvāya vā sarveṇa sarva nirmuktena cittenānuprayacchati |",
  "SA20n1313:29": "na ca punarbodhisattvaḥ sarvamādhyātmikabāhyaṃ vastvaviśeṣeṇaiva sarvathā ca sattvānāṃ dadāti |",
  "SA20n1313:30": "kiñca bodhisattvo dvividhādasmādādhyātmikabāhyādvastunaḥ sattvānāṃ dadāti |",
  "SA20n1313:31": "kathaṃ na dadāti |",
  "SA20n1313:32": "yadasmādādhyātmikabāhyādvastunaḥ sattvānāṃ dānaṃ sukhāyaiva syānna tu hitāya naiva vāsukhāya nāpi hitāya tadbodhisattvaḥ pareṣāṃ na dadāti |",
  "SA20n1313:33": "yatpunarhitāya syānnāvaśyaṃ sukhāyā-sukhāya vā punarhitāya ca tadvodhisattvaḥ pareṣāṃ dānaṃ dadāti |",
  "SA20n1313:34": "ityayaṃ tāvaddānasya cādānasya ca samāsanirdeśaḥ |",
  "SA20n1313:35": "ataḥ paraṃ vistaravibhāgo veditavyaḥ |",
  "SA20n1313:36": "iha bodhisattvaḥ parotpīḍanāya [paravadhāya] paravañcanāya cāyogavihitena copanimantritamātmānaṃ paravaśyaṃ paravidheyaṃ na dadāti |",
  "SA20n1313:37": "apyeva nāma bodhisattvaḥ śatakṛtvaḥ sahasrakṛtvaḥ svajīvitaparityāgamapi pareṣāmantikādabhyupagacchet |",
  "SA20n1313:38": "natveva rājñayā parārādhanārthaṃ parotpīḍanāṃ paravadhaṃ paravañcanāṃ vā kuryāt |",
  "SA20n1313:39": "yadi ca bodhisattvaḥ śuddhāśayo bhavati dānamārabhya so'pi sattvakārye prabhūte karaṇīye pratyupasthite svadehāṅgapratyaṅgayācanake ca pratyupasthite na svadehāṅgapratyaṅgānyanuprayacchati |",
  "SA20n1313:40": "tatkasya hetoḥ |",
  "SA20n1313:41": "na hyasya bodhisattvasya dānamārabhya śuddhāśayasya punaḥ kenacitparyāyeṇedaṃ dātavyamasmai dātanyamiti bhavati cetasaḥ saṃkocaḥ |",
  "SA20n1313:42": "tasmādasau bodhisattvo yadāśayaśuddhyarthaṃ pratyupasthitaṃ sattvakāryamadhyupekṣya dadyāt so'syāśayaḥ śuddha iti na pratyupasthitaṃ sattvakāryamadhyupekṣya dadāti |",
  "SA20n1313:43": "na ca mārakāyikeṣu deveṣu yācanakeṣu viheṭhābhiprāyeṣu pratyupasthiteṣu svadehamaṅgavibhāgaśo dadāti |",
  "SA20n1313:44": "mā haiva teṣāmadhimātrā kṣatiścopahatiśca bhaviṣyatīti yathā mārakāyikeṣu deveṣu |",
  "SA20n1313:45": "eva tadādiṣṭeṣu sattveṣu veditavyam |",
  "SA20n1313:46": "nāpi conmattakṣiptacitteṣu bodhisattvaḥ svadehamaṅgavibhāgaśo'nuprayacchati |",
  "SA20n1313:47": "na hi te svacitte'vasthitāḥ |",
  "SA20n1313:48": "nārthino mṛgayante |",
  "SA20n1313:49": "nānyatra vipralāpaḥ |",
  "SA20n1313:50": "sa teṣāmasvatantratvāccetasaḥ tasmānna dadāti |",
  "SA20n1313:51": "etānākārān sthāpayitvā etadviparyayāt svadehaṃ tāvadbodhisattvaḥ paravidheyatayā vā'ṅgapratyaṅgavibhāgaśo vārthibhyaḥ parityajati |",
  "SA20n1313:52": "evantāvadbodhisattvasyādhyātmikasya vastuno dānañcādānañca veditavyam |",
  "SA20n1313:53": "bāhyātpunarvastuno bodhisattvo yāni viṣāgniśastramadyāni sattvānāmupaghātāya tāni nānuprayacchatyarthibhyaḥ ātmopaghātāya vā yācitānyarthināṃ paropaghātāya [vā] |",
  "SA20n1313:54": "yāni punarviṣāgniśasramadyānyanugrahāya sattvānāṃ tāni bodhisattvo dadātyarthibhya ātmano vā'nugrahāya yācitānyarthināṃ parānugrahāya vā |",
  "SA20n1313:55": "punarna ca bodhisattvaḥ parakīyaṃ draviṇamaviśvāsyaṃ parebhyo'nuprayacchati |",
  "SA20n1313:56": "na ca bodhisattvaḥ sāñcaritreṇa paradāramupasaṃhṛtya pareṣāmanuprayacchati |",
  "SA20n1313:57": "na ca saprāṇakaṃ pānabhojanamanuprayacchati |",
  "SA20n1313:58": "yadapi [rati]krīḍopasaṃhitamanarthopasaṃhitaṃ sattvānāṃ bodhisattvasya deyaṃ vastu tadapi bodhisattvo'rthibhyo na dadāti |",
  "SA20n1313:59": "tatkasya hetoḥ |",
  "SA20n1313:60": "yadyapi tadvastu teṣāṃ cittaprasādamātrakamutpādayed bodhisattvasyāntike |",
  "SA20n1313:61": "apitu vipulataramasya taddānamanarthaṃ kuryādyaddhetorasau madaṃ pramādaṃ duścaritamadhyāpadyamānaḥ kāyasya bhedādapāyeṣūpapadyate |",
  "SA20n1313:62": "sa cetpunastadratikrīḍādikaṃ va tu nāpāyagamanāya bhavennāpi cākuśalamūlopacayāya kāmaṃ tadbodhisattvastādṛśaṃ ratikrīḍādikaṃ vasta cittaprasādahetoranupracchedarthibhyastenāpi vastunā saṃgrahāya paripākāya |",
  "SA20n1313:63": "kīdṛśaṃ punā ratikrīḍāvastu bodhisattvo na dadātyarthibhyaḥ |",
  "SA20n1313:64": "kidṛśaṃ dadāti |",
  "SA20n1313:65": "tadyathā mṛgavadhaśikṣāṃ bodhisattvo na dadāti |",
  "SA20n1313:66": "kṣudrayajñeṣu ca mahārambheṣu yeṣu bahavaḥ prāṇinaḥ saṃghātamāpadya jīvitādvyaparopyante |",
  "SA20n1313:67": "tadrūpān yajñānna svayaṃ yajati na parairyājayati |",
  "SA20n1313:68": "nāpi ca devakuleṣu paśuvadhamanuprayacchati |",
  "SA20n1313:69": "na ca prabhūtaprāṇyāśritān [deśān] jalajairvā [sthalajairvā prāṇibhiradhyuṣitāṃsteṣāṃ prāṇināmuparodhāya yācito'nuprayacchati |",
  "SA20n1313:70": "na jālāni na yantrāṇi na jālayantraśikṣāṃ prāṇināmuparodhāya yācito'nuprayacchati |",
  "SA20n1313:71": "nāpyākrośāya vadhāya bandhāya daṇḍanāya kāraṇāya śatrūṇāṃ śatrumanuprayacchati |",
  "SA20n1313:72": "samāsato bodhisattvo yatkiñcit parasattvotpīḍayā parasattvabādhāya sattvānāṃ ratikrīḍāvastu tatsarvaṃbodhisattvo na dadātyarthibhyaḥ |",
  "SA20n1313:73": "yāni punarimāni vicitrāṇi hastyaśvarathayānavāhanāni vastrālaṅkārāṇi praṇītāni ca pānabhojanāni nṛttagītavāditaśikṣā nṛttagītavāditabhājanāni ca gandhamālyavilepanaṃ vicitraśca bhāṇḍopaskara udyānāni ca gṛhāṇi striyaśca paricaryāyai vividheṣu ca śilpakarmasthāneṣu śikṣā ityevaṃrūpaṃ ratikrīḍāvastu bodhisattvaścittaprasādahetorarthibhyo'nuprayacchati |",
  "SA20n1313:74": "na ca bodhisattvaḥ amātrayā'pathyaṃ vā glānāyārthine'pi pānabhojanamanuprayacchati |",
  "SA20n1313:75": "na tṛpteṣu lolupajātīyeṣu sattveṣu praṇītaṃ pānabhojanamanuprayacchati |",
  "SA20n1313:76": "nāpi ca śokārtānāṃ sattvānāmātmodbandhanāya vā tāḍnāya vā viṣabhakṣaṇāya vā prapātapatanāya vā kāmakāraṃ dadāti |",
  "SA20n1313:77": "na ca bodhisattvo mātāpitaraṃ sarveṇa sarvaṃmarthibhyo'nuprayacchati |",
  "SA20n1313:78": "tathāhi bodhisattvasya mātāpitaraṃ paramaguru-sthānīyamāpāyakaṃ poṣakaṃ saṃvardhakaṃ tadbodhisattvena dīrgharātraṃ śirasodvahatā na khedamāpattavyam |",
  "SA20n1313:79": "tayoścādhamanabandhaka sthāpanavikraye ātmā vaśyo vidheyo dātavyaḥ |",
  "SA20n1313:80": "tatkathaṃ bodhisattvaḥ parebhyo'nupradātumutsaheta kutaḥ punaḥ pradadyāt |",
  "SA20n1313:81": "nāpi bodhisattvo rājā mūrdhābhiṣiktaḥ prabhuḥ sve pṛthivīmaṇḍale sattvānāṃ saparigrahāṇāṃ parakīyaṃ putradāraṃ pareṣāmantikādācchidya pareṣāmanuprayacchati |",
  "SA20n1313:82": "nānyatra kṛtsnaṃ grāmaṃ vā grāmapradeśaṃ vā janapadapradeśaṃ vā bhogamanuprayacchet |",
  "SA20n1313:83": "yathā mamābhūttathā te bhavatviti |",
  "SA20n1313:84": "na ca bodhisattvaḥ svaṃ putradāraṃ dāsīdāsakarmakarapauruṣeyaparigrahaṃ samyagasaṃjñaptamakāmakaṃ vimanaskaṃ pareṣāmarthināmanuprayacchati |",
  "SA20n1313:85": "samyak saṃjñaptamapi ca sumanaskaṃ chandajātaṃ nāmitreṣu na yakṣarākṣaseṣu na raudrakarmasu pratipādayati |",
  "SA20n1313:86": "nāpi ca dāsabhāvāya pratipādayati putradāraṃ sukumāraṃ kulaputraṃ janam |",
  "SA20n1313:87": "na ca bodhisattvo'dhimātraparapīḍāpravṛtteṣu raudrakarmasu yācanakeṣu rājyapradānaṃ dadāti |",
  "SA20n1313:88": "rājyādapi ca tāṃstathāvidhān pudgalāṃścyāvayati sa cet pratibalo bhavati cyāvayitum |",
  "SA20n1313:89": "na ca bodhisattvo mātāpitrorantikādbhogānācchidya yācanakebhyaḥ prayacchati |",
  "SA20n1313:90": "yathā mātāpitrorevaṃ putradāradāsīdāsakarmakarapauruṣeyebhyaḥ |",
  "SA20n1313:91": "nāpi ca mātāpitaraṃ bādhitvā vistareṇa yāvatkarmakarapauruṣeyaṃ bādhitvā parebhyo yācanakebhyo deyavastu parityajati |",
  "SA20n1313:92": "dharmaṇa cāsāhasena bodhisattvo bhogān saṃhṛtya dānaṃ dadāti nādharmeṇa sāhasena |",
  "SA20n1313:93": "na paramutpīḍyopahatya na ca buddhānāṃ bhagavatāṃ śāsane bodhisattvo vyavasthitaḥ śikṣāṃ vyatikramya kathañcit dānaṃ dadāti |",
  "SA20n1313:94": "dānañca dadad bodhisattvaḥ sarvasattveṣu samacitto dadāti dakṣiṇīyabuddhimupasthāpya mitrāmitrodāsīneṣu guṇavatsu doṣasatsu hīneṣu tulyeṣu viśiṣṭeṣu sukhiteṣu duḥkhiteṣu ca |",
  "SA20n1313:95": "na ca bodhisattvo yathoktādyathāpratijñātādyācanakāya nyūnaṃ dāna dadāti |",
  "SA20n1313:96": "nānyatra sama vā adhikaṃ vā |",
  "SA20n1313:97": "na ca bodhisattvaḥ praṇītaṃ vastu pratijñāya lūhaṃ pratyavaraṃ dadāti |",
  "SA20n1313:98": "nānyatralūhaṃ pratyavaraṃ pratijñāya praṇītaṃ dadāti saṃvidyamāne praṇīte |",
  "SA20n1313:99": "na ca bodhisattvo vimanasko na kruddhaḥ kṣubhitamānaso dānaṃ dadāti |",
  "SA20n1313:100": "nāpi ca dānaṃ dattvā nindayati punaḥ punaḥ parikīrtanatayā evaṃ caivañca tvaṃ mayā dānenānugṛhītaḥ savardhito'bhyuddhṛto veti |",
  "SA20n1313:101": "na ca bodhisattvo nihīnapuruṣasyāpi dānaṃ dadadapaviddhamasatkṛtyānuprayacchati prāgeva guṇavataḥ |",
  "SA20n1313:102": "na ca bodhisattvo vividhavipratipattisthitānāmuddhatānāmasaṃvṛtātmanāṃ yācanakānāmākrośakānāṃ roṣakāṇāṃ paribhāṣakāṇāṃ vipratipattyā khinnamānaso dānaṃ dadāti |",
  "SA20n1313:103": "nānyatra teṣāmevāntike bodhisattvo bhūyasyā mātrayā kleśāveśaprakṛtitāmavagamyānukampācittamupasthāpya dānaṃ dadāti |",
  "SA20n1313:104": "na cāsaddṛṣṭyā parāmṛṣṭaṃ [dānaṃ] dadāti |",
  "SA20n1313:105": "tadyathā mahāraudrayajñeṣu na hiṃsādānena dharmaṃ pratyeti |",
  "SA20n1313:106": "nāpi kautakamaṅgalapratisaṃyuktaṃ dānaṃ dadāti |",
  "SA20n1313:107": "nāpi suviśuddhenāpi sarvākāreṇa dānamātrakeṇa laukikalokottarāṃ vairāgyaviśuddhiṃ pratyeti nānyatra |",
  "SA20n1313:108": "saṃbhāramātrakatayā viśuddherdānaṃ dhārayati |",
  "SA20n1313:109": "na ca phaladarśī dadāti |",
  "SA20n1313:110": "sarvañca dānamanuttarāyāṃ samyak sambodhau pariṇāmayati |",
  "SA20n1313:111": "sarvaprakārasya dānasya sarvaṃ prakāraṃ yathābhūtaṃ phalaṃ vipāke'bhisaṃpratyayajāto bodhisattvo'parapratyayo'nanyaneyo dānaṃ dadāti tadyathā'nnado balavān bhavati |",
  "SA20n1313:112": "vastrado varṇavān yānadaḥ sukhitaḥ cakṣuṣmān pradīpada ityevamādi vistareṇa veditavyam |",
  "SA20n1313:113": "na ca bodhisattvo dāridryabhayabhīto dānaṃ dadāti |",
  "SA20n1313:114": "nānyatra kāruṇyābhiprāya eva |",
  "SA20n1313:115": "na ca bodhisattvo yācanakānāmapratirūpaṃ dānaṃ dadāti |",
  "SA20n1313:116": "tadyathā yatīnāmucchiṣṭaṃ vā pānabhojanamuccāraprasrāvakheṭaśiṃghāṇakavāntaviriktapūyarudhiṃrasaṃsṛṣṭaṃ vā abhidūṣitaṃ vā |",
  "SA20n1313:117": "anākhyātamapratisaṃveditamodanakulmāṣamutsarjanadharmī |",
  "SA20n1313:118": "tathā apalāṇḍubhakṣāṇāṃ palāṇḍusaṃmiśraṃ palāṇḍusaṃsṛṣṭam |",
  "SA20n1313:119": "evamamāṃsabhakṣāṇām |",
  "SA20n1313:120": "amadyapānāṃ madyamiśraṃ madyasaṃsṛṣṭaṃ vā |",
  "SA20n1313:121": "tathā'pratirūpe karmaṇi viniyojya bodhisattvo na pareṣāṃ dānaṃ dadāti |",
  "SA20n1313:122": "ityevaṃbhāgīyamapratirūpaṃ dānaṃ na dadāti |",
  "SA20n1313:123": "na ca punarbodhisattvo yācanakaṃ punaḥ punaryācanatayā gatapratyāgatikatayā sevāvṛttasaṃvidhānena parikliśya dānaṃ dadāti |",
  "SA20n1313:124": "nānyatra yācitamātra eva |",
  "SA20n1313:125": "na ca bodhisattvaḥ kīrtiśabdaślokamiśritaṃ dānaṃ dadāti |",
  "SA20n1313:126": "na [ca] parataḥ pratikārasanniśritaṃ na śakratvamāratvacakravartitvaiśvaryasanniśritaṃ [dadāti] |",
  "SA20n1313:127": "na ca pareṣāṃ kuhanārthaṃ dānaṃ dadāti |",
  "SA20n1313:128": "kaccinmāṃ pare rājāno vā rājamahāmātyā vā naigamajanapadā brāhmaṇagṛhapatayo dhaninaḥ śreṣṭhinaḥ sārthavāhā dātāraṃ dānapatiṃ viditvā satkuryurgurūkuryurmānayeyuḥ pūjayeyuriti |",
  "SA20n1313:129": "na ca kārpaṇyadānaṃ dadāti |",
  "SA20n1313:130": "alpādapi viśadaṃ dadāti prāgeva prabhūtāt |",
  "SA20n1313:131": "na ca pareṣāṃ vipralambhāya dānaṃ dadāti |",
  "SA20n1313:132": "anena dānena vilobhya viśrambhayitvā paścādenaṃ vipravādayiṣyāmīti |",
  "SA20n1313:133": "na ca vibhedāya parataḥ pareṣāṃ dānaṃ dadāti |",
  "SA20n1313:134": "tadyathā dānena grāmaṃ vā grāmapradeśaṃ vā janapadaṃ vā janapadapradeśaṃ vā vibhedya svāmināmantikādācchetsyāmyākramiṣyāmīti |",
  "SA20n1313:135": "dakṣaśca bodhisattvo bhavatyanalasaśca utthānasampannaḥ svayaṃ ca sannaddhaḥ parikare pūrvaṅgamo deyavastu parityāge svayañca dadāti paraiśca dāpayati na svayaṃ kausīdyaṃ prāviṣkṛtya parānājñāpayati dānāya |",
  "SA20n1313:136": "mahāntamapi gaṇasannipātamarthināṃ śīlavadduḥśīlānāṃ sanniṣaṇṇaṃ saṃnipatitaṃ viditvā vṛddhāntamupādāya yāvannavakāntaṃ tatsarvaṃ deyavastu gatapratyāgatikatayā punaḥ punaranukrameṇa pratipādayati na ca bodhisattvaḥ prabhūteṣu vipuleṣu vistīrṇeṣu bhogeṣu saṃvidyamāneṣu mitaṃ dānaṃ dadāti |",
  "SA20n1313:137": "na ca paraviheṭhanāya pareṣāṃ dānaṃ dadāti |",
  "SA20n1313:138": "ākrośanāya vā roṣaṇatāḍanatarjanakutsanakabandhanacchedanarodhanapravāsanāya vā dānaṃ dadāti |",
  "SA20n1313:139": "pūrvameva ca dānād bodhisattvaḥ sumanā bhavati dadaccittaṃ prasādayati |",
  "SA20n1313:140": "dattvā cāvipratisārī bhavati |",
  "SA20n1313:141": "na ca śāṭhyāddānaṃ dadāti maṇimuktāśaṅkhaśilāvaidūryapravāḍādipratirūpakāṇi tadāśāvatāṃ sattvānām |",
  "SA20n1313:142": "na ca bodhisattvena kiñcidalpaṃ [vā prabhūtaṃ vā] deyavastu yanna prāgeva cetasā sarvasattvānāṃ nirmuktaṃ bhavati |",
  "SA20n1313:143": "paścādyācakaḥ svakamiva dhanaṃ yācitakānupradattaṃ bodhisattvādyācate |",
  "SA20n1313:144": "kālena ca bodhisattvo dānaṃ dadāti nākālena |",
  "SA20n1313:145": "kalpikamātmanaḥ parasya ca nākalpikam |",
  "SA20n1313:146": "ācāreṇa nānācāreṇa |",
  "SA20n1313:147": "avikṣiptena ca cetasā na vikṣiptena |",
  "SA20n1313:148": "na ca bodhisattvo yācanakamavahasati nāvaspaṇḍayati |",
  "SA20n1313:149": "ma maṅkubhāvamasyopasaṃharati |",
  "SA20n1313:150": "na bhṛkuṭīkṛto bhavati |",
  "SA20n1313:151": "uttānamukhavarṇaḥ smitapūrvaṃṅgamaḥ pūrvābhibhāṣī bhavati |",
  "SA20n1313:152": "na ca vilambitaṃ tvaritaṃ tvaritaṃ dānaṃ dadāti |",
  "SA20n1313:153": "ayācito'pi bodhisattvaḥ svayaṃ pravārayitvā parān yo yenārthī bhavati tasya taddadāti |",
  "SA20n1313:154": "svayaṃ gṛhītaṃ caiṣāmabhyanujānāti |",
  "SA20n1313:155": "na ca bodhisattvo dauṣprajñadānaṃ dadāti |",
  "SA20n1313:156": "dadat prājñadānameva dadāti |",
  "SA20n1313:157": "prājñadānaṃ bodhisattvasya katamat |",
  "SA20n1313:158": "iha bodhisattvaḥ satsu saṃvidyamāneṣu deyadharmeṣu pūrvameva yācanakābhyāgamanādevaṃ cittamabhisaṃskaroti |",
  "SA20n1313:159": "sa cenme dvau yācanakāvāgacchetāṃ sukhitaścākṛpaṇo'varākaḥ sanāthaḥ sapratisaraṇaḥ duḥkhitaśca kṛpaṇo varākaḥ anāthaḥ apratisaraṇaḥ |",
  "SA20n1313:160": "tena mayā sacenme bhogānāṃ dvayorapi santarpaṇāyecchāparipūraye tadā saṃbhavo'sti ubhau santarpayitavyau |",
  "SA20n1313:161": "dvayorapīcchā paripūriḥ karaṇīyā |",
  "SA20n1313:162": "sa cenna tāvadbhogasaṃbhavaḥ syādahaṃ dvayoḥ santarpayeyaṃ yadicchāparipūriñca kuryāṃ sukhitamapahāya duḥkhitāya dānaṃ deyam |",
  "SA20n1313:163": "akṛpaṇamavarākaṃ sanāthaṃ sapratisaraṇamapahāya kṛpaṇāya varākāya anāthāyāpratisaraṇāya dānaṃ deyamiti |",
  "SA20n1313:164": "sa evaṃ cittamabhisaṃskṛtya yathābhisaṃskārameva karmaṇā saṃpādayati |",
  "SA20n1313:165": "sa cetpunaḥ sukhitasya yācanakasyecchāṃ na śaknoti paripūrayituṃ sa tameva pūrvakaṃ svacittābhisaṃskārakalpamupādāya taṃ yācakamevaṃ saṃjñapya preṣayati |",
  "SA20n1313:166": "asya mayā duḥkhitasya pūrvanisṛṣṭaṃ pūrvapratijñātametaddeyavastu ato mayā'syaiva pratipāditam |",
  "SA20n1313:167": "na ca me tvayyadātukāmamanā asti |",
  "SA20n1313:168": "ato na bhadramukhenāsmākamantike praṇayavimukhatā karaṇīyeti |",
  "SA20n1313:169": "punaraparaṃ bodhisattvaḥ satsu saṃvidyamāneṣu deyadharmeṣu yāni tāni matsarikulāni bhavanti paramamatsarikulānyāgṛhītapariṣkārāṇi kuṭakuñcakāni yeṣu na jātu śramaṇabrāhmaṇeṣu deyadharme prajāyate tāni bodhisattvaḥ kulānyupasaṃkramya pratisaṃmodya praṇayañca saṃvidhāyaivamāha |",
  "SA20n1313:170": "aṅga tāvatte bhavantaḥ akośakṣayeṇa mahatā upakāreṇa pratyavasthitā bhavantu |",
  "SA20n1313:171": "mama gṛhe vipulā bhogā vipulā devadharmāṃḥ saṃvidyante |",
  "SA20n1313:172": "so'haṃ dānapāramitāparipūraye yācanakenārthī |",
  "SA20n1313:173": "sa cedyūyaṃ yācanakamārāgayatha mā nirākṛtya visarjayiṣyatha madīyaṃ dhanaṃ deyadharmamādāya tebhyo vā visṛjata yathāsukhameva |",
  "SA20n1313:174": "athavā taṃ yācanakamasmākamupasaṃharatha dīyamānañca mayā dānamanumodatha |",
  "SA20n1313:175": "te ca tasya pratiśrutyākośakṣayeṇa priyeṇāyaṃ kulaputro'smākamārādhitacitto bhavatīti tathā kurvanti |",
  "SA20n1313:176": "evaṃ hi tena bodhisattvena yeṣāmāyatyāṃ mātsaryamalavinayāya bījamavaropitaṃ bhavati |",
  "SA20n1313:177": "krameṇa ca tenābhyāsena tena prajñāpūrvakeṇopāyakauśalyena svakamapi parīttaṃ parebhyo dhanamanuprayacchanti |",
  "SA20n1313:178": "mṛdukamalobhaṃ niśritya madhyaṃ pratilabhante |",
  "SA20n1313:179": "madhyaṃ niśrityādhimātraṃ pratilabhante |",
  "SA20n1313:180": "punaraparaṃ bodhisattvo ye'sya bhavantyācāryopādhyāyāḥ sārdhavihāryantevāsinaḥ sabrahmacāriṇaśca lobhaprakṛtayo lubdhajātīyā ye ca na lubdhajātīyā api tu deyadharmavaikalyādicchāvighātavantastatra bodhisattvo buddhāvaropitaṃ vā dharmā [varopitaṃ vā] saṃghāvaropitaṃ vā dānamayaṃ puṇyakriyāvastu kartukāmasteṣāmevotsṛjati |",
  "SA20n1313:181": "tān deya dharmāṃstaiḥ kārayati na svayaṃ karoti |",
  "SA20n1313:182": "evaṃ tena bodhisattvena svayañca bahutaraṃ puṇyaṃ prasūtaṃ bhavati |",
  "SA20n1313:183": "tadekatyānāñca sabrahmacāriṇāṃ kleśavinayaḥ kṛto bhavati |",
  "SA20n1313:184": "tadekatyānāṃ dharmecchāparipūriḥ kṛtā bhavati |",
  "SA20n1313:185": "sattvasaṃgrahaḥ sattvaparipākaśca kṛto bhavati |",
  "SA20n1313:186": "punaraparaṃ bodhisattvaḥ satsu saṃvidyamāneṣu deyadharmeṣu yācanakamākūṭananimittamātrakeṇaiva jñātvā yathākāmaṃ deyadharmaiḥ pratipādayati |",
  "SA20n1313:187": "yo'pi cainamupasaṃkrānto bhavati kūṭavāṇijyanaivaṃ vyaṃsayiṣyāmīti |",
  "SA20n1313:188": "tasyāpi bhāvamājñāya tadduścaritamanyeṣāmapi tāvacchādayati prāgeva tasyaiva |",
  "SA20n1313:189": "icchāñcāsya paripūrayati yenāsāvamaṅkurudagro viśāradaḥ saumanasyajāto viprakrāmati |",
  "SA20n1313:190": "yenāpi ca bodhisattvaḥ kūṭa-kapaṭena vañcito bhavati na cānena sā vañcanā pūrvaṃ pratividdhā bhavati paścācca pratividhyati |",
  "SA20n1313:191": "pratividhya na ca tena vastunā punastaṃ vyaṃsakaṃ pudgalañcodayati smārayati |",
  "SA20n1313:192": "sarvañca tacchalakṛta madattādānamasmai bhāvenābhyanumodate |",
  "SA20n1313:193": "ityevaṃbhāgīyaṃ tāvadbodhisattvasya satsu saṃvidyamāneṣu prājñadānaṃ veditavyam |",
  "SA20n1313:194": "punaraparaṃ bodhisattvaḥ asatsu asaṃvidyamāneṣu deyadharmeṣu kṛtāvī bodhisattvasteṣu teṣu śilpakarmasthāneṣu sa tadrūpaṃ śilpakarmasthānamāmukhīkaroti |",
  "SA20n1313:195": "yenālpakṛcchreṇa mahāntaṃ dhanaskandhamabhinirjityādhyāvasati |",
  "SA20n1313:196": "pareṣāñcitrakatho madhurakathaḥ kalyāṇapratibhāno bodhisattvāstathā dharmadeśanāṃ pravartayati yathā daridrāṇāmapi sattvānāṃ dātukāmatā santiṣṭhate prāgevāḍhyānām |",
  "SA20n1313:197": "matsariṇāmapi prāgeva tyāgaśīlānām |",
  "SA20n1313:198": "yāni vā punastāni śrāddhakulāni yeṣvaharahaḥ pravṛtā eva deyadharmā vistīrṇabhogatayā teṣu kuleṣu āgatāgatān yācanakānupasaṃharati |",
  "SA20n1313:199": "svayameva vā gatvā dāneṣu dīyamāneṣu puṇyeṣu kriyamāṇeṣu dakṣo'nalasa utthānasampannaścittamabhiprasādya kāyena vācā yathāśaktyā yathābalaṃ vyāpāraṃ gacchati |",
  "SA20n1313:200": "supratipāditañca taddānaṃ yācanakeṣu karoti |",
  "SA20n1313:201": "evaṃ hi taddānam |",
  "SA20n1313:202": "yadupasthāpaka-vaiguṇyād duṣpratipāditaṃ syāt pakṣapatitaṃ vā anādarato vā smṛtisaṃpramoṣato vā tanna bhavati |",
  "SA20n1313:203": "evaṃ hi bodhisattvaḥ asatsvasaṃvidyamāneṣu bhogeṣu prājñadānasya dātā bhavati yāvadāśayaśuddhi nādhigacchati |",
  "SA20n1313:204": "śuddhāśayastu bodhisattvo yathaivāpāsamatikramaṃ pratilabhate tathaivākṣayabhogatāṃ janmani pratilabhate |",
  "SA20n1313:205": "punaraparaṃ bodhisattvo na tīrthikāya randhraprekṣiṇe dharmaṃ mukhoddeśato vā pustakagataṃ vā dadāti |",
  "SA20n1313:206": "nāpi lobhaprakṛtaye pustakaṃ vikretukāmāya sannidhiṃ vā kartukāmāya |",
  "SA20n1313:207": "na tu tena jñānenānarthine [jñānenārthine vā] |",
  "SA20n1313:208": "punaḥ sa cetkṛtārthaḥ pustakena bhavati svayaṃ dadātyasmai yathāsukhameva |",
  "SA20n1313:209": "sa cedakṛtārtho bhavati yasyārthe tena tatpustakamanvāvartitam |",
  "SA20n1313:210": "evamasau bodhisattvaḥ ādarśamanyaṃ dṛṣṭvā lekhayitvā vānyaddadāti |",
  "SA20n1313:211": "sa cennaivādarśaṃ paśyati nāpi lekhayituṃ śaknoti tenādita evaṃ svacittaṃ pratyavekṣitavyam |",
  "SA20n1313:212": "mā haiva me dharmamātsaryamalaparyavasthitaṃ cittam |",
  "SA20n1313:213": "mā haivāhamāśayata eva na dātukāmo'bhilikhitaṃ dharmam |",
  "SA20n1313:214": "sa cetsa evaṃ pratyavekṣamāṇo jānīyādasti me dharmamātsaryamalasamudācāro'pi tena bodhisattvenaivaṃ cittamabhisaṃskṛtya dātavyam |",
  "SA20n1313:215": "evaṃ dharmadānaṃ syāt |",
  "SA20n1313:216": "yadyahamanena dharmadānena mūka evaṃ syāṃ dṛṣṭe dharme tathāpi mayā'nadhivāsya kleśaṃ dātavyameva syāddharmadānam |",
  "SA20n1313:217": "prāgeva jñānasaṃbhāravikalaḥ |",
  "SA20n1313:218": "sa cetpunaḥ pratyavekṣamāṇo jānīyānnāsti me [dharma] mātsaryamalasamudācāro'pi tena bodhisattvenaivaṃ pratisaṃśikṣitavyam |",
  "SA20n1313:219": "aham [ ātmanaḥ] kleśanirghātanārthaṃ vā etaddharmadānaṃ dadyāṃ jñānasaṃbhāraparipūraṇārthaṃ vā sattva priyatāyaiva vā |",
  "SA20n1313:220": "so'haṃ kleśaṃ tāvanna paśyāmi |",
  "SA20n1313:221": "jñānasaṃbhāramapi dṛṣṭadharmasāmparāyikaṃ prabhūtataramananupradānāt paśyāmi |",
  "SA20n1313:222": "na padānāt |",
  "SA20n1313:223": "sāmparāyikameva pratanukaṃ dharmalābhapracuratāyai |",
  "SA20n1313:224": "ananuprayacchaṃścāhaṃ sarvasattvānāṃ hitasukhāya jñānaṃ samudānaya tasya ca sattvasya tadanyeṣāñca sarvasattvānāṃ priyakārī bhavāmi |",
  "SA20n1313:225": "anupracchannasyaivaikasya sattvasya priyakārī iti viditvā yathābhūtaṃ sa cedbodhisattvo na dadātyanavadyo bhavatyavipratisārī |",
  "SA20n1313:226": "asamatikrāntaśca bhavati bodhisattvavṛttam |",
  "SA20n1313:227": "kathañca punarna dadāti |",
  "SA20n1313:228": "na khalu punarbodhisattvaḥ utsahate yācanakaṃ niṣṭhurayā vācā pratikṣeptum |",
  "SA20n1313:229": "na te dāsyāmītyapi upāyakauśalyanainaṃ saṃjñapyānupreṣayati |",
  "SA20n1313:230": "tatredamupāyakauśalyam |",
  "SA20n1313:231": "prāgeva bodhisattvena sarvapariṣkārāḥ sarvadeyadharmā daśasu dikṣu viśaddhenāśayena buddhabodhisattvānāṃ visṛṣṭā bhavanti vikalpitāstadyathāpi nāma bhikṣurācāryāya vā upādhyāyāya vā cīvaraṃ vikalpayet |",
  "SA20n1313:232": "sa evaṃ vikalpahetoḥ sarvavicitrodārapariṣkāradeyadharmasannidhiprāpto'pyāryavaṃśavihārī bodhisattva ityucyate |",
  "SA20n1313:233": "aprameyapuṇyaprasotā ca bhavati |",
  "SA20n1313:234": "tañca puṇyamasya nityakālaṃ tadbahulamanaskārasya sarvakālānugatamabhivardhate |",
  "SA20n1313:235": "sa tān deyadharmān buddhabodhisattvanikṣiptāniva dhārayati |",
  "SA20n1313:236": "yadi yācanakaṃ paśyati yuktarūpaścāsmin yathepsitaṃ deyadharmapratipādanaṃ paśyati |",
  "SA20n1313:237": "sa nāsti tat kiñcid buddhabodhisattvānāṃ yatsattveṣu aparityaktamiti viditvā yācanakasyecchāṃ paripūrayati |",
  "SA20n1313:238": "no cedyuktarūpaṃ samanupaśyati sa tameva kalpamupādāya parakīyametad bhadramukha na caitadyuṣmākamanujñātaṃ dātumiti ślakṣnena vacasā saṃjñapyainaṃ preṣayati |",
  "SA20n1313:239": "anyadvā tad dviguṇaṃ triguṇaṃ dānamānasatkāraṃ kṛtvānupreṣayati |",
  "SA20n1313:240": "yenāsau jānīte nāyaṃ bodhisattvo lobhātmakatayā'smākaṃ na dātukāmaḥ |",
  "SA20n1313:241": "api tu nūnamasvatantra evaṃ tasmin pustakadharmadāne yena na dadātīti |",
  "SA20n1313:242": "idamapi bodhisattvasya dharmadānamārabhya prājñadānaṃ veditavyam |",
  "SA20n1313:243": "punaraparaṃ bodhisattvaḥ sarvadānāni dharmāmiṣābhaya [dānā] ni praryāyato'pi lakṣaṇato'pi nirvacanato'pi hetuphalaprabhedato'pi yathābhūtaṃ prajānannanuprayacchati |",
  "SA20n1313:244": "idamapi bodhisattvasya prājñadānaṃ veditavyam |",
  "SA20n1313:245": "punaraparaṃ bodhisattvaḥ apakāriṣu sattveṣu maitryāśayo dānaṃ dadāti |",
  "SA20n1313:246": "duḥkhiteṣu karuṇāśayaḥ |",
  "SA20n1313:247": "guṇavatsumuditāśayaḥ |",
  "SA20n1313:248": "upakāriṣu mitreṣu suhṛtsūpekṣāśayaḥ |",
  "SA20n1313:249": "idamapi bodhisattvasya prājñadānaṃ veditavyam |",
  "SA20n1313:250": "punaraparaṃ bodhisattvo dānavibandhanamapi dānavibandhapratipakṣamapi yathābhūtaṃ prajānāti |",
  "SA20n1313:251": "tatra catvāro dānavibandhāḥ |",
  "SA20n1313:252": "pūrvako'nabhyāsaḥ |",
  "SA20n1313:253": "deyadharmaparīttatāvaikalyam |",
  "SA20n1313:254": "agre manorame ca vastuni gṛddhiḥ āyatyāñca bhogasampatti phaladarśanābhinandanatā |",
  "SA20n1313:255": "yataśca bodhisattvasya deyadharmeṣu saṃvidyamāneṣu yācanake ca samyagupasthite dāne cittaṃ na krāmati |",
  "SA20n1313:256": "so'nabhyāsakṛto me'yaṃ doṣa iti laghu ladhveva prajñayā pratisidhyati |",
  "SA20n1313:257": "evañca punaḥ pratividhyati |",
  "SA20n1313:258": "nūnaṃ mayā pūrvaṃ dānaṃ na dattaṃ yena me etarhi samyak saṃvidyamāneṣu bhogeṣu samyak pratyupasthite ca yācanake dāne cittaṃ na krāmati |",
  "SA20n1313:259": "sa cedetarhina pratisaṃkhyāya dāsyāmi punarapi me āyatyāṃ dānavidveṣo bhaviṣyati |",
  "SA20n1313:260": "sa eva pratibidhya dānapratibandhapratipakṣa niśṛtya pratisaṃkhyāya dadāti |",
  "SA20n1313:261": "nābhyāsakṛtadoṣānusārī bhavati na tadvaśagaḥ |",
  "SA20n1313:262": "punaraparaṃ bodhisattvasya sa cedyad yācanake samyak pratyupasthite parīttabhogatayā dāne cittaṃ na krāmati sa ta vighātakṛta dānavipratibandhahetuṃ laghu-laghveva prajñayā pratividhya tadvighātakṛtaṃ duḥkhamadhivāsayan pratisaṃkhyāya kāruṇyāddānaṃ dadāti |",
  "SA20n1313:263": "tasyaivaṃ bhavati |",
  "SA20n1313:264": "pūrvakarmadoṣeṇa vā paravineyatayā vā mayā bahūni pragāḍhāni kṣut pipāsādikāni duḥkhānyanubhūtāni bhave vinā parānugraham |",
  "SA20n1313:265": "yadi ca me maraṇāya kālakriyāyai savarteta etaddānakṛta parānugrahahetuka dṛṣṭe dharme duḥkha tathāpi me dānameva śreyo na tu yācanakanirākaraṇam |",
  "SA20n1313:266": "prāgeva yaḥ kaścidyena kenacicchākapatreṇa jīvati ityevaṃ bodhisattvastadvighātakṛtaṃ dukhamadhivāsya dāna dadāti |",
  "SA20n1313:267": "panarapara bodhisattvasya samyag yācake pratyupasthite sa cedadhimātramanāpatvādagryatvāddeyavastuno dāne citta na krāmati ta bodhisattvo gardhakṛt doṣa laghu-laghveva pratijñayā pratividhya duḥkhe me eṣa sukhasaṃjñāviparyāsaḥ āyatyāṃ duḥkhajanaka iti viparyāsaparijñānāttañca prahāya prati saṃkhyāya tadvastu dadāti |",
  "SA20n1313:268": "punaraparaṃ bodhisattvasya sa ceddānaṃ dattvā dānaphale mahābhogatāyāmanuśaṃsadarśanamutpadyate nānuttarāyāṃ samyaksaṃbodhau taṃ bodhisattvo mithyāphaladṛṣṭikṛtaṃ doṣaṃ laghu-ladhveva prajñayā pratividhya sarvasaṃskārāṇāmasāratāṃ yathābhūtaṃ pratyavekṣate |",
  "SA20n1313:269": "sarvasaṃskārāḥ kṣaṇabhaṅgurāḥ phalopabhogaparikṣayabhaṅgurā viprayogabhaṅgurāśca |",
  "SA20n1313:270": "sa evaṃ pratyavekṣamāṇaḥ phaladarśanaṃ prahāya yatkiñciddānaṃ dadāti sarvaṃ tanmahābodhi-pariṇāmitameva dadāti |",
  "SA20n1313:271": "tadidaṃ bodhisattvasya caturvidhasya dānavibandhasya caturvidhaṃ dānaprativandhapratipakṣajñānaṃ veditavyam |",
  "SA20n1313:272": "prativedho duḥkhādivāsanā viparyāsaparijñānaṃ saṃskārāsāratvadarśanañca |",
  "SA20n1313:273": "tatra trividhena bodhisattvaḥ pratipakṣajñānena pūrvakeṇa niyataṃ samyak ca dānaṃ dadāti |",
  "SA20n1313:274": "ekena paścimena pratipakṣajñānena samyak puṇyaphalaparigrahaṃ karoti |",
  "SA20n1313:275": "idamapi bodhisattvasya prājñadānaṃ veditavyam |",
  "SA20n1313:276": "punaraparaṃ bodhisattvaḥ adhyātmyaṃ rahogataḥ śuddhenāśayena ghanarasena prasādena saṃkalpairvicitrānudārānaprameyān deyadharmānadhimucya sattveṣu dānāya pratipāditāyābhilaṣati yena bodhisattvaḥ alpakṛcchreṇāprameyaṃ puṇyaṃ prasūyate |",
  "SA20n1313:277": "idamapi bodhisattvasya prājñadānaṃ veditavyam |",
  "SA20n1313:278": "tadidaṃ bodhisattvasya prājñasya [mahā] prājñadānam |",
  "SA20n1313:279": "evaṃ samāsataḥ saṃvidyamāneṣvasaṃvimādeṣu cāmiṣadānasaṃgṛhīteṣu deyadharmeṣu tathā dharmadānamupādāya pratisaṃvidamupādāyādhyāśayadānamupādāya dānavipratibandhapratipakṣajñānamupādāyāśayādhimuktidānañcopādāya bodhisattvasyaivāveṇikaṃ veditavyam |",
  "SA20n1313:280": "evaṃ hi bodhisattvasyādhyātmika-bāhyasarvavastudānaprabhedo vistareṇa veditavyaḥ |",
  "SA20n1313:281": "ata ūrdhvamasmādeva sarvadānaprabhedāttadanyaḥ sarvo duṣkarādidānaprabhedo veditavyaḥ |",
  "SA20n1313:282": "tatra katamadbodhisattvasya duṣkaradānam |",
  "SA20n1313:283": "yadbodhisattvaḥ parīttaṃ deyavastu saṃvidyamānamātmānaṃ bādhitvā duḥkhamadhivāsya pareṣāmanuprayacchati |",
  "SA20n1313:284": "idaṃ bodhisattvasya prathamaṃ duṣkaradānam |",
  "SA20n1313:285": "yadbodhisattvaḥ iṣṭañca vastu prakṛtisnehādvā dīrghakāla saṃstavādvā'dhimātropakārādvā'gryañca pravaraṃ deyavastugardhaṃ prativinodya parebhyo'nuprayacchati |",
  "SA20n1313:286": "idaṃ bodhisattvasya dvitīyaṃ duṣkaradānaṃ yadbodhisattvaḥ kṛcchatārjitān deyadharmān parebhyo'nuprayacchati |",
  "SA20n1313:287": "idaṃ tṛtīyaṃ bodhisattvasya duṣkaradānam |",
  "SA20n1313:288": "tatra katamadbodhisattvasya sarvatomukhaṃ dānam |",
  "SA20n1313:289": "yadbodhisattvaḥ svakaṃ vā paraṃ vā samādāpya deyavastu svabhṛtyeṣu vā mātāpitṛputradāradāsīdāsakarmakarapauruṣeyamitrāmātyajñātisālohiteṣvanuprayacchati |",
  "SA20n1313:290": "pareṣu vā'rthiṣu |",
  "SA20n1313:291": "etatsarvatomukhaṃ dānamityucyate |",
  "SA20n1313:292": "samāsato bodhisattvasya caturākāraṃ satpuruṣasya satpuruṣadānam |",
  "SA20n1313:293": "tava katamad bodhisattvasya satpuruṣasya satpuruṣadānam |",
  "SA20n1313:294": "yadbodhisattvaḥ śraddhayā dānaṃ dadāti satkṛtya svahastena kālena parānanupahatya idaṃ bodhisattvasya satpuruṣasya satpuruṣadānamityucyate |",
  "SA20n1313:295": "tatra katamadbodhisattvasya sarvākāraṃ dānam |",
  "SA20n1313:296": "aniścitadānatā |",
  "SA20n1313:297": "viśadadānatā |",
  "SA20n1313:298": "pramuditadānatā |",
  "SA20n1313:299": "abhīkṣṇadānatā |",
  "SA20n1313:300": "pātradānatā |",
  "SA20n1313:301": "apātradānatā sarvadānatā |",
  "SA20n1313:302": "sarvatradānatā |",
  "SA20n1313:303": "sarvakāladānatā |",
  "SA20n1313:304": "anavadyadānatā sarvavastudānatā |",
  "SA20n1313:305": "deśavastudānatā |",
  "SA20n1313:306": "dhanadhānyavastudānatā |",
  "SA20n1313:307": "itīda trayodaśākāraṃ dānaṃ bodhisattvasya sarvākāramityucyate |",
  "SA20n1313:308": "tatra katamadbodhisattvasya vighātārthika dānam |",
  "SA20n1313:309": "iha bodhisattvo bhojanena pānena vighātiṣvarthikeṣu bhojanapānaṃ dadāti |",
  "SA20n1313:310": "yānārthikeṣu yānaṃ vastrārthikeṣu vastramalaṅkārārthikeṣu alaṃkāraṃ vicitrabhāṇḍopaskārārthikeṣu vicitrabhāṇḍopaskāraṃ dadāti |",
  "SA20n1313:311": "gandhamālyavilepanārthikeṣu gandhamālyavilepanam |",
  "SA20n1313:312": "pratiśrayārthikeṣu pratiśrayam |",
  "SA20n1313:313": "ālokavighātārthikeṣvālokaṃ dadāti |",
  "SA20n1313:314": "idamaṣṭākāra bodhisattvasya vighātārthikadānaṃ veditavyam |",
  "SA20n1313:315": "tatra katamadbodhisattvasyehāmutrasukhaṃ dānam |",
  "SA20n1313:316": "āmiṣadānaṃ dharmadānamabhayadānañca samāsataḥ ihāmutrasukhaṃ bodhisattvānāṃ dānaṃ veditavyam |",
  "SA20n1313:317": "tatpunarāmiṣadānaṃ praṇītaṃ śucikalpikam |",
  "SA20n1313:318": "vinīya mātsaryamalaṃ sannidhimalañca dadāti |",
  "SA20n1313:319": "tatra mātsaryamalavinayaścittāgrahaparityāgāt sannidhimalavinayo bhogāgrahaparityāgādveditavyaḥ |",
  "SA20n1313:320": "abhayadānaṃ siṃhavyādhragrāharājacaurodakādibhayaparitrāṇatayā veditavyam |",
  "SA20n1313:321": "dharmadānamaviparītadharmadeśanā nyāyopadeśaḥ śikṣāpadasamādāpanā ca |",
  "SA20n1313:322": "tadetatsarvamabhisamasya navākāraṃ bodhisattvasya dānaṃ sattvānābhihāmutrasukhaṃ bhavati |",
  "SA20n1313:323": "tatrāmiṣābhayadānaṃ saprabhedabhihasukham dharmadānaṃ punaḥ saprabhedamamutrasukham |",
  "SA20n1313:324": "tatra katamadbodhisattvasya viśuddhaṃ dānam |",
  "SA20n1313:325": "taddaśākaraṃ veditavyam |",
  "SA20n1313:326": "asaktamaparāmṛṣṭamasaṃbhṛtamanunnatamaniśritamalīnamadīnamavimukhaṃ pratīkārānapekṣaṃ vipākānapekṣañca |",
  "SA20n1313:327": "tatrāsaktaṃ dānaṃ katamat |",
  "SA20n1313:328": "iha bodhisattvo yācanake samyak pratyupasthite tvaritamavilambitaṃ dadāti |",
  "SA20n1313:329": "na yācanakasya tathā lābhamāramya tvarā bhavati yathā bodhisattvasya dānamārabhya |",
  "SA20n1313:330": "aparāmṛṣṭaṃ dānaṃ katamat |",
  "SA20n1313:331": "na hi bodhisattvo dṛṣṭyā evaṃ dānaṃ parāmṛśati |",
  "SA20n1313:332": "nāsti vā'sya dānasya phalam |",
  "SA20n1313:333": "hiṃsādānena vā punardharmo bhavatīti |",
  "SA20n1313:334": "susampannena vā punardānamātrakeṇa laukikalokottarā viśuddhirbhavatīti |",
  "SA20n1313:335": "asaṃbhṛtaṃ dānaṃ katamat |",
  "SA20n1313:336": "na khalu bodhisattvaḥ saṃbhṛtya dīrghakālikaṃ deyadharmasannicarya kṛtvā paścāt sakṛddānaṃ dadāti |",
  "SA20n1313:337": "tatkasya hetoḥ |",
  "SA20n1313:338": "na hi bodhisattvaḥ saṃvidyamāneṣu deyadharmeṣu samyak pratyupasthitasya yācanakasya nirākaraṇamutsahate nāpi pratirūpaṃ paśyati yena tannirākaroti |",
  "SA20n1313:339": "kutaḥ punaḥ sannicayaṃ kariṣyati |",
  "SA20n1313:340": "na ca saṃbhṛtadānena bodhisattvaḥ puṇyasyāyadvāramadhikaṃ paśyati |",
  "SA20n1313:341": "samaṃ deyavastu tulyeṣu vyastasamasteṣu yācanakeṣu krameṇa vā sakṛdvā dīyamānaṃ kena kāraṇena puṇyaviśeṣatāṃ parigṛhṇīyāditi sampaśyannapi ca bodhisattvaḥ sāvadyameva saṃbhṛtadānaṃ paśyati |",
  "SA20n1313:342": "niravadyaṃ paśyati yathotpannaṃ bhogadānam |",
  "SA20n1313:343": "tatkasya hetoḥ |",
  "SA20n1313:344": "tathāhi saṃbhṛtadātā'rthito yācanakairyācanakaśatāni pūrvaṃ nirākṛtya teṣāmāghātamakṣamapratyayaṃ janayitvā paścādanarthito'pi tadekatyānāṃ saṃbhṛtadānaṃ dadāti |",
  "SA20n1313:345": "tasmādbodhisattvaḥ sambhṛtadānaṃ na dadāti |",
  "SA20n1313:346": "anunnatadānaṃ katamat |",
  "SA20n1313:347": "yācanakāya nīcacitto bodhisattvo dānaṃ dadāti |",
  "SA20n1313:348": "na ca paraspardhayā dadāti |",
  "SA20n1313:349": "na ca dānaṃ dattvā tena dānena manyate ahamasmi dātā dānapatiranye ca na tatheti |",
  "SA20n1313:350": "aniścitadānaṃ katamat |",
  "SA20n1313:351": "na hi bodhisattvaḥ kīrtiśabdaghoṣaślokaṃ niśritya dānaṃ dadāti |",
  "SA20n1313:352": "vikalpākṣarasaṃbhūtāṃ ghoṣamātrapratibaddhāṃ vṛṣamatropamāṃ kīrtiṃ manyamānaḥ |",
  "SA20n1313:353": "alīnaṃ dānaṃ katamat |",
  "SA20n1313:354": "iha bodhisattvaḥ pūrvameva dānāt sumanā bhavati |",
  "SA20n1313:355": "dadaccittaṃ prasādayati |",
  "SA20n1313:356": "dattvā cāvipratisārī bhavati |",
  "SA20n1313:357": "vipulāni ca paramodārāṇi bodhisattvānāṃ dānāni śrutvā nātmānaṃ paribhavan saṃkocamāpadyate |",
  "SA20n1313:358": "adīnaṃ dānaṃ katamat |",
  "SA20n1313:359": "vicintya vicintya bodhisattvo yatnena deyadharmebhyo yānyagrāṇi pravarāṇi bhojanapānayānavastrādīni tānyanuprayacchati |",
  "SA20n1313:360": "avimukhaṃ dānaṃ katamat |",
  "SA20n1313:361": "samacitto bodhisattvaḥ apakṣapatito mitrāmitrodāsīneṣu samakāruṇyo dānaṃ dadāti |",
  "SA20n1313:362": "pratīkārānapekṣaṃ dānaṃ katamat |",
  "SA20n1313:363": "kāruṇyacitto'nukampācitto bodhisattvo dānaṃ dadanna parataḥ pratyupakāraṃ pratyāśaṃsate |",
  "SA20n1313:364": "sukhakāmāṃ tṛṣṇādāhena dahyamānāmapratibalāṃ prakṛtiduḥkhitāṃ janatāṃ saṃpaśyan |",
  "SA20n1313:365": "vipākānapekṣaṃ dānaṃ katamat |",
  "SA20n1313:366": "na bodhisattvo dānaṃ dattvā dānasyāyatyāṃ bhogasampadaṃ vā ātmabhāvasampadaṃ vā phalavipākaṃ pratyāśaṃsate |",
  "SA20n1313:367": "sarvasaṃskāreṣu phalgudarśī paramabodhāvanuśaṃsadarśī |",
  "SA20n1313:368": "ebhirdaśabhirākārairbodhisattvānāṃ viśuddhaṃ suviśuddhaṃ dānaṃ bhavati |",
  "SA20n1313:369": "evaṃ hi bodhisattva etannavākāraṃ dānaṃ niśritya dānapāramitāṃ paripūrayitvā'nuttarāṃ samyaksaṃbodhimabhisaṃbudhyate |",
  "SA20n1313:370": "iti bodhisattvabhūmāvādhāre yogasthāne navamaṃ dānapaṭalam |"
}