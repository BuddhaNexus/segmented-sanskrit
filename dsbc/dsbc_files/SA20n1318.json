{
  "SA20n1318:0": "prajñāpaṭalam",
  "SA20n1318:1": "uddānaṃ pūrvavadveditavyam |",
  "SA20n1318:2": "tatra katamo bodhisattvasya prajñāsvabhāvaḥ |",
  "SA20n1318:3": "sarvajñeyapraveśāya ca sarvajñeyānupraviṣṭaśca yo dharmāṇāṃ pravicayaḥ pañcavidyāsthānānyālambya pravartate adhyātmavidyāṃ hetuvidyāṃ śabdavidyāñcikitsāvidyāṃ śilpakarmasthānavidyāñca |",
  "SA20n1318:4": "ayaṃ bodhisattvānāṃ prajñāsvabhāvo veditavyaḥ |",
  "SA20n1318:5": "tatra katamā bodhisattvānāṃ sarvā prajñā |",
  "SA20n1318:6": "sā dvividhā draṣṭavyā |",
  "SA20n1318:7": "laukikī lokottarā ca |",
  "SA20n1318:8": "sā punaḥ samāsatastrividhā veditavyā |",
  "SA20n1318:9": "jñeyatattvānubodhaprativedhāya |",
  "SA20n1318:10": "pañcasu ca yathānirdiṣṭeṣu vidyāsthāneṣu triṣu ca rāśiṣu kauśalyakriyāyai sattvārthakriyāyai ca |",
  "SA20n1318:11": "yā bodhisattvānāmanabhilāpyaṃ dharmanairātmyamārabhya satyāvabodhāya vā satyāvabodhakāle vā satyābhisaṃbodhādvā urddhaṃ prajñā paramapraśamapratyupasthānā nirvikalpā sarvaṃprapañcāgatā sarvaṃdharmeṣu samatānugatā mahāsāmānyalakṣaṇapraviṣṭā jñeyaparyantagatā samāropāpavādāntadvaya vivarjitatvānmadhyamapratipadanusāriṇī |",
  "SA20n1318:12": "iyaṃ bodhisattvānāṃ tattvānubodhaprativedhāya prajñā veditavyā |",
  "SA20n1318:13": "pañcasu vidyāsthāneṣu kauśalyaṃ vistareṇa pūrvavadveditavyaṃ tadyathā balagotrapaṭale |",
  "SA20n1318:14": "trayaḥ punā rāśayorthopasaṃhitānāṃ dharmāṇāṃ rāśiḥ |",
  "SA20n1318:15": "anarthopasaṃhitānāṃ dharmāṇāṃ rāśiḥ |",
  "SA20n1318:16": "naivārthopasaṃhitānāṃ nānā'rthopasaṃhitānāṃ dharmāṇāṃ rāśiḥ |",
  "SA20n1318:17": "ityeteṣvaṣṭāsu sthāneṣu prajñāyāḥ kauśalyaparigraho mahāntaṃ niruttaraṃ jñānasambhāraṃ paripūrayatyanuttarāyai samyaksaṃbodhaye |",
  "SA20n1318:18": "sattvārthakriyā punaḥ pūrvavadekādaśaprakāraiva veditavyā |",
  "SA20n1318:19": "teṣveva sthāneṣu yā prajñā sā sattvārthakriyāyai prajñā veditavyā |",
  "SA20n1318:20": "tatra katamā bodhisattvasya duṣkarā prajñā |",
  "SA20n1318:21": "sā trividhā draṣṭavyā gambhīrasya dharmanairātmyajñānāya duṣkarā |",
  "SA20n1318:22": "sattvānāṃ vinayopāyasya prajñānāya duṣkarā |",
  "SA20n1318:23": "sarvajñeyānāvaraṇajñānāya ca paramaduṣkarā |",
  "SA20n1318:24": "tatra katamā bodhisattvasya sarvatomukhī prajñā |",
  "SA20n1318:25": "sā caturvidyā draṣṭavyā |",
  "SA20n1318:26": "śrāvakapiṭakaṃ bodhisattvapiṭakaṃ cārabhya śrutamayī prajñā cintāmayī prajñā |",
  "SA20n1318:27": "pratisaṃkhyāya bodhisattvakaraṇīyānuvṛttāvakaraṇīyanivṛttau ca pratisaṃkhyānabalasaṃgṛhītā prajñā |",
  "SA20n1318:28": "bhāvanābalasaṃgṛhītā ca samāhitabhūmikā apramāṇā prajñā |",
  "SA20n1318:29": "tatra katamā bodhisattvasya satpuruṣasya satpuruṣaprajñā |",
  "SA20n1318:30": "sā pañcavidhā draṣṭavyā |",
  "SA20n1318:31": "saddharmaśravaṇasamudāgatā pratyātmaṃ yoniśo manaskārasahagatā svaparārthaniścitā prajñā kleśavijahanā ca prajñā |",
  "SA20n1318:32": "aparaḥ paryāyaḥ |",
  "SA20n1318:33": "sūkṣmā yathāvad bhāvikatayā jñeyapraveśāt |",
  "SA20n1318:34": "nipuṇā yāvadbhāvikatayā jñeyapraveśāt |",
  "SA20n1318:35": "sahajā pūrvakajñānasaṃbhārasamudāgamāt |",
  "SA20n1318:36": "āgamopetā buddhairmahābhūmipraviṣṭaiśca bodhisattvaiḥ saṃprakāśitadharmārthasyodgrahaṇadhāraṇāt |",
  "SA20n1318:37": "adhigamopetā śuddhāśayabhūmimupādāya yāvanniṣṭhāgamanabhūmiparigrahāt |",
  "SA20n1318:38": "tatra katamā bodhisattvasya sarvākārā prajñā |",
  "SA20n1318:39": "sā ṣaḍvidhā saptavidhā caikadhyamabhisaṃkṣipya trayodaśavidhā veditavyā |",
  "SA20n1318:40": "satyeṣu duḥkhajñānaṃ samudayajñānaṃ nirodhajñānaṃ mārgajñānam |",
  "SA20n1318:41": "niṣṭhāyāṃ kṣayajñānamanutpādajñānam |",
  "SA20n1318:42": "iyaṃ tāvat ṣaḍvidhā prajñā |",
  "SA20n1318:43": "saptavidhā punaḥ dharmajñānamanvayajñānaṃ saṃvṛtijñānamabhijñājñānaṃ lakṣaṇajñānaṃ daśabalapūrvaṅgamaṃ jñānaṃ catasṛṣu ca yuktiṣu yuktijñānam |",
  "SA20n1318:44": "tatra katamā bodhisattvasya vidhātārthikaprajñā |",
  "SA20n1318:45": "sā'ṣṭavidhā draṣṭavyā |",
  "SA20n1318:46": "dharmāṇāṃ paryāyajñānamārabhya bodhisattvasya dharmapratisaṃvit |",
  "SA20n1318:47": "dharmāṇāṃ lakṣaṇajñānamārabhyārthapratisaṃvit |",
  "SA20n1318:48": "dharmāṇāṃ nirvacanajñānamārabhya niruktipratisaṃvit |",
  "SA20n1318:49": "dharmāṇāṃ prakārapadaprabhedamārabhya pratibhānapratisaṃvit |",
  "SA20n1318:50": "sarvaparapravādinigrahāya bodhisattvasya prajñā |",
  "SA20n1318:51": "sarvasvavādavyavasthānapratiṣṭhāpanāya ca prajñā |",
  "SA20n1318:52": "gṛhatantrasamyak praṇayanāya kulodayāya prajñā |",
  "SA20n1318:53": "rājanītilaukikavyavahāranītiṣu ca bodhisattvasya yā niścitā prajñā |",
  "SA20n1318:54": "tatra katamā bodhisattvasyehāmutrasukhā prajñā |",
  "SA20n1318:55": "sā navavidhā draṣṭavyā |",
  "SA20n1318:56": "adhyātmavidyāyāṃ suvyavadātā supratiṣṭhitā prajñā |",
  "SA20n1318:57": "hetuvidyāyāṃ śabdavidyāyāṃ cikitsāvidyāyāṃ laukikaśilpakarmasthānavidyāyāṃ suvyavadātā no tu pratiṣṭhitā prajñā |",
  "SA20n1318:58": "tāmeva ca suvyavadātāṃ pañcaprakārāṃ vidyāṃ niśritya yā bodhisattvasya pareṣāṃ vineyānāṃ mūḍhānāṃ pramattānāṃ saṃlīnānāṃ samyak pratipannānāṃ yathākramaṃ saṃdarśanī samādāpanī samuttejanī saṃpraharṣaṇī ca prajñā |",
  "SA20n1318:59": "tatra katamā bodhisattvasya viśuddhā prajñā |",
  "SA20n1318:60": "sā samāsato daśavidhā veditavyā |",
  "SA20n1318:61": "tattvārthe dvividhā yāvadbhāvikatayā yathāvadbhāvikatayā ca tattvārthasya grahaṇāt |",
  "SA20n1318:62": "pravṛttyarthe dvividhā samyagahetutaḥ phalataśca grahaṇāt |",
  "SA20n1318:63": "upādānārthe dvividhā viparyāsāviparyāsa-yathābhūtaparijñānāt |",
  "SA20n1318:64": "upāyārthe dvividhā sarvakaraṇīyākaraṇīya-yathābhūtaparijñānāt |",
  "SA20n1318:65": "itīyaṃ bodhisattvānāṃ paścākārā daśaprabhedā prajñā viśuddhā paramayā viśuddhyā veditavyā |",
  "SA20n1318:66": "itīyaṃ bodhisattvānāṃ su-viniścitā cāprameyā ca prajñā mahābodhiphalā yāmāśritya bodhisattvāḥ prajñāpāramitāṃ paripūryānuttarāṃ samyaksambodhimabhisaṃbudhyante |",
  "SA20n1318:67": "sa khalveṣa ṣaṇṇāṃ pāramitānāṃ teṣu-teṣu sūtrāntareṣu bhagavatā vyagrāṇāṃ nirdiṣṭānāmayaṃ samāsa-saṃgraha-nirdeśo veditavyaḥ |",
  "SA20n1318:68": "yasmiṃtathāgata-bhāṣite sūtre dānapāramitā vā yāvat prajñāpāramitā vā uddeśamāgacchati nirdeśaṃ vā sā svabhāva-dāne vā yāvat viśuddhe vā dāne'vatārayitavyā |",
  "SA20n1318:69": "saṃgrahaśca tasyā yathā yogaṃ veditavyaḥ |",
  "SA20n1318:70": "evamanyeṣāṃ śīlādīnāṃ prajñāvasānānāṃ yathānirdiṣṭānāmavatāraḥ saṃgrahaśca yathāyogaṃ veditavyaḥ |",
  "SA20n1318:71": "yāni ca tathāgatānāṃ bodhisattvacaryā-janmāprameyāṇi jātakāni duṣkaracaryā-pratisaṃyuktāni tāni sarvāṇi dānapratisaṃyuktāni dānamārabhya veditavyāni |",
  "SA20n1318:72": "yathā dānamevaṃ śīlaṃ kṣāntiṃ vīryaṃ dhyānaṃ sarvāṇiṃ prajñāpratisaṃyuktāni prajñāmārabhya veditavyāni |",
  "SA20n1318:73": "kāniciddānamevārabhya kānicidyāvat prajñāmevārabhya kāniciddvayasaṃsṛṣṭāni kānicitrayasaṃsṛṣṭāni kāniciccatuḥsaṃsṛṣṭāni kānicitpañcasaṃsṛṣṭāni kānicitsarvā eva ṣaṭpāramitā ārabhya veditavyāni |",
  "SA20n1318:74": "ābhiḥ ṣaḍbhiḥ pāramitābhiranuttarāyai samyak saṃbodhaye samudāgacchanto bodhisattvā mahāśukladharmārṇavā mahāśukladharmasamudrā ityucyante |",
  "SA20n1318:75": "sarvasattvasarvākārasaṃpattihetumahāratnahradā ityucyante |",
  "SA20n1318:76": "asya punareṣāmevamapramāṇasya puṇyajñānasaṃbhārasamudāgamasya nānyatphalamevamanurūpaṃ yathānuttaraivaṃ samyaksaṃbodhiriti |",
  "SA20n1318:77": "iti bodhisattvabhūmāvādhāre yogasthāne caturdaśamaṃ prajñāpaṭalam |"
}