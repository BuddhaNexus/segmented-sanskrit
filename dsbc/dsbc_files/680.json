{
    "680:0": "atha ṣaṭcatvāriṃśaḥ paṭalavisaraḥ |",
    "680:1": "athakhalu bhagavāṃ śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
    "680:2": "śṛṇu tvaṃ mañjuśrīḥ ! pañcamamudrāpaṭalavisaraṃ tvadīyaṃ sarvatathāgatadharmakośānupraviṣṭaṃ paramaguhyatamaṃ dharmadhātvasaṃkhyeyācintyamudrāmudritaṃ sarvamantracaryānupraviṣṭaṃ paramarahasyatamaṃ sarvalokottarotkṛṣṭatamaṃ sarvalaukikānucaritāṃ modyatamaṃ katamaṃ ca tad bhāṣiṣye'ham |",
    "680:3": "pūrvaṃ tathāgataiḥ bhāṣitavantaḥ ||",
    "680:4": "atha mañjuśrīḥ kumārabhūto bodhisattvo mahāsattvaḥ punarapi utthāyāsanād bhagavataḥ caraṇayornipatya bhagavantametadavocat |",
    "680:5": "tat sādhu bhagavāṃ deśayatu sarvamantracaryānupraviṣṭāṃ sarvasattvānāmarthāya asmākaṃ cānukampāmupādāya mahāpraṇidhānamahānirhāramahābodhimaṇḍopasaṅkramaṇacaryāparipūraṇatāya pañcamaṃ mahāmudrāpaṭalavisaraṃ saṃkṣepataḥ pañca caiva mahāmudrāḥ |",
    "680:6": "aparyantā ca sthitamudrāṃ āhvānanavisarjanasarvakarmārthasarvamanorathamāśāpāripūraṇatāyai sarvamantratantramahāmudrānupraveśanatāyai sarvasattvasantoṣaṇamahāsamayasarvamudrānupraveśanatāyai yasyedānīṃ kālaṃ manyaśceti ||",
    "680:7": "evamuktastu bhagavato śākyasiṃha narottama |",
    "680:8": "mañjupratibho dhīmāṃ tūṣṇīṃ tasthau tadāntare ||",
    "680:9": "iyaṃ vasumatī kṛtsnā ṣaḍvikāraṃ prakampire |",
    "680:10": "sarvabhūtagaṇā trastā kṣubhitaṃ cāpi ṛṣālayāḥ ||",
    "680:11": "tṛdhātugatayaḥ sattvāstatkṣaṇādeva māgatāḥ |",
    "680:12": "dṛṣṭvā āgatāṃ sattvā vavre vāṇī ṛṣisattamaḥ ||",
    "680:13": "śākyakulajo dakṣaḥ mudrāṃ deśe tu tatkṣaṇāt |",
    "680:14": "yaṃ baddhvā puruṣā prājñā niyataṃ bodhiparāyaṇāḥ ||",
    "680:15": "sarvamantrāśca siddheyu saugatā ye ca laukikā |",
    "680:16": "pañca caiva mahāmudrā baddhā munivaraiḥ purā ||",
    "680:17": "adhunā śākyamuddekṣyaḥ baddhvaitā tṛbhavālaye |",
    "680:18": "svayameva bhagavāṃ śāstu hastottānatāṃ kṛthā ||",
    "680:19": "veṇikākāramāveṣṭya madhyamāṅguli nāmayet |",
    "680:20": "kanyasau saṃsparśayed dhīmāṃ ubhā aṅguṣṭha ucchraye ||",
    "680:21": "aṅkuñcyamañjalyākāraṃ darśayenmañjuravehitām |",
    "680:22": "eṣā mudrā mahāmudrā sarvabuddhānuvarṇinī ||",
    "680:23": "sarvathā sādhitā devī pūrṇeti ca gīyate |",
    "680:24": "tadeva hastau bhrāmayitvā tu nābhideśe tu saṃnyaset ||",
    "680:25": "āśāsampādinī kṣipraṃ mahāpuṇyā hitā hi sā |",
    "680:26": "manoratheti samākhyātā durdāntadamanī sadā ||",
    "680:27": "tadeva hastau saṃnyasya muṣṭiyogena veṣṭayet |",
    "680:28": "uraḥ sthāne sadā nyasyā tṛtīyā bhavati sunirmalā ||",
    "680:29": "caturthī tu bhavet sā tu śiraḥsthāne sumudrayā |",
    "680:30": "pañcamī tu bhave jyeṣṭhā muktā sarvagatāṃ nu guṇān ||",
    "680:31": "lokadhātrī tu sā jñeyā prasiddhā sarvakarmasu |",
    "680:32": "eṣa eva sadāyogaḥ prayoktavyaḥ sarvakarmasu ||",
    "680:33": "ākṛṣṭāvaṅgulitarjanyau ākṛṣya vaśyatā hitā |",
    "680:34": "vikṣiptairvisarjanaṃ kuryāt manasā mokṣa eva tu ||",
    "680:35": "sarve darśayet kṣipraṃ sarvakarmārthasādhayoditi ||",
    "680:36": "āryamañjuśriyamūlakalpāt bodhisattvapiṭakāvataṃsakāt mahāyānavaipulyasūtrāt catuḥcatvāriṃśatimaḥ mahāmudrāpaṭalavisaraḥ parisamāpta iti |"
}