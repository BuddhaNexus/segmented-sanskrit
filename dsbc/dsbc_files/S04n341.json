{
  "S04n341:0": "34 vāsantī |",
  "S04n341:1": "atha khalu sudhanaḥ śreṣṭhidārako yena kapilavastu mahānagaraṃ tenopasaṃkrāntaḥ tāṃ sthāvarāyāḥ pṛthivīdevatāyā anuśāsanīmanusmaran,",
  "S04n341:2": "taṃ duryodhanagarbhaṃ bodhisattvavimokṣamanusmaran,",
  "S04n341:3": "tāṃ bodhisattvasamādhibhāvanāṃ vipulīkurvan,",
  "S04n341:4": "taṃ bodhisattvadharmanayamanuvicintayan,",
  "S04n341:5": "taṃ bodhisattvavimokṣavikrīḍitaṃ vicārayan,",
  "S04n341:6": "tāṃ bodhisattvavimokṣajñānasūkṣmādiṃ saṃvyavalokayan,",
  "S04n341:7": "taṃ bodhisattvavimokṣajñānasāgaramavataran,",
  "S04n341:8": "taṃ bodhisattvavimokṣajñānasaṃbhedamadhimucyamānaḥ,",
  "S04n341:9": "taṃ bodhisattvavimokṣānantajñānābhisaṃskāramanugacchan,",
  "S04n341:10": "taṃ bodhisattvavimokṣajñānasamudramavagāhamānaḥ |",
  "S04n341:11": "sa kapilavastumahānagaraṃ pradakṣiṇīkṛtya pūrveṇa nagaradvāreṇa praviśya madhye nagaraśṛṅgāṭakasya asthāt |",
  "S04n341:12": "acirāstamite sūrye sarvabodhisattvānuśāsanīṣu pradakṣiṇagrāhī vāsantyā rātridevatāyā darśanaparitṛṣitaḥ kalyāṇamitreṣu buddhajñānapratilambhaniścitabuddhiḥ samantajñānacakṣurviṣayaśarīrādhiṣṭhānaḥ sarvadigabhimukhena kalyāṇamitradarśanacittena udārādhimuktijñānagarbhasaṃjñāgatacetāḥ sarvārambaṇaprasṛtajñānacakṣuḥ sarvadharmadhātunayajñānasāgaraprasaraspharaṇānugatena samāṃdhicakṣuṣā sarvadigjñeyasāgaraṃ vyavalokayan,",
  "S04n341:13": "mahājñānacakṣuḥprasṛtāvahitāśayo'drākṣīdvāsantīṃ rātridevatāṃ kapilavastuno mahānagarasyordhvaṃ gaganatale vicitrānupamamaṇikūṭāgāre sarvavaragandhapadmagarbhamahāratnasiṃhāsane niṣaṇṇām,",
  "S04n341:14": "suvarṇavarṇena kāyenābhinīlamṛdubahukeśīmabhinīlanetrāmabhirūpāṃ prāsādikāṃ darśanīyāṃ sarvābharaṇālaṃkāravibhūṣitaśarīrāṃ raktavarāmbaranivasanāṃ candramaṇḍalālaṃkṛtabrahmajaṭāmakuṭadhāriṇīṃ sarvatārāgrahanakṣatrajyotirgaṇapratibhāsasaṃdarśanaśarīrām |",
  "S04n341:15": "yāvantaśca tayā vipule sattvadhātau akṣaṇāpāyadurgativinipātebhyaḥ sattvāḥ parimocitāḥ,",
  "S04n341:16": "tānapi tasyā romavivaragatānadrākṣīt |",
  "S04n341:17": "yāvantaḥ svargaloke pratiṣṭhāpitāḥ,",
  "S04n341:18": "yāvantaḥ śrāvakapratyekabodhau sarvajñatāyāṃ ca paripācitāḥ,",
  "S04n341:19": "tānapi tasyāḥ sarvaromavivaragatānapaśyat |",
  "S04n341:20": "yairnānopāyaiḥ paripācitāḥ kāyābhinirhārai rūpābhinirhārairvarṇābhinirhāraiḥ,",
  "S04n341:21": "tānapi tasyā romavivaragatānadrākṣīt |",
  "S04n341:22": "yairghoṣābhinirhāraiḥ svarāṅgābhinirhārairvividhamantradharmanayasaprayogaiḥ paripācitāḥ,",
  "S04n341:23": "tānapi tasyā romamukhebhyo'nuravamāṇānaśrauṣīt |",
  "S04n341:24": "yaiḥ kālābhinirhāraiḥ,",
  "S04n341:25": "yairyathāśayādhimuktasattvānuvartanaiḥ,",
  "S04n341:26": "yābhirbodhisattvacaryābhirbodhisattvavikramairbodhisattvasamādhivikurvitamukhairbodhisattvavṛṣabhitā-bhirbodhisattvavihārairbodhisattvāvalokitairbodhisattvavilokitairbodhisattvavikurvābhirbodhisattva-",
  "S04n341:27": "mahāpuruṣasiṃhavijṛmbhitaiḥ,",
  "S04n341:28": "yairbodhisattvavimokṣavikrīḍitaistayā sattvāḥ paripācitāḥ,",
  "S04n341:29": "tānyapi tasyā romavivaragatāni prajānīte sma ||",
  "S04n341:30": "sa tān nānopāyasaṃprayuktān dharmanayasāgarān dṛṣṭvā śrutvā ca tuṣṭa udagra āttamanāḥ pramuditaḥ prītisaumanasyajāto vāsantyā rātridevatāyāḥ sarvaśarīreṇa praṇipatya utthāya vāsantīṃ rātridevatāmanekaśatasahasrakṛtvaḥ pradakṣiṇīkṛtya vāsantyā rātridevatāyāḥ purataḥ prāñjaliḥ sthitvā evamāha-mayā khalu devate anuttarāyāṃ samyaksaṃbodhau cittamutpāditam |",
  "S04n341:31": "so'haṃ kalyāṇamitrādhiṣṭhānān sarvabuddhaguṇān saṃpaśyan kalyāṇamitrāśritamātmānaṃ karomi |",
  "S04n341:32": "darśaya me devate sarvajñatāmārgaṃ yatra pratiṣṭhito bodhisattvo niryāti daśabalabhūmau ||",
  "S04n341:33": "evamukte vāsantī rātridevatā sudhanaṃ śreṣṭhidārakamevamāha-sādhu sādhu kulaputra,",
  "S04n341:34": "yastvamevaṃ kalyāṇamitrāveśāviṣṭaḥ kalyāṇamitravacanāni śuśrūṣuḥ kalyāṇamitrānuśāsanyāṃ pratipadyase |",
  "S04n341:35": "niyamena tvaṃ kalyāṇamitrānuśāsanīṃ pratipadyamānaḥ āsannībhaviṣyasyanuttarāyāṃ samyaksaṃbodhau |",
  "S04n341:36": "ahaṃ kulaputra sarvasattvatamovikiraṇadharmāvabhāsajagadvinayamukhasya bodhisattvavimokṣasya lābhinī |",
  "S04n341:37": "viṣamamatiṣu sattveṣu maitracittā,",
  "S04n341:38": "akuśalakarmapathapratipanneṣu karuṇacittā,",
  "S04n341:39": "kuśalakarmapathapratipanneṣu muditacittā |",
  "S04n341:40": "samaviṣamamatiṣu sattveṣūpekṣācittā,",
  "S04n341:41": "saṃkliṣṭeṣu viśodhanacittā,",
  "S04n341:42": "viṣamagateṣu samyakpratipannacittā,",
  "S04n341:43": "hīnādhimuktikeṣu udārādhimuktisaṃjananacittā,",
  "S04n341:44": "hīnendriyeṣu mahāvīryavegavivardhanacittā,",
  "S04n341:45": "saṃsārābhirateṣu saṃsāragaticakravinivartanacittā,",
  "S04n341:46": "śrāvakapratyekabuddhayānābhimukheṣu sattveṣu sarvajñatāmārgapratiṣṭhāpanacittā |",
  "S04n341:47": "evaṃ cittamanasikāraprayuktā khalu punarahaṃ kulaputra anena sarvasattvatamovikiraṇadharmāvabhāsajagadvinayamukhena bodhisattvavimokṣeṇa samanvāgatā ||",
  "S04n341:48": "ye sattvā andhakāratamisrāyāṃ rātrau parikrānteṣu manuṣyeṣu bhūtasaṃghānucaritāyāṃ taskaragaṇasaṃkīrṇāyāṃ viṣamacāritrasattvadikcaritāyāṃ kālābhrameghajālasaṃchannāyāṃ dhūmarajomalasamākulāyāṃ viṣamavātavṛṣṭisaṃkṣobhitāyāṃ candrādityajyotirgaṇarahitāyāṃ cakṣuṣkāryāparākramāyāṃ rātrau sāgaragatā bhavanti,",
  "S04n341:49": "sthalagatā vā parvatagatā vā aṭavīkāntāragatā vā vanāntaragatā vā deśāntaragatā vā grāmāntaragatā vā digantaragatā vā vidigantaragatā vā mārgāntaragatā vā mahāsāgaragatā vā vipannayānapātrā bhavanti,",
  "S04n341:50": "sthalagatā vā vihanyante,",
  "S04n341:51": "parvatagatā vā mahāprapāteṣu prapatanti,",
  "S04n341:52": "mahāṭavīkāntāragatā vā annapānavirahitā bhavanti,",
  "S04n341:53": "vanagahanavetrajālairavasaktā vā anayavyasanamāpadyante,",
  "S04n341:54": "deśāntaragatā vā taskarairhanyante,",
  "S04n341:55": "grāmāntaragatā vā viṣamacāritrā vinaśyanti,",
  "S04n341:56": "digantaragatā vā saṃmuhyanti,",
  "S04n341:57": "vidigantaragatā vā vimuhyanti,",
  "S04n341:58": "mārgāntaragatā vā vilayamāpadyante,",
  "S04n341:59": "teṣāmahaṃ kulaputra sattvānāṃ nānopāyamukhairlayanabhūtā bhavāmi-yaduta sāgaragatānāṃ kālikāvātameghavikiraṇatāyai kaluṣodakātikramaṇatāyai viṣamavātamaṇḍalīvikiraṇatāyai mahormivegavyupaśamanatāyai āvartabhayavimocanatāyai digudyotanatāyai samyagudakapathapratipādanatāyai tīradarśanatāyai |",
  "S04n341:60": "ratnadvīpopanayanāya mārgaṃ saṃdarśayāmi saṃgrāhakarūpeṇa sārthavāhakarūpeṇa |",
  "S04n341:61": "kasyacidrājarūpeṇa jagarājarūpeṇa kūrmarājarūpeṇa asurarājarūpeṇa garuḍarājarūpeṇa kinnararājarūpeṇa mahoragarāgarājarūpeṇa sāgaradevatārūpeṇa kaivartarūpeṇa pratiśaraṇabhūtā bhavāmi |",
  "S04n341:62": "tacca kuśalamūlamevaṃ pariṇāmayāmi-sarvasattvānāṃ pratiśaraṇabhūtā bhaveyaṃ sarvaduḥkhaskandhavinivartanatāyai |",
  "S04n341:63": "sthalagatānāṃ sattvānāṃ mohāndhakāratamisrāyāṃ rātrau veṇukaṇṭakaśarkarakaṭhallākīrṇāyāṃ ghoraviṣoragasaṃkīrṇāyāṃ nimnonnataviṣamapracārāyāṃ rajoreṇusamuddhatāyāṃ viṣamavātavṛṣṭisaṃkṣobhitāyāṃ śītoṣṇaduḥkhasaṃsparśāyāṃ vyālamṛgendrasābhiśaṅkāyāṃ vadhakataskaragaṇānuvicaritāyāṃ dharaṇyāṃ diksaṃmūḍhānāṃ sattvānāmādityarūpeṇa udgatacandrarūpeṇa maholkāpātarūpeṇa vidyunmālāniścāraṇarūpeṇa ratnābhārūpeṇa grahamaṇḍalarūpeṇa nakṣatrajyotirgaṇavimānaprabhārūpeṇa devarūpeṇa bodhisattvarūpeṇa sattvānāṃ trāṇabhūtā bhavāmi |",
  "S04n341:64": "evaṃ ca cittamutpādayāmi-anena kuśalamūlena sarvasattvānāṃ trāṇaṃ bhaveyaṃ sarvakleśāndhakāravidhamanatāyai |",
  "S04n341:65": "parvataprapātagatānāṃ sattvānāṃ maraṇabhayabhītānāṃ jīvitapratilambhāya yaśaskāmatāvaśagatānāṃ kīrtiśabdadhvajakāmānāṃ bhogārthikānāṃ lobhāviṣṭānāmupakaraṇaparyeṣṭyabhiyuktānāṃ lokasaṃpattyabhilāṣaparamāṇāṃ putrabhāryāsnehavinibaddhānāṃ dṛṣṭigatagahanapranaṣṭānāṃ vividhaduḥkhabhayopadrutānāṃ nānopāyamukhaiḥ śaraṇabhūtā bhavāmi-yaduta giriguhāsaṃsthānābhinirhāreṇa phalamūlabhojanābhinirhāreṇa jalapathodapānābhinirhāreṇa śītoṣṇapratipakṣābhinirhāreṇa samyakpathanidarśanena kalaviṅkarūtanirghoṣeṇa mayūrarājanikūjaghoṣeṇa auṣadhijvalanāvabhāsarūpeṇa parvatadevatāprabhārūpeṇa |",
  "S04n341:66": "giriguhādarivivaragatānāṃ vividhaduḥkhopadrutānāṃ timirāndhakāravinivartanatāyai samapṛthivītalābhinirhāreṇa śaraṇabhūtā bhavāmi |",
  "S04n341:67": "evaṃ ca cittamutpādayāmi-yathā ahameṣāṃ parvatagatānāṃ sattvānāmārakṣāṃ karomi,",
  "S04n341:68": "evamahameṣāṃ saṃsāraparvatagiriprapātapatitānāṃ jarāmaraṇagrahābhiniviṣṭānāṃ śaraṇabhūtā bhaveyam |",
  "S04n341:69": "vanagahanajālasaṃsaktakānāmapyahaṃ sattvānāṃ tamondhakārāyāṃ rātrau vipulaviṣayavṛkṣavividhopasthānāṃ vividhatṛṇodakakaṇṭakadrumalatoparuddhamārgāṇāṃ nānādrumalatāvanagahanaprāptānāṃ śārdūlanaditanirghoṣasaṃtrastahṛdayānāṃ kāryāparipūrisamākulacittānāṃ vividhabhayopadravopasṛṣṭānāṃ vanagahananiḥsaraṇadiśamaprajānatāṃ samyaggamanapathasaṃdarśayitrī bhavāmi |",
  "S04n341:70": "evaṃ ca cittamutpādayāmi-anena kuśalamūlena vividhadṛṣṭigahanagatān sattvāṃstṛṣṇājālasaṃsaktān vicitrasaṃsāraduḥkhabhayopadrutān sarvaduḥkhebhyaḥ parimocayeyam |",
  "S04n341:71": "aṭavīkāntāragatānāmapyahaṃ sattvānāmandhakāraprāptānāṃ nānopāyamukhaiḥ sukhaṃ saṃjanayya mārgaṃ saṃdarśya etānabhayakṣeme pratiṣṭhāpya evaṃ cittamutpādayāmi-anena kuśalamūlena saṃsāraṭavīkāntāraprāptān sattvān durgatipathapratipannān sarvaduḥkhebhyaḥ parimocya atyantayogakṣeme sarvajñatāmārge pratiṣṭhāpayeyam |",
  "S04n341:72": "deśajanapadāviṣṭānapyahaṃ kulaputra sattvānabhiniveśādhikārikaṃ duḥkhaṃ pratyanubhavamānān vividhairudbadhyamānopāyaistato janapadābhiniveśāduccālya evaṃ cittamutpādayāmi-anena kuśalamūlena sarvasattvān skandhālayābhiniveśāduccālya anālayasarvajñajñāne pratiṣṭhāpayeyam |",
  "S04n341:73": "grāmagatānapyahaṃ kulaputra sattvān gṛhaniketabandhanabaddhānandhakāratamisrāyāṃ rātrau vividhagṛhāpadduḥkhitān nānodvegamukhairudbadhya saṃjanitasaṃvegacittān dhanadānena saṃgṛhya samyak prīṇayitvā anikete dharme pratiṣṭhāpya evaṃ cittamutpādayāmi-anena kuśalamūlena sarvasattvān svāyatanagrāmasaṃniśritān saṃsāragativiṣayagocarāduccālya sarvajñatāgocare pratiṣṭhāpayeyam ||",
  "S04n341:74": "ye ca kulaputra andhakāratamisrāyāṃ rātrāvekaikaśaḥ pūrvādidigvidikṣu sarvadiksaṃmūḍhā bhavanti,",
  "S04n341:75": "sameṣu pṛthivīpradeśeṣu viṣamaprapātasaṃjñinaḥ,",
  "S04n341:76": "unnateṣvavanatasaṃjñinaḥ,",
  "S04n341:77": "avanateṣūnnatasaṃjñinaḥ,",
  "S04n341:78": "teṣāmahaṃ digmārgadeśasaṃmūḍhānāṃ nānāvidhairupāyairavabhāsaṃ kṛtvā niṣkramitukāmānāṃ dvāraṃ saṃdarśayāmi |",
  "S04n341:79": "gantukāmānāṃ mārgaṃ saṃdarśayāmi |",
  "S04n341:80": "taritukāmānāṃ tīrthaṃ saṃdarśayāmi |",
  "S04n341:81": "praveṣṭukāmānāṃ bhavanaṃ saṃdarśayāmi |",
  "S04n341:82": "vilokayitukāmānāṃ diśaḥ saṃdarśayāmi |",
  "S04n341:83": "nimnonnate pṛthivītalaṃ saṃdarśayāmi |",
  "S04n341:84": "samaviṣamān pṛthivīpradeśān vividhāni ca rūpagatāni saṃdarśayāmi |",
  "S04n341:85": "mārgākrāntānāṃ grāmanagaranigamarāṣṭrarājadhānīṃ saṃdarśayāmi |",
  "S04n341:86": "gharmatṛṣārtānāmutsasarohradataḍāgapuṣkariṇīnadīvanodyānārāmaramaṇīyāni saṃdarśayāmi |",
  "S04n341:87": "priyaviprayogotkaṇṭhitānāṃ mātāpitṛputradāramitrāmātyajñātisālohitān vividhāni ca manāpāni rūpagatāni saṃdarśayāmi |",
  "S04n341:88": "evaṃ ca cittamutpādayāmi-yathāhameṣāṃ sattvānāmandhakāratamisrāyāṃ rātrau timiropahatanetrāṇāṃ diksaṃmūḍhānāmālokaṃ karomi,",
  "S04n341:89": "avabhāsaṃ janayāmi vividharūpagatavijñaptaye,",
  "S04n341:90": "evamevāhaṃ dīrghasaṃsārarātrāvupapannānāṃ sarvadiksaṃmūḍhānāmavidyāndhakāraprāptānāmajñānapaṭalāvanaddhajñānacakṣuṣāṃ saṃjñācittadṛṣṭiviparyastānām anitye nityasaṃjñināṃ duḥkheduḥkhasaṃjñināṃ anātmani ātmasaṃjñinām aśubhe śubhasaṃjñināṃ dṛḍhātmasattvajīvapoṣapudgalagrahasaṃniśritānāṃ skandhadhātvāyatanasaṃniśritānāṃ hetuphalasaṃmūḍhānāmakuśalakarmapathadikpratipannānāṃ prāṇātipātināmadattādāyināṃ kāmamithyācāriṇāṃ mṛṣāvādināṃ paiśunyānāṃ pāruṣikāṇāmasaṃbhinnapralāpināmabhidhyālūnāṃ vyāpannacittānāṃ mithyādṛṣṭigatānāmamātṛjñānāmapitṛjñānāmaśrāmaṇyānāmabrāhmaṇyānāmanindyajñānāma-puruṣajñānānāmadharmarāgaraktānāṃ viṣamalābhābhibhūtānāṃ mithyādṛṣṭidharmaparītānāṃ tathāgatānabhyākhyāyikānāṃ dharmacakrāntavādapratipannānāṃ māradhvajadharāṇāṃ bodhisattvaghātināṃ mahāyānavidveṣikāṇāṃ bodhicittavicchindikānāṃ bodhisattvavivarṇakānāṃ mātṛghātadrohiṇāmanapakāravairiṇāmāryāpavādakānāmasatpuruṣādharmasamācāragocarāṇāṃ staupikasāṃghikavastudrohiṇāṃ mātāpitṛvipratipannānāmānantaryakarmakāriṇāṃ mahāprapātābhimukhānāṃ sattvānāṃ mahāprajñālokena avidyāndhakāraṃ vidhūya anuttarāyāṃ samyaksaṃbodhau samādāpya samantabhadreṇa mahāyānena daśabalajñānabhūmimārgaṃ saṃdarśayeyam |",
  "S04n341:91": "tathāgatabhūmimapi tathāgataviṣayamapi sarvajñajñānanayasāgaramapi buddhajñānagocaramapi buddhaviṣayamapi daśabalapariniṣpattimapi buddhadhāraṇībalamapi sarvabuddhaikaśarīratāmapi saṃdarśayeyam |",
  "S04n341:92": "saṃdarśya cainān sarvabuddhasamatājñāne pratiṣṭhāpayeyam ||",
  "S04n341:93": "glānānāmapyahaṃ kulaputra sattvānāṃ dīrghavyādhiparikhinnānāṃ durbalaśarīrāṇāṃ jīrṇānāṃ vṛddhānāṃ jarābhibhūtānāmanāthānāṃ kṛpaṇānāṃ ca daridrāṇāṃ vilayagatānāṃ videśaprāptānāṃ vidikpratipannānāṃ bandhanagatānāṃ kāraṇāprāptānām aparādhināṃ rājabandhotsṛṣṭānāṃ jīvitoparodhabhayaparitrāṇāya avatiṣṭhāmi |",
  "S04n341:94": "sāhaṃ kulaputra glānānāṃ sattvānāṃ sarvopāyairvyādhyapanayanāya pratipadyāmi |",
  "S04n341:95": "jīrṇānāṃ jarābhibhūtānāmupasthānaparicaryopakaraṇāvighātaiḥ saṃgrahaṃ karomi |",
  "S04n341:96": "anāthānāṃ sattvānāṃ sānāthyaṃ karomi |",
  "S04n341:97": "kṛpaṇadaridrāṇāṃ dhanakanakaskandhena saṃgrahaṃ karomi vinipātagatānāṃ samānārthatayā saṃgrahaṃ karomi |",
  "S04n341:98": "videśaprāptānāṃ svadeśamupanayāmi |",
  "S04n341:99": "vidikpratipannānāṃ samyagdiśamupanayāmi |",
  "S04n341:100": "bandhanagatān bandhanebhyo vipramokṣayāmi |",
  "S04n341:101": "kāraṇāprāptānāṃ kāraṇāduḥkhebhyo vipramokṣayāmi |",
  "S04n341:102": "aparādhino rājavadhyotsṛṣṭān jīvitāśvāsaprāptān karomi |",
  "S04n341:103": "evaṃ ca cittamutpādayāmi-yathāhameṣāṃ sattvānāṃ vividhabhayopadravaparitrāṇe pratiśaraṇaṃ bhavāmi,",
  "S04n341:104": "evamahametānanuttareṇa dharmasaṃgraheṇa saṃgṛhya sarvakleśebhyaḥ parimocayeyam |",
  "S04n341:105": "jātijarāvyādhimaraṇaśokaparidevaduḥkhadaurmanasyopāyāsebhyaḥ samatikrāmayeyam |",
  "S04n341:106": "sarvadurgativinipātabhayebhyaḥ parimocayeyam |",
  "S04n341:107": "kalyāṇamitraparigrahe pratiṣṭhāpayeyam |",
  "S04n341:108": "dharmaratnadānasaṃgraheṇa saṃgṛhṇīyām |",
  "S04n341:109": "anavadye karmaṇi niyojayeyam |",
  "S04n341:110": "tathāgataśarīraviśuddhaye samādāpayeyam |",
  "S04n341:111": "atyantājarāmaraṇadhātuprativedhe pratiṣṭhāpayeyam ||",
  "S04n341:112": "mithyāmāgārgatipannānāmapyahaṃ kulaputra sattvānāṃ vividhadṛṣṭigatagahanābhiniviṣṭānāṃ mithyāsaṃkalpagocarāṇāṃ viṣamakāyavāṅbhanaskarmasamudācāriṇāmasaṃvṛtacāriṇāṃ nānāvratatapaḥ-saṃniśritānāmasamyaksaṃbuddhe samyaksaṃbuddhasaṃjñināṃ samyaksaṃbuddhe ca asamyaksaṃbuddhasaṃjñināṃ śarīrātāpanaparitāpanaprayuktānām utsasarohradataḍāganadīparvataprasravaṇadigvidikpraṇāmaparāyaṇānāṃ pāpamitravaśagatānāṃ nānopāyamukhaiḥ pratiśaraṇabhūtā bhavāmi |",
  "S04n341:113": "tata etān pāpakād dṛṣṭigatāt sarvadurgatiprapātapathādvinivartayāmi |",
  "S04n341:114": "laukikāyāṃ ca samyagdṛṣṭau pratiṣṭhāpya divyamānuṣikāyāṃ saṃpattau saṃniyojayāmi |",
  "S04n341:115": "evaṃ ca cittamutpādayāmi-yathāhametān sattvānevaṃrūpādviṣamapratipattiduḥkhātparimocayāmi,",
  "S04n341:116": "evamahaṃ sarvasattvānārye lokottare pāramitāmārge pratiṣṭhāpya sarvajñatāyāmavaivartyān kṛtvā samantabhadreṇa mahāpraṇidhānena sarvajñatāyāmupanayeyam |",
  "S04n341:117": "na ca bodhisattvabhūmeruccaleyamavinivartya sarvasattvadhātum ||",
  "S04n341:118": "atha khalu vāsantī rātridevatā tasyāṃ velāyāmetameva sarvasattvatamovikiraṇadharmāvabhāsajagadvinayamukhaṃ bodhisattvavimokṣadiśaṃ bhūyasyā mātrayā saṃdarśayamānā buddhādhiṣṭhānena daśa diśo vyavalokya sudhanaṃ śreṣṭhidārakaṃ gāthābhiradhyabhāṣata—",
  "S04n341:119": "mohaavidyatamovigamārthaṃ",
  "S04n341:120": "dharmaprabhāvitasaṃjanayāya |",
  "S04n341:121": "kālamavekṣya jagatsukhanetā",
  "S04n341:122": "eṣa vimokṣanayo mama śāntaḥ ||1 ||",
  "S04n341:123": "maitri mamā vipulā suviśuddhā",
  "S04n341:124": "kalpa ananta subhāvita pūrve |",
  "S04n341:125": "apāya pharitva prabhāsami lokaṃ",
  "S04n341:126": "eta nayottara sudhana sudhīrā ||2 ||",
  "S04n341:127": "karuṇasamudra mamāmita loke",
  "S04n341:128": "saṃbhavu yatra triyadhvajinānām |",
  "S04n341:129": "yena jagasya dukhaṃ praśamemī",
  "S04n341:130": "eta nayottara sudhana sudhīrā ||3 ||",
  "S04n341:131": "lokasukhānyabhinirharamāṇā",
  "S04n341:132": "saṃskṛta ārya sukhāni ca yāni |",
  "S04n341:133": "prīti udagra pramodami tena",
  "S04n341:134": "otara eta nayaṃ jinaputra ||4 ||",
  "S04n341:135": "saṃskṛtadoṣaparāṅbhukha nityaṃ",
  "S04n341:136": "śrāvakajñānavimuktiphale ca |",
  "S04n341:137": "buddhabalaṃ pariśodhayamānā",
  "S04n341:138": "otara eta nayaṃ jinaputra ||5 ||",
  "S04n341:139": "cakṣu mamā vipulaṃ pariśuddhaṃ",
  "S04n341:140": "yena daśaddiśi paśyami kṣetrā |",
  "S04n341:141": "teṣu ca kṣetrataleṣu svayaṃbhūn",
  "S04n341:142": "paśyami bodhidrumendraniṣaṇṇān ||6 ||",
  "S04n341:143": "lakṣaṇamaṇḍita buddhaśarīrān",
  "S04n341:144": "nānavicitraprabhotsṛjamānān |",
  "S04n341:145": "raśmisamudrapramuñcanaromān",
  "S04n341:146": "paśyami buddhasahasra parṣābhiḥ ||7 ||",
  "S04n341:147": "teṣu ca kṣetrapatheṣu ya sattvāḥ",
  "S04n341:148": "sarvacyutīupapattimukheṣu |",
  "S04n341:149": "paśyami te gatisāgari bālāḥ",
  "S04n341:150": "saṃsaramāṇa svakarmanubhonti ||8 ||",
  "S04n341:151": "srotasamudra mamātiviśuddho",
  "S04n341:152": "yatra samosari śabda aśeṣāḥ |",
  "S04n341:153": "sarvajagasya ya mantrasamudrā",
  "S04n341:154": "sarva śruṇitva dharemi smṛtīye ||9 ||",
  "S04n341:155": "sarvasvarāṅganiruktirutebhi-",
  "S04n341:156": "rghoṣa alaṃkṛtu apratimānām |",
  "S04n341:157": "yo hi pravartati cakru jinānāṃ",
  "S04n341:158": "taṃ ca śruṇitva dharemi smṛtīye ||10 ||",
  "S04n341:159": "ghrāṇabalaṃ vipulaṃ suviśuddhaṃ",
  "S04n341:160": "dharmasamudranayeṣu asaṅgam |",
  "S04n341:161": "sarvavimokṣavihārapraveśaṃ",
  "S04n341:162": "otara eta nayaṃ jinaputra ||11 ||",
  "S04n341:163": "jihva mamā vipula suprabhūtā",
  "S04n341:164": "tāmratanū ratanābha viśuddhā |",
  "S04n341:165": "yāya jñapemi yathāśaya sattvān",
  "S04n341:166": "otara eta nayaṃ jinaputra ||12 ||",
  "S04n341:167": "dharmaśarīru mamātiviśuddhaṃ",
  "S04n341:168": "sarvatriyadhvasamantasthitānām |",
  "S04n341:169": "rūpaśarīru yathāśaya sattvāḥ",
  "S04n341:170": "paśyiṣu teṣvadhimuktibalena ||13 ||",
  "S04n341:171": "cittamasaṅgamanāsrava mahyaṃ",
  "S04n341:172": "ghoṣarūtaṃ yatha meghaninādaḥ |",
  "S04n341:173": "tatra samosari sarvanarendrān",
  "S04n341:174": "no ca vikalpana vidyati mahyam ||14 ||",
  "S04n341:175": "kṣetrataleṣu acintiya sattvāḥ",
  "S04n341:176": "teṣa prajānami cittasamudrān |",
  "S04n341:177": "indriyaāśaya jānami teṣāṃ",
  "S04n341:178": "no ca vikalpana vidyati mahyam ||15 ||",
  "S04n341:179": "ṛddhi mamo vipulā susamāptā",
  "S04n341:180": "kampayi kṣetra acintiyāya |",
  "S04n341:181": "kāyaprabhāya prabhāvatu yeno",
  "S04n341:182": "sarva sudurdama sattva damemi ||16 ||",
  "S04n341:183": "puṇya mamo vipulaṃ pariśuddhaṃ",
  "S04n341:184": "akṣayakoṣa samantaviyūham |",
  "S04n341:185": "yena pravartayi pūja jinānāṃ",
  "S04n341:186": "bhoti ca sarvajagatyupajīvyam ||17 ||",
  "S04n341:187": "prajña mamo vipulā suviśuddhā",
  "S04n341:188": "yāya prajānami dharmasamudrān |",
  "S04n341:189": "saṃśaya chindami sarvajanānāṃ",
  "S04n341:190": "otara eta nayaṃ jinaputra ||18 ||",
  "S04n341:191": "buddhasamudra ahaṃ avatīrṇā",
  "S04n341:192": "sarvi triyadhvi nayottaramānā |",
  "S04n341:193": "teṣu ca otaramī praṇidhānaṃ",
  "S04n341:194": "eṣa nayo atulaḥ susamāptaḥ ||19 ||",
  "S04n341:195": "sarvaraje ahu kṣetrasamudrān",
  "S04n341:196": "paśyami caiva triyadhvapraveśān |",
  "S04n341:197": "tatra ca paśyami buddhasamudrā",
  "S04n341:198": "teṣa samantatalaṃ nayabhūmim ||20 ||",
  "S04n341:199": "paśya virocana bodhivibuddhaṃ",
  "S04n341:200": "sarvadiśāsu spharitvana kṣetrā |",
  "S04n341:201": "sarvarajaḥpathi bodhidrumendre",
  "S04n341:202": "sāntima dharma nisarjayamānam ||21 ||",
  "S04n341:203": "atha khalu sudhanaḥ śreṣṭhidārako vāsantīṃ rātridevatāmetadavocat-kiyacciraṃ saṃprasthitāsi devate anuttarāyāṃ samyaksaṃbodhau?",
  "S04n341:204": "kiyacciraṃ pratilabdhaśca te'yaṃ vimokṣaḥ,",
  "S04n341:205": "yasya pratilambhāttvamevaṃrūpayā sattvārthakriyayā pratyupasthitā?",
  "S04n341:206": "evamukte vāsantī rātridevatā sudhanaṃ śreṣṭhidārakamevamāha-bhūtapūrvaṃ jinaputra atīte'dhvani sumeruparamāṇurajaḥsamānāṃ kalpānāṃ pareṇa praśāntaprabho nāma kalpo'bhūtpañcabuddhakoṭīśataprabhavaḥ |",
  "S04n341:207": "tatra ratnaśrīsaṃbhavā nāma lokadhāturabhūt |",
  "S04n341:208": "tasyāṃ khalu punarlokadhātau ratnacandrapradīpaprabhā nāma madhyamā cāturdvīpikā |",
  "S04n341:209": "tasyāṃ padmaprabhā nāma rājadhānī |",
  "S04n341:210": "tatra rājadhānyāṃ sudharmatīrtho nāma rājābhūt dhārmiko dharmarājā cakravartī caturdvīpeśvaraḥ saptaratnasamanvāgataḥ |",
  "S04n341:211": "sa tāmakaṇṭakāṃ mahāpṛthivīṃ sasāgaragiriparyantāṃ dharmeṇābhinirjitya adhyāvasati sma ||",
  "S04n341:212": "tasya sudharmatīrthasya rājño dharmamaticandrā nāma bhāryābhūt |",
  "S04n341:213": "sā rātryāḥ pūrve yāme madanamattā ratikrīḍāpariśrāntā madhyame yāme'ntaḥpuramadhyagatā prasuptā |",
  "S04n341:214": "atha tasyāḥ padmaprabhāyā rājadhānyāḥ pūrveṇa śamathaśrīsaṃbhave mahāvanaṣaṇḍe sarvadharmanigarjitarājo nāma tathāgataḥ sarvavyūhaprabhāmaṇirājaśarīre sarvabuddhavikurvitaprabhave mahābodhivṛkṣe'nuttarāṃ samyaksaṃbodhimabhisaṃbuddhaḥ |",
  "S04n341:215": "tenāsau sarvo ratnaśrīsaṃbhavo lokadhāturanekavarṇayā udārayā prabhayā sphuṭāvabhāsito'bhūt |",
  "S04n341:216": "tasyāṃ ca padmaprabhayāṃ rājadhānyāṃ suviśuddhacandrābhā nāma rātridevatā abhūt |",
  "S04n341:217": "sā tāṃ dharmamaticandrāṃ rājabhāryāmupasaṃkramya ābharaṇasaṃghaṭṭanaśabdena prabodhya evamāha-yatkhalu rājapatni jānīyāḥ-śamathaśrīsaṃbhave mahāvanaṣaṇḍe sarvadharmanigarjitarājo nāma tathāgato'nuttarāṃ samyaksaṃbodhimabhisaṃbuddhaḥ |",
  "S04n341:218": "sā tasyā rājabhāryāyāḥ purato vistareṇa buddhaguṇavarṇaṃ buddhavikurvitaṃ samantabhadrabodhisattvacaryāpraṇidhānaṃ ca saṃprakāśayāmāsa |",
  "S04n341:219": "sā khalu punaḥ kulaputra rājabhāryā tathāgataprabhāvabhāsitādhyāśayenānuttarāṃ samyaksaṃbodhimabhisaṃprasthitā |",
  "S04n341:220": "tasya tathāgatasya sabodhisattvaśrāvakasaṃghasya mahāntaṃ pūjāsatkāramakārṣīt |",
  "S04n341:221": "tatkiṃ manyase kulaputra anyā sā tena kālena tena samayena dharmamaticandrā nāma rājabhāryā abhūt?",
  "S04n341:222": "na khalvevaṃ draṣṭavyam |",
  "S04n341:223": "ahaṃ sā tena kālena tena samayena dharmamaticandrā nāma rājabhāryā abhūvam ||",
  "S04n341:224": "sā ahaṃ kulaputra tenābhilāṣikeṇa cittotpādena tena ca tathāgatāvaropitena kuśalamūlena sumeruparamāṇurajaḥsamaiḥ kalpairna jātu durgatiṣūpapannā |",
  "S04n341:225": "na narake, na tiryagyonau preteṣu vā,",
  "S04n341:226": "na jātu hīnakuleṣūpapannā |",
  "S04n341:227": "na jātvindriyavikalābhūvam |",
  "S04n341:228": "na jātu duḥkhitābhūvan |",
  "S04n341:229": "sadā ahaṃ deveṣu devamāhātmyaṃ pratilabhya manuṣyeṣu ca manuṣyamāhātmyaṃ na jātu kalyāṇamitravirahitā abhūvaṃ yaduta buddhabodhisattvaiḥ |",
  "S04n341:230": "na jātu viṣameṣu kāleṣūpapannā |",
  "S04n341:231": "sā khalvahaṃ kulaputra buddhānubuddheṣu kuśalamūlānyavaropayamāṇā sumeruparamāṇurajaḥsamān kalpān sukhena śamena kṣemeṇa mārgeṇa āgatā |",
  "S04n341:232": "na ca tāvanme bodhisattvendriyāṇi pariniṣpannāni ||",
  "S04n341:233": "teṣāṃ sumeruparamāṇurajaḥsamānāṃ kalpānāmatikrāntānāmito bhadrakalpātpūrvaṃ daśānāṃ kalpasahasrāṇāṃ prathamastena kālena aśokavirajo nāma kalpo'bhūt rajovimalatejaḥśrīnāmni lokadhātau |",
  "S04n341:234": "sa khalu punaḥ kulaputra rajovimalatejaḥśrīrlokadhātuḥ kliṣṭaviśuddho'bhūt pañcabuddhotpādaśataprabhavaḥ |",
  "S04n341:235": "teṣāṃ khalu punaḥ pañcānāṃ buddhaśatānāṃ prathamaḥ sumerudhvajāyatanaśāntanetraśrīrnāma tathāgato loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ ca buddho bhagavān |",
  "S04n341:236": "ahaṃ ca prajñāvabhāsaśrīrnāma śreṣṭhidārikā abhūvaṃ vighuṣṭakīrteḥ śreṣṭhino duhitā abhirūpā prāsādikā darśanīyā paramayā śubhavarṇapuṣkalatayā samanvāgatā |",
  "S04n341:237": "sā ca suviśuddhacandrābhā rātridevatā praṇidhānavaśena virajovatyāṃ cāturdvīpikāyāṃ lokadhātau vicitradhvajāyāṃ rājadhānyāṃ viśuddhanetrābhā nāma rātridevatā abhūt |",
  "S04n341:238": "tayā me rātryāṃ praśāntāyāṃ śayitayormātāpitrostadgṛhaṃ kampayitvā udāreṇāvabhāsena svarūpaṃ saṃdarśya buddhaguṇavarṇaṃ bhāṣitvā sa tathāgataḥ prathamasaptāhābhisaṃbuddho bodhimaṇḍaniṣaṇṇaḥ saṃdarśitaḥ |",
  "S04n341:239": "sā ahaṃ sārdhaṃ mātāpitṛbhyāṃ mahatā ca jñātisaṃghena tāṃ suviśuddhacandrābhāṃ rātridevatāṃ puraskṛtya tasya tathāgatasyāntikamupasaṃkrāntā |",
  "S04n341:240": "tato mayā tasya tathāgatasya udārāṃ pūjāṃ kṛtvā sahadarśanena jagadvinayabuddhadarśanaprabhavo nāma samādhiḥ pratilabdhaḥ |",
  "S04n341:241": "tryadhvatalajñānāvabhāsamaṇḍalaśca nāma samādhiḥ pratilabdhaḥ,",
  "S04n341:242": "yasya pratilambhānmayā te sumeruparamāṇurajaḥsamāḥ kalpā anusmṛtāḥ |",
  "S04n341:243": "tacca me bodhicittamāmukhībhūtam |",
  "S04n341:244": "tayā me tasya tathāgatasyāntikāddharmadeśanāṃ śrutvā eṣa sarvasattvatamovikiraṇadharmāvabhāsajagadvinayamukho nāma bodhisattvavimokṣaḥ pratilabdhaḥ,",
  "S04n341:245": "yasya pratilambhāddaśabuddhakṣetraparamāṇurajaḥsamāṃllokadhātūn kāyena spharāmi |",
  "S04n341:246": "ye ca teṣu lokadhātuṣu tathāgatāḥ,",
  "S04n341:247": "te sarve mama cakṣuṣa ābhāsamāgacchanti |",
  "S04n341:248": "teṣāṃ ca pādamūlagatamātmānaṃ saṃjānāmi |",
  "S04n341:249": "ye ca teṣu lokadhātuṣu sattvā upapannāḥ,",
  "S04n341:250": "te'pi sarve mama cakṣuṣa ābhāsamāgacchanti |",
  "S04n341:251": "teṣāṃ ca rutavimātratāsaṃketaṃ prajānāmi |",
  "S04n341:252": "cittāśayendriyādhimuktīśca prajānāmi |",
  "S04n341:253": "pūrvāntakalyāṇamitreṣu ca paripākaṃ prajānāmi |",
  "S04n341:254": "yathāśayasaṃtoṣaṇaṃ caiṣāṃ kāyamādarśayāmi ||",
  "S04n341:255": "sa ca me vimokṣaḥ praticittakṣaṇaṃ vivardhate |",
  "S04n341:256": "tadvimokṣacittānantareṇa cittena lokadhātuśataparamāṇurajaḥsamāni buddhakṣetrāṇi kāyena spharāmi |",
  "S04n341:257": "tadanantareṇa cittena lokadhātusahasraparamāṇurajaḥsamāni buddhakṣetrāṇi kāyena spharāmi |",
  "S04n341:258": "tadanantareṇa cittena lokadhātuśatasahasraparamāṇurajaḥsamāni buddhakṣetrāṇi kāyena spharāmi |",
  "S04n341:259": "evaṃ praticittakṣaṇaṃ yāvadanabhilāpyānabhilāpyalokadhātuparamāṇurajaḥsamāni buddhakṣetrāṇi kāyena spharāmi |",
  "S04n341:260": "ye ca teṣu buddhakṣetreṣu tathāgatāḥ,",
  "S04n341:261": "sarve te mama cakṣuṣa ābhāsamāgacchanti |",
  "S04n341:262": "teṣāṃ ca pādamūlagatamātmānaṃ saṃjānāmi |",
  "S04n341:263": "yā ca teṣāṃ buddhānāṃ bhagavatāṃ dharmadeśanā,",
  "S04n341:264": "tāṃ sarvāmudgṛhṇāmi,",
  "S04n341:265": "dhārayāmi saṃpradhārayāmi upadhārayāmi |",
  "S04n341:266": "teṣāṃ ca tathāgatānāṃ pūrvayogasamudrān praṇidhānasamudrānavatarāmi |",
  "S04n341:267": "yā ca teṣāṃ tathāgatānāṃ buddhakṣetrapariśuddhiḥ,",
  "S04n341:268": "tāmapi ca sarvāṃ buddhakṣetrapariśuddhaye'bhinirhārāmi |",
  "S04n341:269": "ye ca sattvāsteṣu lokadhātusamudreṣūpapannāḥ,",
  "S04n341:270": "te'pi sarve mama cakṣuṣa ābhāsamāgacchanti |",
  "S04n341:271": "yatpramāṇāśca teṣāṃ sattvānāmāśayendriyādhimuktibhedāḥ,",
  "S04n341:272": "tatpramāṇabhedaṃ kāyamadhitiṣṭhāmi yaduta eṣāṃ paripākavinayamupādāya |",
  "S04n341:273": "evaṃ praticittakṣaṇameṣa vimokṣo vivardhate dharmadhātuprasaraspharaṇavivardhanayogena |",
  "S04n341:274": "etamahaṃ kulaputra sarvasattvatamovikiraṇadharmāvabhāsajagadvinayamukhaṃ bodhisattvavimokṣaṃ jānāmi |",
  "S04n341:275": "kiṃ mayā śakyamanantamadhyasamantabhadrabodhisattvacaryāpraṇidhiniryātānāṃ bodhisattvānāṃ dharmadhātusāgaranayaprasarapraveśavaśavartināṃ sarvabodhisattvasamudāgamajñānavajraketusamādhivikrīḍitānāṃ sarvalokadhātuṣu sarvatathāgatavaṃśasaṃdhāraṇamahāpraṇidhānaniryātānāṃ sarvalokadhātuprasaracittakṣaṇapariśodhanamahāpuṇyasāgarapariniṣpannānāṃ praticittakṣaṇaṃ sarvadharmadhātuparipākavinayajñānavaśavartināṃ sarvalokadhātuṣu sarvasattvasarvāvaraṇamahāndhakāravidhamanajñānādityacakṣuṣāṃ sarvasattvadhātumahāyānavijñapanavikramāṇāṃ sarvajagatkāṅkṣāvimativicikitsātimiravidhamanamaticandrāṇāṃ sarvabhavasamudrābhiniveśoccalanaviśuddhaghoṣasvaramaṇḍalānāṃ sarvadharmadhāturajaḥpathi vikurvitasaṃdarśanavaśavartināṃ tryadhvatalajñānamaṇḍalāsaṃbhinnānāṃ caryāṃ jñātum,",
  "S04n341:276": "guṇān vā vaktum,",
  "S04n341:277": "gocaro vā avatartum,",
  "S04n341:278": "vimokṣavikrīḍitaṃ vā saṃdarśayitum ||",
  "S04n341:279": "gaccha kulaputra,",
  "S04n341:280": "iyamihaiva magadhaviṣaye bodhimaṇḍe samantagambhīraśrīvimalaprabhā nāma rātridevatā prativasati,",
  "S04n341:281": "yayā ahamanuttarāyāṃ samyaksaṃbodhau cittamutpāditā,",
  "S04n341:282": "punaḥ punaśca saṃcoditā |",
  "S04n341:283": "tāmupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n341:284": "kathaṃ pratipattavyam ||",
  "S04n341:285": "atha khalu sudhanaḥ śreṣṭhidārako vāsantīṃ rātridevatāmābhigārthābhirabhyaṣṭauṣīt—",
  "S04n341:286": "paśyami kāyu tavādya viśuddhaṃ",
  "S04n341:287": "lakṣaṇacitritu meru yathaiva |",
  "S04n341:288": "lokaabhyudgata lokavibhāsi",
  "S04n341:289": "mañjuśirī yatha rūpaśirīye ||22 ||",
  "S04n341:290": "dharmaśarīru tavātiviśuddhaṃ",
  "S04n341:291": "sarvatriyadhvasamaṃ avikalpam |",
  "S04n341:292": "yatra samosari loka aśeṣaḥ",
  "S04n341:293": "saṃbhavate'tha vibhoti asaṅgam ||23 ||",
  "S04n341:294": "paśyami sarvagatiprasareṣu",
  "S04n341:295": "kāyu tava pratibhāsavibhaktam |",
  "S04n341:296": "romamukheṣu ca paśyami tubhyaṃ",
  "S04n341:297": "tārakasaṃgha sajyotiṣacandrān ||24 ||",
  "S04n341:298": "cittu tavā vipulaṃ suviśuddhaṃ",
  "S04n341:299": "yena sphuṭaṃ gaganaṃ va diśāsu |",
  "S04n341:300": "yatra samosari sarvanarendrā",
  "S04n341:301": "jñānamakalpamalaṃ varu tubhyam ||25 ||",
  "S04n341:302": "kṣetrarajopama megha vicitrā",
  "S04n341:303": "niścariṣū tava romamukheṣu |",
  "S04n341:304": "te ca pharanti daśaddiśi buddhān",
  "S04n341:305": "sarvaviyūha pravarṣayamāṇāḥ ||26 ||",
  "S04n341:306": "sarvajagopama kāya anantā",
  "S04n341:307": "niścariṣū tava romamukheṣu |",
  "S04n341:308": "te ca daśaddiśi loku pharitvā",
  "S04n341:309": "nānaupāya viśodhayi sattvān ||27 ||",
  "S04n341:310": "romamukheṣu acintiya kṣetrā",
  "S04n341:311": "paśyami nānaviyūhavicitrā |",
  "S04n341:312": "ye tvaya śodhita sattvagatīṣu",
  "S04n341:313": "teṣa yathāśayasaṃbhuta sarvān ||28 ||",
  "S04n341:314": "lābha sulabdha sujīvitu teṣāṃ",
  "S04n341:315": "ye tava nāma śṛṇonti udagrāḥ |",
  "S04n341:316": "ye'tha ca darśanameṣi narāṇāṃ",
  "S04n341:317": "bodhipathābhimukhāśca bhavanti ||29 ||",
  "S04n341:318": "kalpa acintiya vāsu apāye",
  "S04n341:319": "darśanahetu tavotsahitavyaḥ |",
  "S04n341:320": "yatti śraveṇa praharṣitacittā",
  "S04n341:321": "darśanamātra śamesi ca kleśān ||30 ||",
  "S04n341:322": "kṣetrasahasrarajopama kāyā-",
  "S04n341:323": "stvādṛśa tāntaka kalpa bhaveyuḥ |",
  "S04n341:324": "varṇa bhaṇettava romamukhasya",
  "S04n341:325": "varṇakṣayo'sya bhavenna kadācit ||31 ||",
  "S04n341:326": "atha khalu sudhanaḥ śreṣṭhidārako vāsantīṃ rātridevatāmābhirgāthābhirabhiṣṭutya vāsantyā rātridevatāyāḥ pādau śirasābhivandya vāsantīṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya avitṛpta eva kalyāṇamitraparyupāsanena vāsantyā rātridevatāyā antikāt prakrāntaḥ ||32 ||"
}