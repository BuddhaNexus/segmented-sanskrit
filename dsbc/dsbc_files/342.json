{
    "342:0": "35 samantagambhīraśrīvimalaprabhā|",
    "342:1": "atha khalu sudhanaḥ śreṣṭhidārako vāsantyā rātridevatāyāḥ prathamasthānabodhisattvacittamaṇḍalapariśuddhimanugacchan,",
    "342:2": "bodhigarbhasaṃbhavamanuvicārayan,",
    "342:3": "bodhisattvapraṇidhānasāgaramavataran,",
    "342:4": "bodhisattvapāramitāmārgaṃ pariśodhayan,",
    "342:5": "bodhisattvabhūmimaṇḍalamavakrāmayan,",
    "342:6": "bodhisattvacaryāmaṇḍalaṃ pravistaran,",
    "342:7": "bodhisattvaniryāṇasāgaramanusmaran,",
    "342:8": "sarvajñatāvabhāsamahāsāgaramanuvilokayan,",
    "342:9": "sarvajagatparitrāṇapravaṇabodhisattvamahākaruṇāmeghaṃ vipulīkurvan,",
    "342:10": "vāsantyā rātridevatāyāḥ samantabhadrabodhisattvacaryāpraṇidhānamaṇḍalaṃ sarvakṣetreṣvaparāntādhiṣṭhānamabhinirharan,",
    "342:11": "yena samantagambhīraśrīvimalaprabhā nāma rātridevatā,",
    "342:12": "tenopasaṃkramya samantagambhīraśrīvimalaprabhāyā rātridevatāyāḥ pādau śirasābhivandya samantagambhīraśrīvimalaprabhāṃ rātridevatāmanekaśatasahasrakṛtvaḥ pradakṣiṇīkṛtya samantagambhīraśrīvimalaprabhāyā rātridevatāyāḥ purataḥ prāñjaliḥ sthitvā evamāha-mayā ārya devate,",
    "342:13": "anuttarāyāṃ samyaksaṃbodhau cittamutpāditam|",
    "342:14": "na ca jānāmi kathaṃ bodhisattvo bodhisattvacaryābhūmau carati,",
    "342:15": "kathaṃ niryāti,",
    "342:16": "kathaṃ pariniṣpadyate?",
    "342:17": "āha-sādhu sādhu kulaputra,",
    "342:18": "yastvamanuttarāyāṃ samyaksaṃbodhau cittamutpādya bodhisattvabhūminiryāṇapariniṣpattiṃ pṛcchasi|",
    "342:19": "daśabhiḥ kulaputra dharmaiḥ samanvāgatā bodhisattvāḥ pariniṣpannā bhavanti bodhisattvacaryāyām|",
    "342:20": "katamairdaśabhiḥ?",
    "342:21": "yaduta sarvatathāgatasaṃmukhībhāvadarśanasamādhipratilambhaviśuddhyā,",
    "342:22": "sarvabuddhalakṣaṇavicitratānantakāyavyavalokanacakṣurviśuddhayā,",
    "342:23": "anantamadhyatathāgatavarṇasamudravijñaptyavatāreṇa,",
    "342:24": "apramāṇabuddhadharmāvabhāsamaṇḍalasamudrasarvadharmadhātupramāṇāvataraṇatayā,",
    "342:25": "sarvatathāgataromavivarasarvasattvopamaraśmisamudranānāsattvārthaniścaritāvataraṇatayā,",
    "342:26": "ekaikaromavivarasarvaratnavarṇārciḥsamudradarśanatayā,",
    "342:27": "praticittakṣaṇaṃ buddhanirmitasamudrasarvadharmadhātuprasaraspharaṇasatvavinayādhiṣṭhānāvataraṇatayā,",
    "342:28": "sarvasattvasvarāṅgasamudrasaṃprayuktatathāgatanirghoṣasarvatryadhvagatadharmacakranirnāda-nirghoṣasarvasūtrāntameghanigarjitanirghoṣamaṇḍalāvataraṇatayā,",
    "342:29": "anantamadhyabuddhanāmasamudrāvataraṇatayā,",
    "342:30": "acintyabuddhavikurvitasaṃdarśanasattvavinayāvaraṇatayā|",
    "342:31": "ebhiḥ kulaputra daśabhirdharmaiḥ samanvāgatā bodhisattvāḥ pariniṣpannā bhavanti bodhisattvacaryāyām||",
    "342:32": "ahaṃ khalu kulaputra śāntadhyānasukhasamantavikramasya bodhisattvavimokṣasya lābhinī|",
    "342:33": "tasyā mama kulaputra tryadhvaprāptāḥ sarvatathāgatāścakṣuṣa ābhāsamāgacchanti|",
    "342:34": "teṣāṃ ca tathāgatānāṃ buddhakṣetrapariśuddhimavatarāmi|",
    "342:35": "parṣanmaṇḍalasamudrānapi,",
    "342:36": "anantamadhyasamādhivikurvitasamudrānapi,",
    "342:37": "pūrvayogasamudrānapi,",
    "342:38": "nāmasamudrānapyavatarāmi|",
    "342:39": "teṣāṃ ca tathāgatānāṃ dharmacakrapravartanavimātratāmavatarāmi|",
    "342:40": "tathāgatāyuṣpramāṇanānātvamapi,",
    "342:41": "svarāṅgavimātratāmapi|",
    "342:42": "teṣāṃ ca tathāgatānāmanantadharmadhātuśarīratāmavatarāmi|",
    "342:43": "na ca tāṃstathāgatān bhāvato'bhiniviśāmi|",
    "342:44": "tatkasya hetoḥ?",
    "342:45": "agatikā hi te tathāgatāḥ,",
    "342:46": "sarvalokagatiniruddhatvāt|",
    "342:47": "anāgatikā hi te tathāgatāḥ,",
    "342:48": "svabhāvāsaṃbhūtatvāt|",
    "342:49": "anutpannā hi te tathāgatāḥ,",
    "342:50": "anutpādadharmatāsamaśarīratvāt|",
    "342:51": "aniruddhā hi te tathāgatāḥ,",
    "342:52": "anutpādalakṣaṇatvāt|",
    "342:53": "asatyā hi te tathāgatāḥ,",
    "342:54": "māyāgatadharmadarśanavijñaptyā|",
    "342:55": "amṛṣā hi te tathāgatāḥ,",
    "342:56": "sarvajagadarthasamutpannatvāt|",
    "342:57": "asaṃkrāntā hi te tathāgatāḥ,",
    "342:58": "cyutyupapattivyativṛttatvāt|",
    "342:59": "avinaṣṭā hi te tathāgatāḥ,",
    "342:60": "dharmaprakṛtyavināśadharmatayā|",
    "342:61": "ekalakṣaṇā hi te tathāgatāḥ,",
    "342:62": "sarvavākpathasamatikrāntatvāt|",
    "342:63": "alakṣaṇā hi te tathāgatāḥ,",
    "342:64": "dharmalakṣaṇasvabhāvaparyavasānatvāt||",
    "342:65": "sā khalu punarahaṃ kulaputra evaṃ sarvatathāgatānavataramāṇā etaṃ śāntadhyānasukhasamantavikramaṃ bodhisattvavimokṣaṃ tathāgatadhyānamaṇḍalāvabhāsena vipulīkaromi,",
    "342:66": "pravistarāmi avatarāmi anugacchāmi samīkaromi abhinirharāmi samatalīkaromi praveśayāmi vivardhayāmi nidhyāyāmi upanidhyāyāmi ākārayāmi gocarīkaromi dṛḍhīkaromi avabhāsayāmi prabhāsayāmi vyūhayāmi vibhajāmi saṃbhārayāmi saṃbhāvayāmi|",
    "342:67": "tatra ca sarvasaṃkalpāsamudācārāyāṃ mahākaruṇāyāṃ sthitvā sarvasattvaparitrāṇasamudācāracittaikāgratāyai prathamaṃ dhyānaṃ bhāvayāmi sarvamanaskarmavyupaśamāya jñānabalaparākramasarvasattvasaṃgrahaprītisukhacittaikāgratāyai|",
    "342:68": "dvitīyadhyānaṃ bhāvayāmi saṃsāravipannopekṣāsarvasattvasvabhāvaviśuddhyāyatanatāyai|",
    "342:69": "tṛtīyaṃ dhyānaṃ bhāvayāmi sarvasattvakleśaduḥkhasaṃtāpapraśamanatāyai|",
    "342:70": "caturthaṃ dhyānaṃ bhāvayāmi sarvajñatāpraṇidhimaṇḍalavipulīkaraṇatāyai sarvasamādhisāgarābhinirhārakauśalyatāyai sarvabodhisattvavimokṣasāgaranayāvataraṇatāyai sarvabodhisattvavikrīḍitajñānābhijñatāyai sarvabodhisattvacaryāvikurvitābhinirharaṇatāyai samantamukhadharmadhātupraveśajñānanayaṃ pariśodhayamānā|",
    "342:71": "evaṃ śāntadhyānamukhasamantavikramaṃ bodhisattvavimokṣaṃ bhāvayāmi||",
    "342:72": "sā khalu punarahaṃ kulaputra etaṃ vimokṣaṃ bhāvayamānā nānopāyaiḥ sattvān paripācayāmi yaduta rātryāṃ praśāntāyāṃ ratipramattānāṃ sattvānāmaśubhasaṃjñāṃ saṃjanayāmi|",
    "342:73": "aratisaṃjñāṃ parikhedasaṃjñāmuparodhasaṃjñāṃ bandhanasaṃjñāṃ rākṣasīsaṃjñāmanityasaṃjñāṃ duḥkhasaṃjñāmanātmasaṃjñāmasvāmikasaṃjñāmaparādhīnasaṃjñāṃ jarāmaraṇasaṃjñām|",
    "342:74": "sarvakāmaviṣayaparibhogeṣvanabhiratisaṃjñāṃ saṃjanayāmi|",
    "342:75": "te ca sattvāstaccittaṃ paribhāvayantaḥ sarvakāmaratiṣvanabhiratā dharmārāmaratiṃ pravārayamāṇā agārādanāgārikaṃ niṣkrāmanti|",
    "342:76": "teṣāmahamaraṇyagatānāṃ dharmeṣvānulomikīṃ śraddhāṃ janayāmi|",
    "342:77": "ārtabhīṣaṇodārasvararavaśabdānantardhāpayāmi|",
    "342:78": "rātryāṃ praśāntāyāṃ buddhadharmagambhīratāṃ saṃdarśayāmi|",
    "342:79": "prahāṇānukūlaṃ ca pratyayamupasaṃharāmi|",
    "342:80": "niṣkramatāṃ ca agāradvāraṃ vivṛṇomi|",
    "342:81": "mārgaṃ saṃdarśayāmi|",
    "342:82": "ālokaṃ karomi|",
    "342:83": "tamondhakāraṃ vidhamāmi|",
    "342:84": "bhayamantardhāpayāmi|",
    "342:85": "naiṣkramyaṃ saṃvarṇayāmi|",
    "342:86": "buddhavarṇaṃ bhāṣayāmi|",
    "342:87": "dharmavarṇaṃ saṃghavarṇaṃ kalyāṇamitravarṇaṃ bhāṣāmi|",
    "342:88": "kalyāṇamitropasaṃkramaṇaṃ saṃvarṇayāmi||",
    "342:89": "etamahaṃ kulaputra vimokṣaṃ bhāvayamānā sattvānāmadharmarāgaraktānāmadharmarāgasaṃkalpānantardhāpayāmi|",
    "342:90": "viṣamalobhābhibhūtānāṃ mithyāsaṃkalpagocarāṇāṃ tān saṃkalpāṃstān manasikārānantardhāpayāmi|",
    "342:91": "anutpannānāṃ pāpakānāmakuśalānāṃ dharmāṇāmanutpādāya utpannānāṃ ca pāpakānāṃ saṃkalpānāmantardhānāya pratyayamupasaṃharāmi|",
    "342:92": "anutpannānāṃ kuśalamūlānāṃ saṃkalpānāṃ pāramitāsaṃprayuktānāṃ caryāsaṃprayuktānāṃ sarvajñatājñānaniryāṇapraṇidhānābhinirhārasaṃprayuktānāṃ maitrīnayasaṃprayuktānāṃ sarvasattvamahākarūṇāspharaṇasaṃprayuktānāṃ vividhadivyamānuṣyasukhopadhānajananasaṃprayuktānāṃ saṃkalpānāmutpādāya utpannānāṃ ca vividhanayapratyayamupasaṃharāmi|",
    "342:93": "yāvatsarvajñatānulomikānāṃ sarvasaṃkalpānāṃ pratyayamupasaṃharāmi||",
    "342:94": "etamahaṃ kulaputra śāntadhyānasukhasamantavikramaṃ bodhisattvavimokṣaṃ jānāmi|",
    "342:95": "kiṃ mayā śakyaṃ samantabhadrabodhisattvacaryāpraṇidhānaniryātānāṃ bodhisattvānāmanantākāradharmadhātujñānapratilabdhānāṃ sarvakuśalamūlasaṃvardhitacittānāṃ sarvatathāgatajñānabalacittāvabhāsapratilabdhānāṃ sarvatathāgataviṣayasaṃvasitacittānāṃ sarvasaṃvāsānāvaraṇacittānāṃ paripūrṇasarvajñatāpraṇidhicittānāṃ sarvakṣetrasāgarāvatīrṇacittānāṃ sarvabuddhasāgaradarśanaprasṛtacittānāṃ sarvatathāgatadharmameghasaṃpratīcchanacittānāṃ sarvāvidyāndhakāravidhamanakarāṇāṃ saṃsāraratitṛṣṇākṣayāntakaraṇamārgasarvajñatābhāsasaṃjananacittānāṃ caryāṃ jñātum,",
    "342:96": "guṇān vā vaktum||",
    "342:97": "gaccha kulaputra,",
    "342:98": "iyamihaiva mamānantaraṃ vairocanabodhimaṇḍe pradakṣiṇena pramuditanayanajagadvirocanā nāma rātridevatā prativasati|",
    "342:99": "tāmupasaṃkramya paripṛccha-kathaṃ bodhisattvena bodhisattvakarmasu prayoktavyam||",
    "342:100": "atha khalu samantagambhīraśrīvimalaprabhā rātridevatā tasyāṃ velāyāmetameva śāntadhyānasukhasamantavikramaṃ bodhisattvavimokṣaṃ bhūyasyā mātrayā saṃdarśayamānā sudhanaṃ śreṣṭhidārakaṃ gāthābhiradhyabhāṣata—",
    "342:101": "sarvaadhvaparamāstathāgatā",
    "342:102": "āmukhāya adhimukticetasaḥ|",
    "342:103": "teṣu cakṣu vipulaṃ viśudhyate",
    "342:104": "yena otariṣu buddhasāgarān||1||",
    "342:105": "paśyahī jinaśarīru nirmalaṃ",
    "342:106": "lakṣaṇehi samalaṃkṛtaṃ śubham|",
    "342:107": "tacca paśyahi jine vikurvitaṃ",
    "342:108": "dharmadhātupharaṇaṃ pratikṣaṇam||2||",
    "342:109": "eṣa bodhidrumabuddhaāsane",
    "342:110": "saṃprabuddha sugato virocano|",
    "342:111": "dharmadhātu vipulaṃ spharitvanā",
    "342:112": "cakru vartayi jage yathāśayam||3||",
    "342:113": "buddhiyā jinu svabhāvadharmatāṃ",
    "342:114": "niḥśarīra supraśānta advayām|",
    "342:115": "rūpakāyu śubhalakṣaṇaiścitaṃ",
    "342:116": "darśayī jagu pharitva śeṣataḥ||4||",
    "342:117": "buddhakāyu vipulo acintiyo",
    "342:118": "dharmadhātu phari yenaśeṣato |",
    "342:119": "so ca dṛśyati samantataḥ samaṃ",
    "342:120": "sarva darśayi samantato jinān||5||",
    "342:121": "sarvakṣetraparamāṇusādṛśā",
    "342:122": "buddhakāyaprabhamaṇḍalāśritāḥ|",
    "342:123": "anyamanya śubhavarṇadarśanā",
    "342:124": "dharmadhātupharaṇāḥ pratikṣaṇam||6||",
    "342:125": "raśmimegha vipulā acintiyā",
    "342:126": "niścaranti jinaromato'kṣayāḥ|",
    "342:127": "te spharitva jaga sarvaśeṣato",
    "342:128": "kleśatāpa śamayanti prāṇinām|| 7||",
    "342:129": "buddhanirmitasamudra akṣayā",
    "342:130": "niścaritva jinaromamaṇḍalāt|",
    "342:131": "dharmadhātu vipulaṃ spharitvanā",
    "342:132": "durgatīdukha śamenti prāṇinām||8||",
    "342:133": "buddhaghoṣu madhuro nigarjate",
    "342:134": "susvarāṅgarutasāgaraprabhaḥ|",
    "342:135": "dharmavarṣa vipula pravarṣaṇo",
    "342:136": "bodhiāśayu janeti prāṇinām||9||",
    "342:137": "saṃgṛhīta anena pūrvato",
    "342:138": "kalpasāgara caritva cārikām|",
    "342:139": "te vipaśyiṣu virocanaṃ jinaṃ",
    "342:140": "sarvakṣetrapratibhāsalakṣaṇam||10||",
    "342:141": "sarvaloka uditastathāgataḥ",
    "342:142": "sattva sarvi samamāmukhīsthitaḥ|",
    "342:143": "anyamanya adhimuktigocara-",
    "342:144": "ste na śakyamapi sarvi jānitum||11||",
    "342:145": "bodhisattvavara śeṣaśeṣato",
    "342:146": "ekaromi sugatasya osarī|",
    "342:147": "tadvimokṣanaya ye acintiyā-",
    "342:148": "ste na śakyamapi sarvi jānitum||12||",
    "342:149": "eṣa devata mamā anantaraṃ",
    "342:150": "lokanāthabhimukhā pramodate|",
    "342:151": "jyotirarcinayaneti nāmato",
    "342:152": "eta pṛccha katha bodhicārikām||13||",
    "342:153": "atha khalu sudhanaḥ śreṣṭhidārakaḥ samantagambhīraśrīvimalaprabhāyā rātridevatāyāḥ pādau śirasābhivandya samantagambhīraśrīvimalaprabhāṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya samantagambhīraśrīvimalaprabhāyā rātridevatāyā antikāt prakrāntaḥ||33||"
}