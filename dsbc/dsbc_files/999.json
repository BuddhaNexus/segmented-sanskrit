{
    "999:0": "ācāryanāgārjunaviracitaḥ",
    "999:1": "suhṛllekhaḥ",
    "999:2": "prakṛtisukṛtārhaguṇāḍhya sugatavacobhyaḥ samudānītāśca mayā|",
    "999:3": "śubhamālakṣya kṛtā vai kāścidāryāgītayastvayā ca śravyāḥ||1||",
    "999:4": "dārumayī hyapi pratimā sampūjyate kā'pi sugatasya vidvadbhiḥ|",
    "999:5": "tathā'manojñaṃ kāvyaṃ saddharmāśrayācca mamedaṃ na nindyam||2||",
    "999:6": "mahāmuneratimadhuraṃ manye vacanaṃ bhavatā'vagatameva syāt|",
    "999:7": "ākalpitaṃ tu sudhayā nanvatidhavalaṃ na dṛśyate candrikayā?||3||",
    "999:8": "jinairbuddhadharmasaṃghaśīlatyāgadevādiṣaḍanusmṛtayaḥ|",
    "999:9": "pradarśitāstāstu tadguṇasambhāraiḥ pṛthaganusmaraṇīyāśca||4||",
    "999:10": "daśakuśalāḥ karmapathāḥ kāyavākcittaiḥ sarvadā'bhyasanīyāḥ|",
    "999:11": "madyādibhirnivṛte puṇyamayaiścājīvaiḥ suprasannaḥ syāḥ||5||",
    "999:12": "jñātvā calāmasārāṃ sampattiṃ dvijabhikṣudīnamitrebhyaḥ|",
    "999:13": "dānaṃ deyaṃ vidhinā janmāntareṣu na dānāt paraṃ mitram||6||",
    "999:14": "śīlaṃ sevyamamiśraṃ tvayānupahatālaṃghitānupaliptaṃ ca|",
    "999:15": "carācarapratiṣṭhaṃ tu guṇāśrayaṃ bhūvacca rājate śīlam||7||",
    "999:16": "ṣaḍimā dānaṃ śīlaṃ kṣāntivīryadhyānaprajñāḥ pāramitāḥ|",
    "999:17": "aprameyāḥ saṃvardhya bhavecca bhavasāgarapārago jinendraḥ||8||",
    "999:18": "yatra pūjā pitṝṇāṃ kulaṃ tadācāryabrahmabhiḥ samṛddham|",
    "999:19": "tatpūjayā ca kīrtistadanantaraṃ cādhigamyate'bhyudayo'pi||9||",
    "999:20": "hiṃsācaurye madirā kāmāticāramṛṣoktinṛtyagītāni|",
    "999:21": "tyājyānyakālabhaktaṃ mālāgandhādiviśeṣoccaśayanāni||10||",
    "999:22": "anukṛtyārhacchīlaṃ kuryādupoṣadhamaṣṭābhiraṅgaiścet|",
    "999:23": "labhate hi pumān strī vā suramyakāmāvacarādidevakāyam||11||",
    "999:24": "mātsaryaśāṭhyamāyābhimānāsaktikausīdyarāgadveṣān|",
    "999:25": "kularūpayauvanaśrutabalādijaṃ madaṃ ripumiva paripaśyecca||12||",
    "999:26": "apramādo'mṛtapadaṃ pramādo mṛtyupadamiti muninādiṣṭam|",
    "999:27": "kuśaladharmasya vṛddhaye sadā'pramādo'bhyasanīyastvayā caiva||13||",
    "999:28": "pūrvapramattaḥ ko'pi meghānnirgatenduriva tato'pramādī|",
    "999:29": "sa hi nandāṅgulimālodayanājātaśatrusadṛśaḥ suśobheta||14||",
    "999:30": "kṣāntisamaṃ naiva tapastatastvayā na krodhāvasaro deyaḥ|",
    "999:31": "buddhenānumataṃ vai padamavaivartikaṃ krodhaprahāṇena||15||",
    "999:32": "akrośīdavadhīnmāmajaiṣīnmāmahārṣīd vai vittaṃ me|",
    "999:33": "vairairebhiḥ kalahastyajati ya etad vairaṃ sa sukhaṃ śete||16||",
    "999:34": "jale'vanau pāṣāṇe citramiva cittaṃ tridhā khalu sattvānām|",
    "999:35": "kleśavatāṃ hi prathamo dharmābhilāṣiṇāmantimo jyāyān||17||",
    "999:36": "vācastridhā janebhyaḥ proktā jinena madhurasatyamithyākhyā|",
    "999:37": "kramaśo madhuḥ puṣpāśucitulyāścaramā ca pariharttavyaitāsu||18||",
    "999:38": "caturvidhā vai puruṣāḥ prakāśātprakāśe tamasastamasi punaḥ|",
    "999:39": "tamaḥ prakāśād gacchati tamasastejasi pudgalo varaḥ prathamaḥ||19||",
    "999:40": "janānāṃ tvāmraphalamiva pakvamapakve pakve'pakvatulyaṃ ca|",
    "999:41": "apakve'pakvaṃ tathā pakve pakvamiva bhāti cāturvidhyam||20||",
    "999:42": "paradārānna tu paśyed dṛṣṭe ca jñeyā avasthānurūpyeṇa|",
    "999:43": "kanyāmbābhaginīvad āsaktāvapyaśucimeva cintayecca||21||",
    "999:44": "rakṣeccañcalacittaṃ śruti-putra-nidhi-prāṇasadṛśaṃ ca nitarām|",
    "999:45": "cittaṃ pariharttavyaṃ śatrusarpaviṣāyudhāgnisamāt kāmāt||22||",
    "999:46": "kāmastvanarthajanakaḥ proktaḥ kimpākaphalasamo jinendreṇa|",
    "999:47": "pāśaistasya hi baddho bhavacārake lokaḥ sa prahātavyaḥ||23||",
    "999:48": "calādhruvāṇi ṣaḍakṣāṇi jayanti samare vā śatrūnapi caike|",
    "999:49": "tayośca sudhiyaḥ prathamaṃ varamindriyavijetāraṃ ca manyante||24||",
    "999:50": "yuvatiśarīraṃ hi pūti yannavāśucidvāramaśucibhāṇḍasamam|",
    "999:51": "carmāvṛtaduṣpūraṃ bhūṣitamapi bhūṣaṇaiḥ pṛthag draṣṭavyam||25||",
    "999:52": "kṛmipīḍito hi kuṣṭhī sukhalipsayā ca yathā vahnimāśrayate|",
    "999:53": "pīḍā na yāti śāntiṃ tathaiva hi kāmāsaktirapi boddhavyā||26||",
    "999:54": "paramārthaṃ prativettuṃ sarvabhāveṣu savidhi manasi nidhāyaiva|",
    "999:55": "sa ca khalu bhāvayitavyo na hi tattulyo'paro guṇayuto dharmaḥ||27||",
    "999:56": "sukulīno'pi na pūjyo jñānaśīlavimukho śrutirūpavān pumān|",
    "999:57": "guṇadvayaitadyuktaḥ pūjyate so'nyaguṇairhīno'pi satatam||28||",
    "999:58": "aṣṭasu lokadharmeṣu lokavit samatayā pravartayeccittam|",
    "999:59": "hānilābhayaśo'yaśo'nuśaṃsānindāsukhaduḥkheṣvaśocyeṣu||29||",
    "999:60": "bhavadbhirbrāhmaṇabhikṣudevātithimātāpitṛkulamahiṣībhyaḥ|",
    "999:61": "pāpaṃ nācaraṇiyaṃ yataḥ katamo'pi na narakaphalasya bhāgī||30||",
    "999:62": "na ca kṛntati pāpakarma tatkṣaṇamastrapātavat kamapi pāpinam|",
    "999:63": "mṛtyorhi samaye kintu tatkarmaṇaḥ phalamabhimukhībhavatyeva||31||",
    "999:64": "saptadhanānyuktāni śraddhāśīlatyāgāmalaśrutadhiyaḥ|",
    "999:65": "apatrapā hrī muninā mudhaivāparadhanāni hi sādhāraṇāni||32||",
    "999:66": "dyūtakrīḍā kautukadarśanālasyakumitrasaṅgamadirāśca|",
    "999:67": "niśāviharaṇaṃ ṣaḍime tyājyā durgatidā yaśovināśakāśca||33||",
    "999:68": "sanarāmaraśāsakena santoṣaḥ sarvadhanapradhānamuktam|",
    "999:69": "santoṣo'nuṣṭheyaḥ dhanaṃ vinaiva sa dhanikaḥ sati santoṣe||34||",
    "999:70": "yathā samṛddhāḥ puruṣā duḥkhino bhavanti naiva tathā'lpecchukāḥ|",
    "999:71": "yāvatyaḥ santi phaṇā ārya,",
    "999:72": "duḥkhakarāḥ,",
    "999:73": "nāgasya tāvatyaḥ||35||",
    "999:74": "patnī tyājyā trividhā prakṛtyā ripusambaddhā svaghātikeva|",
    "999:75": "patyurapamānakartrī svairā laghuvastucauryaratā steyīva||36||",
    "999:76": "bhaginīsamānukūlā mitravad hṛdayaṅgamā ca sevanīyā|",
    "999:77": "mātevopakāriṇī pūjyā sevikevājñākṛd devīva||37||",
    "999:78": "vihāya rāgadveṣau bhojanamauṣadhivadavagatya seveta|",
    "999:79": "kāyasthityai nitarāṃ na ca saundaryagarvamānārthaṃ sevyam||38||",
    "999:80": "dinamakhilaṃ śubhakārye yāpayed rātrerādyantau yāmau ca|",
    "999:81": "dhīman, madhye yāme śayīta yato hi na bhaved viphalā nidrā||39||",
    "999:82": "maitrīkaruṇopekṣāmuditāśca sadā samyag bhāvayitavyāḥ|",
    "999:83": "alabdhe'nuttarapade dhruvameva brahmaloke sukhāvāptiḥ||40||",
    "999:84": "kāmān prītivicārau sukhañca duḥkhañca vihāya caturbhireva|",
    "999:85": "dhyānairbrahmābhāsvaraśubhakṛtsnabṛhatphalabhāginaśca bhavanti||41||",
    "999:86": "kuśalākuśalaṃ ca karma sadābhiniveśāpratipakṣavastuguṇaiḥ|",
    "999:87": "pañcabhiścotpadyate tasmād yatanīyaṃ kuśalacaryāyām||42||",
    "999:88": "yathālpakṣāranīraṃ parivartayatyalpajalarasaṃ na gāṅgam|",
    "999:89": "pāpaṃ tathaiva cālpaṃ nāśayatyalpakuśalaṃ na pūrṇakuśalam||43||",
    "999:90": "auddhatyaṃ kaukṛtyaṃ vyāpādaḥ styānamiddhe ca kāmecchā|",
    "999:91": "vicikitseti pañcaiva kuśaladhanahārakāṇīmāni jñeyāni||44||",
    "999:92": "uttamāḥ pañcadharmāḥ śraddhāvīrye smṛtisamādhiprajñāśca|",
    "999:93": "balendriyāṇi cāgryāṇi kathyante yatanīyameteṣu tasmād||45||",
    "999:94": "vyādhijarāmaraṇapriyaviyogavacca karmaparāyaṇāḥ sarve|",
    "999:95": "punaḥ punastu cintayā pratipakṣeṇaivaṃ prahīyate mānaḥ||46||",
    "999:96": "svargaṃ mokṣaṃ cecchet samyagdṛṣṭistāvad bhāvanīyaiva|",
    "999:97": "kṛtāni mithyādṛṣṭyā puruṣaiḥ sucaritānyapi viṣamavipākāni||47||",
    "999:98": "anātmā'śucirduḥkhī pudgalo'nityaśca samyagvijñeyaḥ|",
    "999:99": "smṛtyupasthānarahitā vinaśyante ca viparyāsaiścaturbhiḥ||48||",
    "999:100": "uktaṃ rūpaṃ nātmā rūpavāṃśca nātmā rūpe naivātmā|",
    "999:101": "na cātmanyasti rūpaṃ śūnyamevaṃ skandhacatuṣkamapi jñeyam||49||",
    "999:102": "skandhā na hi jāyante yadṛcchayā na prakṛtīśvarakālebhyaḥ|",
    "999:103": "nāhetoḥ svabhāvato jñeyā ajñānena tṛṣṇayā jātāḥ||50||",
    "999:104": "kālaḥ pacati bhūtāni kālaḥ saṃharate prajāḥ|",
    "999:105": "kālaḥ supteṣu jāgarti kālo hi duratikramaḥ||",
    "999:106": "ātmani mithyādṛṣṭiḥ śīlavrataparāmarśo vicikitsā ca|",
    "999:107": "muktipuradvārāṇāṃ bādhakaṃ saṃyojanatrayamavagacchet||51||",
    "999:108": "ātmāpekṣo mokṣaḥ parasmānna labhyate kimapi sāhāyyam|",
    "999:109": "catvāryāryasatyāni vṛttasthaḥ śrutacintābhirabhyasyecca||52||",
    "999:110": "adhiśīlacittaprajñāstistro'pi śikṣāḥ sadaiva śikṣaṇīyāḥ|",
    "999:111": "etāsvantarbhūtāni śatamekapañcāśacca śikṣāpadāni||53||",
    "999:112": "rājan, buddhenoktaḥ kāyagatā smṛtiścaikāyano mārgaḥ|",
    "999:113": "rakṣedimaṃ sayatnaṃ smṛtināśācca sarvadharmapradhvaṃsaḥ||54||",
    "999:114": "bahubādhaṃ tu jīvanaṃ vāyūdbhūtajalabudbudavadanityaṃ ca|",
    "999:115": "āścaryaṃ jāgarteḥ kṣaṇamidaṃ niḥśvāsocchvāsanidrābhyaḥ||55||",
    "999:116": "viśaraṇagalanaḥ pūtiḥ śoṣāsāraśucisvabhāvaḥ kāyaḥ|",
    "999:117": "rajaḥsadharmī cānte sadā viyogaśīlo naśvaro jñeyaḥ||56||",
    "999:118": "pṛthvīmerusamudrāḥ saptārkajvālairnāvaśiṣyante|",
    "999:119": "dhūlimātraṃ hi mūrtāḥ kā kathā durbalavapuṣāṃ mānavānām||57||",
    "999:120": "itthaṃ sarvamanityaṃ hyanātmakamaśaraṇamanāthamaniketam|",
    "999:121": "kadalītaruriva rājan cittamapasārayāsārasaṃsārāt||58||",
    "999:122": "mahārṇavayugacchidre hi kūrmagrīvārpaṇācca mānuṣaṃ janma|",
    "999:123": "tiryagādisudurlabhaṃ saphalīkuru saddharmābhyāsānnarendra||59||",
    "999:124": "kecid ratnālaṅkṛtakanakapātraṃ ca pūrayanti purīṣeṇa|",
    "999:125": "tato'pyasāvatimūḍho yaśca nṛjanma labdhvāpi pāpamācarati||60||",
    "999:126": "pratirūpadeśavāsaḥ satpuruṣasamāśrayaḥ śubhapraṇidhānaṃ ca|",
    "999:127": "svakīyapūrvakuśalaṃ hyetaccakracatuṣkaṃ hi vidyate tvayi||61||",
    "999:128": "kalyāṇamitrasevā brahmacaryapūrtaye deśitā muninā|",
    "999:129": "sevyaḥ sadā supuruṣaḥ śamaḥ prāpto yato jinamapekṣya bahubhiḥ||62||",
    "999:130": "mithyādṛk pratyante narakapretatiryakṣūtpadyamānaḥ|",
    "999:131": "mleccho jaḍaśca sattvo yo hyutpanno buddhavirahite||63||",
    "999:132": "dīrghāyuṣi devakule janilabdhaścāṣṭākṣaṇā ime doṣāḥ|",
    "999:133": "ebhī rahito bhūtvā kṣaṇaṃ labdhvā janmanivṛttau prayateta||64||",
    "999:134": "iṣṭavighātavyādhimṛtyujarādiduḥkhāvahaḥ saṃsāraḥ|",
    "999:135": "virajya tataḥ śṛṇu tāvad doṣānetasyāvagacchan naradeva||65||",
    "999:136": "mitratvena ca śatruḥ putratvena pitā'mbā ca bhāryātvena|",
    "999:137": "parivartyotpadyante tasmānna niyataṃ kimapīha saṃsāre||66||",
    "999:138": "catuḥsamudrajalādapi janairadhikaṃ jananyāḥ stanyaṃ pītam|",
    "999:139": "pṛthagjanānanusṛtya hi punastato'pyadhikañca pāsyanti lokāḥ||67||",
    "999:140": "ātmanaścāsthipuñjaṃ merusamaṃ tato'dhikamuccairjāyeta|",
    "999:141": "bhūmimṛdā badarāṇāṃ gulikābhirna gaṇanā sambhavā'mbānām||68||",
    "999:142": "lokapūjyo'pi śakraḥ patati ca punaḥ karmavaśāddhi saṃsāre|",
    "999:143": "tadvacca cakravartī rājā'pi punarbhavati hi dāso loke||69||",
    "999:144": "svarge'psarasāṃ saukhyaṃ kucataṭisparśajaṃ caiva ciramanubhūya|",
    "999:145": "narake duḥsahaduḥkhaṃ peṣaṇachedanabhedanayantrairbhuṅkte||70||",
    "999:146": "sukhade sumeruśikhare ciramanubhavaṃścaraṃścaraṇasparśasukham|",
    "999:147": "cañcalakukkulakuṇapairgāḍhaṃ duḥkhaṃ cintayet sadā manasā||71||",
    "999:148": "devāṅganāsevite nandane ramye copavane ca vihṛtya|",
    "999:149": "asipatravane teṣāṃ hastapādakarṇanāsāśca chidyante||72||",
    "999:150": "suvadanadevasutābhiḥ svarṇotpalairyutāyāṃ mandākinyām|",
    "999:151": "snātvā punaśca narake kṣāroṣṇodakavaitaraṇyāṃ hi patanti||73||",
    "999:152": "deveṣu kāmasukhaṃ ca kāmavītarāgasukhaṃ brahmalokeṣu|",
    "999:153": "prāpyāvīcau satataṃ labhyate'gnerindhanībhūya ca duḥkham||74||",
    "999:154": "padamavāpya suryendvoḥ svakāyaprabhayā pradīpya hi saṃsāram|",
    "999:155": "tamasi ca ghane praviṣṭaḥ prasāritamapi ca svīyakaraṃ na paśyati||75||",
    "999:156": "evaṃ mṛtyuṃ jñātvā grāhyastrividhapuṇyamayadīpālokaḥ|",
    "999:157": "anyathā ravīndubhyāmamardanīye'ndhatamasi praveṣṭavyam||76||",
    "999:158": "duṣṭācaraṇe lagnāḥ sattvāḥ saṃjīvakālasūtratapaneṣu|",
    "999:159": "rauravāvīcyādau hi saṃghāte cāpi narake sadā duḥkham||77||",
    "999:160": "niṣpīḍyante tilavat kecanānye cūrṇavat peṣyante ca|",
    "999:161": "chidyante śāṇenānye dīryante tathā tīkṣṇaparaśunā'pi||78||",
    "999:162": "āsye'nyeṣāṃ tadvat pātyate jvalitaṃ tāvallauhadravam|",
    "999:163": "āropyante kecana sakaṇṭake taptāyase sadā śūle||79||",
    "999:164": "śvabhiḥ kecana krūrairlauhadantairvidīryante garjadbhiḥ|",
    "999:165": "utthāya karau vivaśā luñcyante tīkṣṇanakhatuṇḍaiśca kākaiḥ||80||",
    "999:166": "kecit kṛmisaṃsparśād māṃsādakṛṣṇamakṣikāyutapātācca|",
    "999:167": "vṛddhaṃ vraṇantvasahyaṃ bhakṣyamāṇaṃ rudanti cākulā bhūmyām||81||",
    "999:168": "dahyante'gnikuṇḍeṣu tena tadānanāni ca bhavanti vivṛtāni|",
    "999:169": "pacyante ca kaṭāhe taṇḍulavallauhamaye'dhaḥśirasaste||82||",
    "999:170": "śvāsāvarodhasamaye pāpaḥ kālaṃkṛte ca narakaṃ prayāti|",
    "999:171": "śrutvā'pi narakaduḥkhaṃ sahasraśo vajrasvabhāvātra bibheti||83||",
    "999:172": "śrutvā dṛṣṭvā smṛtvā paṭhitvā cāpi citrāṅkanaṃ narakasya|",
    "999:173": "ākṛtirapi bhayajanikā kā kathā tadasahyavipākānubhavasya||84||",
    "999:174": "yathā samastasukhānāṃ tṛṣṇākṣaya eva sarvottamaṃ sukhamiti|",
    "999:175": "tadvat sarvaduḥkheṣvavīcinarakaduḥkhamatyasahanīyaṃ tat||85||",
    "999:176": "ihaikasmiṃśca divase,",
    "999:177": "triśataśūlaghātād bhavati ca yad duḥkham|",
    "999:178": "nārakīyaduḥkhasya hi tatrāpnoti samatāṃ na laghukalāṃ cāpi||86||",
    "999:179": "koṭivarṣaparyantaṃ dāruṇātiduḥkheṣvanubhavatsu satsvapi|",
    "999:180": "yāvattānyakuśalāni na kṣīṇāni tāvatra jīvanānmuktiḥ||87||",
    "999:181": "aniṣṭaphalabījāni tu kāyavākcittānāṃ hi durācaraṇāni|",
    "999:182": "bhavataivaṃ yatanīyaṃ śaktyā yena tadaṇumātraṃ na śiṣyeta||88||",
    "999:183": "tiryagyoniṣu nānā duḥkhāni bhavanti ca badhabandhanādīni|",
    "999:184": "parasparaṃ bhakṣayanti śamamūlaśubhakarmaparihartāraste||89||",
    "999:185": "kecid vai hanyante muktorṇāsthimāṃsacarmārthaṃ jīvāḥ|",
    "999:186": "yojyante khalu vivaśā anye padamuṣṭikaśāṅkuśaiḥ paśavaśca||90||",
    "999:187": "pretayonau na kṣayaṃ yātīṣṭālābhajanitā duḥkhadhārā ca|",
    "999:188": "duḥkhamasahyaṃ labhate śītoṣṇakṣuttṛṣāśramabhayajanitaṃ hi||91||",
    "999:189": "sūcīchidravadāsyaṃ keṣāñcidudaramativiśālaṃ nagavacca|",
    "999:190": "tacca pīḍitaṃ kṣudhayā kṣiptamaśuci vastu na pratikārakṣamam||92||",
    "999:191": "kecit pretā nagnāḥ śuṣkatālaśikharavadasthicarmāṇaḥ|",
    "999:192": "naktamagnimudgiratāṃ mukhe patattaptasikatāśanaṃ teṣām||93||",
    "999:193": "nimnakoṭikaiḥ kaiścit pūyaraktādyaśucīni na ca labhyante|",
    "999:194": "ākramyānyamukhopari galanirgatalasikādīni ca khādyante||94||",
    "999:195": "candro grīṣme taptaḥ śaitye śīto bhānuśca hyetebhyaḥ|",
    "999:196": "teṣāṃ dṛṣṭi pātācca niṣphalāstaravo nadyaśca śuṣyante||95||",
    "999:197": "satataṃ duḥkhabhājaste duścaritakarmapāśasudṛḍhabaddhā vai|",
    "999:198": "na ca mriyante kecit pañca vā daśa sahasravarṣāṇi sattvāḥ||96||",
    "999:199": "yacca labhante pretā nānāduḥkhāsvādamekavidhamittham|",
    "999:200": "prītiratra kārpaṇye mātsaryamanāryamuktamato buddhena||97||",
    "999:201": "svarge cātisukhaṃ yat tato'pyadhikaduḥkhaṃ tataścyuternūnam|",
    "999:202": "evaṃ vicintya tajjñaiḥ kṣaratsukhāya na tṛṣṇā kāryā svarge||98||",
    "999:203": "vaivarṇyaṃ dehasya svāsane na ratirmlāyate'pi mālā ca|",
    "999:204": "vasaneṣvapi daurgandhyaṃ svedaścāpūrvo niryāti dehāttu||99||",
    "999:205": "lakṣaṇāni hi pañcaiva mṛtyorbhavanti svargasthadeveṣu|",
    "999:206": "bhūlokīyanarāṇāṃ sadṛśānyapi tāni mṛtyulakṣaṇaiśca||100||",
    "999:207": "devebhyaścyutasya yadi nāvaśiṣyet kuśalamaṇumātramapi|",
    "999:208": "vivaśatayoṣitavyaṃ hi tatastiryakpretanarakeṣvekasmin||101||",
    "999:209": "duḥkhaṃ syānmānasikaṃ devaiśvaryaṃ pratīrṣyayā'sūreṣvapi|",
    "999:210": "na kurvanti dhīmanto janmāvaraṇācca te satyadarśanāni||102||",
    "999:211": "saṃsāre'sminnevaṃ devanarakapretatiryagyoniṣu|",
    "999:212": "janmagrahaṇamayuktaṃ bahubādhaṃ janma tatreti vijñeyam||103||",
    "999:213": "jvalite śirasi ca vasane tannivṛttyupāyamupekṣya tvaritameva|",
    "999:214": "apunarbhavāya yateta yatastasmānmahatprayojanaṃ nānyat||104||",
    "999:215": "śīlasamādhijñānairbhūjalatejovāyuravividhurahitaṃ ca|",
    "999:216": "ajarāmaraṇamakṣayaṃ prāpyaṃ śāntadāntavimalaṃ nirvāṇam||105||",
    "999:217": "prasrabdhivīryaprītidharmavicayasmṛtisamādhyupekṣāḥ sapta|",
    "999:218": "bodhyaṅgānīmāni prāptyai nirvāṇasya kuśalasambhāraḥ||106||",
    "999:219": "prajñābhāve dhyānaṃ dhyānābhāve'pi na jāyate sā prajñā|",
    "999:220": "yatrobhe vidyete jñeyastasya bhavasāgaro goṣpadavat||107||",
    "999:221": "ye'vyākṛtadharmāścādityabandhunā caturdaśopadiṣṭāśca|",
    "999:222": "loke na cintanīyā yato tairnāpnoti cittameva śāntim||108||",
    "999:223": "evaṃ proktaṃ muninā'vidyayā karma karmaṇā ca vijñānam|",
    "999:224": "tasmācca nāmarūpaṃ tataḥ ṣaḍāyatanāni tataḥ sparśā vai||109||",
    "999:225": "tata utpannā vittirvedanāśrayeṇa jāyate khalu tṛṣṇā|",
    "999:226": "tasyāścopādānaṃ tato bhavo'pi bhavācca jāyate jātiḥ||110||",
    "999:227": "satyāṃ jātau duḥkhavyādhijareṣṭa vastvalābhabhayamaraṇāni|",
    "999:228": "duḥkhaskandho vipulaḥ sati jātiniṣedhe niṣiddhānīmāni||111||",
    "999:229": "gambhīro'narghakośaḥ priyaḥ pratītyotpādo jinavacanānām|",
    "999:230": "samyagimaṃ yaḥ paśyati sa ca paśyati tattvadarśinaṃ buddhameva||112||",
    "999:231": "śamāya bhāvyāḥ samyagdṛṣṭisaṃkalpavākkarmājīvasmṛti-|",
    "999:232": "samādhivyāyāmetyāryāṣṭāṅgikamārgāścaite cārutayā||113||",
    "999:233": "jātiriyaṃ duḥkhameva tṛṣṇā ca tasya samudayo mahān jñeyaḥ|",
    "999:234": "nirvṛtistannirodhastadadhigamāya cāṣṭāṅgiko'yaṃ mārgaḥ||114||",
    "999:235": "yatnaḥ sadā vidheyaścaturāryasatyaprativedhāyaivam|",
    "999:236": "kroḍe śriyaśca yeṣāṃ gṛhasthāstaranti kleśanadīṃ jñānāt||115||",
    "999:237": "ye dṛṣṭāryasatyāśca nāvirbhavanti te'ṅkuravat pṛthivītaḥ|",
    "999:238": "nāvataranti ca gaganāt te'pi pṛthagjanāḥ kleśavaśā hi pūrvam||116||",
    "999:239": "cittaṃ hi dharmamūlaṃ bhagavatoktamatastadapi sādhu damayecca|",
    "999:240": "bho nirbhaya,",
    "999:241": "kiṃ bahunā kathanena yato'yameva hitopadeśaḥ||117||",
    "999:242": "yanmayopadiṣṭaṃ tatsaprayāsairapi bhikṣubhirduḥsādhyam|",
    "999:243": "caryāguṇān sevasva śikṣāmācara jīvanaṃ ca kuru sārtham||118||",
    "999:244": "sarveṣāṃ kuśalāni tu sarvārthamanumodya svacaryātrayīṃ ca|",
    "999:245": "buddhatvāya pariṇāmya tatastadanena puṇyarāśinā bhavatā||119||",
    "999:246": "janmasvaprameyeṣu devanaralokayoginaśca vaśīkṛtya|",
    "999:247": "duḥkhino'nugrāhyāstvasahāyā avalokiteśvaracaryābhiḥ||120||",
    "999:248": "caramaṃ bhavaṃ gṛhītvā vyādhijarārāgadveṣāṃśca prahāya|",
    "999:249": "buddhakṣetre bhagavānamitābha iva lokeśo'mitāyurbhava||121||",
    "999:250": "prajñāśīlatyāgodbhūtavimalakhyātiṃ bhuvi khe svarge ca|",
    "999:251": "loke prasārya śamayan narān yuvatisukharatadevāṃśca bhūmau||122||",
    "999:252": "kleśopahatasattvasya jātibhayamaraṇanāśakaṃ jinendrākhyam|",
    "999:253": "lokottaramakliṣṭaṃ śāntābhayākṣayanāmaiva padamāpnuhi||123||",
    "999:254": "iti suhṛllekha samāptā||"
}