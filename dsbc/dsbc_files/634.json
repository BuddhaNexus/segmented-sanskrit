{
    "634:0": "nyāyapraveśakasūtram",
    "634:1": "sādhanaṃ dūṣaṇaṃ caiva sābhāsaṃ parasaṃvide|",
    "634:2": "pratyakṣamanumānaṃ ca sābhāsaṃ tvātmasaṃvide||-",
    "634:3": "-iti śāstrārthasaṃgrahaḥ||",
    "634:4": "tatra pakṣādivacanāni sādhanam|",
    "634:5": "pakṣahetudṛṣṭāntavacanairhi prāśnikānāmapratīto'rthaḥ pratipādyata iti||",
    "634:6": "tatra pakṣaḥ prasiddho dharmī prasiddhaviśeṣeṇa viśiṣṭatayā svayaṃ sādhyatvenepsitaḥ|",
    "634:7": "pratyakṣadyaviruddha iti vākyaśeṣaḥ|",
    "634:8": "tadyathā|",
    "634:9": "nityaḥ śabdo'nityo veti||",
    "634:10": "hetustrirūpaḥ|",
    "634:11": "kiṃ punastrairūpam|",
    "634:12": "pakṣadharmatvaṃ sapakṣe sattvaṃ vipakṣe cāsattvamiti|",
    "634:13": "kaḥ punaḥ sapakṣaḥ|",
    "634:14": "ko vā vipakṣa iti||",
    "634:15": "sādhyadharmasāmānyena samano'rthaḥ sapakṣaḥ|",
    "634:16": "tadyathā|",
    "634:17": "anitye śabde sādhye ghaṭādiranityaḥ sapakṣaḥ||",
    "634:18": "vipakṣo yatra sādhyaṃ nāsti|",
    "634:19": "yannityaṃ tadakṛtakaṃ dṛṣṭaṃ yathākāśamiti|",
    "634:20": "tatra kṛtakatvaṃ prayatnānantarīyakatvaṃ vā sapakṣa evāsti vipakṣe nāstyeva|",
    "634:21": "ityanityādau hetuḥ||",
    "634:22": "dṛṣṭānto dvividhaḥ|",
    "634:23": "sādharmyeṇa vaidharmyeṇa ca||",
    "634:24": "tatra sādharmyeṇa tāvat|",
    "634:25": "yatra hetoḥ sapakṣa evāstitvaṃ khyāpyate|",
    "634:26": "tadyathā|",
    "634:27": "yatkṛtakaṃ tadanityaṃ dṛṣṭaṃ yathā ghaṭādiriti||",
    "634:28": "vaidharmyeṇāpi|",
    "634:29": "yatra sādhyābhāve hetorabhāva eva kathyate|",
    "634:30": "tadyathā|",
    "634:31": "yannityaṃ tadakṛtakaṃ dṛṣṭaṃ yathākāśamiti|",
    "634:32": "nityaśabdenātrānityatvasyābhāva ucyate|",
    "634:33": "akṛtakaśabdenāpi kṛtakatvasyābhāvaḥ|",
    "634:34": "yathā bhāvābhāvo'bhāva iti||",
    "634:35": "uktāḥ pakṣādayaḥ||",
    "634:36": "eṣāṃ vacanāni parapratyāyanakāle sādhanam|",
    "634:37": "tadyathā|",
    "634:38": "anityaḥ śabda iti pakṣavacanam|",
    "634:39": "kṛtakatvāditi pakṣadharmavacanam|",
    "634:40": "yatkṛtakaṃ tadanityaṃ dṛṣṭaṃ yathā ghaṭādiriti sapakṣānugamavacanam|",
    "634:41": "yannityaṃ tadakṛtakaṃ dṛṣṭaṃ yathākāśamiti vyatirekavacanam|",
    "634:42": "etānyeva trayo'vayavā ityucyante|",
    "634:43": "sādhayitumiṣṭo'pi pratyakṣādiviruddhaḥ pakṣābhāsaḥ|",
    "634:44": "tadyathā|",
    "634:45": "pratyakṣaviruddhaḥ 1,",
    "634:46": "anumānaviruddhaḥ 2,",
    "634:47": "āgamaviruddhaḥ 3,",
    "634:48": "lokaviruddhaḥ 4,",
    "634:49": "svavacanaviruddhaḥ 5,",
    "634:50": "aprasiddhaviśeṣaṇaḥ 6,",
    "634:51": "aprasiddhaviśeṣyaḥ 7,",
    "634:52": "aprasiddhobhayaḥ 8,",
    "634:53": "prasiddhasaṃbandhaśceti 9||",
    "634:54": "tatra pratyakṣaviruddho yathā|",
    "634:55": "aśrāvaṇaḥ śabda iti||",
    "634:56": "anumānaviruddho yathā|",
    "634:57": "nityo ghaṭa iti||",
    "634:58": "āgamaviruddho yathā|",
    "634:59": "vaiśeṣikasya nityaḥ śabda iti sādhayataḥ||",
    "634:60": "lokaviruddho yathā|",
    "634:61": "śuci naraśiraḥkapālaṃ prāṇyaṅgatvācchaṅkhaśuktivaditi||",
    "634:62": "svavacanaviruddho yathā|",
    "634:63": "mātā me vandhyeti|",
    "634:64": "aprasiddhaviśeṣaṇo yathā bauddhasya sāṃkhyaṃ prati vināśī śabda iti||",
    "634:65": "aprasiddhaviśeṣyo yathā|",
    "634:66": "sāṃkhyasya bauddhaṃ prati cetana ātmati||",
    "634:67": "aprasiddhobhayo yathā|",
    "634:68": "vaiśeṣikasya bauddhaṃ prati sukhādisamavāyikāraṇamātmeti||",
    "634:69": "prasiddhasaṃbandho yathā|",
    "634:70": "śrāvaṇaḥ śabda iti||",
    "634:71": "eṣāṃ vacanāni dharmasvarūpanirākaraṇamukhena pratipādanāsaṃbhavataḥ sādhanavaiphalyataśceti pratijñādoṣāḥ||",
    "634:72": "uktāḥ prakṣābhāsāḥ||",
    "634:73": "asiddhānaikāntikāviruddhā hetvābhāsāḥ||",
    "634:74": "tatrāsiddhaścatuḥprakāraḥ|",
    "634:75": "tadyathā|",
    "634:76": "ubhayāsiddhaḥ 1,",
    "634:77": "anyatarāsiddhaḥ 2,",
    "634:78": "saṃdigdhāsiddhaḥ 3,",
    "634:79": "āśrayāsiddhaśceti 4||",
    "634:80": "tatra śabdānityatve sādhye cākṣuṣātvādityubhayāsiddhaḥ||",
    "634:81": "kṛtakatvāditi śabdābhivyaktivādinaṃ pratyanyatarāsiddhaḥ||",
    "634:82": "bāṣpādibhāvena saṃdihyamāno bhūtasaṃghāto'gnisiddhāvupadiśyamānaḥ saṃdigdhāsiddhaḥ|",
    "634:83": "dravamākāśaṃ guṇāśrayatvādityākāśāsattvavādinaṃ pratyāśrayāsiddhaḥ||",
    "634:84": "anaikāntikaḥ ṣaṭprakāraḥ|",
    "634:85": "sādhāraṇaḥ 1,",
    "634:86": "asādhāraṇaḥ 2,",
    "634:87": "sapakṣaikadeśavṛttirvipakṣavyāpī 3,",
    "634:88": "vipakṣaikadeśavṛttiḥ sapakṣavyāpī 4,",
    "634:89": "ubhayapakṣaikadeśavṛttiḥ 5,",
    "634:90": "viruddhāvyabhicārī ceti 6||",
    "634:91": "tatra sādhāraṇaḥ śabdaḥ prameyatvānnitya iti|",
    "634:92": "taddhi nityānityapakṣayoḥ sādhāraṇatvādanaikāntikam|",
    "634:93": "kiṃ ghaṭavatprameyatvādanityaḥ śabda āhosvidākāśevatprameyatvānnitya iti||",
    "634:94": "asādhāraṇaḥ śrāvakaṇatvānnitya iti|",
    "634:95": "taddhi nityānityapakṣābhyāṃ vyāvṛttatvānnityānityavinirmuktasya cānyasyāsaṃbhavātsaṃśayahetuḥ|",
    "634:96": "kiṃbhūtasyāsya śrāvaṇatvamiti||",
    "634:97": "sapakṣaikadeśavṛttirvipakṣavyāpī yathā|",
    "634:98": "aprayatnāntarīyakaḥ śabdo'nityatvāt|",
    "634:99": "aprayatnānantarīyakaḥ pakṣaḥ|",
    "634:100": "asya vidyudākāśādiḥ sapakṣaḥ|",
    "634:101": "tatraikadeśe vidyudādau vidyate'nityatvaṃ nākāśādau|",
    "634:102": "aprayatnānantarīyakaḥ pakṣaḥ|",
    "634:103": "asya ghaṭādirvipakṣaḥ|",
    "634:104": "tatra sarvatra ghaṭādau vidyate'nityatvam|",
    "634:105": "tasmādetadapi vidyuddhaṭasādharmyeṇanaikāntikam|",
    "634:106": "kiṃ ghaṭavadanityatvātprayatnānantarīyakaḥ śabdaḥ āhosvidvidyudādivadanityatvādprayatnānantarīyaka iti||",
    "634:107": "vipakṣaikadeśavṛttiḥ sapakṣavyāpī yathā|",
    "634:108": "prayatnānantarīyakaḥ śabdo'nityatvāt|",
    "634:109": "prayatnānantarīyakaḥ pakṣaḥ|",
    "634:110": "asya ghaṭādiḥ sapakṣaḥ|",
    "634:111": "tatra sarvatra ghaṭādau vidyate'nityatvam|",
    "634:112": "prayatnānantarīyakaḥ pakṣaḥ|",
    "634:113": "asya vidyudākāśādirvipakṣaḥ|",
    "634:114": "tatraikadeśe vidyudādau vidyate'nityatvaṃ nākāśādau|",
    "634:115": "tasmādetadapi vidyuddhaṭasādharmyeṇa pūrvavadanaikāntikam||",
    "634:116": "ubhayapakṣaikadeśavṛttiryathā|",
    "634:117": "nityaḥ śabdo'mūrtatvāditi|",
    "634:118": "nityaḥ pakṣaḥ|",
    "634:119": "asyākāśaparamāṇvādiḥ sapakṣaḥ|",
    "634:120": "tatraikadeśa ākāśādau vidyate'mūrtatvaṃ na paramāṇau|",
    "634:121": "nityaḥ pakṣaḥ|",
    "634:122": "asya ghaṭasukhādirvipakṣaḥ|",
    "634:123": "tratraikadeśe sukhādau vidyate'mūrtatvaṃ na ghaṭādau|",
    "634:124": "tasmādetadapi sukhākāśasādharmyeṇānaikāntikam||",
    "634:125": "viruddhāvyabhicārī yathā|",
    "634:126": "anityaḥ śabdaḥ kṛtakatvād ghaṭavat|",
    "634:127": "nityaḥ śabdaḥ śrāvaṇatvāt śabdatvavaditi|",
    "634:128": "ubhayoḥ saṃśayahetutvād dvāvapyetāveko'naikāntikaḥ samuditāveva||",
    "634:129": "viruddhaścatuḥprakāraḥ|",
    "634:130": "tadyathā|",
    "634:131": "dharmasvarūpaviparītasādhanaḥ 1,",
    "634:132": "dharmaviśeṣaviparītasādhanaḥ 2,",
    "634:133": "dharmisvarūpaviparītasādhanaḥ 3,",
    "634:134": "dharmiviśeṣaviparītasādhanaśceti 4||",
    "634:135": "tatra dharmasvarūpaviparitisādhano yathā|",
    "634:136": "nityaḥ śabdaḥ kṛtakatvāt prayatnānantarīyakatvāddheti|",
    "634:137": "ayaṃ heturvipakṣa eva bhāvādviruddhaḥ||",
    "634:138": "dharmaviśeṣaviparītasādhano yathā|",
    "634:139": "parārthāścakṣurādayaḥ saṃghātatvācchayanāsanādyaṅgaviśeṣavaditi|",
    "634:140": "ayaṃ heturyathā pārārthyaṃ cakṣurādīnāṃ sādhayati tathā saṃhatatvamapi parasyātmanaḥ sādhayati|",
    "634:141": "ubhayatrāvyabhicārāt||",
    "634:142": "dharmisvarūpaviparītasādhano yathā|",
    "634:143": "na dravyaṃ na karma na guṇo bhāvaḥ ekadravyavattvāt guṇakarmasu ca bhāvāt sāmanyaviśeṣavaditi|",
    "634:144": "ayaṃ hi heturyathā dravyādipratiṣedhaṃ bhāvasya sādhayati tathā bhāvasyābhāvatvamapi sādhayati|",
    "634:145": "ubhayatrāvyabhicārāt||",
    "634:146": "dharmiviśeṣaviparītasādhano yathā|",
    "634:147": "ayameva heturasminneva pūrvapakṣe'syaiva dharmiṇo yo viśeṣaḥ satpratyakartṛtvaṃ nāma tadviparītamasatpratyayakartṛtvamapi sādhayati|",
    "634:148": "ubhayatrāvyabhicārāt||",
    "634:149": "dṛṣṭāntābhāso dvividhaḥ|",
    "634:150": "sādharmyeṇa vaidharmyeṇa ca||",
    "634:151": "tatra sādharmyeṇa tāvad dṛṣṭāntābhāsaḥ pañcaprakāraḥ|",
    "634:152": "tadyathā|",
    "634:153": "sādhanadharmāsiddhaḥ 1,",
    "634:154": "sādhyadharmāsiddhaḥ 2,",
    "634:155": "ubhayadharmāsiddhaḥ 3,",
    "634:156": "ananvayaḥ 4,",
    "634:157": "viparītānvayaśceti 5||",
    "634:158": "tatra sādhanadharmāsiddho yathā|",
    "634:159": "nityaḥ śabdo'mūrtatvāt paramāṇuvat|",
    "634:160": "yadamūrta tannityaṃ dṛṣṭaṃ yathā paramāṇauḥ|",
    "634:161": "paramāṇu hi sādhyaṃ nityatvamasti sādhanadharmo'mūrtatvaṃ nāsti mūrtatvātparamāṇūnāmiti||",
    "634:162": "sādhyadharmāsiddho yathā|",
    "634:163": "nityaḥ śabdo'mūrtatvād buddhivat|",
    "634:164": "yadamurtaṃ tannityaṃ dṛṣṭaṃ yathā buddhiḥ||",
    "634:165": "buddhau hi sādhanadharmo'mūrtatvamasti sādhyadharmo nityatvaṃ nāsti|",
    "634:166": "anityatvād buddheriti||",
    "634:167": "ubhayāsiddho dvividhaḥ|",
    "634:168": "sannasaṃśceti|",
    "634:169": "tatra ghaṭavaditi vidyamānobhayāsiddhaḥ|",
    "634:170": "anityatvānmūrtatvācca ghaṭasya|",
    "634:171": "ākāśavadityavidyamānobhayāsiddhaḥ|",
    "634:172": "tadasattvavādinaṃ prati||",
    "634:173": "ananvayo yatra vinānvayena sādhyasādhanayoḥ sahabhāvaḥ pradarśyate|",
    "634:174": "yathā ghaṭe kṛtakatvamanityatvaṃ ca dṛṣṭamiti||",
    "634:175": "viparītānvayo yathā|",
    "634:176": "yat kṛtakaṃ tadanityaṃ dṛṣṭamiti vaktavye yadanityaṃ tatkṛtakaṃ dṛṣṭamiti vravīti||",
    "634:177": "vaidharmyeṇāpi dṛṣṭāntābhāsaḥ pañcaprakāraḥ|",
    "634:178": "tadyathā|",
    "634:179": "sādhyāvyāvṛttaḥ 1,",
    "634:180": "sādhanāvyāvṛttaḥ 2,",
    "634:181": "ubhayāvyāvṛttaḥ 3,",
    "634:182": "avyatirekaḥ 4,",
    "634:183": "viparītavyatirekaśceti 5||",
    "634:184": "tatra sādhyāvyāvṛtto yathā|",
    "634:185": "nityaḥ śabdo'mūrtatvāt paramāṇuvat|",
    "634:186": "yadanityaṃ tanmurtaṃ dṛṣṭaṃ yathā paramāṇuḥ|",
    "634:187": "paramāṇorhi sādhānadharmo'mūrtatvaṃ vyāvṛttaṃ mūrtatvātparamāṇunāmiti|",
    "634:188": "sādhyadharmo nityatvaṃ na vyāvṛttaṃ nityatvātparamāṇūnāmiti||",
    "634:189": "sādhānāvyāvṛtto yathā|",
    "634:190": "karmavaditi|",
    "634:191": "karmaṇaḥ sādhyaṃ nityatvaṃ vyāvṛttam|",
    "634:192": "anityatvātkarmaṇāḥ|",
    "634:193": "sādhanadharmo'mūrtatvaṃ na vyāvṛttam|",
    "634:194": "amūrtatvātkarmaṇaḥ||",
    "634:195": "ubhayāvyāvṛttaḥ|",
    "634:196": "ākāśavaditi|",
    "634:197": "tatsattvavādinaṃ prati|",
    "634:198": "tato nityatvamamūrtatvaṃ ca na vyāvṛttam|",
    "634:199": "nityatvādamūrtatvāccākāśasyeti||",
    "634:200": "avyatireko yatra vinā sādhyasādhananivṛttyā taddhipakṣabhāvo nidarśyate|",
    "634:201": "yathā ghaṭe mūrtatvamanityatvaṃ ca dṛṣṭamiti||",
    "634:202": "viparītavyatireko yathā|",
    "634:203": "yadanityaṃ tanmūrtaṃ dṛṣṭamiti vaktavye yanmūrtaṃ tadanityaṃ dṛṣṭamiti bravīti||",
    "634:204": "eṣāṃ pakṣahetudṛṣṭāntābhāsānāṃ vacanāni sādhanābhāsam||",
    "634:205": "ātmapratyāyanārthaṃ tu pratyakṣamanumānaṃ ca dve eva pramāṇe||",
    "634:206": "tatra pratyakṣaṃ kalpanāpoḍhaṃ yajjñānamarthe rūpādau nāmajātyādikalpanārahitam|",
    "634:207": "tadakṣamakṣaṃ prati vartata iti pratyakṣam||",
    "634:208": "anumānaṃ liṅgādarthadarśanam|",
    "634:209": "liṅgaṃ punastrirūpamuktam|",
    "634:210": "tasmādyadanumeye'rthe jñānamutpadyate'gniratra anityaḥ śabda iti vā tadanumānam||",
    "634:211": "ubhayatra tadeva jñānaṃ phalamadhigamarūpatvāt|",
    "634:212": "savyāpāravatkhyāteḥ pramāṇatvamiti||",
    "634:213": "kalpanājñānamarthāntare pratyakṣābhāsam|",
    "634:214": "yajjñānaṃ ghaṭaḥ paṭa iti vā vikalpayataḥ samutpadyate tadarthasvalakṣaṇaviṣayatvātpratyakṣābhāsam||",
    "634:215": "hetvābhāsapūrvakaṃ jñānamanumānābhāsam|",
    "634:216": "hetvābhāso hi bahuprakāra uktaḥ|",
    "634:217": "tasmādyadanumeye'rthe jñānamavyutpannasya bhavati tadanumānābhāsam||",
    "634:218": "sādhanadoṣodbhāvanāni dūṣaṇāni||",
    "634:219": "sādhanadoṣo nyūnatvam|",
    "634:220": "pakṣadoṣaḥ pratyakṣādiviruddhatvam|",
    "634:221": "hetudoṣo'siddhānaikāntikaviruddhatvam|",
    "634:222": "dṛṣṭāntadoṣaḥ sādhanadharmādyasiddhatvam|",
    "634:223": "tasyodbhāvanaṃ prāsnikapratyāyanaṃ dūṣaṇam||",
    "634:224": "abhūtasādhanadoṣobhdāvanāni dūṣaṇābhāsāni||",
    "634:225": "saṃpūrṇe sādhane nyūnatvavacanam|",
    "634:226": "aduṣṭapakṣe pakṣadoṣavacanam|",
    "634:227": "siddhahetuke'siddhahetukaṃ vacanam|",
    "634:228": "ekāntahetuke'nekāntahetukaṃ vacanam|",
    "634:229": "aviruddhahetuke viruddhahetukaṃ vacanam|",
    "634:230": "aduṣṭadṛṣṭānte dṛṣṭadṛṣṭāntadoṣavacanam|",
    "634:231": "etāni dūṣaṇābhāsāni|",
    "634:232": "na hyebhiḥ parapakṣo dūṣyate|",
    "634:233": "niravadyatvāttasya||",
    "634:234": "ityuparamyate||",
    "634:235": "padārthamātramākhyātamādau diṅmātrasiddhaye|",
    "634:236": "yātra yuktiyuktirvā sānyatra suvicāritā||",
    "634:237": "||iti nyāyapraveśakasūtraṃ samāptam||"
}