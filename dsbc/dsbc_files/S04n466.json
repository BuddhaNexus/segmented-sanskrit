{
  "S04n466:0": "9 ānandādivyākaraṇaparivartaḥ |",
  "S04n466:1": "atha khalvāyuṣmānānandastasyāṃ velāyāmevaṃ cintayāmāsa-apyeva nāma vayamevaṃrūpaṃ vyākaraṇaṃ pratilabhemahi |",
  "S04n466:2": "evaṃ ca cintayitvā anuvicintya prārthayitvā utthāyāsanād bhagavataḥ pādayornipatya,",
  "S04n466:3": "āyuṣmāṃśca rāhulo'pyevaṃ cintayitvā anuvicintya prārthayitvā bhagavataḥ pādayornipatya evaṃ vācamabhāṣata-asmākamapi tāvad bhagavan avasaro bhavatu |",
  "S04n466:4": "asmākamapi tāvat sugata avasaro bhavatu |",
  "S04n466:5": "asmākaṃ hi bhagavān pitā janako layanaṃ trāṇaṃ ca |",
  "S04n466:6": "vayaṃ hi bhagavan sadevamānuṣāsure loke'tīva citrīkṛtāḥ-bhagavataścaite putraḥ bhagavataścopasthāyakāḥ bhagavataśca dharmakośaṃ dhārayantīti |",
  "S04n466:7": "tannāma bhagavan kṣiprameva pratirūpaṃ bhaved yad bhagavānasmākaṃ vyākuryādanuttarāyāṃ samyaksaṃbodhau ||",
  "S04n466:8": "anye ca dve bhikṣusahasre sātireke śaikṣāśaikṣāṇāṃ śrāvakāṇāmutthāyāsanebhya ekāṃsamuttarāsaṅgaṃ kṛtvā añjaliṃ pragṛhya bhagavato'bhimukhaṃ bhagavantamullokayamāne tasthatuḥ etāmeva cintāmanuvicintayamāne yaduta idameva buddhajñānam-apyeva nāma vayamapi vyākaraṇaṃ pratilabhemahi anuttarāyāṃ samyaksaṃbodhāviti ||",
  "S04n466:9": "atha khalu bhagavānāyuṣmantamānandamāmantrayate sma-bhaviṣyasi tvamānanda anāgate'dhvani sāgaravaradharabuddhivikrīḍitābhijño nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n466:10": "dvāṣaṣṭīnāṃ buddhakoṭīnāṃ satkāraṃ kṛtvā,",
  "S04n466:11": "gurukāraṃ mānanāṃ pūjanāṃ ca kṛtvā,",
  "S04n466:12": "teṣāṃ buddhānāṃ bhagavatāṃ saddharmaṃ dhārayitvā,",
  "S04n466:13": "śāsanaparigrahaṃ ca kṛtvā anuttarāṃ samyaksaṃbodhimabhisaṃbhotsyasi |",
  "S04n466:14": "sa tvamānanda anuttarāṃ samyaksaṃbodhiṃ saṃbuddhaḥ samāno viṃśatigaṅgānadīvālukāsamāni bodhisattvakoṭīnayutaśatasahasrāṇi paripācayiṣyasyanuttarāyāṃ samyaksaṃbodhau |",
  "S04n466:15": "samṛddhaṃ ca te buddhakṣetraṃ bhaviṣyati vaiḍūryamayaṃ ca |",
  "S04n466:16": "anavanāmitavaijayantī ca nāma sā lokadhāturbhaviṣyati |",
  "S04n466:17": "manojñaśabdābhigarjitaśca nāma sa kalpo bhaviṣyati |",
  "S04n466:18": "aparimitāṃśca kalpāṃstasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya āyuṣpramāṇaṃ bhaviṣyati,",
  "S04n466:19": "yeṣāṃ kalpānāṃ na śakyaṃ gaṇanayā paryanto'dhigantum |",
  "S04n466:20": "tāvadasaṃkhyeyāni tāni kalpakoṭīnayutaśatasahasrāṇi tasya bhagavata āyuṣpramāṇaṃ bhaviṣyati |",
  "S04n466:21": "yāvacca ānanda tasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasyāyuṣpramāṇaṃ bhaviṣyati,",
  "S04n466:22": "taddviguṇaṃ parinirvṛtasya saddharmaḥ sthāsyati |",
  "S04n466:23": "yāvāṃstasya bhagavataḥ saddharmaḥ sthāsyati,",
  "S04n466:24": "taddviguṇaḥ saddharmapratirūpakaṃ sthāsyati |",
  "S04n466:25": "tasya khalu punarānanda sāgaravaradharabuddhivikrīḍitābhijñasya tathāgatasya daśasu dikṣu bahūni gaṅgānadīvālukāsamāni buddhakoṭīnayutaśatasahasrāṇi varṇaṃ bhāṣiṣyanti ||",
  "S04n466:26": "atha khalu bhagavāṃstasyāṃ velāyāmimā gāthā abhāṣata—",
  "S04n466:27": "ārocayāmi ahu bhikṣusaṃghe",
  "S04n466:28": "ānandabhadro mama dharmadhārakaḥ |",
  "S04n466:29": "anāgate'dhvāni jino bhaviṣyati",
  "S04n466:30": "pūjitva ṣaṣṭiṃ sugatāna koṭyaḥ ||1 ||",
  "S04n466:31": "nāmena so sāgarabuddhidhārī",
  "S04n466:32": "abhijñaprāpto iti tatra viśrutaḥ |",
  "S04n466:33": "pariśuddhakṣetrasmi sudarśanīye",
  "S04n466:34": "anonatāyāṃ dhvajavaijayantyām ||2 ||",
  "S04n466:35": "tahi bodhisattvā yathā gaṅgavālikā-",
  "S04n466:36": "stataśca bhūyo paripācayiṣyati |",
  "S04n466:37": "maharddhikaśco sa jino bhaviṣyati",
  "S04n466:38": "daśaddiśe lokavighuṣṭaśabdaḥ ||3 ||",
  "S04n466:39": "amitaṃ ca tasyāyu tadā bhaviṣyati",
  "S04n466:40": "yaḥ sthāsyate lokahitānukampakaḥ |",
  "S04n466:41": "parinirvṛtasyāpi jinasya tāyino",
  "S04n466:42": "dviguṇaṃ ca saddharmu sa tasya sthāsyati ||4 ||",
  "S04n466:43": "pratirūpakaṃ taddviguṇena bhūyaḥ",
  "S04n466:44": "saṃsthāsyate tasya jinasya śāsane |",
  "S04n466:45": "tadāpi sattvā yathā gaṅgavālikā",
  "S04n466:46": "hetuṃ janeṣyantiha buddhabodhau ||5 ||",
  "S04n466:47": "atha khalu tasyāṃ parṣadi navayānasaṃprasthitānāmaṣṭānāṃ bodhisattvasahasrāṇāmetadabhavat- na bodhisattvānāmapi tāvadasmābhirevamudāraṃ vyākaraṇaṃ śrutapūrvam,",
  "S04n466:48": "kaḥ punarvādaḥ śrāvakāṇām?",
  "S04n466:49": "kaḥ khalvatra heturbhaviṣyati,",
  "S04n466:50": "kaḥ pratyaya iti?",
  "S04n466:51": "atha khalu bhagavāṃsteṣāṃ bodhisattvānāṃ cetasaiva cetaḥ parivitarkamājñāya tān bodhisattvānāmantrayāmāsa- samamasmābhiḥ kulaputrā ekakṣaṇe ekamuhūrte mayā ca ānandena ca anuttarāyāṃ samyaksaṃbodhau cittamutpāditaṃ dharmagaganābhyudgatarājasya tathāgatasyārhataḥ samyaksaṃbuddhasya saṃmukham |",
  "S04n466:52": "tatraiṣa kulaputrā bāhuśrutye ca satatasamitamabhiyukto'bhūt,",
  "S04n466:53": "ahaṃ ca vīryārambhe'bhiyuktaḥ |",
  "S04n466:54": "tena mayā kṣiprataramanuttarā samyaksaṃbodhirabhisaṃbuddhā |",
  "S04n466:55": "ayaṃ punarānandabhadro buddhānāṃ bhagavatāṃ saddharmakośadhara eva bhavati sma-yaduta bodhisattvānāṃ pariniṣpattihetoḥ praṇidhānametatkulaputrā asya kulaputrasyeti ||",
  "S04n466:56": "atha khalvāyuṣmānānando bhagavato'ntikādātmano vyākaraṇaṃ śrutvā anuttarāyāṃ samyaksaṃbodhau,",
  "S04n466:57": "ātmanaśca buddhakṣetraguṇavyūhān śrutvā,",
  "S04n466:58": "pūrvapraṇidhānacaryāṃ ca śrutvā,",
  "S04n466:59": "tuṣṭa udagra āttamanaskaḥ pramuditaḥ prītisaumanasyajāto'bhūt |",
  "S04n466:60": "tasmiṃśca samaye bahūnāṃ buddhakoṭīnayutaśatasahasrāṇāṃ saddharmamanusmarati sma,",
  "S04n466:61": "ātmanaśca purvapraṇidhānam ||",
  "S04n466:62": "atha khalvāyuṣmānānandastasyāṃ velāyāmimā gāthā abhāṣata—",
  "S04n466:63": "āścaryabhūtā jina aprameyā",
  "S04n466:64": "ye smārayanti mama dharmadeśanām |",
  "S04n466:65": "parinirvṛtānāṃ hi jināna tāyināṃ",
  "S04n466:66": "samanusmarāmī yatha adya śvo vā ||6 ||",
  "S04n466:67": "niṣkāṅkṣaprāpto'smi sthito'smi bodhaye",
  "S04n466:68": "upāyakauśalya mamedamīddaśam |",
  "S04n466:69": "paricārako'haṃ sugatasya bhomi",
  "S04n466:70": "saddharma dhāremi ca bodhikāraṇāt ||7 ||",
  "S04n466:71": "atha khalu bhagavānāyuṣmantaṃ rāhulabhadramāmantrayate sma-bhaviṣyasi tvaṃ rāhulabhadra anāgate'dhvani saptaratnapadmavikrāntagāmī nāma tathāgato'rhan samyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān daśalokadhātuparamāṇurajaḥsamāṃstathāgatānarhataḥ samyaksaṃbuddhān satkṛtya gurukṛtya mānayitvā pūjayitvā arcayitvā |",
  "S04n466:72": "sadā teṣāṃ buddhānāṃ bhagavatāṃ jyeṣṭhaputro bhaviṣyasi tadyathāpi nāma mamaitarhi |",
  "S04n466:73": "tasya khalu punā rāhulabhadra bhagavataḥ saptaratnapadmavikrāntagāminastathāgatasyārhataḥ samyaksaṃbuddhasya evaṃrūpamevāyuṣpramāṇaṃ bhaviṣyati,",
  "S04n466:74": "evaṃ rūpaiva sarvākāraguṇasaṃpad bhaviṣyati tadyathāpi nāma tasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya sarvākāraguṇopetā buddhakṣetraguṇavyūhā bhaviṣyanti |",
  "S04n466:75": "tasyāpi rāhula sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya tvameva jyeṣṭhaputro bhaviṣyasi |",
  "S04n466:76": "tataḥ paścāt pareṇānuttarāṃ samyaksaṃbodhimabhisaṃbhotsyasīti ||",
  "S04n466:77": "atha khalu bhagavāṃstasyāṃ velāyāmimā gāthā abhāṣata—",
  "S04n466:78": "ayaṃ mamā rāhula jyeṣṭhaputro",
  "S04n466:79": "yo auraso āsi kumārabhāve |",
  "S04n466:80": "bodhiṃ pi prāptasya mamaiṣa putro",
  "S04n466:81": "dharmasya dāyādyadharo maharṣiḥ ||8 ||",
  "S04n466:82": "anāgate'dhve bahubuddhakoṭyo",
  "S04n466:83": "yān drakṣyase yeṣa pramāṇu nāsti |",
  "S04n466:84": "sarveṣa teṣāṃ hi jināna putro",
  "S04n466:85": "bhaviṣyatī bodhi gaveṣamāṇaḥ ||9 ||",
  "S04n466:86": "ajñātacaryā iya rāhulasya",
  "S04n466:87": "praṇidhānametasya ahaṃ prajānami |",
  "S04n466:88": "karoti saṃvarṇana lokabandhuṣu",
  "S04n466:89": "ahaṃ kilā putra tathāgatasya ||10 ||",
  "S04n466:90": "guṇāna koṭīnayutāprameyāḥ",
  "S04n466:91": "pramāṇu yeṣāṃ na kadācidasti |",
  "S04n466:92": "ye rāhulasyeha mamaurasatya",
  "S04n466:93": "tathā hi eṣo sthitu bodhikāraṇāt ||11 ||",
  "S04n466:94": "adrākṣītkhalu punarbhagavāṃste dve śrāvakasahasre śaikṣāśaikṣāṇāṃ śrāvakāṇāṃ bhagavantamavalokayamāne abhimukhaṃ prasannacitte mṛducitte mārdavacitte |",
  "S04n466:95": "atha khalu bhagavāṃstasyāṃ velāyāmāyuṣmantamānandamāmantrayate sma-paśyasi tvamānanda ete dve śrāvakasahasre śaikṣāśaikṣāṇāṃ śrāvakāṇām?",
  "S04n466:96": "āha-paśyāmi bhagavan,",
  "S04n466:97": "paśyāmi sugata |",
  "S04n466:98": "bhagavānāha-sarva evaite ānanda dve bhikṣu sahasre samaṃ bodhisattvacaryāṃ samudānayiṣyanti,",
  "S04n466:99": "pañcāśallokadhātuparamāṇurajaḥsamāṃśca buddhān bhagavataḥ satkṛtya gurukṛtya mānayitvā pūjayitvā arcayitvā apacāyitvā saddharma ca dhārayitvā paścime samucchraye ekakṣaṇenaikamuhūrtenaikalavenaikasaṃnipātena daśasu dikṣvanyonyāsu lokadhātuṣu sveṣu sveṣu buddhakṣetreṣvanuttarāṃ samyaksaṃbodhimabhisaṃbhotsyante |",
  "S04n466:100": "ratnaketurājā nāma tathāgatā arhantaḥ samyaksaṃbuddhā bhaviṣyanti |",
  "S04n466:101": "paripūrṇaṃ caiṣāṃ kalpamāyuṣpramāṇaṃ bhaviṣyati |",
  "S04n466:102": "samāścaiṣāṃ buddhakṣetraguṇavyūhā bhaviṣyanti |",
  "S04n466:103": "samaḥ śrāvakagaṇo bodhisattvagaṇaśca bhaviṣyati |",
  "S04n466:104": "samaṃ caiṣāṃ parinirvāṇaṃ bhaviṣyati |",
  "S04n466:105": "samaścaiṣāṃ saddharmaḥ sthāsyati ||",
  "S04n466:106": "atha khalu bhagavāṃstasyāṃ velāyāmimā gāthā abhāṣata—",
  "S04n466:107": "dve vai sahasre ime śrāvakāṇāṃ",
  "S04n466:108": "ānanda ye te mama agrataḥ sthitāḥ |",
  "S04n466:109": "tān vyākaromī ahamadya paṇḍitā-",
  "S04n466:110": "nanāgate'dhvāni tathāgatatve ||12 ||",
  "S04n466:111": "ananta aupamyanidarśanehi",
  "S04n466:112": "buddhāna agryāṃ kariyāṇa pūjām |",
  "S04n466:113": "ārāgayiṣyanti mamāgrabodhiṃ",
  "S04n466:114": "sthihitva carimasmi samucchrayasmin ||13 ||",
  "S04n466:115": "ekena nāmena daśaddiśāsu",
  "S04n466:116": "kṣaṇasmi ekasmi tathā muhūrte |",
  "S04n466:117": "niṣadya ca drumapravarāṇa mūle",
  "S04n466:118": "buddhā bhaviṣyanti spṛśitva jñānam ||14 ||",
  "S04n466:119": "ekaṃ ca teṣāmiti nāma bheṣyati",
  "S04n466:120": "ratnasya ketūtiha loki viśrutāḥ |",
  "S04n466:121": "samāni kṣetrāṇi varāṇi teṣāṃ",
  "S04n466:122": "samo gaṇaḥ śrāvakabodhisattvāḥ ||15 ||",
  "S04n466:123": "ṛddhiprabhūtā iha sarvi loke",
  "S04n466:124": "samantataste daśasu ddiśāsu |",
  "S04n466:125": "dharmaṃ prakāśetva yadāpi nirvṛtāḥ",
  "S04n466:126": "saddharmu teṣāṃ samameva sthāsyati ||16 ||",
  "S04n466:127": "atha khalu te śaikṣāśaikṣāḥ śrāvakā bhagavato'ntikāt saṃmukhaṃ svāni svāni vyākaraṇāni śrutvā tuṣṭā udagrā āttamanaskāḥ pramuditāḥ prītisaumanasyajātā bhagavantaṃ gāthābhyāmadhyabhāṣanta—",
  "S04n466:128": "tṛptāḥ sma lokapradyota śrutvā vyākaraṇaṃ idam |",
  "S04n466:129": "amṛtena yathā siktāḥ sukhitāḥ sama tathāgata ||17 ||",
  "S04n466:130": "nāsmākaṃ kāṅkṣā vimatirna bheṣyāma narottamāḥ |",
  "S04n466:131": "adyāsmābhiḥ sukhaṃ prāptaṃ śrutvā vyākaraṇaṃ idam ||18 ||",
  "S04n466:132": "ityāryasaddharmapuṇḍarīke dharmaparyāye ānandarāhulābhyāmanyābhyāṃ ca dvābhyāṃ",
  "S04n466:133": "bhikṣusahasrābhyāṃ vyākaraṇaparivarto nāma navamaḥ ||"
}