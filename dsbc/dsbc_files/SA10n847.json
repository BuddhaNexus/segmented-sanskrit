{
  "SA10n847:0": "madhyamakaśāstrastutiḥ",
  "SA10n847:1": "ācārya-candrakīrtikṛtā",
  "SA10n847:2": "yadbuddhairiha śāsanaṃ navavidhaṃ sūtrādi saṃkīrtitaṃ",
  "SA10n847:3": "lokānāṃ caritānurodhanipuṇaṃ satyadvayāpāśrayam |",
  "SA10n847:4": "tasmin rāganirākṛtau nahi kathā dveṣakṣaye jāyate",
  "SA10n847:5": "dveṣasyāpi nirākṛtau nahi kathā rāgakṣaye jāyate || 1 ||",
  "SA10n847:6": "mānāderapi yat kṣayāya vacanaṃ nānyaṃ malaṃ hanti tat",
  "SA10n847:7": "tasmādvayāpitaraṃ na tatra ca punastāstā mahārthāḥ kathāḥ |",
  "SA10n847:8": "mā mohasya parikṣayāya tu kathā kleśānaśeṣānasau",
  "SA10n847:9": "hanyānmohasamāśritā hi sakalāḥ kleśā jinairbhāṣitāḥ || 2 ||",
  "SA10n847:10": "mohasyāsya parikṣayāya ca yato dṛṣṭāḥ pratītyādaya-",
  "SA10n847:11": "stattvaṃ tat pratipacca saiva sugataiḥ saṃkīrtitā madhyamā |",
  "SA10n847:12": "kāyo dharmamayo muneḥ sa ca yataḥ sā śūnyatetyucyate",
  "SA10n847:13": "buddhānāṃ hṛdayaṃ sa cāpi mahatī vidyeti saṃkīrtyate || 3 ||",
  "SA10n847:14": "yasmātsarvaguṇākaro'yamudito buddhairatastatkathā",
  "SA10n847:15": "śāstre madhyamake'tha vistaratarā mukhyātmanā varṇitā |",
  "SA10n847:16": "kāruṇyadrutacetasā pravacanaṃ buddhvā yathāvasthitaṃ",
  "SA10n847:17": "buddhānāṃ tanayena tena sudhiyā nāgārjunenādarāt || 4 ||",
  "SA10n847:18": "gambhīraṃ jinaśāsanaṃ na hi jano yo vetti tatsaṃvide",
  "SA10n847:19": "maunīndrād vacasaḥ pṛthaṅnigadituṃ vāñchanti tattvaṃ ca ye |",
  "SA10n847:20": "anye ye'pi kubuddhayaḥ pravacanaṃ vyācakṣate cānyathā",
  "SA10n847:21": "teṣāṃ cāpi nirākṛtau kṛtamidaṃ śāstraṃ hatāntardvayam || 5 ||",
  "SA10n847:22": "spaṣṭaṃ rāhulabhadrapādasahito nāgārjuno tanmataṃ",
  "SA10n847:23": "devenāpyanugamyamānavacanaḥ kālaṃ ciraṃ diṣṭavān |",
  "SA10n847:24": "tacchāstrapravivekaniścitadhiyastīrthyān vijityākhilāṃ-",
  "SA10n847:25": "stacchiṣyā api śāsanaṃ munivarasyādiṣṭavantaściram || 6 ||",
  "SA10n847:26": "āyātāya śiro'rthiṃne karuṇayā protkṛtya dattvā śiraḥ",
  "SA10n847:27": "saṃyāte tu sukhāvatīṃ jinasute nāgārjune tatkṛtāḥ |",
  "SA10n847:28": "granthāḥ śiṣyagaṇāśca te'pi bahunā kālena nāśaṃ gatāḥ",
  "SA10n847:29": "tattvārke'stamite'dhunā na hi mataṃ spaṣṭaṃ tadasti kvacit || 7 ||",
  "SA10n847:30": "utprekṣā racitārthamātranipuṇe duraṃgate satpathād",
  "SA10n847:31": "unmatte'tha nipīya tarkamadirāṃ loke'dhunā bhūyasā |",
  "SA10n847:32": "sarvajñoditatattvabodharahite bauddhe mate vyākule",
  "SA10n847:33": "dhanyo'sau kṣaṇamapyapāsya vimatiṃ yaḥ śūnyatāṃ gāhate || 8 ||",
  "SA10n847:34": "bhītyā vastunibandhanoparacitairyaḥ śāstrapāśairvṛta-",
  "SA10n847:35": "ścittvotplutya ca yāti vastuparikhāṃ caiko mṛgo'sau mahān |",
  "SA10n847:36": "taṃ pratyadya na cintayā mama guṇaścaikastu yo nādhunā",
  "SA10n847:37": "taṃ pratyeva tadanyaśāstramathanī vṛttiḥ kṛteyaṃ mayā || 9 ||",
  "SA10n847:38": "dṛṣṭvā sūtrasamuccayaṃ parikathāṃ ratnāvalīṃ saṃstutī-",
  "SA10n847:39": "rabhyasyāticiraṃ ca śāstragaditāstāḥ kārikā yatnataḥ |",
  "SA10n847:40": "yuktyākhyāmatha ṣaṣṭikāṃ saviḍalāṃ tāṃ śūnyatāsaptatiṃ",
  "SA10n847:41": "yā cāsāvatha vigrahasya racitā vyāvartinī tāmapi || 10 ||",
  "SA10n847:42": "dṛṣṭvā tacchatakādikaṃ bahuvidhaṃ sūtraṃ gabhīraṃ tathā",
  "SA10n847:43": "vṛttiṃ cāpyatha buddhapālitakṛtāṃ sūkṣmāṃ ca yadbhāvinā |",
  "SA10n847:44": "pāramparyasamāgataṃ pravicayāccāsāditaṃ yanmayā",
  "SA10n847:45": "piṇḍīkṛtya tadetadunnatadhiyāṃ tuṣṭau samāveditam || 11 ||",
  "SA10n847:46": "cintāmaṇḍala eṣa tarkamathanaḥ sākṣādihāvasthitān",
  "SA10n847:47": "arthān samyaganākulān paṭudhiyāṃ vāgāṃśubhirbhāsayan |",
  "SA10n847:48": "vṛttiṃ spaṣṭatarāmimāṃ ca vidadhaccandro'dhunā kīrtimān",
  "SA10n847:49": "lokānāmudito nihanti vimatīḥ sāndrāndhakāraiḥ saha || 12 ||",
  "SA10n847:50": "kṛtvā vṛttimimāmanākulapadāṃ satprakriyāmādarāt",
  "SA10n847:51": "śrāddhānāṃ sudhiyāṃ na niścayavidhau yuktyāgamāpāśrayām |",
  "SA10n847:52": "yatpuṇyaṃ mama śūnyateva vipulaṃ tenaiva loko'khila-",
  "SA10n847:53": "styaktvā dṛṣṭigaṇaṃ prayātu padavīṃ sarvaprapañcacchidām || 13 ||",
  "SA10n847:54": "śāstāraṃ praṇipatya gautamamahaṃ taddharmatāvasthitān",
  "SA10n847:55": "sambuddhān sakalaṃ jinātmajagaṇaṃ dharmaṃ ca tairbhāṣitam |",
  "SA10n847:56": "cakṣurbhūtamanantabuddhavacanasyālocane dehinām",
  "SA10n847:57": "yo'muṃ madhyamakaṃ cakāra kṛpayā nāgārjunastaṃ name || 14 ||",
  "SA10n847:58": "śrī candrakīrtikṛtā madhyamakaśāstrastutiḥ samāptā ||"
}