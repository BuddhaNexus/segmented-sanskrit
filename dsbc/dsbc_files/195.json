{
    "195:0": "tṛtīya adhyāyaḥ",
    "195:1": "mahāhradaśoṣaṇadharmadhātupadmagiri sampratiṣṭhāpanno nāma",
    "195:2": "athāśoko mahīpālaḥ sāñjaliḥpura āśritaḥ|",
    "195:3": "tamarhantaṃ yatiṃ natvā prārthayedevamādarāt||1||",
    "195:4": "bhadanta śrotumicchāmi tad bhūmi satkathāṃ|",
    "195:5": "tatsamyak samupādiśya saṃbodhayituṃ no bhavān||2||",
    "195:6": "iti saṃprārthite rājñā so'rhanyatirmahāmatiḥ|",
    "195:7": "upagupto narendraṃ taṃ sampaśyannevamādiśat||3||",
    "195:8": "sādhu śṛṇu mahārāja yathā me guruṇoditaṃ|",
    "195:9": "tathāhaṃ te pravakṣyāmi sarvalokābhivodhane||4||",
    "195:10": "tadyathātha mahāsattvo maitreyaḥ sa jinātmajaḥ|",
    "195:11": "bhagavantaṃ punarnatvā sāṃjalirevamabravīt||5||",
    "195:12": "bhagavannāvāsosaumahā jalāśrayo hradaḥ|",
    "195:13": "kadā bhūmi pradeśo'tra kathaṃ jalāśrayo bhavet||6||",
    "195:14": "kasya ca samaye deśāgrāmādayaḥ pravarttitāḥ|",
    "195:15": "tatsarvaṃ samupādiśyansarvānasmānpravodhayan||7||",
    "195:16": "iti saṃprārthite tena maitreyena saḥ sarvavit|",
    "195:17": "bhagavānstaṃ mahāsattvaṃ sampaśyannaivamādiśat||8||",
    "195:18": "sādhu śṛṇu mahāsattvaṃ yadatrābhūt mahītale|",
    "195:19": "tatpravṛttiṃ samākhyāmi sarvalokābhibodhane||9||",
    "195:20": "tadyathā bhūvilokānāṃ varṣa ṣaṣṭī sahasrakā|",
    "195:21": "purābhūt bhagavāñchāstā viśvabhūrnnāmasarvavit||10||",
    "195:22": "dharmarājo munīndro'rhastathāgato vināyakaḥ|",
    "195:23": "sarva vidyādhipastāpī saṃbuddha sugato jinaḥ||11||",
    "195:24": "so'nupamānāma pūryāṃ upakaṇṭhe jināśrame|",
    "195:25": "sarvasattva hitārthena vijahāra sasāṃdhikaḥ||12||",
    "195:26": "maitreyo'haṃ tadā bhūvaṃ viśvabhū upāsakaḥ|",
    "195:27": "parvatākhyo mahāsattvo bodhisattvo hitārthabhṛt||13||",
    "195:28": "tatra sa bhagavāñchāstā saṃbhāsayaṃ sudhāśuvata|",
    "195:29": "saddharmma samupādeṣṭuṃ sabhāsane sabhāśrayat||14||",
    "195:30": "taṃ dṛṣṭā bhikṣavo sarve śrāvakāḥ brahmacāriṇaḥ|",
    "195:31": "pratyeka sugatāścāpi bodhisattvāścacailakāḥ||15||",
    "195:32": "bhikṣuṇyā brahmacāriṇyoyatayo'yogino pica|",
    "195:33": "triratna bhajanāraktā upāsaka upāsikāḥ||16||",
    "195:34": "evaṃ manyepi lokāśca saddharmma guṇalālasāḥ|",
    "195:35": "bhadraśrī sabhāṇāraktā saṃbuddha darśaṇotsukā||17||",
    "195:36": "tatsudharmmāmṛtaṃ pātuṃ samatyena munīśvaraṃ|",
    "195:37": "yathākramaṃ samabhyarcya natvā sāñjalāya mudā||18||",
    "195:38": "parivṛtya puraskṛtya samudvikṣya samādarāt|",
    "195:39": "tatsabhāyāṃ samāśritya saṃniṣedu samāhitāḥ||19||",
    "195:40": "evaṃ brahmādayaḥ sarve ṛṣayo brahmacāriṇaḥ|",
    "195:41": "tīrthikā api sarve tatsaddharmaṃ śrotumāgatāḥ||20||",
    "195:42": "śakrādayoyidāvāśca sarvalokādhipā api|",
    "195:43": "grahāstārāgaṇāḥ siddhāḥ sādhyā vidyādharā api||21||",
    "195:44": "sarve'pi te sasāgatya bhagavantaṃ yathākramaṃ|",
    "195:45": "samabhyarcya praṇatvā tata sabhāyāṃ samupāśrayat||22||",
    "195:46": "evaṃ ca brāhmaṇā vijñā rājāna kṣatriyā api|",
    "195:47": "vaiśyāśca mantriṇo'mātyā gṛhasthāśca mahājanāḥ||23||",
    "195:48": "śilpino vaṇijaścāpi sārthavāhāśca paurikāḥ|",
    "195:49": "grāmyā jānapadāścāpi tathā nye deśavāsinaḥ||24||",
    "195:50": "sarve te samupāgatya bhagavanta yathākramaṃ|",
    "195:51": "samabhyarcya praṇatvā ca kṛtvā pradakṣiṇānyapi||25||",
    "195:52": "guru kṛtya puraskṛtya parivṛtya samantataḥ|",
    "195:53": "tatsadharmmāmṛtaṃ pātumupatasthuḥ samāhitāḥ||26||",
    "195:54": "tāndṛṣṭvā samupāsīnān viśvabhūrbhagavāṃjinaḥ|",
    "195:55": "ādi madhyānta kalyāṇaṃ saddharma samupādiśat||27||",
    "195:56": "tatsaddharmmāmṛtaṃ pītvā sarve lokāḥ sabhāśritāḥ|",
    "195:57": "dharmmaviśeṣamājñāya prāpyananda pravodhitāḥ||28||",
    "195:58": "tasminkṣaṇe mahī sarvā ca cāraddhi saparvatāḥ|",
    "195:59": "suprasannā diśaḥ sarvā rejuravīndra vahnyaḥ||29||",
    "195:60": "suradundubhayo nendurnipetuḥ puṣpavṛṣṭayaḥ|",
    "195:61": "nirutpātaṃ mahotsāhaṃ prāvarttata samantataḥ||30||",
    "195:62": "tad vilokya sabhālokāḥ sarve te vismayānvitāḥ|",
    "195:63": "śrotuṃ taddhetu sarvajñamudvīkṣya tasthurāditāḥ||31||",
    "195:64": "tadā gaganagañjākhyo bodhisattvaḥ samutthitaḥ|",
    "195:65": "uddhahannuttarāsaṃga purataḥ samupāśrita||32||",
    "195:66": "sarvajñaṃ taṃ mahābhijñaṃ dharmmarājaṃ vināyakaṃ|",
    "195:67": "viśvabhuvaṃ muninnatvā sāṃjalirevamabravīt||33||",
    "195:68": "bhagavantadranaimityaṃ kasyedaṃ jāyate'dhunā|",
    "195:69": "tadbhavānsamupādiśya saṃbodhayatu no guroḥ||34||",
    "195:70": "iti saṃprārthite tena bhagavānsa munīśvaraḥ|",
    "195:71": "gaganagaṃjamālokya taṃ sabhācaivamabravīt||35||",
    "195:72": "kulaputra mahad bhadra nimittamidamācarat|",
    "195:73": "tadahaṃ sapravakṣāmi śṛṇudhvaṃ yūyamādarāt||36||",
    "195:74": "tadyathā triguṇābhijñā mañjuśrīḥ sugatātmajaḥ|",
    "195:75": "uttarasyāṃ mahācīne viharati nagāśrame||37||",
    "195:76": "tasya bhāryā ubhejyeṣṭākeśinī śrīvarapradā|",
    "195:77": "vidyā sadguṇa saṃbhartrī dvitīyāḥ copakeśinī||38||",
    "195:78": "ekasmin samaye tatra maṃjuśrīḥ sadguṇodadhiḥ|",
    "195:79": "lokaṃ saṃdarśana nāma samādhiṃ vidadhe mudā||39||",
    "195:80": "dhyāna dṛṣṭā dadarśātra mahāhradasaroruhe|",
    "195:81": "ratnamayaṃ samutpannaṃ dharmmadhātuṃ jinālayaṃ||40||",
    "195:82": "svayaṃbhuvaṃ tamālokya maṃjudevaṃ susanmatiḥ|",
    "195:83": "saṃharṣitaḥ purnadhyātvā manasaivaṃ vyacintayet||41||",
    "195:84": "aho svayaṃ samudbhūto dharmmadhātu jinālayaḥ|",
    "195:85": "nirjane jalamaye jyotirūpaḥ saṃbhāṣayan sthitaḥ||42||",
    "195:86": "tat tathāhaṃ kariṣyāmi gatvā tatra mahāhrade|",
    "195:87": "śoṣayitvā tadambhānsi yathā pṛthvītalo'bhavat||43||",
    "195:88": "tadā tatra mahībhūtre nirjale supratiṣṭhite|",
    "195:89": "śiloccaye pratiṣṭhāpya bhajiṣyāmi tamīśvaraṃ||44||",
    "195:90": "tathā tatra mahībhūte grāmādi vasatirbhaveta|",
    "195:91": "tadā sarve'pi lokāśyaḥ bhajeyustaṃ jinālayaṃ||45||",
    "195:92": "tathā tat puṇya bhāvena sarvadā tatra maṃgalaṃ|",
    "195:93": "nirutpātaṃ bhavennūnaṃ lokāśca syūḥ subhāvinaḥ||46||",
    "195:94": "tataste mānavāḥ sarve tasyaiva śaraṇāśritāḥ|",
    "195:95": "yathāśakti mahotsāhaiḥ prabhajeyuḥ sadā mudā||47||",
    "195:96": "tatastatpuṇyaśuddhāste saddharma guṇalālasāḥ|",
    "195:97": "bodhisattvā mahāsattvāścareyurbodhisaṃvaraṃ||48||",
    "195:98": "tataste bodhisaṃbhāraṃ purayitvā yathākramaṃ|",
    "195:99": "trividhāṃ vidhimāsādya nivṛtipadamāpnuyuḥ||49||",
    "195:100": "evaṃ kṛtvā mahatpuṇyaṃ prāpyāhaṃ trijagatsvapi|",
    "195:101": "kṛtvā dharmmamayaṃ bodhiprāpya nivṛttipadamāpnuyāṃ||50||",
    "195:102": "iti dhyātvā viniścitya mañjuśrīḥ sajinātmajaḥ|",
    "195:103": "mañjudevābhidhācāryarūpaṃ dhṛtvā maharddhimān||51||",
    "195:104": "keśinī varadā nāma mokṣadākhyo'pakeśinī|",
    "195:105": "bhūtvānekaiḥ mahāsattvaiḥ sahasarve'pinecarat||52||",
    "195:106": "tataścaran sabhāryāsau mañjudevaḥ sasāṃdhikaḥ|",
    "195:107": "sarvatra bhadratāṃ kṛtvā mahotsārhaiḥ samācarat||53||",
    "195:108": "tatra te samupāgatya dūrataḥ saṃprabhāsvaraṃ|",
    "195:109": "mahāhradāvjamadhyasthaṃ dadṛśustaṃ jinālayaṃ||54||",
    "195:110": "tatra te taṃ samālokya jyotirūpaṃ samujvalaṃ|",
    "195:111": "praṇatvā sahasopetyaḥ kṛtvā pradakṣiṇāni ca||55||",
    "195:112": "tattīre parvate ramye sarve'pi te samāśritāḥ|",
    "195:113": "taṃ caityameva saṃvīkṣya nyavasanta pramoditāḥ||56||",
    "195:114": "tataḥ prātaḥ samutthāya mañjudevaḥ sa ṛddhimān|",
    "195:115": "bhaktayā paramayāstauṣijjinālayaṃ svayaṃbhuvaṃ||57||",
    "195:116": "jyotirūpāya caitanyarūpāya bhavate namaḥ|",
    "195:117": "anādi nidhanāya śrīdātre praṇavarūpiṇe||58||",
    "195:118": "viśvatomukha rūpāya svāhāsvadhārūpiṇe|",
    "195:119": "pṛthvyādibhūtanirmātre mahāmahasvarūpiṇe||59||",
    "195:120": "jagatsraṣṭe jagatpātre jagad dhartre namo namaḥ|",
    "195:121": "jagat vaṃdyāya jagatamārādhāya ca te namaḥ||60||",
    "195:122": "atisthūlāya sūkṣmāya vikārāya vikāriṇe|",
    "195:123": "nirākṛtikṛte tubhyaṃ saccidānaṃdamūrttayai||61||",
    "195:124": "vaṣaṭkāra svarūpāya hutabhuje svayaṃ namaḥ|",
    "195:125": "hotre havana rūpāya homadravyāya te namaḥ||62||",
    "195:126": "bhaktilabhyāya somyāya bhaktavatsalāya te namaḥ|",
    "195:127": "dhyānagamyāya dhyeyāya catuvargapradāyine||63||",
    "195:128": "agraratnāya niḥsīmamahimne sarvadā namaḥ|",
    "195:129": "guṇātītāya yogāya yogine ca sadā namaḥ||64||",
    "195:130": "evaṃ stutvā mañjudevaḥ punaḥ kṣamārthatāṃ vyadhāt|",
    "195:131": "prasīda bhagavan yadahaṃ hadaṃ saṃśoṣituṃ yate||65||",
    "195:132": "ityuktvā candrahāsaṃ sa sajjīkṛtya samaṃ tataḥ|",
    "195:133": "tridhā pradakṣiṇīkṛtya samantato vyalokayat||66||",
    "195:134": "vilokya sa mahāsattvo yāmya diśāvṛtaṃ nagaṃ|",
    "195:135": "candrahāsena khaḍgena chitvā jalāśrayaṃ vyadhāt||67||",
    "195:136": "tacchinnaśailamārgeṇa tajjalāni samantataḥ|",
    "195:137": "pranirgatyāśu sarvāṇi gaṃgāsaṃgamamāyayuḥ||68||",
    "195:138": "tadārabhya nadā nadyo babhūvurbhūtale hradāḥ|",
    "195:139": "digvidikṣu malāṃbhobhistad dvīpaiḥ paripūritāḥ||69||",
    "195:140": "tatra nirudhya ye'mvuni yatra ye śilāḥ sthitāḥ|",
    "195:141": "tatra tatra satānsarvāśchitvā svūnica cārayet||70||",
    "195:142": "evaṃ sa sarvataḥ chitvā kṛtvā tajjalanirgamaṃ|",
    "195:143": "trirātreṇāpi na jalāni sarvāṇi niracārayet||71||",
    "195:144": "tajjalā dhānamekantu hradaṃ dhanādahābhidhaṃ|",
    "195:145": "karkkoṭakanāgasya samasthāpa yadāśramaṃ||72||",
    "195:146": "siṃhenopadrutā yad vada gajendrobhaya vihvalāḥ|",
    "195:147": "mahārāvai rudanto vai vidravanto diśo daśaḥ||73||",
    "195:148": "evaṃ tajjalasaṃghātaścandrahāsāsichedanāt|",
    "195:149": "mārgāntarānniragamata paṃkaśeṣaṃ yathābhavat||74||",
    "195:150": "tajjalādhānamekentu hradaṃ dharādrahābhidhaṃ|",
    "195:151": "karkkotakasya nāgasya samasthāpayadāśrayaṃ||75||",
    "195:152": "tatastasmin jale śuṣkeyadādhārasaroruhaṃ|",
    "195:153": "tadeva parvatābhūya dharmadhātorvyavasthitaḥ||76||",
    "195:154": "mañjudevānubhāvena sa sarvaparvatoktamaḥ|",
    "195:155": "abhedyā vajravaktena vajrakūṭa iti smṛtaḥ||77||",
    "195:156": "tadāsau bhūtaloramyaḥ samantato nagāvṛtaḥ|",
    "195:157": "upachandoha ityākhyā himāla yo'picocyate||78||",
    "195:158": "sudurjayā svarūpābhūḥ prajñā jñānānubhāvinī|",
    "195:159": "herukamaṇḍalākārā bhūtvā samavatiṣṭhate||79||",
    "195:160": "tatrāpi ca pradhānā śrī mahādevī khagānanā|",
    "195:161": "dharmmodayā samuhutā saṃtiṣṭhate jagaddhite||80||",
    "195:162": "taṃ dṛṣṭvā sa mahācaryā mañjudevo maharddhimāna|",
    "195:163": "bodhisattvo mahāsattvaḥ pratyatyānandito'bhavat||81||",
    "195:164": "tataḥ sa tāṃ mahādevī samālokya pramoditaḥ|",
    "195:165": "urasā śirasā dṛṣṭayā vacasā manasā tathā||82||",
    "195:166": "padbhyāṃ karābhyāṃ jānubhyāṃ aṣṭāṃgo'pi iti smṛtaḥ|",
    "195:167": "aṣṭāṃgai praṇītā kṛtvā sāṃjaliḥ samupāśrayan||83||",
    "195:168": "suprasanna mukhāmbhojaḥ suprabuddho śayāmbujaḥ|",
    "195:169": "saṃpaśyastāṃ mahādevīṃ stotrairevaṃ mudābhajaṃ||84||",
    "195:170": "bhagavati mahādevī bhavatyāḥ śaraṇaṃ vraje|",
    "195:171": "vande pādāmvuje nityaṃ bhajāmi tanprasīdatu||85||",
    "195:172": "jananī sarvabuddhānāṃ tvameva bodhidāyinī|",
    "195:173": "sarveṣāṃ bodhisattvānāṃ mātāhitānupālinī||86||",
    "195:174": "sarvahitārtha saṃbhakti sarvapāpaviśodhanī|",
    "195:175": "duṣṭa māragaṇākṣobha mahānanda sukhapradā||87||",
    "195:176": "saddharmmasādhanotsāhavalavīrya guṇapradā|",
    "195:177": "niḥkleśastimitedhyāna samādhi sukhadāyinī||88||",
    "195:178": "prajñāguṇa mahāratna śrī samṛddhi pradāyinī|",
    "195:179": "tad bhaktyāḥ padāmbhoja śaraṇastho bhajāmyaham||89||",
    "195:180": "iti saṃprārthya sa prājño mañjudeva sa samvarī|",
    "195:181": "tasyā bhaktī prasannātmā samārādhitumaicchat||90||",
    "195:182": "atha tatra sa ācāryaḥ sagaṇaḥ saṃpramoditaḥ|",
    "195:183": "mārga śīrṣaiśitaiḥ pakṣai navamyāṃ ravivāsare||91||",
    "195:184": "prātaḥ snātvā viśuddhātmā śucivastrāvṛtaḥ sudhīḥ|",
    "195:185": "poṣadhasamvaraṃ dhṛtvā devīmārādhayaṃ sthitaḥ||92||",
    "195:186": "rātrau jāgaraṇaṃ kṛtvā dhāraṇī mantrajalpanaiḥ|",
    "195:187": "stutibhiśca samārādhyaṃ prābhajatāṃ jineśvarīṃ||93||",
    "195:188": "tataḥ prātaḥ daśamyāṃ sa snātvā gandhodakairmudā|",
    "195:189": "datvā dānaṃ yathākāmaṃ pariśuddhatrimaṇḍalaḥ||94||",
    "195:190": "yathāvidhisamabhyarcya tāṃ devīṃ parameśvarīṃ|",
    "195:191": "mahotsāhaiḥ stutiṃ kṛtvā tridhā pradakṣiṇāni ca||95||",
    "195:192": "suprasanna mukhāmbhojaḥ saddharmaguṇamānasaḥ|",
    "195:193": "bhūyo'ṣṭāṃgaiḥ praṇatvaivaṃ prārthayātsāṃjalimudrā||96||",
    "195:194": "prasīdatu jaganmātarbhavatyāḥ samupāśritaḥ|",
    "195:195": "saṃbodhi sādhanotsau bhajāmi sarvadā mudāṃ||97||",
    "195:196": "iti saṃprārthya saṃprājñau natvāṣṭāṃgairmudā ca tāṃ|",
    "195:197": "tatpadmāmṛtamādāya tridhyamañjulinā pivet||98||",
    "195:198": "tadamṛtaṃ nipīyāsau saṃviśuddhatrimaṇḍalaṃ|",
    "195:199": "aṣṭākṣaṇavinirmuktaḥ saṃbuddhakṣaṇamāpnuvān||99||",
    "195:200": "evaṃ kṛtvā sa ācārya devyā bhaktiparāyaṇaḥ|",
    "195:201": "saṃbuddhakṣaṇamāsādya sarva dharmmādhipo'bhavat||100||",
    "195:202": "tataḥ śrīmān sa ācāryo bodhisattva jagaddhite|",
    "195:203": "sa saṃghānyavasat tatra dharmadhātaurūpāśramaiḥ||101||",
    "195:204": "tatsamabhyaṣitatvāt saṃpradeśaḥ śrī manoharaḥ",
    "195:205": "syātsarvatrāpi mañjuśrīparvata iti viśrutaḥ||102||",
    "195:206": "tatra śritaḥ sadāpyaspa dharmmadhātorūpāsakaḥ|",
    "195:207": "sarvasattva hitārthena prābhajansa jinātmajaḥ||103||",
    "195:208": "tatsamīkṣāmalā sarvebrahmendrapramukhāapi|",
    "195:209": "sarvelokādhipāścāpi mudā tatra samāgatāḥ||104||",
    "195:210": "tatraivo poṣaḍhaṃ dhṛtvā kṛtvā jāgaraṇaṃ niśi|",
    "195:211": "uṣitvā dhāraṇī mantraḥ dhyātvā tāṃ śrī jineśvarīṃ||105||",
    "195:212": "yathāvidhi samabhyarcya kṛtvā pradakṣiṇāni ca|",
    "195:213": "kṛtvāṣṭāṃga praṇāmāni stutibhiścā bhajaṃ mudā||106||",
    "195:214": "evaṃ tasyāmahādevyāḥ sarve tai śaraṇāśritāḥ",
    "195:215": "dharmaśrīguṇasaṃpatti maharddhisiddhimāpnuvan||107||",
    "195:216": "tataste cāmarāḥ sarve sendra brahmādayādhipāḥ|",
    "195:217": "vajrakūṭaṃ nagāvjaṃ taṃ samīkṣyante jinālayaṃ||108||",
    "195:218": "anumodyābhinandante stasyāpi śaraṇe gatāḥ|",
    "195:219": "mahotsāhaiḥ samabhyarcya prabhajanta samādaraṃ||109||",
    "195:220": "tataḥ sarve'marāstaica sarvailokādhipāśca te|",
    "195:221": "asyāpi mañjuedevasya vajrācāryasya sadguroḥ||110||",
    "195:222": "śaraṇe samupāsṛtya divya pūjopahārakaiḥ|",
    "195:223": "samabhyarcya mahotsāhaiḥ prābhajanta pramoditāḥ||111||",
    "195:224": "evaṃ manvādayaḥ sarve manuyopiyaḥmaharṣayaḥ|",
    "195:225": "yatayoginaścāpi bhikṣavo brahmacāriṇaḥ||112||",
    "195:226": "cailakā bodhisattvāśca mahāsattvā jinātmajāḥ|",
    "195:227": "te sarve samupāgatya tasyā devyā upāsakāḥ||113||",
    "195:228": "yathāvidhi samabhyarcya prābhajanta pramoditāḥ|",
    "195:229": "tataste dharmmadhātauśca sarve'pi śaraṇāśritāḥ||114||",
    "195:230": "samabhyarcya mahotsāhaiḥ natvā kṛtvā pradakṣiṇāṃ|",
    "195:231": "suprasanna mukhāmbhojānta pramoditanaḥ||115||",
    "195:232": "tataste ca mahāsattva mañjudevaṃ mahaddhiṃkim|",
    "195:233": "ācārya samutsāhaiḥ samarcayaṃ pramoditāḥ||116||",
    "195:234": "pratyeka sugatāścāpi sarve tatra samāgatāḥ|",
    "195:235": "tāṃ devī dharmmadhātuṃ tamācāryaṃ ca samārcayaṃ||117||",
    "195:236": "sarve tathāgatāścāpi pūjāmeghasarjanaiḥ|",
    "195:237": "tāṃ devīṃ dharmadhātuṃ tamācāryaṃ ca samācaryaṃ||118||",
    "195:238": "evaṃmanyepi lokāśca praduṣṭvā samupāgatāḥ|",
    "195:239": "tāṃ devīṃ dharmadhātuṃ ca tamācāryaṃ ca prābhajan||119||",
    "195:240": "etatpuṇyānubhāvena calitā sāvdhinagā mahī|",
    "195:241": "puṣpavṛṣṭiḥ śubhotsāhaṃ pravarttate samantataḥ||120||",
    "195:242": "ityādiṣṭa munīndreṇa viśvabhūvā niśamyate|",
    "195:243": "sarve samāśritā lokā vismayaṃ samupāyayuḥ||121||",
    "195:244": "tataḥ sarve'pi te lokāstāṃ devīṃ śrīmaheśvarī|",
    "195:245": "dharmmadhātutamācāryaṃ draṣṭumabhiva vāñchire||122||",
    "195:246": "tadāśayaṃ parijñāyaḥ gagaṇagañja utthitaḥ|",
    "195:247": "bhagavantantamānaspaśyannevamavravīt||123||",
    "195:248": "bhagavan sarvamicchanti draṣṭuṃtāṃ sugeśvarīṃ|",
    "195:249": "dharmmadhātuṃ tamācāryaṃ tadanujñāṃ dadātu naḥ||124||",
    "195:250": "iti saṃprārthitaṃ tena bhagavānsa munīśvaraḥ|",
    "195:251": "gagaṇagañjamātmajña taṃ paśyannevamādiśat||125||",
    "195:252": "sādhu sādhyāmahādevīṃ khagānanājineśvarīṃ|",
    "195:253": "dharmadhātuṃ tamācāryamapirdaṣṭuṃ yadīcchatha||126||",
    "195:254": "tatra himālaye gatvā tāṃ śrī devīṃ khagānanāṃ|",
    "195:255": "dharmadhātuṃ tamācāryaṃ saṃbhajadhvaṃ yathā vidhi||127||",
    "195:256": "ityādiṣṭaṃ munīndreṇa viśvabhuvā niśamyate|",
    "195:257": "sarve lokā mahotsāhai ratrāyayuḥ pramoditāḥ||128||",
    "195:258": "ahamapi munīndrasya prāpyānujñāṃ pramoditaḥ|",
    "195:259": "taiḥsārddhaṃ prasthitau dūrātpaśyannimaṃmāyayau||129||",
    "195:260": "atra prāpno'haṃ samālokya dharmmadhātunnimaṃ mudā|",
    "195:261": "samabhyarcya mahotsāhaistai lokaiḥ prābhajaṃ saha||130||",
    "195:262": "śraddhayā śaraṇaṃ gatvā kṛtvā cainaṃ pradakṣiṇāṃ|",
    "195:263": "stutvāṣṭāṃgaiḥ praṇatvā ca prārthayaṃ bodhisamvaraṃ||131||",
    "195:264": "tato'haṃ mañjudevākhyaṃ tamācārya samīkṣya ca|",
    "195:265": "samabhyarcya mahotsāhaiḥ prābhajadhvaṃ sahānujaiḥ||132||",
    "195:266": "tatastasyopadeśa tāṃ śrīdevīṃ khagānanāṃ|",
    "195:267": "yathāvidhi samārādhya mahotsāhaiḥ samarcayaṃ||133||",
    "195:268": "kṛtvā pradakṣiṇāṃ cāpi natvāṣṭāṅgaiḥ pramoditaḥ|",
    "195:269": "stutvā dhyātvā ca saṃbodhiṃ saṃprārthaya jagaddhite||134||",
    "195:270": "etatpuṇyānubhāvena pariśuddha trimaṇḍalāḥ|",
    "195:271": "aṣṭākṣaṇa vinirmukto bodhisattvo bhavaṃ kṛtī||135||",
    "195:272": "tataḥ sambodhisaṃbhāraṃ pūrayitvā yathākramaṃ|",
    "195:273": "jitvā māragaṇān arhan kalāvapi jinobhave||136||",
    "195:274": "evamasyā mahādevyāḥ ye ye śaraṇa āśritāḥ|",
    "195:275": "yathāvidhi samārādhya bhajeyu bodhimānasāḥ||137||",
    "195:276": "te te sarve mahāsattvāḥ pariśuddha trimaṇḍalāḥ|",
    "195:277": "bodhisattvā mahābhijñā bhaveyu striguṇādhipāḥ||138||",
    "195:278": "kutrāpi te nagacchet durggatiñca kadācana|",
    "195:279": "sadāsaṅgatisaṃjāta bhaveyuḥ śrī guṇāśrayāḥ||139||",
    "195:280": "yathābhivācchitaṃ dravyaṃ datvārthibhyo samādarāt|",
    "195:281": "yathākāmaṃ sukhaṃ bhuktvā sañcarerañjagaddhite||140||",
    "195:282": "tato viśuddhaśīlāste caturbrahma vihāriṇaḥ|",
    "195:283": "bodhisattvasamvaramādhāya saṃcareran sadā śubhe||141||",
    "195:284": "tataste syu rmahāsattvāḥ saddharmma sukhalālasāḥ|",
    "195:285": "svaparātmahitādhārakṣāntivratasamāratāḥ||142||",
    "195:286": "tataste sadguṇādhārā vīryavanto vicakṣaṇāḥ|",
    "195:287": "saddharmma sādhanodyuktā bhaveyu striguṇādhipāḥ||143||",
    "195:288": "tataste sudhiyo dhīrā niḥkleśā vijitendriyāḥ|",
    "195:289": "samādhi guṇasampannā bhaveyubodhiyoginaḥ||144||",
    "195:290": "tataste vimalātmānaḥ sarvavidyā guṇādhipāḥ|",
    "195:291": "prajñāśrī ratna saṃprāpto bhaveyuḥ sugatātmajāḥ||145||",
    "195:292": "tataśca te sahāsattvāḥ sarve sattvā hitotsukāḥ|",
    "195:293": "sarvāpāya vidhi prājñā bhaveyuśtriguṇādhipāḥ||146||",
    "195:294": "tataste bodhisaṃbhāra praṇidhiratnasāgarāḥ|",
    "195:295": "sarvasattvahitaṃ kṛtvā saṃcareraṃ sadāśubhe||147||",
    "195:296": "tataśca te mahābhijñāḥ bhadraśrī satguṇānvitāḥ|",
    "195:297": "valiṣṭhā duṣṭa jetāro bhaveyu stribhaveśvarāḥ||148||",
    "195:298": "tataste trividhāṃ bodhimāsādya bhadracāriṇaḥ|",
    "195:299": "sambodhijñānasadrantasamṛddhāḥ syu rmunīśvarāḥ||149||",
    "195:300": "tataste sugatāḥ buddhāḥ daśabhūmīśvarājināḥ|",
    "195:301": "bodhimārge pratiṣṭhāpya kūryuḥ sarvānsudharmmiṇaḥ||150||",
    "195:302": "evaṃ dharmamayaṃ kṛtvā sarvatra bhuvaneṣvapi|",
    "195:303": "sunivṛrtipadaṃ prāpya saṃprayāyurjinālayaṃ||151||",
    "195:304": "evamasyā mahādevyā bhajano hūtamuktamaṃ|",
    "195:305": "puṇyaṃ mahattaraṃ siddhaṃ sambuddhapadasādhanaṃ||152||",
    "195:306": "iti satyaṃ samākhyātaṃ sarvai rapi munīśvaraiḥ|",
    "195:307": "vijñāyāsyā mahādevyā bhajadhvaṃ śaraṇe sthitā||153||",
    "195:308": "asyāpi dharma dhātauśca bhajanodbhūtamuktamaṃ|",
    "195:309": "puṇyaṃ mahattaraṃ siddhaṃ sambuddhapadasādhanaṃ||154||",
    "195:310": "asyāpi mañjudevasyaḥ bhajanod bhūtamuktamaṃ",
    "195:311": "puṇyaṃ mahattaraṃ siddhaṃ sambuddhapadasādhanaṃ||155||",
    "195:312": "matveti yadi vo vāṃcchā vidyate saugate pade|",
    "195:313": "sarve yūyaṃ samādhāya bhajatāntra jinālaye||156||",
    "195:314": "khagānanāsyāyā mahādevyāḥ śaraṇe ca samāśritāḥ|",
    "195:315": "dhyātvā smṛtvā samuccārya nāmāpi bhajatābhavaṃ||157||",
    "195:316": "ya eṣāṃ śaraṇe sthitvā dhyātvā smṛtvā samāhitāḥ|",
    "195:317": "nāmāpi samudāhṛtya bhajanti sarvadābhave||158||",
    "195:318": "te sabhadrā nagacchanti durggatiṃ ca kadācana|",
    "195:319": "sadā sadgati saṃjātā bhaveyuḥ śrī guṇāśrayāḥ||159||",
    "195:320": "bodhisattvā mahāsattvā saddharma bodhi cāriṇaḥ|",
    "195:321": "sarvasattva hitodyuktā bhaveyuḥ sugatātmajāḥ||160||",
    "195:322": "evanteṣāṃ mahatsaukhyaṃ bhadraśrī sadguṇānvitaṃ|",
    "195:323": "sarvadāpi nirutpātaṃ pravarktate samāhitaḥ||161||",
    "195:324": "daivotpātabhayanteṣāṃta vidyate samantataḥ|",
    "195:325": "yaktāndṛṣṭvā surāḥ sarve rakṣantīndrādayomudā||162||",
    "195:326": "agnyutpātaṃbhayaṃ teṣāṃ vidyate na kadācana|",
    "195:327": "yat tāndṛṣṭvā prasīdanto rakṣeyurvahnayaḥ sadā||163||",
    "195:328": "akāla maraṇād bhītisteṣānnavidyate kvacit|",
    "195:329": "yadyamopi samalokya rakṣati tāṃ prasāditaḥ||164||",
    "195:330": "rākṣasasyābhayaṃ teṣāṃ vidyate na samantataḥ|",
    "195:331": "yad vāyavo'pi tā vījya rakṣeyuḥ sarvadānugāḥ||165||",
    "195:332": "yakṣasyāpi bhayaṃ teṣāṃ vidyate na sadā kvacit|",
    "195:333": "yakṣā samīkṣya rakṣeyuḥ sarve yakṣādhipā api||166||",
    "195:334": "bhūtebhyo'pi bhayanteṣāṃ vidyate na samantataḥ|",
    "195:335": "yadīśānopi tānpaśya saṃrakṣetsaṃpramoditāḥ||167||",
    "195:336": "gandharvotpati to bhītisteṣānnavidyate kvacit|",
    "195:337": "dhṛtarāṣṭo'pi tānpaśyat saṃrakṣetsaṃ prasāditaḥ||168||",
    "195:338": "kumbhāṇḍebhyo'pi nāstyevaṃ bhayanteṣāṃ kadācana|",
    "195:339": "viruḍhakohitān paśyanabhirakṣan prasādataḥ||169||",
    "195:340": "nāgebhyo'pi bhayanteṣāṃ vidyate na sadā kvacita|",
    "195:341": "virupākṣo hi samyaśyantānrakṣansamprasāditaḥ||170||",
    "195:342": "yakṣebhyo'pi sadā teṣāṃ vidyate na bhayaṃ kvacita|",
    "195:343": "kuvero hi samālokya saṃrakṣastān prasāditaḥ||171||",
    "195:344": "bhayaṃ na kinnarebhyopi teṣāmasti kadācana|",
    "195:345": "drumo hitān mahāsattvā saṃvīkṣavat prasāditaḥ||172||",
    "195:346": "guhyakebhyopi nāstyeva bhayanteṣāṃ sudharmmaṇāṃ|",
    "195:347": "vajrapāṇirhitānvīkṣya prasāditā bhavet sadā||173||",
    "195:348": "tathā vidyādharebhyo'pi bhayanteṣānna vidyate|",
    "195:349": "yataḥ sarvārthasiddho'pi samyaśyanstān vetsadā||174||",
    "195:350": "grahotpāta bhayanteṣāṃ vidyate na kadācana|",
    "195:351": "grahādhipā'hi sarve'pi samīkṣya tānavetsadā||175||",
    "195:352": "tathā tārāgaṇotpātabhayaṃ teṣānnavidyate|",
    "195:353": "sarvāstā rāhi tānvīkṣya sarvatrā veyurābhavaṃ||176||",
    "195:354": "siddhāḥ sādhyāścarudrāśca vīkṣyāveyuḥ sadāpi tān|",
    "195:355": "tattebhyopi bhayaṃ kvāpi teṣāṃ nāsti kadācana||177||",
    "195:356": "tathā ca mātṛkotpātaṃ bhayaṃ nāsti kadācana|",
    "195:357": "sarvāhi mātṛkān dṛṣṭvā rakṣeyu stāṃ prasāditāḥ||178||",
    "195:358": "mahākālo gaṇeśa skandaśca bhairavā api|",
    "195:359": "sarvadā tānsamālokya rakṣeyuḥ saṃprasāditāḥ||179||",
    "195:360": "pretā bhūtāḥ piśāścāśca vetāḍā ḍākinīgaṇāḥ|",
    "195:361": "api tānsarvadālokya saṃrakṣeyuḥ prasāditāḥ||180||",
    "195:362": "tebhyo'pi bhayanteṣāṃ vidyate na kadācana|",
    "195:363": "sarve'pi rtesahāyāḥ syu saṃvodhi dharmmasādhane||181||",
    "195:364": "siṃhādi sarvajantubhyoḥ pakṣibhyo'pi samantataḥ|",
    "195:365": "sarpādi kṛmikīṭebhyo bhayanteṣāṃ sadāpi na||182||",
    "195:366": "duṣṭa pratyarthikebhyo'pi taskarebhyopi sarvataḥ|",
    "195:367": "śatrubhyo'pi bhayanteṣāṃ vidyate na samantataḥ||183||",
    "195:368": "yadetatpuṇyaliptāstāṃ samīkṣya te prasāditāḥ|",
    "195:369": "sarve maitrī kṛpā sneha nivaddhāḥ syuhitārthinaḥ||184||",
    "195:370": "evaṃ sarve'pi satvāstāndṛṣṭvā saṃprasāditāḥ|",
    "195:371": "snigdhaciktāprasannāsyāḥ paśyeyu maitrībhāvataḥ||185||",
    "195:372": "rājāno'pi ca tāndṛṣṭvā maitrī snehasabhāvitāḥ|",
    "195:373": "suprasannāśayāḥ prītā mānayeyuḥ sadā mudā||186||",
    "195:374": "mantrīṇo'pi sadā teṣāṃ maitrīsneha sabhāṣitāḥ|",
    "195:375": "mānayeyuḥyathākāmaṃ saddharmma vratasādhanaṃ||187||",
    "195:376": "brāmhaṇā api sarve ca teṣāṃ saddharmma sādhanaṃ|",
    "195:377": "dṛṣṭvānumoditātmāno dadhu bhadrāśivaṃ sadā||188||",
    "195:378": "ṛṣayo'pi tathā sarve tāṃ dṛṣṭvā saṃprasāditāḥ|",
    "195:379": "paśyantaḥ kṛpayā dṛṣṭvā modayeyuḥ subhāśiṣā||189||",
    "195:380": "evaṃ ca yoginaḥ siddhā yatayo bramhacāriṇaḥ|",
    "195:381": "tīrthikāstāpasāścāpi vratinaścāpyupāsakāḥ||190||",
    "195:382": "cairakā bhikṣavoścāpi bhikṣuṇyaścāpyupāsikāḥ|",
    "195:383": "api tāṃ sudṛśālokya nandayeyuḥ śubhāśiṣāḥ||191||",
    "195:384": "evaṃ ca śrāvakāḥ sarve pratyeka sugatā api|",
    "195:385": "bodhisatvāśca sarve'pi tān dṛṣṭvā saṃprasāditāḥ||192||",
    "195:386": "kṛpayā dṛṣṭavānupaśyanto maitrī snehasubhāvinaḥ|",
    "195:387": "rakṣitvā bodhimārgeṣu niyājeyuḥ sadā bhavaṃ||193||",
    "195:388": "evaṃ sarve'pi saṃbuddhā dṛṣṭvā tāṃ saṃprasāditāḥ|",
    "195:389": "sarvadā kṛpayā rakṣyucārayeyurjjagaddhite||194||",
    "195:390": "evaṃ teṣāṃ mahatpuṇyaṃ sambuddha padasādhanaṃ|",
    "195:391": "bhadraśrīguṇasaṃpatti samṛddhi siddhisaṃpradaṃ||195||",
    "195:392": "evaṃ yūyamapi jñātvā sarvadā śaraṇāśritāḥ|",
    "195:393": "yathāśakti samabhyarcya bhajataitāṃstriratnikān||196||",
    "195:394": "smṛtvā dhyātvāpi nāmāpi samuccārya sadā mudā|",
    "195:395": "eṣāmeva triratnānāṃ bhajadhvaṃ śaraṇe sthitā||197||",
    "195:396": "etatpuṇyaviliptā ye pariśuddhatrimaṇḍalāḥ|",
    "195:397": "bhadraśrīguṇasaṃpannā bhaveste śubhāśayā||198||",
    "195:398": "durgatiṃ te na gaccheyuḥ sadā sadgatisaṃbhavāḥ|",
    "195:399": "bodhisatvā mahāsatvā bhaveryubhadracāriṇaḥ||199||",
    "195:400": "tataste sarvasatvānāṃ hitārtha sādhanodyatāḥ|",
    "195:401": "sudhīrā bodhisambhāraṃ pūrayitvā yathākramaṃ||200||",
    "195:402": "tato māragaṇāñjitvā niḥkleśā vijitendriyāḥ|",
    "195:403": "arhanta trividhāṃ bodhiṃprāpya yāyu jinālayaṃ||201||",
    "195:404": "etsarva mayā khyātaṃ sarvairapi munīśvaraiḥ|",
    "195:405": "śrutvānumodanāṃ kṛtvā pracaradhvaṃ sadāśubhe||202||",
    "195:406": "ityādiṣṭaṃ munīndreṇa niśamyate sabhāśritāḥ|",
    "195:407": "sarve tathānumodantaḥ prāpyānandatpravodhitāḥ||203||",
    "195:408": "iti śrī svayambhūtpattisamuddeśa mahāhrada śoṣaṇa dharmmadhātu padmagirisaṃprasthāpano nāma tṛtīyo'dhyāyaḥ|"
}