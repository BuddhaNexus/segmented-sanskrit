{
  "S06n563:0": "7 nirayaparivartaḥ saptamaḥ |",
  "S06n563:1": "atha khalvāyuṣmān śāriputro bhagavantametadavocat-sarvajñajñānapariniṣpattirbhagavan prajñāpāramitā,",
  "S06n563:2": "sarvajñatvaṃ bhagavan prajñāpāramitā |",
  "S06n563:3": "bhagavānāha-evametacchāriputra,",
  "S06n563:4": "evametadyathā vadasi |",
  "S06n563:5": "śāriputra āha-avabhāsakarī bhagavan prajñāpāramitā |",
  "S06n563:6": "namaskaromi bhagavan prajñāpāramitāyai |",
  "S06n563:7": "namaskaraṇīyā bhagavan prajñāpāramitā |",
  "S06n563:8": "anupaliptā bhagavan prajñāpāramitā |",
  "S06n563:9": "sarvalokanirupalepā bhagavan prajñāpāramitā |",
  "S06n563:10": "ālokakarī bhagavan prajñāpāramitā |",
  "S06n563:11": "sarvatraidhātukavitimirakarī bhagavan prajñāpāramitā |",
  "S06n563:12": "sarvakleśadṛṣṭyandhakārāpanetrī bhagavan prajñāpāramitā |",
  "S06n563:13": "āśrayaṇīyā bhagavan prajñāpāramitā |",
  "S06n563:14": "agrakarī bhagavan prajñāpāramitā bodhipakṣāṇāṃ dharmāṇām |",
  "S06n563:15": "kṣemakarī bhagavan prajñāpāramitā |",
  "S06n563:16": "andhānāṃ sattvānāmālokakarī bhagavan prajñāpāramitā |",
  "S06n563:17": "sarvabhayopadravaprahīṇālokakarī bhagavan prajñāpāramitā |",
  "S06n563:18": "pañcacakṣuḥparigrahaṃ kṛtvā sarvasattvānāṃ mārgadarśayitrī bhagavan prajñāpāramitā |",
  "S06n563:19": "cakṣurbhagavan prajñāpāramitā |",
  "S06n563:20": "mohatamastimiravikariṇī bhagavan prajñāpāramitā |",
  "S06n563:21": "sarvadharmāṇāmakaraṇī bhagavan prajñāpāramitā |",
  "S06n563:22": "utpathaprayātānāṃ sattvānāṃ mārgāvatāraṇī bhagavan prajñāpāramitā |",
  "S06n563:23": "sarvajñataiva bhagavan prajñāpāramitā |",
  "S06n563:24": "sarvakleśajñeyāvaraṇavāsanānusaṃdhiprahīṇatāmupādāya anutpādikā bhagavan sarvadharmāṇāṃ prajñāpāramitā |",
  "S06n563:25": "anirodhikā bhagavan sarvadharmāṇāṃ prajñāpāramitā |",
  "S06n563:26": "anutpannāniruddhā bhagavan prajñāpāramitā |",
  "S06n563:27": "svalakṣaṇaśūnyatāmupādāya mātā bhagavan bodhisattvānāṃ mahāsattvānāṃ prajñāpāramitā |",
  "S06n563:28": "sarvabuddhadharmaratnadātrītvāddaśabalakarī bhagavan prajñāpāramitā |",
  "S06n563:29": "anavamardanīyā bhagavan prajñāpāramitā |",
  "S06n563:30": "caturvaiśāradyakarītvādanāthānāṃ sattvānāṃ nāthakarī bhagavan prajñāpāramitā |",
  "S06n563:31": "saṃsārapratipakṣā bhagavan prajñāpāramitā |",
  "S06n563:32": "akūṭasthatāmupādāya sarvadharmasvabhāvavidarśanī bhagavan prajñāpāramitā |",
  "S06n563:33": "paripūrṇatriparivartadvādaśākāradharmacakrapravartanī bhagavan buddhānāṃ bhagavatāṃ prajñāpāramitā |",
  "S06n563:34": "kathaṃ bhagavan bodhisattvena mahāsattvena prajñāpāramitāyāṃ sthātavyam?",
  "S06n563:35": "kathaṃ manasi kartavyā bhagavan prajñāpāramitā?",
  "S06n563:36": "kathaṃ bhagavan namaskartavyā prajñāpāramitā?",
  "S06n563:37": "evamukte bhagavānāyuṣmantaṃ śāriputrametadavocat-yathā śāriputra śāstari,",
  "S06n563:38": "tathā prajñāpāramitāyāṃ sthātavyam |",
  "S06n563:39": "tathaiva manasi kartavyā śāriputra prajñāpāramitā yathā śāstā |",
  "S06n563:40": "tathaiva namaskartavyā śāriputra prajñāpāramitā yathā śāstā ||",
  "S06n563:41": "atha khalu śakrasya devānāmindrasyaitadabhūt-kuto nu bateyamāryasya śāriputrasya pṛcchā jātā?",
  "S06n563:42": "kiṃnidānā bateyamāryasya śāriputrasya pṛcchā jātā?",
  "S06n563:43": "atha khalu śakro devānāmindra āyuṣmantaṃ śāriputrametadavocat-kuta iyamāryasya śāriputrasya pṛcchā jātā?",
  "S06n563:44": "kiṃnidānā bateyamāryasya śāriputrasya pṛcchā jātā?",
  "S06n563:45": "evamukte āyuṣmān śāriputraḥ śakraṃ devānāmindrametadavocat-prajñāpāramitopāyakauśalyaparigṛhītaḥ kauśika bodhisattvo mahāsattvo'numodanāsahagataṃ puṇyakriyāvastu sarvajñatāyāṃ pariṇāmayaṃsteṣāṃ paurvakāṇāmaupalambhikānāṃ bodhisattvānāṃ yaśca dānamayaḥ puṇyābhisaṃskāraḥ,",
  "S06n563:46": "yaśca śīlamayo yaśca kṣāntimayo yaśca vīryamayo yaśca dhyānamayaḥ puṇyābhisaṃskāraḥ,",
  "S06n563:47": "taṃ sarvamabhibhavatīti |",
  "S06n563:48": "mameyametannidānā pṛcchā jātā |",
  "S06n563:49": "api nu khalu punaḥ kauśika prajñāpāramitaiva pūrvaṃgamā pañcānāṃ pāramitānāṃ sarvajñatāmārgāvatārāya |",
  "S06n563:50": "tadyathāpi nāma kauśika jātyandhānāṃ śataṃ vā sahasraṃ vā śatasahasraṃ vā apariṇāyakamabhavyaṃ mārgāvatārāya,",
  "S06n563:51": "abhavyaṃ grāmaṃ vā nagaraṃ vā nigamaṃ vā gantum,",
  "S06n563:52": "evameva kauśika dānaṃ śīlaṃ kṣāntivīryaṃ dhyānaṃ ca prajñāpāramitānāmadheyaṃ labhate |",
  "S06n563:53": "jātyandhabhūtaṃ bhavati vinā prajñāpāramitayā apariṇāyakatvāt |",
  "S06n563:54": "abhavyaṃ sarvajñatāmārgāvatārāya |",
  "S06n563:55": "kutaḥ punaḥ sarvajñatāmanuprāpsyati?",
  "S06n563:56": "yadā punaḥ kauśika dānaṃ śīlaṃ kṣāntirvīyaṃ dhyānaṃ ca prajñāpāramitāparigṛhītaṃ bhavati,",
  "S06n563:57": "tadā pāramitānāmadheyaṃ pāramitāśabdaṃ labhate |",
  "S06n563:58": "tadā hyāsāṃ cakṣuḥpratilambho bhavati pañcānāṃ pāramitānāṃ sarvajñatāmārgāvatārāya sarvajñatānuprāptaye ||",
  "S06n563:59": "atha khalvāyuṣmān śāriputro bhagavantametadavocat-kathaṃ bhagavan bodhisattvena mahāsattvena prajñāpāramitā abhinirhartavyā?",
  "S06n563:60": "evamukte bhagavānāyuṣmantaṃ śāriputrametadavocat-rūpasya śāriputra abhinirhāro draṣṭavyaḥ |",
  "S06n563:61": "evaṃ vedanāyāḥ saṃjñāyāḥ saṃskārāṇām |",
  "S06n563:62": "vijñānasya śāriputra abhinirhāro draṣṭavyaḥ |",
  "S06n563:63": "yaḥ śāriputra pañcānāṃ skandhānāmabhinirhāraḥ,",
  "S06n563:64": "ayaṃ śāriputra prajñāpāramitāyā abhinirhāra ityucyate |",
  "S06n563:65": "evamabhinirhāreṇa pañcānāṃ skandhānāmabhinirhāraḥ prajñāpāramitāyā abhinirhāro'bhinirhāra ityucyate ||",
  "S06n563:66": "evamukte āyuṣmān śāriputro bhagavantametadavocat-evamabhinirhāreṇa abhinirhṛtā bhagavan prajñāpāramitā katamaṃ dharmamarpayati?",
  "S06n563:67": "bhagavānāha-evamabhinirhṛtā śāriputra prajñāpāramitā na kaṃciddharmamarpayati |",
  "S06n563:68": "yadā sā śāriputra na kaṃciddharmamarpayati,",
  "S06n563:69": "tadā prajñāpāramiteti saṃkhyāṃ gacchati ||",
  "S06n563:70": "atha khalu śakro devānāmindro bhagavantametadavocat-kimiyaṃ bhagavan prajñāpāramitā sarvajñatāmapi nārpayati?",
  "S06n563:71": "bhagavānāha-yatkauśika evaṃ vadasi-kimiyaṃ prajñāpāramitā sarvajñatāmapi nārpayatīti?",
  "S06n563:72": "na yathopalambhastathā arpayati,",
  "S06n563:73": "na yathā nāma tathārpayati,",
  "S06n563:74": "na yathābhisaṃskārastathārpayati |",
  "S06n563:75": "śakra āha-kathaṃ tarhi bhagavannarpayati?",
  "S06n563:76": "bhagavānāha-yathā kauśika nārpayati tathārpayati |",
  "S06n563:77": "śakra āha-āścaryaṃ bhagavan yāvadiyaṃ prajñāpāramitā na kaṃciddharmamutpādayati,",
  "S06n563:78": "na kaṃciddharmaṃ nirodhayati |",
  "S06n563:79": "sarvadharmāṇāmanutpādāya anirodhāya pratyupasthitā anupasthitā prajñāpāramitā ||",
  "S06n563:80": "atha khalvāyuṣmān subhūtirbhagavantametadavocat-sacedevamapi bhagavan bodhisattvo mahāsattvo saṃjñāsyate,",
  "S06n563:81": "dūrīkariṣyati imāṃ prajñāpāramitām,",
  "S06n563:82": "riktīkariṣyati imāṃ prajñāpāramitām,",
  "S06n563:83": "tucchīkariṣyati imāṃ prajñāpāramitām,",
  "S06n563:84": "na kariṣyati imāṃ prajñāpāramitām |",
  "S06n563:85": "evamukte bhagavānāyuṣmantaṃ subhūtimetadavocat-evametatsubhūte, evametat |",
  "S06n563:86": "astyeṣa subhūte paryāyo yena paryāyeṇa dūrīkariṣyatīmāṃ prajñāpāramitām,",
  "S06n563:87": "riktīkariṣyatīmāṃ prajñāpāramitām,",
  "S06n563:88": "tucchīkariṣyatīmāṃ prajñāpāramitām,",
  "S06n563:89": "na kariṣyatīmāṃ prajñāpāramitām |",
  "S06n563:90": "tatkasya hetoḥ?",
  "S06n563:91": "prajñāpāramitāyāṃ hi subhūte paridīpitāyāṃ na rūpaṃ paridīpitaṃ bhavati |",
  "S06n563:92": "na vedanā na saṃjñā na saṃskārāḥ |",
  "S06n563:93": "na vijñānaṃ paridīpitaṃ bhavati |",
  "S06n563:94": "na srotaāpattiphalaṃ paridīpitaṃ bhavati |",
  "S06n563:95": "na sakṛdāgāmiphalaṃ paridīpitaṃ bhavati |",
  "S06n563:96": "na anāgāmiphalaṃ paridīpitaṃ bhavati |",
  "S06n563:97": "nārhattvaṃ paridīpitaṃ bhavati |",
  "S06n563:98": "na pratyekabuddhatvaṃ paridīpitaṃ bhavati |",
  "S06n563:99": "na buddhatvaṃ paridīpitaṃ bhavati ||",
  "S06n563:100": "sthaviraḥ subhūtirāha-mahāpāramiteyaṃ bhagavan yaduta prajñāpāramitā |",
  "S06n563:101": "bhagavānāha-tatkiṃ manyase subhūte katamena paryāyeṇa mahāpāramiteyaṃ yaduta prajñāpāramitā?",
  "S06n563:102": "sthaviraḥ subhūtirāha-na bhagavan rūpaṃ mahatkaroti nālpīkaroti,",
  "S06n563:103": "na rūpaṃ saṃkṣipati na vikṣipati |",
  "S06n563:104": "evaṃ na vedanāṃ na saṃjñāṃ na saṃskārān |",
  "S06n563:105": "na bhagavan vijñānaṃ mahatkaroti nālpīkaroti,",
  "S06n563:106": "na vijñānaṃ saṃkṣipati na vikṣipati |",
  "S06n563:107": "yānyapi tāni tathāgatasya tathāgatabalāni,",
  "S06n563:108": "tānyapi na balīkaroti na durbalīkaroti,",
  "S06n563:109": "na saṃkṣipati na vikṣipati |",
  "S06n563:110": "yāpi sā sarvajñatā,",
  "S06n563:111": "tāmapi na mahatkaroti nālpīkaroti,",
  "S06n563:112": "na saṃkṣipati na vikṣipati |",
  "S06n563:113": "tatkasya hetoḥ?",
  "S06n563:114": "asaṃkṣiptāvikṣiptā hi bhagavan sarvajñatā |",
  "S06n563:115": "sacedevamapi bhagavan bodhisattvo mahāsattvaḥ saṃjānīte,",
  "S06n563:116": "carati prajñāpāramitāyām |",
  "S06n563:117": "kiṃ punarevaṃ saṃjānānaḥ-evamahaṃ sarvajñajñānasamanvāgata sattvebhyo dharmaṃ deśayiṣyāmi,",
  "S06n563:118": "evamimān sattvān parinirvāpayiṣyāmīti |",
  "S06n563:119": "tatkasya hetoḥ?",
  "S06n563:120": "na hyeṣa prajñāpāramitāniṣyando ya imān sattvān parinirvāpayiṣyāmīti sattvopalambhaḥ |",
  "S06n563:121": "eṣa evāsya mahānupalambhaḥ syāt |",
  "S06n563:122": "tatkasya hetoḥ ?",
  "S06n563:123": "sattvāsvabhāvajātikā hi prajñāpāramitāveditavyā |",
  "S06n563:124": "sattvāsvabhāvatayā prajñāpāramitāsvabhāvatā veditavyā |",
  "S06n563:125": "sattvaviviktatayā prajñāpāramitāviviktatā veditavyā |",
  "S06n563:126": "sattvācintyatayā prajñāpāramitācintyatā veditavyā |",
  "S06n563:127": "sattvāvināśadharmatayā prajñāpāramitāvināśadharmatā veditavyā |",
  "S06n563:128": "sattvānabhisaṃbodhanatayā prajñāpāramitānabhisaṃbodhanatā veditavyā |",
  "S06n563:129": "sattvayathābhūtārthānabhisaṃbodhanatayā prajñāpāramitāyathābhūtārthānabhisaṃbodhanatā veditavyā |",
  "S06n563:130": "sattvabalasamudāgamanatayā tathāgatabalasamudāgamanatā veditavyā |",
  "S06n563:131": "anena bhagavan paryāyeṇa mahāpāramiteyaṃ yaduta prajñāpāramitā ||",
  "S06n563:132": "atha khalvāyuṣmān śāriputro bhagavantametadavocat-yo bhagavan iha gambhīrāyāṃ prajñāpāramitāyāṃ bodhisattvo mahāsattvo'dhimokṣayiṣyati na kāṅkṣiṣyati na vicikitsiṣyati na dhandhāyiṣyati,",
  "S06n563:133": "kutaḥ sa bhagavaṃścyuta ihopapanno veditavyaḥ,",
  "S06n563:134": "kiyacciracaritāvī ca sa bhagavan bodhisattvo mahāsattvo veditavyaḥ,",
  "S06n563:135": "ya imāṃ prajñāpāramitāmarthataśca dharmataśca arthanayataśca dharmanayataśca anugamiṣyati anubhotsyate'nubodhayiṣyati ca?",
  "S06n563:136": "evamukte bhagavānāyuṣmantaṃ śāriputrametadavocat-sa śāriputra bodhisattvo mahāsattvo'nyebhyo lokadhātubhyaścyuto buddhān bhagavataḥ paryupāsya paripṛcchya ihopapanno veditavyaḥ |",
  "S06n563:137": "tatkasya hetoḥ?",
  "S06n563:138": "yaḥ kaścicchāriputra bodhisattvo mahāsattvo'nyebhyo lokadhātubhyaścyuto buddhān bhagavataḥ paryupāsya paripṛcchaya ihopapanno bhavati,",
  "S06n563:139": "sa imāṃ gambhīrāṃ prajñāpāramitāṃ bhāṣyamāṇāṃ deśyamānāmupadiśyamānāmuddiśyamānāṃ śṛṇuyāt,",
  "S06n563:140": "imāṃ prajñāpāramitāṃ śrutvā atra śāstṛsaṃjñāṃ prajñāpāramitāyāmutpādayet-śāstā me saṃmukhībhūt iti,",
  "S06n563:141": "śāstā me dṛṣṭa iti cittamutpādayati |",
  "S06n563:142": "prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmuddiśyamānāyāṃ śrotramavadadhāti,",
  "S06n563:143": "satkṛtya śṛṇoti,",
  "S06n563:144": "kathāṃ nopacchinatti |",
  "S06n563:145": "ciracaritāvī sa śāriputra tathārūpo bodhisattvo mahāsattvo veditavyaḥ |",
  "S06n563:146": "bahubuddhaparyupāsitaḥ sa śāriputra tathārūpo bodhisattvo mahāsattvo veditavyaḥ ||",
  "S06n563:147": "atha khalvāyuṣmān subhūtirbhagavantametadavocat-śakyā punarbhagavan prajñāpāramitā śrotuṃ vā upalakṣyayituṃ vā samanvāhartuṃ vā upapādayituṃ vā upadhārayituṃ vā?",
  "S06n563:148": "iyaṃ sā prajñāpāramitā,",
  "S06n563:149": "iha vā sā prajñāpāramitā,",
  "S06n563:150": "amutra vā sā prajñāpāramitā,",
  "S06n563:151": "anena vā ākāreṇa liṅgena nimitteneti śakyā nirdeṣṭuṃ vā śrotuṃ vā?",
  "S06n563:152": "bhagavānāha-no hīdaṃ subhūte |",
  "S06n563:153": "neyaṃ subhūte prajñāpāramitā skandhaśo vā dhātuśo vā āyatanaśo vā śakyā nirdeṣṭuṃ vā śrotuṃ vā upalakṣayituṃ vā samanvāhartuṃ vā upapādayituṃ vā upadhārayituṃ vā |",
  "S06n563:154": "tatkasya hetoḥ?",
  "S06n563:155": "sarvadharmaviviktatvātsubhūte,",
  "S06n563:156": "atyantaviviktatvātsubhūte sarvadharmāṇāṃ na śakyā prajñāpāramitā nirdeṣṭuṃ vā śrotuṃ vā upalakṣayituṃ vā samanvāhartuṃ vā upapādayituṃ vā upadhārayituṃ vā |",
  "S06n563:157": "na cānyatra skandhadhātvāyatanebhyaḥ prajñāpāramitā avaboddhavyā |",
  "S06n563:158": "tatkasya hetoḥ?",
  "S06n563:159": "skandhadhātvāyatanameva hi subhūte śūnyaṃ viviktaṃ śāntam |",
  "S06n563:160": "iti hi prajñāpāramitā ca skandhadhātvāyatanaṃ ca advayametaedadvaidhīkāraṃ śūnyatvādviviktatvāt |",
  "S06n563:161": "evaṃ śāntatvānnopalabhyate |",
  "S06n563:162": "yo'nupalambhaḥ sarvadharmāṇām,",
  "S06n563:163": "sā prajñāpāramitetyucyate |",
  "S06n563:164": "yadā na bhavati saṃjñā samajñā prajñaptirvyavahāraḥ,",
  "S06n563:165": "tadā prajñāpāramitetyucyate ||",
  "S06n563:166": "sthaviaraḥ subhūtirāha-kiyacciracaritāvī sa bhagavan bodhisattvo mahāsattvo veditavyo ya iha gambhīrāyāṃ prajñāpāramitāyāṃ yogamāpatsyate?",
  "S06n563:167": "bhagavānāha-vibhajya vyākaraṇīyametatsubhūte bodhisattvānāṃ mahāsattvānāmindriyādhimātratayā |",
  "S06n563:168": "syātkhalu punaḥ subhūte paryāyo yena paryāyeṇa bodhisattvā bahūni buddhaśatāni bahūni buddhasahasrāṇi bahūni buddhaśatasahasrāṇi dṛṣṭvā teṣāmantike brahmacaryaṃ caritvā imāṃ prajñāpāramitāṃ na śraddadhyurnādhimuñceyuḥ |",
  "S06n563:169": "tatkasya hetoḥ?",
  "S06n563:170": "pūrvamapi teṣāṃ buddhānāṃ bhagavatāmantikādasyāṃ gambhīrāyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmagauravatā abhūt |",
  "S06n563:171": "agauravatayā aśuśrūṣaṇatā,",
  "S06n563:172": "aśuśrūṣaṇatayā aparyupāsanatā,",
  "S06n563:173": "aparyupāsanatayā aparipṛcchanatā,",
  "S06n563:174": "aparipṛcchanatayā aśraddadhānatā,",
  "S06n563:175": "aśraddadhānatayā tataḥ parṣaddhyo'pakrāntāḥ,",
  "S06n563:176": "te tatonidānaṃ dharmavyasanasaṃvartanīyena karmaṇā kṛtena saṃcitena ācitena upacitena etarhyapi gambhīrāyāṃ prajñāpāramitāyāṃ bhāṣyamāṇāyāṃ deśyamānāyāmupadiśyamānāyāmapakrāmanti |",
  "S06n563:177": "agauravatayā aśraddadhānā anadhimuñcanto na kāyena na cittena sāmagrīṃ dadati |",
  "S06n563:178": "te sāmagrīmadadānā imāṃ prajñāpāramitāṃ na jānanti na paśyanti na budhyante na vedayante |",
  "S06n563:179": "evaṃ te prajñāpāramitāṃ na śraddadhati |",
  "S06n563:180": "aśraddadhānā na śṛṇvanti |",
  "S06n563:181": "aśṛṇvanto na jānanti |",
  "S06n563:182": "ajānanto na paśyanti |",
  "S06n563:183": "apaśyanto na budhyante |",
  "S06n563:184": "abudhyamānā dharmavyasanasaṃvartanīyaṃ karma kurvanti,",
  "S06n563:185": "saṃcinvanti ācinvanti upacinvanti |",
  "S06n563:186": "te tena dharmavyasanasaṃvartanīyena karmaṇā kṛtena saṃcitena ācitena upacitena duṣprajñasaṃvartanīyaṃ karmābhisaṃskariṣyanti |",
  "S06n563:187": "tena te duṣprajñasaṃvartanīyena karmaṇā abhisaṃskṛtena saṃcitenācitenopacitena imāṃ prajñāpāramitāṃ bhāṣyamāṇāṃ deśyamānāmupadiśyamānāṃ pratyākhyāsyanti pratikṣepsyanti pratikrokṣyanti,",
  "S06n563:188": "pratikṣipya ca apakramiṣyanti |",
  "S06n563:189": "asyāḥ khalu punaḥ subhūte prajñāpāramitāyāḥ pratyākhyānena pratikṣepeṇa pratikrośena atītānāgatapratyutpannānāṃ buddhānāṃ bhagavatāṃ sarvajñatā pratyākhyātā bhavati,",
  "S06n563:190": "pratikṣiptā bhavati,",
  "S06n563:191": "pratikruṣṭā bhavati |",
  "S06n563:192": "te svasaṃtānānupahatya dagdhāḥ pareṣāmapyalpabuddhikānāmalpaprajñānāmalpapuṇyānāmalpakuśalamūlānāṃ pudgalānāṃ śraddhāmātrakasamanvāgatānāṃ premamātrakasamanvāgatānāṃ prasādamātrakasamanvāgatānāṃ chandamātrakasamanvāgatānāmādikarmikāṇāmabhavyarūpāṇāṃ tadapi śraddhāmātrakaṃ premamātrakaṃ prasādamātrakaṃ chandamātrakaṃ vicchandayiṣyanti vivecayiṣyanti vivartayiṣyanti,",
  "S06n563:193": "nātra śikṣitavyamiti vakṣyanti,",
  "S06n563:194": "naitadbuddhavacanamiti vācaṃ bhāṣiṣyante |",
  "S06n563:195": "evaṃ te ātmasaṃtānānupahatya vivecya parasaṃtānānapyupahatya vivecya prajñāpāramitāmabhyākhyāsyanti |",
  "S06n563:196": "prajñāpāramitāyāmabhyākhyātāyāṃ sarvajñatā abhyākhyātā bhavati |",
  "S06n563:197": "sarvajñatāyāmabhyākhyātāyāmatītānāgatapratyutpannā buddhā bhagavanto'bhyākhyātā bhavanti |",
  "S06n563:198": "te buddhānāṃ bhagavatāmantikādapakrāntā bhaviṣyanti,",
  "S06n563:199": "dharmātparimuktā bhaviṣyanti,",
  "S06n563:200": "saṃghātparibāhyā bhaviṣyanti |",
  "S06n563:201": "evaṃ teṣāṃ sarveṇa sarvaṃ sarvathā sarvaṃ triratnātparibāhyabhāvo bhaviṣyati |",
  "S06n563:202": "te sattvānāṃ hitasukhopacchedakriyayā mahānirayavipākasaṃvartanīyaṃ karma upaceṣyanti |",
  "S06n563:203": "te anenaivaṃrūpeṇa karmābhisaṃskāreṇopasthāpitena samutthāpitena dharmavyasanasaṃvartanīyena duṣprajñasaṃvartanīyena karmaṇā bahūni varṣaśatāni bahūni varṣasahasrāṇi bahūni varṣaśatasahasrāṇi bahūni varṣakoṭīśatāni bahūni varṣakoṭīsahasrāṇi bahūni varṣakoṭīśatasahasrāṇi bahūni varṣakoṭīniyutaśatasahasrāṇi mahānirayeṣūpapatsyante |",
  "S06n563:204": "te mahānirayānmahānirayaṃ saṃkramiṣyanti |",
  "S06n563:205": "teṣāṃ tathā suciraṃ mahānirayānmahānirayaṃ saṃkrāmatāṃ tejaḥsaṃvartanī prādurbhaviṣyati |",
  "S06n563:206": "tejaḥsaṃvartanyāṃ prādurbhūtāyāṃ ye'nyeṣu lokadhātuṣu mahānirayāḥ,",
  "S06n563:207": "tatra te kṣepsyante |",
  "S06n563:208": "te teṣu mahānireyaṣu upapatsyante |",
  "S06n563:209": "te tatra vikṣiptāsteṣu mahānirayeṣūpapannāḥ samānāstatrāpi mahānirayānmahānirayaṃ saṃkramiṣyanti |",
  "S06n563:210": "teṣāṃ tatrāpi mahānirayānmahānirayaṃ saṃkrāmatāṃ tatrāpi punareva tathaiva tejaḥsaṃvartanī prādurbhaviṣyati |",
  "S06n563:211": "te tasyāṃ tejaḥsaṃvartanyāṃ prādurbhūtāyāṃ tataścyutāḥ samānāḥ punareva anyeṣu lokadhātuṣu ye mahānirayāstatra kṣepsyante |",
  "S06n563:212": "te teṣu mahānirayeṣūpapatsyante |",
  "S06n563:213": "te tatrāpi tathaiva mahānirayānmahānirayaṃ saṃkramiṣyanti |",
  "S06n563:214": "teṣāṃ tatrāpi suciraṃ mahānirayānmahānirayaṃ saṃkrāmatāṃ tatrāpi tathaiva tejaḥsaṃvartanī prādurbhaviṣyati |",
  "S06n563:215": "te tasyāṃ tejaḥsaṃvartanyāṃ prādurbhūtāyāṃ punareva tataścyutāstenaiva akṣīṇena sāvaśeṣeṇa karmaṇā ihaiva lokadhātau punaḥ kṣepsyante |",
  "S06n563:216": "kṣiptāḥ santo mahānirayeṣūpapatsyante |",
  "S06n563:217": "te punareva tāni mahānirayeṣu mahānti mahānirayaduḥkhāni pratyanubhaviṣyanti |",
  "S06n563:218": "tāvatpratyanubhaviṣyanti,",
  "S06n563:219": "yāvatpunareva tejaḥsaṃvartanī prādurbhaviṣyati |",
  "S06n563:220": "evaṃ te bahuduḥkhavedanīyaṃ karma pratyanubhaviṣyanti |",
  "S06n563:221": "tatkasya hetoḥ?",
  "S06n563:222": "yathāpi nāma durbhāṣitatvādvācaḥ ||",
  "S06n563:223": "atha khalvāyuṣmān śāriputro bhagavantametadavocat-pañca bhagavan ānantaryāṇi karmāṇi kṛtānyupacitāni asya manoduścaritasya vāgduścaritasya ca na prativarṇikānyapi na anurūpāṇyapi na pratirūpāṇyapi bhavanti |",
  "S06n563:224": "bhagavānāha-evametacchāriputra, evametat |",
  "S06n563:225": "pañcānantaryāṇi śāriputra karmāṇi kṛtānyupacitānyasya manoduścaritasya ca vāgduścaritasya ca na prativarṇikānyapi na anurūpāṇyapi na pratirūpāṇyapi asya karmaṇaḥ kṛtasya saṃcitasya ācitasya upacitasya |",
  "S06n563:226": "ye kecidimāṃ gambhīrā prajñāpāramitāṃ bhāṣyamāṇāṃ deśyamānāmupadiśyamānāmuddiśyamānāṃ pratibādhitavyāṃ maṃsyante,",
  "S06n563:227": "pratikṣepsyanti,",
  "S06n563:228": "pratikrokṣyanti,",
  "S06n563:229": "nātra śikṣitavyamiti vakṣyanti,",
  "S06n563:230": "neyaṃ tathāgatabhāṣiteti vācaṃ bhāṣiṣyante,",
  "S06n563:231": "tato'nyānapi sattvān vivecayiṣyanti |",
  "S06n563:232": "te svasaṃtānānupahatya parasaṃtānānupahaniṣyanti |",
  "S06n563:233": "te svasaṃtānān saviṣān kṛtvā parasaṃtānān saviṣān kariṣyanti |",
  "S06n563:234": "svayaṃ naṣṭāḥ parānapi nāśayiṣyanti |",
  "S06n563:235": "svayaṃ gambhīrāṃ prajñāpāramitāmajānānā anavabudhyamānāḥ parānapi grāhayiṣyanti,",
  "S06n563:236": "nātra śikṣitavyamiti vācaṃ bhāṣiṣyante |",
  "S06n563:237": "nāhaṃ śāriputra evaṃrūpāṇāṃ pudgalānāṃ darśanamapyabhyanujānāmi,",
  "S06n563:238": "kutastaiḥ saha saṃvāsaṃ kuto vā lābhasatkāraṃ kutaḥ sthānam?",
  "S06n563:239": "tatkasya hetoḥ?",
  "S06n563:240": "dharmadūṣakā hi te śāriputra tathārūpāḥ pudgalā veditavyā iti |",
  "S06n563:241": "kasambakajātāste śāriputra tathārūpāḥ pudgalā veditavyāḥ |",
  "S06n563:242": "kṛṣṇānirjātikāḥ kṛṣṇāhijātikāste śāriputra tathārūpāḥ pudgalā veditavyāḥ |",
  "S06n563:243": "teṣāṃ śāriputra tathārūpāṇāṃ pudgālānāṃ ye śrotavyaṃ maṃsyante,",
  "S06n563:244": "sarve te anayena vyasanamāpatsyante |",
  "S06n563:245": "ye ca śāriputra prajñāpāramitāṃ dūṣayanti,",
  "S06n563:246": "ime te śāriputra dharmadūṣakāḥ pudgalā veditavyāḥ |",
  "S06n563:247": "śāriputra āha-na bhagavatā tasya pudgalasya tatropapannasya mahānirayagatasyātmabhāvasya pramāṇamākhyātam |",
  "S06n563:248": "bhagavānāha-tiṣṭhatu śāriputra tasya pudgalasya tatropapannasya mahānirayagatasyātmabhāvasya pramāṇam |",
  "S06n563:249": "tatkasya hetoḥ?",
  "S06n563:250": "mā tathārūpasya pudgalasya tadātmabhāvasya pramāṇaṃ śrutvā uṣṇaṃ rūdhiraṃ mukhādāgacchet,",
  "S06n563:251": "maraṇaṃ vā nigacchet,",
  "S06n563:252": "maraṇamātrakaṃ vā duḥkhamāgāḍhamābādhaṃ spṛśet,",
  "S06n563:253": "dahyeta vā,",
  "S06n563:254": "śokaśalyo vā asyāviśet,",
  "S06n563:255": "mahāprapātaṃ vā prapatet,",
  "S06n563:256": "upaśuṣyeta vā mlāyeta vā |",
  "S06n563:257": "maiva mahāpratibhayaṃ tasyātmabhāvasya pramāṇamaśrauṣīdyasyeme doṣāḥ saṃvidyante ||",
  "S06n563:258": "na bhagavānāyuṣmataḥ śāriputrasyāvakāśaṃ karoti-iyattasyātmabhāvasya pramāṇaṃ bhaviṣyatīti |",
  "S06n563:259": "dvitīyakamapi tṛtīyakamapyāyuṣmān śāriputro bhagavantametadavocat-ākhyātu me bhagavāṃstasya pudgalasyātmabhāvasya pramāṇam |",
  "S06n563:260": "paścimāyā janatāyā ālokaḥ kṛto bhaviṣyatianena vāṅbhanaḥkarmaṇā kṛtena saṃcitenopacitenopacitena evaṃ mahāntaṃ mahānirayeṣvātmabhāvaṃ parigṛhṇīteti |",
  "S06n563:261": "bhagavānāha-eṣa eva śāriputra paścimāyā janatāyā ālokaḥ kṛto bhaviṣyati,",
  "S06n563:262": "yadanena vāṅbhanoduścaritena akuśalena karmābhisaṃskāreṇa abhisaṃskṛtena saṃcitenācitenopacitena iyacciraduḥkhaṃ pratyanubhaviṣyatīti |",
  "S06n563:263": "yā etasyaiva śāriputra duḥkhasyāprameyatā bahuduḥkhatā vyākhyātā,",
  "S06n563:264": "eṣa eva śuklāṃśikasya kulaputrasya kuladuhiturvā saṃvego bhaviṣyati |",
  "S06n563:265": "tataḥ sa tebhyo dharmavyasanasaṃvartanīyebhyaḥ karmabhyo vinivṛtya puṇyābhisaṃskārameva kuryāt,",
  "S06n563:266": "jīvitahetorapi saddharmaṃ na pratikṣepsyati-mā bhūdasmākamapi tādṛśairduḥkhai samavadhānamiti ||",
  "S06n563:267": "atha khalvāyuṣmān subhūtirbhagavantametadavocat-susaṃvṛtakāyakarmavākkarmamanaskarmaṇā bhagavan kulaputreṇa vā kuladuhitrā vā bhavitavyam |",
  "S06n563:268": "tatkasya hetoḥ?",
  "S06n563:269": "yatra hi nāma bhagavan evaṃrūpeṇa vāgdurbhāṣitena iyān mahāpuṇyaskandhaḥ prasūyate |",
  "S06n563:270": "katamena punarbhagavan karmaṇā iyān mahāpuṇyaskandhaḥ prasūyate |",
  "S06n563:271": "bhagavānāha-evaṃrūpeṇa subhūte vāgdurbhāṣitena iyān mahāpuṇyaskandhaḥ prasūyate |",
  "S06n563:272": "ihaiva te subhūte mohapuruṣāḥ svākhyāte dharmavinaye pravrajitā bhaviṣyanti,",
  "S06n563:273": "ya imāṃ gambhīrāṃ prajñāpāramitāṃ dūṣayitavyāṃ maṃsyante,",
  "S06n563:274": "pratikṣeptavyāṃ maṃsyante,",
  "S06n563:275": "pratibādhitavyāṃ maṃsyante |",
  "S06n563:276": "prajñāpāramitāyāṃ ca pratibādhitāyāṃ buddhānāṃ bhagavatāṃ [buddhabodhiḥ] pratibādhitā bhavati |",
  "S06n563:277": "buddhabodhau pratibādhitāyāmatītānāgatapratyutpannānāṃ buddhānāṃ bhagavatāṃ sarvajñatā pratibādhitā bhavati |",
  "S06n563:278": "sarvajñatāyāṃ pratibādhitāyāṃ saddharmaḥ pratibādhito bhavati |",
  "S06n563:279": "saddharme pratibādhite tathāgataśrāvakasaṃghaḥ pratibādhito bhavati |",
  "S06n563:280": "tathāgataśrāvakasaṃghe'pi pratibādhite evaṃ tasya sarveṇa sarvaṃ sarvathā sarvaṃ triratnātparibāhyabhāvo bhavati,",
  "S06n563:281": "aprameyāsaṃkhyeyataraśca mahānakuśalakarmābhisaṃskāraḥ parigṛhīto bhavati ||",
  "S06n563:282": "evamukte āyuṣmān subhūtirbhagavantametadavocat-ko'tra bhagavan hetuḥ kaḥ pratyayo yatsa kulaputro vā kuladuhitā vā imāṃ prajñāpāramitāṃ pratibādhitavyāṃ maṃsyate?",
  "S06n563:283": "bhagavānāha-mārādhiṣṭhito vā subhūte sa kulaputro vā kuladuhitā vā bhaviṣyati |",
  "S06n563:284": "duṣprajñasaṃvartanīyena vā karmaṇā gambhīreṣu dharmeṣu nāsya śraddhā,",
  "S06n563:285": "nāsya prasādaḥ |",
  "S06n563:286": "ābhyāṃ subhūte dvābhyāṃ pāpābhyāṃ dharmābhyāṃ samanvāgataḥ sa kulaputro vā kuladuhitā vā imāṃ prajñāpāramitāṃ pratibādhiṣyate |",
  "S06n563:287": "punaraparaṃ subhūte sa kulaputro vā kuladuhitā vā pāpamitrahastagato vā bhaviṣyati,",
  "S06n563:288": "anabhiyukto vā bhaviṣyati,",
  "S06n563:289": "skandhābhiniviṣṭo vā bhaviṣyati,",
  "S06n563:290": "ātmotkarṣī pareṣāṃ paṃsako doṣāntaraprekṣī vā bhaviṣyati |",
  "S06n563:291": "ebhirapi subhūte caturbhirākāraiḥ sa kulaputro vā kuladuhitā vā samanvāgato bhaviṣyati,",
  "S06n563:292": "ya imāṃ prajñāpāramitāṃ bhāṣyamāṇāṃ deśyamānāmupadiśyamānāṃ pratibādhitavyāṃ maṃsyate iti ||",
  "S06n563:293": "āryāṣṭasāhasrikāyāṃ prajñāpāramitāyāṃ nirayaparivarto nāma saptamaḥ ||"
}