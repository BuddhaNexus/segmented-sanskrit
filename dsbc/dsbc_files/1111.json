{
    "1111:0": "caryāsaṅgrahapradīpaḥ|",
    "1111:1": "namo lokeśvarāya",
    "1111:2": "madādyaśeṣamūḍhānāṃ yasya vacanaraśmibhiḥ|",
    "1111:3": "phullatāmeti hṛtpadmaṃ taṃ vande puruṣottamam||1||",
    "1111:4": "pāramiṃ guhyamantraṃ ca śritvā bodhiḥ prasidhyati|",
    "1111:5": "gurubuddhoktitastvevaṃ tadartho likhyate mayā ||2||",
    "1111:6": "guhyamantro'tra no vācyaḥ pāramīnayacārikāḥ|",
    "1111:7": "bodhisattvasya caryāstu samāsena likhāmyaham||3||",
    "1111:8": "dhīmataḥ saṃvaro grāhyo bodhicittapuraḥsaraḥ|",
    "1111:9": "ālokyāśeṣasūtrāṇi śāstraṃ śravyaṃ samastakam||4||",
    "1111:10": "kāyena manasā vācā yathoktān saṃvarān tribhiḥ|",
    "1111:11": "rakṣedakṣuṇṇaśuddhāṃśca śīlāṃśca pariśodhayet||5||",
    "1111:12": "bhaktamātrāṃ vijānīyād indriyadvāramāvaret|",
    "1111:13": "rātreḥ pūrve'pare bhāge na suptvā yogamācaret||6||",
    "1111:14": "aṇumātreṣvavadyeṣu hyatimātraṃ bibheti ca|",
    "1111:15": "rātrerbhāgatrayaṃ kṛtvā hyantye bhāge tu jāgṛyāt||7||",
    "1111:16": "prakṣālayenmukhādīn vā'kṣālanaṃ vā'pi yujyate|",
    "1111:17": "sukhāsanaṃ samāśritya dharmāṇāṃ dharmatāṃ smaret||8||",
    "1111:18": "nimittaiḥ kṣobhato'śakye tūtthāyābhāsavastuṣu|",
    "1111:19": "māyāvattvena samprekṣya puṇyayogāṃstadantare||9||",
    "1111:20": "pūrayeccāpi saptāṅgān vipulāṃ praṇidhiṃ caret|",
    "1111:21": "bhāvayed bhāvanāṃ pūrvāṃ kāle'tha bhojanasya ca||10||",
    "1111:22": "etanniḥsārakāyena paraṃ sāraṃ gaveṣayan|",
    "1111:23": "kāyaṃ naukādhiyā rakṣed na bhuṅktāṃ sthūlatākṛte||11||",
    "1111:24": "rasāsaktyā na bhuñjīta caturdhā'nnaṃ vibhajya ca|",
    "1111:25": "devebhyo vinivedyādiṃ dharmapālāya tatparam||12||",
    "1111:26": "baliṃ suvipulāṃ dadyāt śeṣaṃ svabhuktapītataḥ|",
    "1111:27": "dadyācca sarvabhūtebhyaḥ kathātantraṃ tadantare||13||",
    "1111:28": "kuryādadbhutavārttā ca kiñcidutthāya sañcaret|",
    "1111:29": "parikrāmetadadhiṣṭhānaṃ japaṃ vā granthavācanam||14||",
    "1111:30": "sugatapratimāṃ kuryād yāvat svedo na jāyate|",
    "1111:31": "kuryāt, pradakṣiṇāṃ tāvad akṣubdhaḥ praṇidhiṃ bahum||15||",
    "1111:32": "dharmacaryā daśaproktāḥ maitreyeṇa, samāsataḥ|",
    "1111:33": "caredakṣiptacittena māyaupamyaṃ ca saṃsmaran||16||",
    "1111:34": "yadi syāt pūjayet saṃghaṃ kuryād vā bālakotsavam|",
    "1111:35": "anāthebhyaḥ sudānaṃ tu yogine puṇyasañcayaḥ||17||",
    "1111:36": "pūrṇeṣu dinakṛtyeṣu bhāge ca prathame niśaḥ|",
    "1111:37": "dharmatā niṣprapañcā'pi tathā cittaṃ ca yojayet||18||",
    "1111:38": "prāptāyāṃ madhyarātrau ca utthānābhāsasaṃjñayā|",
    "1111:39": "siṃhanidrā yathā tadvat śubhanidrāṃ samāśrayet||19||",
    "1111:40": "prāyo dhyāna-dṛḍhe citte kāyavākpuṇyagauṇatā|",
    "1111:41": "asaṃspṛṣṭe samādhau vā lokakalpapravṛttaye||20||",
    "1111:42": "kāyapuṇyaṃ yathāśakti lokacitte'same sati|",
    "1111:43": "dharmo nāyaṃ mamaiveti susadāśayapūrvakam||21||",
    "1111:44": "dharmāṃśca laukikān pṛcched,",
    "1111:45": "nijamitrasamīritaḥ|",
    "1111:46": "nepālaviṣaye kṛtavān,",
    "1111:47": "ratirmantranaye na ced||22||",
    "1111:48": "evaṃ sthavira! karttavyam| 23, a|",
    "1111:49": "‘caryāsaṅgrahapradīpo’ mahāpaṇḍitācārya-dīpaṅkara-śrījñānakṛtaḥ samāptaḥ|"
}