{
  "S03n228:0": "5. aviṣahyaśreṣṭhi-jātakam",
  "S03n228:1": "na vibhavakṣayāvekṣayā samṛddhyāśayā vā pradānavaidhuryamupayānti satpuruṣāḥ |",
  "S03n228:2": "tadyathānuśrūyate-",
  "S03n228:3": "bodhisattvabhūtaḥ kilāyaṃ bhagavāṃstyāgaśīlakulavinayaśrutajñānāvismayādiguṇasamudito dhanadāyamāno vibhavasaṃpadā sarvātithitvādanuparatadānasatro lokahitārthapravṛtto dāyakaśreṣṭhaḥ śreṣṭhī babhūva mātsaryādidoṣāviṣahyo'viṣahya iti prakāśanāmā |",
  "S03n228:4": "iṣṭārthasaṃpattivimarśanāśāt prītiprabodhasya viśeṣahetuḥ |",
  "S03n228:5": "yathārthināṃ darśanamāsa tasya tathārthināṃ darśanamāsa tasya ||1 ||",
  "S03n228:6": "dehīti yācñāniyatārthamukto nāstīti nāsau gadituṃ śaśāka |",
  "S03n228:7": "hṛtāvakāśā hi babhūva citte tasyārthasaktiḥ kṛpayā mahatyā ||2 ||",
  "S03n228:8": "tasyārthibhirnirhriyamāṇasāre gṛhe babhūvābhyadhikapraharṣaḥ |",
  "S03n228:9": "viveda sa hyugraghanānanarthānakāraṇakṣipravirāgiṇo'rthān ||3 ||",
  "S03n228:10": "bhavanti lokasya hi bhūyasārthā lobhāśrayād durgatimārgasārthāḥ |",
  "S03n228:11": "parātmanorabhyudayāvahatvādarthāstadīyāstu babhuryathārthāḥ ||4 ||",
  "S03n228:12": "atha tasya mahāsattvasya yathābhilaṣitairakliṣṭaiḥ śiṣṭopacāravibhūṣaṇairvipulairarthavisargairyācanakajanaṃ samantataḥ saṃtarpayataḥ pradānaudāryaśravaṇādvismayāvarjitamanāḥ śakro devendraḥ pradānasthiraniścayamasya jijñāsamānaḥ pratyahaṃ dhanadhānyaratnaparicchadajātaṃ tattadantardhāpayāmāsa |",
  "S03n228:13": "api nāmāyaṃ vibhavaparikṣayāśaṅkayāpi mātsaryāya pratāryeteti |",
  "S03n228:14": "pradānādhimuktasya tu punarmahāsattvasya",
  "S03n228:15": "yathā yathā tasya vineśurarthāḥ sūryābhisṛṣṭa iva toyaleśāḥ |",
  "S03n228:16": "tathā tathainān vipulaiḥ pradānairgṛhātpradīptādiva nirjahāra ||5 ||",
  "S03n228:17": "atha śakro devendrastyāgaparāyaṇameva taṃ mahāsattvamavetya prakṣīyamāṇavibhavasāramapi vismitataramatistasyaikarātreṇa sarvaṃ vibhavasāramantardhāpayāmāsānyatra rajjukuṇḍalāddātrāccaikasmāt |",
  "S03n228:18": "atha bodhisattvaḥ prabhātāyāṃ rajanyāṃ yathocittaṃ prativibuddhaḥ paśyati sma dhanadhānyaparicchadaparijanavibhavaśūnyaṃ niṣkūjadīnaṃ svabhavanaṃ rākṣasairivodvāsitamanabhirāmadarśanīyaṃ,",
  "S03n228:19": "kimiti ca samutthitavitarkaḥ samanuvicaraṃstadrajjukuṇḍalakaṃ dātraṃ ca kevalamatra dadarśa |",
  "S03n228:20": "tasya cintā prādurabhavat-yadi tāvat kenacidyācitumanucitavacasā svavikramopārjitopajauvinā madgṛhe praṇaya evaṃ darśitaḥ sūpayuktā evamarthāḥ |",
  "S03n228:21": "atha tvidānīṃ madbhāgyadoṣāducchrayamasahamānena kenacidanupayuktā eva vidrutāstatkaṣṭam |",
  "S03n228:22": "calaṃ sauhṛdamarthānāṃ viditaṃ pūrvameva me |",
  "S03n228:23": "arthināmeva pīḍā tu dahatyatra mano mama ||6 ||",
  "S03n228:24": "pradānasatkārasukhocitāściraṃ",
  "S03n228:25": "viviktamarthairabhigamya madgṛham |",
  "S03n228:26": "kathaṃ bhaviṣyanti nu te mamārthinaḥ",
  "S03n228:27": "pipāsitāḥ śuṣkamivāgatā hradam ||7 ||",
  "S03n228:28": "atha sa bodhisattvaḥ svadhairyāvaṣṭambhādanāsvāditaviṣādadainyastasyāmapyavasthāyāmanabhyastayācñākramatvāt parān yācituṃ paricitānapi na prasehe |",
  "S03n228:29": "evaṃ duṣkaraṃ yācitumiti ca tasya bhūyasī yācanakeṣvanukampā babhūva |",
  "S03n228:30": "atha sa mahātmā yācanakajanasvāgatādikriyāvekṣayā svayameva tadrajjukuṇḍalakaṃ dātraṃ ca pratigṛhya pratyahaṃ tṛṇavikrayopalabdhayā vibhavamātrayārthijanapraṇayasammānanāṃ cakāra |",
  "S03n228:31": "atha śakro devendrastasyemāmaviṣāditāṃ parame'pi dāridrye pradānābhimukhatāṃ cāvekṣya savismayabahumānaḥ saṃdṛśyamānadivyādbhutavapurantarikṣe sthitvā dānādvicchandayaṃstaṃ mahāsattvamuvāca-gṛhapate !",
  "S03n228:32": "suhṛnmanastāpakarīmavasthāmimāmupetastvamatipradānaiḥ |",
  "S03n228:33": "na dasyubhirnaiva jalānalābhyāṃ na rājabhiḥ saṃhriyamāṇavittaḥ ||8 ||",
  "S03n228:34": "tattvāṃ hitāvekṣitayā bravīmi niyaccha dāne vyasanānurāgam |",
  "S03n228:35": "itthaṃgataḥ sannapi cenna dadyā yāyāḥ punaḥ pūrvasamṛddhiśobhām ||9 ||",
  "S03n228:36": "śaśvat kṛśenāpi parivyayeṇa kālena dṛṣṭvā kṣayamarjanānām |",
  "S03n228:37": "cayena valmīkasamucchrayāṃśca vṛddhyarthinaḥ saṃyama eva panthāḥ ||10 ||",
  "S03n228:38": "atha bodhisattvaḥ pradānābhyāsamāhātmyaṃ vidarśayañchakramuvāca-",
  "S03n228:39": "anāryamāryeṇa sahasranetra suduṣkaraṃ suṣṭhvapi durgatena |",
  "S03n228:40": "mā caiva tadbhūnmama śakra vittaṃ yatprāptihetoḥ kṛpaṇāśayaḥ syām ||11 ||",
  "S03n228:41": "icchanti yācñāmaraṇena gantuṃ duḥkhasya yasya pratikāramārgam |",
  "S03n228:42": "tenāturān kaḥ kulaputramānī nāstīti śuṣkāśaninābhihanyāt ||12 ||",
  "S03n228:43": "tanmadvidhaḥ kiṃ svidupādadīta ratnaṃ dhanaṃ vā divi vāpi rājyam |",
  "S03n228:44": "yācñābhitāpena vivarṇitāni prasādayennārthimukhāni yena ||13 ||",
  "S03n228:45": "mātsaryadoṣopacayāya yaḥ syānna tyāgacittaṃ paribṛṃhayedvā |",
  "S03n228:46": "sa tyāgamevārhati madvidhebhyaḥ parigrahacchadmamayo vighātaḥ ||14 ||",
  "S03n228:47": "vidyullatānṛttacale dhane ca sādhāraṇe naikavighātahetau |",
  "S03n228:48": "dāne nidāne ca sukhodayānāṃ mātsaryamāryaḥ ka ivāśrayeta ||15 ||",
  "S03n228:49": "taddarśitā śakra mayi svateyaṃ hitābhidhānādanukampito'smi |",
  "S03n228:50": "svabhyastaharṣaṃ tu manaḥ pradānaistadutpathe kena dhṛtiṃ labheta ||16 ||",
  "S03n228:51": "na cātra manyoranuvṛttimārge cittaṃ bhavānarhati saṃniyoktum |",
  "S03n228:52": "na hi svabhāvasya vipakṣadurgamāroḍhumalpena balena śakyam ||17 ||",
  "S03n228:53": "śakra uvāca-gṛhapate ! paryāptavibhavasya paripūrṇakośakoṣṭhāgārasya samyakpravṛttavividhavipulakarmāntasya virūḍhāyaterloke vaśīkṛtaiśvaryasyāyaṃ kramo nemāṃ daśāmabhiprapannasya | paśya-",
  "S03n228:54": "svabuddhivispandasamāhitena vā yaśo'nukūlena kulocitena vā |",
  "S03n228:55": "samṛddhimākṛṣya śubhena karmaṇā sapatnatejāṃsyabhibhūya bhānuvat ||18 ||",
  "S03n228:56": "jane prasaṅgena vitasya sadgatiṃ prabodhya harṣaṃ sasuhṛtsu bandhuṣu |",
  "S03n228:57": "avāptasaṃmānavidhirnṛpādapi śriyā pariṣvakta ivābhikāmayā ||19 ||",
  "S03n228:58": "atha pradāne pravijṛmbhitakramaḥ sukheṣu vā naiti janasya vācyatām |",
  "S03n228:59": "ajātapakṣaḥ khamivārurukṣayā vighātabhākkevalayā tu ditsayā ||20 ||",
  "S03n228:60": "yato dhanaṃ saṃyamanaibhṛtāśrayādupārjyatāṃ tāvadalaṃ praditsayā |",
  "S03n228:61": "anāryatāpyatra ca nāma kā bhavenna yatpradadyā vibhaveṣvabhāviṣu ||21 ||",
  "S03n228:62": "bodhisattva uvāca-alamatinirbandhenātrabhavataḥ |",
  "S03n228:63": "ātmārthaḥ syādyasya garīyān parakāryāt",
  "S03n228:64": "tenāpi syāddeyamanādṛtya samṛddhim |",
  "S03n228:65": "naiti prītiṃ tāṃ hi mahatyāpi vibhūtyā",
  "S03n228:66": "dānaistuṣṭiṃ lobhajayādyāmupabhuṅkte ||22 ||",
  "S03n228:67": "naiti svargaṃ kevalayā yacca samṛddhyā",
  "S03n228:68": "dānenaiva khyātimavāpnoti ca puṇyām |",
  "S03n228:69": "mātsaryādīnnābhibhavatyeva ca doṣāṃ-",
  "S03n228:70": "stasyā hetordānamataḥ ko na bhajeta ||23 ||",
  "S03n228:71": "trātuṃ lokānyastu jarāmṛtyuparītā-",
  "S03n228:72": "napyātmānaṃ ditsati kāruṇyavaśena |",
  "S03n228:73": "yo nāsvādaṃ vetti sukhānāṃ paraduḥkhaiḥ",
  "S03n228:74": "kastasyārthastvadgatayā syādapi lakṣmyā ||24 ||",
  "S03n228:75": "api ca devendra",
  "S03n228:76": "saṃpattiriva vittānāmadhruvā sthitirāyuṣaḥ |",
  "S03n228:77": "iti yācanakaṃ labdhvā na samṛddhiravekṣyate ||25 ||",
  "S03n228:78": "eko rathaśca bhuvi yadvidadhāti vartma",
  "S03n228:79": "tenāparo vrajati dhṛṣṭataraṃ tathānyaḥ |",
  "S03n228:80": "kalyāṇamādyamimamityavadhūya mārgaṃ",
  "S03n228:81": "nāsatpathapraṇayane ramate mano me ||26 ||",
  "S03n228:82": "arthaśca vistaramupaiṣyati cetpunarme",
  "S03n228:83": "hartā manāṃsi niyamena sa yācakānām |",
  "S03n228:84": "evaṃgate'pi ca yathāvibhavaṃ pradāsye",
  "S03n228:85": "mā caiva dānaniyame pramadiṣma śakra ||27 ||",
  "S03n228:86": "ityukte śakro devendraḥ samabhiprasāditamanāḥ sādhu sādhvityenamabhisaṃrādhya sabahumānasnigdhamavekṣamāṇa uvāca-",
  "S03n228:87": "yaśaḥsapatnairapi karmabhirjanaḥ samṛddhimanvicchati nīcadāruṇaiḥ |",
  "S03n228:88": "svasaukhyasaṅgādanavekṣitātyayaḥ pratāryamāṇaścapalena cetasā ||28 ||",
  "S03n228:89": "acintayitvā tu dhanakṣayaṃ tvayā svasaukhyahāniṃ mama ca pratāraṇām |",
  "S03n228:90": "parārthasaṃpādanadhīracetasā mahattvamudbhāvitamātmasaṃpadaḥ ||29 ||",
  "S03n228:91": "aho bataudāryaviśeṣabhāsvataḥ pramṛṣṭamātsaryatamisratā hṛdaḥ |",
  "S03n228:92": "pradānasaṃkocavirūpatāṃ gataṃ dhane pranaṣṭe'pi na yattadāśayā ||30 ||",
  "S03n228:93": "na cātra citraṃ paraduḥkhaduḥkhinaḥ kṛpāvaśāllokahitaiṣiṇastava |",
  "S03n228:94": "himāvadātaḥ śikharīva vāyunā na yatpradānādasi kampito mayā ||31 ||",
  "S03n228:95": "yaśaḥ samudbhāvayituṃ parīkṣayā dhanaṃ tavedaṃ tu nigūḍhavānaham |",
  "S03n228:96": "maṇirhi śobhānugato'pyato'nyathā na saṃspṛśedratnayaśomahārghatām ||32 ||",
  "S03n228:97": "yataḥ pradānairabhivarṣa yācakān hradān mahāmegha ivābhipūrayan |",
  "S03n228:98": "dhanakṣayaṃ nāpsyasi matparigrahādidaṃ kṣamethāśca viceṣṭitaṃ mama ||33 ||",
  "S03n228:99": "ityenamabhisaṃrādhya śakrastaccāsya vibhavasāramupasaṃhṛtya kṣamayitvā ca tatraivāntardadhe |",
  "S03n228:100": "tadevaṃ na vibhavakṣayāvekṣayā samṛddhyāśayā vā pradānavaidhuryamupayānti satpuruṣā iti |",
  "S03n228:101": "ityaviṣahyaśreṣṭhi-jātakaṃ pañcamam |"
}