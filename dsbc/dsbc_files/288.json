{
    "288:0": "3 prabhākarī nāma tṛtīyā bhūmiḥ |",
    "288:1": "vajragarbho bodhisattva āha - yo'yaṃ bhavanto jinaputrā bodhisattvo dvitīyāyāṃ bodhisattvabhūmau supariśodhitādhyāśayastṛtīyāṃ bodhisattvabhūmimākramati,",
    "288:2": "sa daśabhiścittāśayamanaskārairākramati |",
    "288:3": "katamairdaśabhiḥ ?",
    "288:4": "yaduta śuddhacittāśayamanaskāreṇa ca sthiracittāśayamanaskāreṇa ca nirviccittāśayamanaskāreṇa ca avirāgacittāśayamanaskāreṇa ca avinivartacittāśayamanaskāreṇa ca dṛḍhacittāśayamanaskāreṇa ca uttaptacittāśayamanaskāreṇa ca atṛptacittāśayamanaskāreṇa ca udāracittāśayamanaskāreṇa ca māhātmyacittāśayamanaskāreṇa ca |",
    "288:5": "ebhirdaśabhiścittāśayamanaskārairākramati |",
    "288:6": "sa khalu punarbhavanto jinaputrā bodhisattvastṛtīyāyāṃ bodhisattvabhūmau sthito'nityatāṃ ca sarvasaṃskāragatasya yathābhūtaṃ pratyavekṣate,",
    "288:7": "duḥkhatāṃ ca aśubhatāṃ ca anāśvāsikatāṃ ca vipralopatāṃ ca acirasthitikatāṃ ca kṣaṇikotpādanirodhatāṃ ca pūrvantāsaṃbhavatāṃ ca aparāntāsaṃkrāntitāṃ ca pratyutpannāvyavasthitatāṃ ca sarvasaṃskāragatasya pratyavekṣate |",
    "288:8": "sa evaṃbhūtaṃ sarvasaṃskāragataṃ saṃpaśyannanabhisaraṃ nirākrandaṃ saśokaṃ saparidevaṃ sopāyāsaṃ priyāpriyavinibaddha duḥkhadaurmanasyopāyāsābahulamasaṃnicayabhūtaṃ rāgadveṣamohāgnisaṃpradīptamanekavyādhivivardhitaṃ ca ātmabhāvaṃ saṃpaśyan bhūyasyā mātrayā sarvasaṃskārebhyaścittamuccālayati,",
    "288:9": "tathāgatajñāne ca saṃpreṣayati |",
    "288:10": "sa tathāgatajñānasyācintyatāṃ ca samanupaśyati,",
    "288:11": "atulyatāṃ ca aprameyatāṃ ca durāsadatāṃ ca asaṃspṛṣṭatāṃ ca nirupadravatāṃ ca nirupāyāsatāṃ ca abhayapuragamanīyatāṃ ca apunarāvṛttitāṃ ca bahujanaparitrāṇatāṃ ca samanupaśyati |",
    "288:12": "sa evamapramāṇatāṃ ca tathāgatajñānasya samanupaśyan evaṃ bahūpadravatāṃ ca sarvasaṃskāragatasya vyupaparīkṣamāṇo bhūyasyā mātrayā sattvānāmantike daśa cittāśayānupasthāpayati |",
    "288:13": "katamān daśa?",
    "288:14": "yaduta anāthātrāṇāpratiśaraṇacittāśayatāṃ ca nityadaridrapratiśaraṇacittāśayatāṃ ca rāgadveṣamohāgnisaṃpradīptapratiśaraṇacittāśayatāṃ ca bhavacārakāvaruddhapratiśaraṇacittāśayatāṃ ca satatasamitaklaśagahenāvṛtaprasuptapratiśaraṇacittāśayatāṃ ca vilokanasamarthapratiśaraṇacittāśayatāṃ ca kuśaladharmacchandarahitapratiśaraṇacittāśayatāṃ ca buddhadharmapramuṣitapratiśaraṇacittāśayatāṃ ca saṃsārasrotonuvāhipratiśaraṇacittāśayatāṃ ca mokṣopāyapraṇaṣṭapratiśaraṇacittāśayatāṃ ca |",
    "288:15": "imān daśa cittāśayanupasthāpayati ||",
    "288:16": "sa evaṃ bahūpadravaṃ sattvadhātuṃ samanupaśyan evaṃ vīryamārabhate - mayaivaite sattvāḥ paritrātavyāḥ parimocayitavyāḥ paritoṣayitavyāḥ saṃropayitavyā vinetavyāḥ parinirvāpayitavyā iti |",
    "288:17": "sa evaṃ nirvidanugataśca sarvasaṃskāragatyā upekṣānugataśca sarvasattveṣu anuśaṃsānugataśca sarvajñajñāne tathāgatajñānapratiśaraṇaḥ sarvasattvaparitrāṇāyābhiyuktaḥ evaṃ vyupaparīkṣate - katamena khalu upāyamārgeṇa śakyā ime sattvā evaṃ bahuduḥkhopakleśaprapatitā abhyuddhartum,",
    "288:18": "atyantasukhe ca nirvāṇe pratiṣṭhāpayitum,",
    "288:19": "sarvadharmaniḥsaṃśayatāṃ cānuprāpayitumiti?",
    "288:20": "tasya bodhisattvasyaivaṃ bhavati - nānyatra anāvaraṇavimokṣajñānasthānāt |",
    "288:21": "tacca anāvaraṇajñānavimokṣasthānam nānyatra sarvadharmayathāvadavabodhāt |",
    "288:22": "sa ca sarvadharmayathāvadavabodho nānyatra apracārānutpādacāriṇyāḥ prajñāyāḥ |",
    "288:23": "sa ca prajñāloko nānyatra dhyānakauśalyaviniścayabuddhipratyavekṣaṇāt |",
    "288:24": "tacca dhyānakauśalyaviniścayabuddhipratyavekṣaṇaṃ nānyatra śrutakauśalyāditi ||",
    "288:25": "sa evaṃ pratyavekṣitajñāno bhūyasyā mātrayā saddharmaparyeṣaṇābhiyukto viharati |",
    "288:26": "rātridivaṃ dharmaśravaṇārthiko dharmakāmātṛptāpratiprasrabdho buddhardharmaparyeṣṭihetoḥ |",
    "288:27": "dharmārāmo dharmarato dharmapratiśaraṇo dharmanimno dharmapravaṇo dharmaprāgbhāro dharmaparāyaṇo dharmalayano dharmatrāṇo dharmānudharmacārī |",
    "288:28": "sa evaṃ buddhadharmaparyeṣaṇābhiyukto nāsti tatkiṃcid dravyavittajātaṃ vā dhanadhānyakośakoṣṭhāgārajātaṃ vā hiraṇyasuvarṇamaṇimuktāvajravaiḍūryaśaṅkhaśilāpravālajātarūparajatajātaṃ vā yāvatsarvāṅgapratyaṅgaparityāgo vā yanna parityajati tayā dharmakāmatayā |",
    "288:29": "na ca tasmādduṣkarasaṃjñī bhavati anyatra tasminneva dharmabhāṇakapudgale duṣkarasaṃjñī bhavati yo'syaikadharmapadamapi deśayati |",
    "288:30": "sa dharmahetornāsti tatkiṃcidupātaṃ bāhyaṃ vastu yanna parityajati |",
    "288:31": "nāsti tatkiciṃdādhyātmikaṃ vastu yanna parityajati |",
    "288:32": "nāsti tatkiṃcidguruparicaryopasthānaṃ yannopādatte |",
    "288:33": "nāsti sā kācid mānābhimānotsarganirmāṇopacāratā yāṃ nopādatte |",
    "288:34": "nāsti sā kācitkāyikī pīḍā yāṃ nopādatte |",
    "288:35": "sa citro bhavatyaśrutadharmapada śravaṇena,",
    "288:36": "na tveva trisāhasramahāsāhasralokadhātupratimena ratnarāśipratilambhena |",
    "288:37": "sa citro bhavatyekasubhāṣitagāthāśravaṇena na tveva cakravartirājyapratilambhena |",
    "288:38": "sa citro bhavatyaśrutadharmapadaśravaṇena bodhisattvacaryāpariśodhanena na tveva śakratvabrahmatvapratilambhena bahukalpaśatasahasraparyavasānena |",
    "288:39": "sacedidaṃ kaścidevaṃ brūyāt - evamahaṃ tulyamidaṃ dharmapadaṃ samyaksaṃbuddhopanītaṃ bodhisattvacaryāpariśodhanaṃ saṃśrāvayeyam,",
    "288:40": "sacettvaṃ mahatyāmagnikhadāyāṃ saṃprajvalitāyāmekajvālībhūtāyāmātmānaṃ prapātayeḥ,",
    "288:41": "mahāntaṃ ca duḥkhavedanopakramaṃ svaśarīreṇopādadyā iti |",
    "288:42": "tasyaivaṃ bhavati - utsahe'hamekasyāpi dharmapadasya samyaksaṃbuddhopanītasya bodhisattvacaryāpariśodhanasyārthāya trisāhasramahāsāhasralokadhātāvagniparipūrṇe brahmalokādātmānamutsraṣṭum,",
    "288:43": "kiṃ punaḥ prākṛtāyāṃ agnikhadāyām |",
    "288:44": "api tu khalu punaḥ sarvairnirayāpāyaduḥkhasaṃvāsairapyasmābhirbuddhadharmāḥ paryeṣitavyāḥ,",
    "288:45": "kiṃ punarmanuṣyaduḥkhasaṃvāsairiti |",
    "288:46": "sa evaṃrūpeṇa vīryārambheṇa dharmān paryeṣate |",
    "288:47": "yathāśruteṣu dharmeṣu ca yoniśaḥ pratyavakṣeṇajātīyo bhavati |",
    "288:48": "tāṃśca dharmān śrutvā svacittanidhyaptyā eko rahogata evaṃ mīmāṃsate - dharmānudharmapratipattyā ime buddhadharmā anugantavyā na kevalaṃ vākkarmapariśuddhyeti |",
    "288:49": "so'syāṃ prabhākaryāṃ bodhisattvabhūmau sthito bodhisattvo dharmānudharmapratipattihetorviviktaṃ kāmairviviktaṃ pāpakairakuśaladharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati |",
    "288:50": "sa vitarkavicārāṇāṃ vyupaśamādadhyātmasaṃprasādāccetasa ekotībhāvādavitarkamavicāraṃ samādhijaṃ prītisukhaṃ dvitīyaṃ dhyānamupasaṃpadya viharati |",
    "288:51": "sa prītervirāgādupekṣako viharati smṛtimān saṃprajānan |",
    "288:52": "sukhaṃ ca kāyena pratisaṃvedayati yattadāryā ācakṣante - upekṣakaḥ smṛtimān |",
    "288:53": "sukhavihārī niṣprītikaṃ tṛtīyaṃ dhyānamupasaṃpadya viharati |",
    "288:54": "sa sukhasya ca prahāṇādduḥkhasya ca prahāṇātpūrvameva ca saumanasyadaurmanasyayorastaṃgamādaduḥkhāsukhamupekṣāsmṛtipariśuddhaṃ caturthaṃ dhyānamupasaṃpadya viharati |",
    "288:55": "sa sarvaśo rūpasaṃjñānāṃ samatikramāt pratighasaṃjñānāmastaṃgamānnānātvasaṃjñānāmamanasikārādanantakamākāśamityākāśānantyāyatanamupasaṃpadya viharati |",
    "288:56": "sa sarvaśa ākāśānantyāyatanasamatikramādanantaṃ vijñānamiti vijñānānantyāyatanamupasaṃpadya viharati |",
    "288:57": "sa sarvaśo vijñānānantyāyatanasamatikramānnāsti kiṃcidityākiṃcanyāyatanamupasaṃpadya viharati |",
    "288:58": "sa sarvaśa ākiṃcanyāyatanasamatikramānnaivasaṃjñānāsaṃjñāyatanamupasaṃpadya viharati tenānabhiratipadasthānena nānyatra dharmānudharmapratipattimupādāya |",
    "288:59": "sa maitrīsahagatena cittena vipulena mahadgatenādvayenāpramāṇenāvaireṇāsapatnenānāvaraṇenāvyābādhena sarvatrānugatena dharmadhātuparame loke ākāśadhātuparyavasāne sarvāvantaṃ lokaṃ spharitvopasaṃpadya viharati |",
    "288:60": "evaṃ karuṇāsahagatena cittena |",
    "288:61": "muditāsahagatena cittena |",
    "288:62": "upekṣāsahagatena cittena viharati ||",
    "288:63": "so'nekavidhāṃ ṛddhividhiṃ pratyanubhavati |",
    "288:64": "pṛthivīmapi kampayati |",
    "288:65": "eko'pi bhūtvā bahudhā bhavati |",
    "288:66": "bahudhāpi bhūtvaiko bhavati |",
    "288:67": "āvirbhāvaṃ tirobhāvamapi pratyanubhavati |",
    "288:68": "tiraḥkuḍyaṃ tiraḥprākāraṃ parvatamapyasajjan gacchati tadyathāpi nāma ākāśe |",
    "288:69": "ākāśe'pi paryaṅkena krāmati tadyathāpi nāma pakṣiśakuniḥ |",
    "288:70": "pṛthivyāmapyunmajjananimajjanaṃ karoti tadyathāpi nāma udake |",
    "288:71": "udake'pyamañjan gacchati tadyathāpi pṛthivyām |",
    "288:72": "dhūmayati prajvalati,",
    "288:73": "tadyathāpi nāma mahānagniskandhaḥ |",
    "288:74": "svakāyādapi mahāvāridhārā utsṛjati tadyathāpi nāma mahāmeghaḥ |",
    "288:75": "yābhirvāridhārābhirayaṃ trisāhasramahāsāhasro lokadhāturādīptaḥ pradīptaḥ saṃprajvalito'gninā ekajvālībhūto nirvāpyate |",
    "288:76": "imāvapi candrasūryāvevaṃmaharddhikau evaṃmahānubhāvau pāṇinā parāmṛśati parimārṣṭi yāvadbrahmalokamapi kāyena vaśaṃ vartayati ||",
    "288:77": "sa divyena śrotradhātunā [viśuddhenā]tikrāntamānuṣyakena ubhayān śabdān śṛṇoti divyān mānuṣyākān,",
    "288:78": "sūkṣmānaudārikāṃśca |",
    "288:79": "ye dūre'ntike vā antaśo daṃśamaśakakīṭamakṣikāṇāmapi śabdān śṛṇoti |",
    "288:80": "[eṣā divyaśrotrābhijñā] ||",
    "288:81": "sa parasattvānāṃ parapudgalānāṃ cetasaiva cittaṃ yathābhūtaṃ prajānāti |",
    "288:82": "sarāgaṃ cittaṃ sarāgacittamiti yathābhūtaṃ prajānāti |",
    "288:83": "virāgaṃ cittaṃ virāgacittamiti prajānāti |",
    "288:84": "sadoṣaṃ...vigatadoṣaṃ...samohaṃ...vigatamohaṃ...sakleśaṃ...niḥkleśaṃ...parīttaṃ...vipulaṃ..-.mahadgataṃ...apramāṇaṃ...saṃkṣiptaṃ...[vistīrṇaṃ]...samāhitaṃ...asamāhitaṃ...vimuktaṃ...avimuktaṃ...sāṅganam...anaṅganam...audārikaṃ cittamaudārikacittamiti yathābhūtaṃ prajānāti |",
    "288:85": "anaudārikaṃ cittamanaudārikaṃ cittamiti yathābhūtaṃ prajānāti |",
    "288:86": "iti parasattvānāṃ parapudgalānāṃ cetasaiva cittaṃ yathābhūtaṃ prajānāti |",
    "288:87": "[ityeṣā paracittajñānāmijñā] ||",
    "288:88": "so'nekavidhaṃ pūrvanivāsamanusmarati |",
    "288:89": "ekāmapi jātimanusmarati |",
    "288:90": "dve tisraścatasraḥ pañca daśa viṃśatiḥ triṃśataṃ catvāriṃśataṃ pañcāśataṃ jātiśatamanusmarati |",
    "288:91": "anekānyapi jātiśatāni |",
    "288:92": "anekānyapi jātiśatasahasrāṇi |",
    "288:93": "saṃvartakalpamapi vivartakalpamapi |",
    "288:94": "anekānapi saṃvartavivartakalpānapyanusmarati |",
    "288:95": "kalpaśatamapi kalpasahasramapi kalpakoṭīmapi kalpakoṭīśatamapi kalpakoṭīsahasramapi kalpakoṭīśatasahasramapi yāvadanekānyapi kalpakoṭīniyutaśatasahasrāṇyanusmarati - amutrāhamāsaṃ evaṃnāmā |",
    "288:96": "evaṃgotraḥ evaṃjātiḥ evamāhāra evamāyuḥpramāṇaḥ evaṃ cirasthitikaḥ evaṃ sukhaduḥkhapratisaṃvedī |",
    "288:97": "so'haṃ tataścyuto'tropapannaḥ |",
    "288:98": "tataścyuta ihopapannaḥ |",
    "288:99": "iti sākāraṃ soddeśaṃ sanimittamanekavidhaṃ pūrvanivāsamanusmarati |",
    "288:100": "[eṣā pūrvanivāsānusmṛtyabhijñā] ||",
    "288:101": "sa divyena cakṣuṣā viśuddhenātikrāntamānuṣyakeṇa sattvān paśyati cyavamānānupapadyamānān suvarṇān durvarṇān sugatān durgatān praṇītān hīnān |",
    "288:102": "yathākarmopagān sattvān yathābhūtaṃ prajānāti - ime bhavantaḥ sattvāḥ kāyaduścaritena samanvāgatā vāgduścaritena samanvāgatā [manoduścaritena samanvāgatāḥ] |",
    "288:103": "āryāṇāmapavādakā mithyādṛṣṭayaḥ mithyādṛṣṭikarmasamādānahetostaddhetuṃ tatpratyayaṃ kāyasya bhadātparaṃ maraṇādapāyadurgativinipātanirayeṣūpapadyante |",
    "288:104": "ime punarbhavantaḥ sattvāḥ kāyasucaritena samanvāgatā [vāksucaritena samanvāgatā manaḥsucaritena samanvāgatā] āryāṇāmanapavādakāḥ |",
    "288:105": "samyagdṛṣṭikarmasamādānahetostaddhetuṃ tatpratyayaṃ kāyasya bhedāt paraṃ maraṇātsugatau svarge devalokeṣūpapadyanta iti |",
    "288:106": "[prajānāti |",
    "288:107": "evaṃ] divyena cakṣuṣā viśuddhenātikrāntamanuṣyeṇa sākāraṃ soddeśaṃ sanimittaṃ sattvān paśyati |",
    "288:108": "cyavamānānupapadyamānān...yathābhūtaṃ paśyati ||",
    "288:109": "sa imāni dhyānāni vimokṣān samādhīn samāpattīśca samāpadyate,",
    "288:110": "vyuttiṣṭhete |",
    "288:111": "na ca teṣāṃ vaśenopapadyate'nyatra yatra bodhyaṅgaparipūriṃ paśyati tatra saṃcintya praṇidhānavaśenopapadyate |",
    "288:112": "tatkasya hetoḥ?",
    "288:113": "tathā hi tasya bodhisattvasyopāyakauśalyābhinirhatā cittasaṃtatiḥ ||",
    "288:114": "tasya asyāṃ prabhākaryāṃ bodhisattvabhūmau sthitasya bodhisattvasya bahavo buddhā ābhāsamāgacchanti |",
    "288:115": "peyālaṃ |",
    "288:116": "pariṇāmayati |",
    "288:117": "tāṃśca tathāgatānarhataḥ samyaksaṃbuddhān paryupāste |",
    "288:118": "teṣāṃ ca dharmadeśanāṃ satkṛtya śṛṇoti udgṛhṇāti dhārayati |",
    "288:119": "śrutvā ca yathābhajamānaṃ pratipattyā samādayati |",
    "288:120": "sa sarvadharmāṇāmasaṃkrāntitāṃ ca avināśitāṃ ca pratītya pratyayatayā vyavalokayati ||",
    "288:121": "tasya bhūyasyā mātrayā sarvāṇi kāmabandhanāni tanūni bhavanti |",
    "288:122": "sarvāṇi rūpabandhanāni sarvāṇi bhavabandhanāni sarvāṇyavidyābandhanāni tanūni bhavanti |",
    "288:123": "dṛṣṭikṛtabandhanāni ca pūrvameva prahīṇāni bhavanti |",
    "288:124": "tasya asyāṃ prabhākaryāṃ bodhisattvabhūmau sthitasya bodhisattvasya...peyālaṃ...anupacayaṃ mithyārāgaḥ prahāṇaṃ gacchati anupacayaṃ mithyādoṣaḥ prahāṇaṃ gacchati,",
    "288:125": "anupacayaṃ mithyāmohaḥ prahāṇaṃ gacchati |",
    "288:126": "tāni cāsya kuśalamūlānyuttapyante pariśuddhyanti karmaṇyāni ca bhavanti |",
    "288:127": "tadyathāpi nāma bhavanto jinaputrāstadeva jātarūpaṃ kuśalasya karmārasya hastagataṃ tulyadharaṇameva pramāṇenāvatiṣṭhate,",
    "288:128": "evameva bhavanto jinaputrā bodhisattvasya asyāṃ prabhākaryāṃ bodhisattvabhūmau sthitasya anekān kalpān yāvadanekāni kalpakoṭiniyutaśatasahasrāṇi....prahāṇaṃ gacchanti |",
    "288:129": "tasya bhūyasyā mātrayā kṣāntisauratyāśayatā ca pariśuddhyati,",
    "288:130": "sākhilyamādhuryāśayatā ca akopyāśayatā ca akṣubhitāśayatā ca alubhitāśayatā ca anunnāmavanāmāśayatā ca sarvakṛtapratikṛtānāṃ niḥkāṅkṣāśayatā ca sattvakṛtapratikṛtānāṃ kāṅkṣāśayatā ca aśāṭhyamāyāvitāśayatā ca agahanāśayatā ca pariśuddhyati |",
    "288:131": "tasya caturbhyaḥ saṃgrahavastubhyo'rthacaryā atiriktatamā bhavati |",
    "288:132": "daśabhyaḥ pāramitābhyaḥ kṣāntipāramitā atiriktatamā bhavati |",
    "288:133": "na ca pariśeṣāsu na samudāgacchati yathābalaṃ yathābhajamānam |",
    "288:134": "iyaṃ bhavanto jinaputrā bodhisattvasya prabhākarī nāma tṛtīyā bodhisattvabhūmiḥ samāsanirdeśataḥ,",
    "288:135": "yasyāṃ pratiṣṭhito bodhisattvo bhūyastvena indro bhavati devarājastridaśādhipatiḥ kṛtī prabhuḥ sattvānāṃ kāmarāgavinivartanopāyopasaṃhārāya kuśalaḥ sattvān kāmapaṅkādabhyuddhartum,",
    "288:136": "yacca kiṃcit...peyālaṃ...yathārūpeṇa vīryārambheṇa ekakṣaṇalavamuhūrtena samādhiśatasahasraṃ ca pratilabhate...||",
    "288:137": "prabhākarī nāma tṛtiyā bhūmiḥ ||"
}