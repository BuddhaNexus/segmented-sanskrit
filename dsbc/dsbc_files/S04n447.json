{
  "S04n447:0": "nairātmyaparipṛcchā nāma mahāyānasūtram |",
  "S04n447:1": "atha te tīrthikā upalambhadṛṣṭayaḥ savikalpāḥ savitarkā mahāyānikamupasṛtya sādarakṛtāñjalipuṭā nairātmyapraśnaṃ paripṛcchanti sma-nairātmakaṃ śarīramiti kulaputra sarvajñena nirdiśyate |",
  "S04n447:2": "yadi śarīraṃ nairātmakam,",
  "S04n447:3": "paramātmā na vidyate |",
  "S04n447:4": "tat kasmātsakāśādete hasitaruditakrīḍitakrodhamānerṣyāṃpaiśunyādayaḥ samutpadyante ?",
  "S04n447:5": "tadasmākaṃ saṃdehaṃ mocayitumarhati bhagavān-kimasti śarīre paramātmā,",
  "S04n447:6": "kiṃ vā nāsti ?",
  "S04n447:7": "mahāyānikāḥ prāhuḥ-mārṣāḥ,",
  "S04n447:8": "śarīre paramātmā astītyucyate,",
  "S04n447:9": "na hi nāstīti |",
  "S04n447:10": "dvayamatra nocyate |",
  "S04n447:11": "asti paramātmetyucyamāne mārṣā mithyāpralāpaḥ |",
  "S04n447:12": "yadyasti, tatkathaṃ mārṣāḥ keśanakhadantacarmaromasirāmāṃsāsthimedamajjāsnāyuplīhāntranālaśiraḥkaracaraṇāṅgasakalaśarīre sa bāhyābhyantare vicāryamāṇe na dṛśyate paramātmā ?",
  "S04n447:13": "tīrthikāḥ prāhuḥ-na dṛśyate kulaputra paramātmā |",
  "S04n447:14": "māṃsacakṣuṣā vayaṃ na paśyāmaḥ |",
  "S04n447:15": "kadāciddivyacakṣuṣaḥ paśyanti |",
  "S04n447:16": "mahāyānikāḥ prāhuḥ-na mārṣā divyacakṣuṣo'pi paśyanti |",
  "S04n447:17": "yasya na varṇo na rūpaṃ na saṃskāraḥ,",
  "S04n447:18": "tatkathaṃ dṛśyate ?",
  "S04n447:19": "tīrthikāḥ prāhuḥ-kiṃ nāsti ?",
  "S04n447:20": "mahāyānikāḥ prāhuḥ-nāstītyucyamāne mārṣā mithyāpralāpaḥ |",
  "S04n447:21": "yadi nāsti, tatkathamasya ete hasitaruditakrīḍitakrodhamānerṣyāpaiśunyādayaḥ saṃbhavanti ?",
  "S04n447:22": "tena nāstīti vaktuṃ na pāryate |",
  "S04n447:23": "ubhāvetau dvau nocyete |",
  "S04n447:24": "tīrthikāḥ prāhuḥ-yadi kulaputra nocyate astīti vā nāstīti vā,",
  "S04n447:25": "tatkimatrālambanaṃ bhavatu ?",
  "S04n447:26": "mahāyānikāḥ prāhuḥ-na mārṣāḥ kiṃcidālambanaṃ bhavati |",
  "S04n447:27": "tīrthikāḥ prāhuḥ- kiṃ śūnyamākāśamiva ?",
  "S04n447:28": "mahāyānikāḥ prāhuḥ-evametanmārṣāḥ, evametat |",
  "S04n447:29": "śūnyamākāśamiva |",
  "S04n447:30": "tīrthikāḥ prāhuḥ-yadyevaṃ kulaputra,",
  "S04n447:31": "tadete hasitaruditakrīḍitakrodhamānerṣyāpaiśunyādayaḥ kathaṃ draṣṭavyāḥ ?",
  "S04n447:32": "mahāyānikāḥ prāhuḥ-svapnamāyendrajālasadṛśā draṣṭavyāḥ |",
  "S04n447:33": "tīrthikāḥ prāhuḥ-kīdṛśī maya,",
  "S04n447:34": "kīdṛśaḥ svapnaḥ,",
  "S04n447:35": "kidṛśa indrajāla iti ?",
  "S04n447:36": "mahāyānikāḥ prāhuḥ-upalakṣaṇamātraṃ mayā agrāhā,",
  "S04n447:37": "pratibhāsamātraṃ svapnaḥ prakṛtiśūnyatāsvarūpaḥ,",
  "S04n447:38": "indrajālaḥ kṛtrimaprayogaḥ |",
  "S04n447:39": "evaṃ mārṣāḥ sarve svapnamāyendrajālasadṛśā draṣṭavyāḥ |",
  "S04n447:40": "punaraparaṃ dvau bhedau vinirdiṣṭau yaduta saṃvṛtiḥ paramārthaśca |",
  "S04n447:41": "tatra saṃvṛtirnāma ayamātmā, ayaṃ paraḥ |",
  "S04n447:42": "evaṃ jīvaḥ puruṣaḥ pudgalaḥ kārakaḥ vedakaḥ |",
  "S04n447:43": "dhanaputrakalatrādikalpanā yā,",
  "S04n447:44": "sā saṃvṛtirnāma |",
  "S04n447:45": "yatra nātmā na paraḥ,",
  "S04n447:46": "evaṃ na jīvo na pudgalaḥ na puruṣaḥ na kārakaḥ na vedakaḥ na dhanaṃ ----- sā madhyamā pratipattirdharmāṇām |",
  "S04n447:47": "tatredamucyate –",
  "S04n447:48": "saṃvṛtiḥ paramārthaśca dvau bhedau saṃprakāśitau |",
  "S04n447:49": "saṃvṛtirlaukiko dharmaḥ paramārthaśca lokottaraḥ || 1 ||",
  "S04n447:50": "saṃvṛtidharmamāpannāḥ sattvāḥ kleśavaśānugāḥ |",
  "S04n447:51": "ciraṃ bhramanti saṃsāre paramārthamajānakāḥ || 2 ||",
  "S04n447:52": "saṃvṛtirlaukiko dharmastaṃ kalpayantyapaṇḍitāḥ |",
  "S04n447:53": "abhūtaparikalpanādduḥkhānyanubhavanti te || 3 ||",
  "S04n447:54": "muktimārgaṃ na paśyanti andhā bālāḥ pṛthagjanāḥ |",
  "S04n447:55": "utpadyante nirudhyante ajasraṃ gatipañcasu || 4 ||",
  "S04n447:56": "bhramanti cakravanmūḍhā lokadharmasamāvṛtāḥ |",
  "S04n447:57": "paramārthaṃ na jānanti bhavo yatra nirudhyate |",
  "S04n447:58": "veṣṭitā bhavajālena saṃsaranti punaḥ punaḥ || 5 ||",
  "S04n447:59": "yathā candraśca sūryaśca pratyāgacchati gacchati |",
  "S04n447:60": "bhavaṃ cyutiṃ tathā loke punarāyānti yānti ca || 6 ||",
  "S04n447:61": "anityāḥ sarvasaṃskārā adhruvāḥ kṣaṇabhaṅgurāḥ |",
  "S04n447:62": "ataśca paramārthajño varjayetsaṃvṛteḥ padam || 7 ||",
  "S04n447:63": "svargasthāne tu ye devā gandharvāpsarasādayaḥ |",
  "S04n447:64": "cyutirasti ca sarveṣāṃ tatsarvaṃ saṃvṛteḥ phalam || 8 ||",
  "S04n447:65": "siddhā vidyādharā yakṣāḥ kinnarāśca mahoragāḥ |",
  "S04n447:66": "punaste narakaṃ yānti tatsarvaṃ saṃvṛteḥ phalam || 9 ||",
  "S04n447:67": "śakratvaṃ cakravartitvaṃ saṃprāpya cottamaṃ padam |",
  "S04n447:68": "tiryagyonau punarjanma tatsarvaṃ saṃvṛteḥ phalam || 10 ||",
  "S04n447:69": "ataḥ sarvamidaṃ tyaktvā divyaṃ svargamahāsukham |",
  "S04n447:70": "bhāvayetsatataṃ prājño bodhicittaṃ prabhāsvaram || 11 ||",
  "S04n447:71": "niḥsvabhāvaṃ nirālambaṃ sarvaśūnyaṃ nirālayam |",
  "S04n447:72": "prapañcasamatikrāntaṃ bodhicittasya lakṣaṇam || 12 ||",
  "S04n447:73": "na kāṭhinyaṃ na ca mṛdutvaṃ na coṣṇaṃ naiva śītalam |",
  "S04n447:74": "na saṃsparśaṃ na ca grāhyaṃ bodhicittasya lakṣaṇam || 13 ||",
  "S04n447:75": "na dīrghaṃ nāpi vā hrasvaṃ na piṇḍaṃ na trikoṇakam |",
  "S04n447:76": "na kṛśaṃ nāpi na sthūlaṃ bodhicittasya lakṣaṇam || 14 ||",
  "S04n447:77": "na śveta nāpi raktaṃ ca na kṛṣṇaṃ na ca pītakam |",
  "S04n447:78": "avarṇaṃ ca nirākāraṃ bodhicittasya lakṣaṇam || 15 ||",
  "S04n447:79": "nirvikāraṃ nirābhāsaṃ nirūhaṃ nirvibandhakam |",
  "S04n447:80": "arūpaṃ vyomasaṃkāśaṃ bodhicittasya lakṣaṇam || 16 ||",
  "S04n447:81": "bhāvanāsamatikrāntaṃ tīrthikānāmagocaram |",
  "S04n447:82": "prajñāpāramitārūpaṃ bodhicittasya lakṣaṇam || 17 ||",
  "S04n447:83": "anaupamyamanābhāsaṃ adṛśaṃ śāntameva ca |",
  "S04n447:84": "prakṛtiśuddhamadravyaṃ bodhicittasya lakṣaṇam || 18 ||",
  "S04n447:85": "sarvaṃ ca tena sādṛśyaṃ niḥsāraṃ budbudopamam |",
  "S04n447:86": "aśāśvataṃ ca nairātmyaṃ māyāmarīcisaṃnibham || 19 ||",
  "S04n447:87": "mṛptiṇḍavad ghaṭībhūtaṃ bahuprapañcapūritam |",
  "S04n447:88": "rāgadveṣādisaṃyuktaṃ svapnamāyā tu kevalam || 20 ||",
  "S04n447:89": "abhrāntare yathā vidyut kṣaṇādapi na dṛśyate |",
  "S04n447:90": "prajñāpāramitādṛṣṭyā bhāvayetparamaṃ padam || 21 ||",
  "S04n447:91": "krīḍitaṃ hasitaṃ nityaṃ jalpitaṃ ruditaṃ tathā |",
  "S04n447:92": "nṛtyaṃ gītaṃ tathā vādyaṃ sarvaṃ svapnopamaṃ hi tat ||22 ||",
  "S04n447:93": "māyāsvapnopamaṃ sarvaṃ saṃskāraṃ sarvadehinām |",
  "S04n447:94": "svapnaṃ ca cittasaṃkalpaṃ cittaṃ ca gaganopamam || 23 ||",
  "S04n447:95": "bhāvayedya imaṃ nityaṃ prajñāpāramitānayam |",
  "S04n447:96": "sa sa rvapāpanirmuktaḥ prāpnoti paramaṃ padam || 24 ||",
  "S04n447:97": "iyaṃ sānuttarā bodhiḥ sarvabuddhaiḥ prakāśitā |",
  "S04n447:98": "bhāvanāṃ bhāvayitveha nirvāṇaṃ labhate śivam || 25 ||",
  "S04n447:99": "yāvantaḥ saṃvṛterdoṣāstāvanto nirvṛterguṇāḥ |",
  "S04n447:100": "nirvṛtiḥ syādanutpattiḥ sarvadoṣairna lipyate || 26 ||",
  "S04n447:101": "atha te tīrthikāstuṣṭā vikalparahitāstadā bhāvanāṃ samādhāya mahāyānayajñalābhino'bhūvanniti ||",
  "S04n447:102": "mahāyānanirdeśe nairātmyaparipṛcchā samāptā ||"
}