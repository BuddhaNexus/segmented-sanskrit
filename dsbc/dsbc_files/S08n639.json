{
  "S08n639:0": "pañcamaḥ paṭalavisaraḥ |",
  "S08n639:1": "atha khalu bhagavān śākyamuniḥ sarvaṃ tatparṣanmaṇḍalamavalokya mañjuśriyaṃ kumārabhūtamāmantrayeta sma |",
  "S08n639:2": "asti mañjuśrīḥ aparamapi tvadīyaṃ madhyamaṃ paṭavidhānam |",
  "S08n639:3": "tad bhāṣiṣye'ham |",
  "S08n639:4": "śṛṇu, sādhu ca suṣṭhu ca manasi kuru ||",
  "S08n639:5": "ādau tāvat pūrvanirdiṣṭenaiva sūtrakeṇa pūrvoktenaiva vidhinā pūrvaparikalpitaiḥ śilpibhiḥ pūrvapramāṇaiva madhyamapaṭaḥ suśobhanena śuklena suvratena sadaśena aśleṣakauraṅgairapagatakeśasaṅkārādibhiryathaiva prathamaṃ tathaiva tat kuryāt varjayitvā tu pramāṇarūpakāt tatpaṭaṃ paścādabhilikhāpayitavyam ||",
  "S08n639:6": "ādau tāvad śuddhāvāsabhavanaṃ samantaśobhanākāraṃ sphuṭitaratnamayākāraṃ sitamuktāhārabhūṣitaṃ tasmiṃ madhye bhagavāṃśchākyamuniḥ citrāpayitavyaḥ ratnasiṃhāsanopaniṣaṇṇaḥ dharmaṃ deśayamānaḥ sarvākāravaropetaḥ,",
  "S08n639:7": "dakṣiṇapārśve āryamañjuśrīḥ padmakiñjalkābhaḥ kuṅkumādityavarṇo vā vāmaskandhapradeśe nīlotpalāvasaktaḥ kṛtāñjalipuṭaḥ bhagavantaṃ śākyamuniṃ nirīkṣamāṇaḥ īṣatprahasitavadanaḥ kumārarūpī pañcacīrakopaśobhitaśiraskaḥ bāladārakālaṅkārabhūṣitaḥ dakṣiṇajānumaṇḍalāvanataśiraḥ bhagavataśca śākyamunervāmapārśve āryāvalokiteśvaraḥ śaratkāṇḍagauro yathaiva pūrvaṃ tathaivamabhilekhyam |",
  "S08n639:8": "kintu bhagavataśvāmaramuddhūyamānaṃ tasya pārśve āryamaitreyaṃ samantabhadraḥ vajrapāṇirmahāmatiḥ śāntamati gaganagañjaḥ sarvanīvaraṇaviṣkambhinaśceti |",
  "S08n639:9": "ete'nupūrvato'bhilekhyāḥ |",
  "S08n639:10": "yathaiva prathamaṃ tathaiva sarvālaṅkārabhūṣitāḥ ciatrāpayitavyāḥ ||",
  "S08n639:11": "teṣāṃ copariṣṭā aṣṭau buddhā bhagavantaścitrāpayivyāḥ sthitakā abhayapradānadakṣiṇakarāḥ pītacīvarottarāsaṅgīkṛtadehāḥ vāmahastena cīvarakarṇakāvasaktā īṣadraktāvabhāsakāṣāyasunivastāḥ samantaprabhāḥ sarvākāravaropetāḥ |",
  "S08n639:12": "tadyathā - saṅkusumitarājendrastathāgataḥ ratnaśikhiḥ śikhiḥ viśvabhuk krakucchandakaḥ bakagrīviḥ kāśyapaḥ sunetraśceti |",
  "S08n639:13": "ityete buddhā bhagavantaścitrāpayitavyāḥ ||",
  "S08n639:14": "dakṣiṇe pārśve bhagavata āryamañjuśriyasya samīpe mahāparṣanmaṇḍalaṃ ciatrāpayitavyam |",
  "S08n639:15": "aṣṭau mahāśrāvakāḥ aṣṭau pratyekabuddhāḥ yathaiva pūrvaṃ tathaiva te ciatrāpayitavyāḥ |",
  "S08n639:16": "kintu āryamahāmaudgalyāyanaśāriputrau bhagavataḥ śākyamune cāmaramuddhūyamānau sthitakāyamabhilekhyau |",
  "S08n639:17": "evaṃ śuddhāvāsakāyikā devaputrā abhilekhyāḥ |",
  "S08n639:18": "śakraśca devānāmindraḥ sayāmaśca santuṣitaśca sunirmitaśca śuddhaśca vimalaśca sudṛśaśca atapaśca ābhāsvaraśca brahmā ca sahāmpatiḥ akaniṣṭhaśca evamādayo devaputrā rūpāvacarāḥ kāmāvacarāścānupūrvato'bhilekhyāḥ āryamañjuśriyasamīpasthāḥ parṣanmaṇḍaloparicitavinyastāḥ svarūpaveṣadhāriṇo ciatrāpayitasyāḥ |",
  "S08n639:19": "bhagavataḥ siṃhāsanastādhastātsamantānmahāparvataḥ mahāsamudrābhyudgataṃ yāvat paṭānte citrāpayitavyaḥ |",
  "S08n639:20": "ekasmin paṭāntakoṇe sādhako yathāveṣasaṃsthānākāraḥ avanatajānukaurparaśiraḥ dhūpakaṭacchukavyagrahastaḥ citrāpayitavyaḥ |",
  "S08n639:21": "tasmiṃśca ratnaparvate āryamañjuśriyasyādhastāt yamāntakakrodharājā yathāpūrvanirdiṣṭamabhilekhyam |",
  "S08n639:22": "vāmapārśve bhagavataḥ siṃhāsanasyādhastād āryāvalokiteśvarapādamūlasamīpe tasmiṃśca ratnaparvatopaniṣaṇṇā tārādevī abhilekhyāḥ |",
  "S08n639:23": "yathā pūrvanirdiṣṭā tathā citrāpayitavyāḥ |",
  "S08n639:24": "samantāśca tatpaṭaṃ muktapuṣpāvakīrṇaṃ campakanīlotpalasaugandhikamālatīvarṣikadhānuṣkārīkapunnāgakesarādibhiḥ puṣpairabhyavakīrṇaṃ samantāt paṭam |",
  "S08n639:25": "upariṣṭācca paṭāntakoṇe ubhayānte dvau devaputrau mahāpuṣpaughamutsṛjamānau vicitrarūpadhāriṇau antarīkṣasthitau vārimeghāntargatanilīnau utpatamānau sitavarṇau abhilekhyāviti ||",
  "S08n639:26": "etanmadhyamakaṃ proktaṃ paṭaḥ śreyārthamudbhavam |",
  "S08n639:27": "madhyasiddhistadāyattā manujānāṃ tu bhūtale ||",
  "S08n639:28": "yatkiñcit kṛtaṃ pāpaṃ saṃsāre saṃsarato purā |",
  "S08n639:29": "naśyate tatkṣaṇādeva paṭaṃ darśanādiha ||",
  "S08n639:30": "mūḍhasattvā na jānanti bhramantā gatiñcake |",
  "S08n639:31": "paṭasyā darśanā ye tu mañjughoṣasya madhyame ||",
  "S08n639:32": "api kilviṣakārī syāt pañcānantaryakāriṇaḥ |",
  "S08n639:33": "duḥśīlasyāpi sidhyeyurmantrā vividhabhāṣitāḥ ||",
  "S08n639:34": "api kṣiprataraṃ siddhi prāpnuyāt kṛtajāpinaḥ |",
  "S08n639:35": "rogī mucyate rogād daridro labhate dhanam ||",
  "S08n639:36": "aputro labhate putraṃ madhyame paṭadarśane |",
  "S08n639:37": "dṛṣṭamātraṃ tadā puṇyaṃ prāpnuyād vipulaṃ mahat ||",
  "S08n639:38": "niyataṃ devamanuṣyāṇaṃ saukhyabhāgī bhavennaraḥ |",
  "S08n639:39": "buddhatvaṃ niyataṃ tasya janmānte ca bhaviṣyati ||",
  "S08n639:40": "likhanā vācanāccaiva pūjajalekhanā tathā |",
  "S08n639:41": "darśanā sparśanāccaiva mucyate sarvakilviṣāt ||",
  "S08n639:42": "prārthanādhyeṣaṇā hyevaṃ aṭasyāsya mahādyuteḥ |",
  "S08n639:43": "labhate saphalaṃ janmāṃ kṣipraṃ cānumodanā ||",
  "S08n639:44": "na śakyaṃ vācayā vaktumapi kalpāgrakoṭibhiḥ |",
  "S08n639:45": "yat puṇyaṃ prāpnuyā jantu saphalaṃ paṭadarśanāditi ||",
  "S08n639:46": "bodhisattvapiṭakāvataṃsakrānmahāyānavaipulyasūtrād",
  "S08n639:47": "āryamañjuśriyamūlakalpāt pañcamaḥ",
  "S08n639:48": "paṭalavisaraḥ |",
  "S08n639:49": "dvitīyaḥ paṭavidhānavisaraḥ samāptaḥ ||"
}