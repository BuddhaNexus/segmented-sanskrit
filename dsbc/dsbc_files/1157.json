{
    "1157:0": "dvādaśaparivartaḥ |",
    "1157:1": "tathāgatānāmudyogameva dṛṣṭāntena spaṣṭayannāha |",
    "1157:2": "tadyathāpi nāmetyādi |",
    "1157:3": "asparśavihāra iti |",
    "1157:4": "asukhavihāraḥ |",
    "1157:5": "amana āpa iti |",
    "1157:6": "cittenānabhipretaḥ |",
    "1157:7": "pūrvavat tatkasya hetorityāśaṅkyāha |",
    "1157:8": "etayā hi vayamityādi |",
    "1157:9": "tatra kenacidāhārādyupastambhena sudhāritāmanye&#39;",
    "1157:10": "pi dhārayeyuḥ |",
    "1157:11": "caurādibhyo vihitarakṣatvena sugopitāṃ gopāyeyuḥ |",
    "1157:12": "kāyikamalādyapanayanena sukelāyitāṃ kelāyeyuḥ |",
    "1157:13": "āpatato vidyudādipātāt |",
    "1157:14": "utpātataḥ sarvopasargikarogataḥ |",
    "1157:15": "aniṣṭanipāto&#39;",
    "1157:16": "niṣṭavastusambhavaḥ |",
    "1157:17": "dārṣṭāntikārthamāha |",
    "1157:18": "evameva subhūta tathāgatā ityādi |",
    "1157:19": "iha lokadhātusthā eva tathāgatā grāhyāḥ |",
    "1157:20": "yato&#39;nantaraṃ vakṣyati |",
    "1157:21": "ye&#39;pi te anyeṣu lokadhātuṣvityādi |",
    "1157:22": "antarāyaṃ na kuryuriti |",
    "1157:23": "yathāpūrvoktanyāyena ṣaṭcatvāriṃśaddoṣān na kuryuḥ |",
    "1157:24": "tathautsukyamāpatsyanta iti pūrveṇa sambandhaḥ |",
    "1157:25": "tathā coktam |",
    "1157:26": "doṣāśca ṣaṭvibodhavyāścaturbhirdaśakaiḥ saha ||12||",
    "1157:27": "iti doṣānantaraṃ yathāsaṃkhyaṃ guṇadoṣādānatyāgena prayogā bhāvanīyā lakṣaṇajñānapūrvakamiti |",
    "1157:28": "prayogāṇāṃ lakṣaṇaṃ karaṇasādhanaparigraheṇa jñānaviśeṣakāritrasvarūpaṃ,",
    "1157:29": "karmasādhanaparigraheṇa ca svabhāvātmakaṃ vaktavyam |",
    "1157:30": "tathā coktam |",
    "1157:31": "lakṣyate yena tajjñeyaṃ lakṣaṇaṃ trividhañca tat |",
    "1157:32": "jñānaṃ viśeṣaḥ kāritraṃ svabhāvo yaśca lakṣyate ||13|| iti",
    "1157:33": "tatra tāvat jñānalakṣaṇaṃ trisarvajñatābhedena bhidyamānaṃ sarvajñatādvāreṇa tathāgatanirvṛtijñānaṃ kathayannāha |",
    "1157:34": "evaṃ hi subhūte tathāvatā ityādi |",
    "1157:35": "niryuktikamevedamiti |",
    "1157:36": "tatkasya hetorityāśaṅkyāha |",
    "1157:37": "eṣā hītyādi |",
    "1157:38": "tatrotpādanānmātā,",
    "1157:39": "saṃvardhanājjanayitrī |",
    "1157:40": "samutpādanāt sarvajñatāyā darśayitrī |",
    "1157:41": "lokasya ca sandarśayitrī śūnyatādirūpeṇāvagamāt |",
    "1157:42": "atra kecit svayūthyā evaṃ codayanti |",
    "1157:43": "yadi yugapadekajñānakṣaṇena niḥśeṣaṃ jñeyamaṇḍalaṃ saṃvṛtyā vyāpyate,",
    "1157:44": "tadā bhāvānāmiyattāparicchedādanantatvamabhyupetaṃ bādhyeta |",
    "1157:45": "tathā hyekajñānārūḍhādbhāvādanyo bhāvo nāstītyevaṃ paricchidyamānāḥ kathamantavanto na bhaveyuriti |",
    "1157:46": "tadetadasāram |",
    "1157:47": "yadi tāvannirākāravijñānamāśrityaivaṃ codyate,",
    "1157:48": "tadā sarvamasaṅgatam |",
    "1157:49": "tathā hi yāvatkiñcidvastujātaṃ sattāmanubhavati,",
    "1157:50": "tasya sarvasya sattāmātreṇa sarvajñacetasā paricchedāttena tadvyāptamiti vyapadiśyate |",
    "1157:51": "na tu paraireva ghaṭanāddeśāparyantatayā vyāpteḥ |",
    "1157:52": "na caikena jñānena paricchinnānītyetāvatā vastūnāmātmasvabhāvahāniryena tānyekajñānaparicchedavaśādanantatvamātmasvabhāvaṃ jahyuḥ |",
    "1157:53": "na hi nīlapītādayo bhāvā bahavo yugapaccitrāstaraṇādiṣvekajñānakṣaṇāvasīyamānatanavo&#39;",
    "1157:54": "nekatvaṃ vijahati |",
    "1157:55": "nāpi parasparaṃ samanvāviśanti |",
    "1157:56": "api tu yathaiva te santi tathaiva jñānena paricchidyante,",
    "1157:57": "nānyena rūpeṇa |",
    "1157:58": "tadvatsattvabhājanaloko&#39;",
    "1157:59": "pi yathaiva sattāmanubhavati tathaiva sarvajñacetasā gṛhyate |",
    "1157:60": "aparyantaśca dikṣu vidikṣu sattvādiloko&#39;",
    "1157:61": "vasthita ityaparyantatayaiva tasya grahaṇaṃ na tu paryantavartitayeti |",
    "1157:62": "kuto&#39;ntavattvaprasaṅgaḥ |",
    "1157:63": "syādetat |",
    "1157:64": "sākalyagrahaṇābhyupagame kathaṃ paryantagrahaṇaṃ na syāditi |",
    "1157:65": "naitadasti |",
    "1157:66": "ko hyatra pratibandho yatra sākalyagrahaṇaṃ tatrāvaśyaṃ paryantagrahaṇamiti |",
    "1157:67": "tathā hi yāvantaste santi bhāvāsteṣāṃ madhye naiko&#39;",
    "1157:68": "pi sarvajñajñānādividitasvarūpaḥ sattāmanubhavati,",
    "1157:69": "api tu sarva eva sarvajñacetasā viditasvarūpā evodayante vyayante ca |",
    "1157:70": "naiko&#39;pi parityakta ityayaṃ sakalagrahaṇasyārthaḥ |",
    "1157:71": "iyameva ca teṣāmekajñānena vyāptiḥ |",
    "1157:72": "anyathā sakalaśabdavācyatvamapi teṣāṃ nāṅgīkartavyam |",
    "1157:73": "mābhūdantavattvaprasaṅga iti yatkiñcidetat |",
    "1157:74": "yathoktamekajñānārūḍhādbhāvādanyo nāstītyevaṃ paricchedātkathamantavanto na bhaveyuriti |",
    "1157:75": "tadapyasamyak |",
    "1157:76": "na hi nirākārajñānavādipakṣe jñānātmani bhāvānāmāropaṇamasti,",
    "1157:77": "api tu sattāmātreṇa tena te vedyāḥ |",
    "1157:78": "nāpi bhāvānāṃ jñānāparicchedyasvabhāvatayā&#39;",
    "1157:79": "nantamabhyupetaṃ,",
    "1157:80": "yena jñāyamānatayā teṣāmantavattvaṃ prasajyate |",
    "1157:81": "kintu deśavitānāparyantatayā&#39;",
    "1157:82": "nanto bhājanalokaḥ |",
    "1157:83": "sattvalokastu saṃkhyānāparyantayāpi |",
    "1157:84": "na ca deśāvastambhādyaparyantatve sati grāhyatvavirodhaḥ kaścidyenāgrāhyatā bhavet |",
    "1157:85": "yadi paryantatayā na gṛhṇāti kathaṃ sarvajñaḥ syāditi cedata eva yata evāsau paryantatayā na gṛhṇāti tata eva sarvajño bhavati |",
    "1157:86": "anyathā&#39;nantavastvantavattvena gṛhṇan bhrānto bhavet |",
    "1157:87": "tathāhi yadasti tadastitvena yannāsti tannāstitvena gṛhṇansarvaviducyate |",
    "1157:88": "na ca sattvabhājanalokasya paryanto&#39;sti |",
    "1157:89": "tasmātparyantaṃ gamanakṛtamavidyamānamasaṃvidyamānatayā gṛhṇan |",
    "1157:90": "sarvajñajñānaparicchedakṛtaṃ tu paryantaṃ vidyamānaṃ vidyamānatayā paśyan kathamasarvajño nāma syādetat |",
    "1157:91": "nirākārajñānapakṣe viṣayagrahaṇamanupapannaṃ sarvatrāviśiṣṭatvāttasya tena pratikarmavibhāgānupapatteḥ |",
    "1157:92": "ato nirākārapakṣo&#39;",
    "1157:93": "nupanyasanīya eva sarvadā tasya duṣṭatvāditi |",
    "1157:94": "tadetadapyasamyak |",
    "1157:95": "na hi sarvajñajñānasya pratikarmavibhāga iṣyate |",
    "1157:96": "tasya sarvavastuviṣayatvāt |",
    "1157:97": "yato na tannīlasyaiva saṃvedanaṃ pītasyaiva vāpitu sarvasyaivetīṣṭam|",
    "1157:98": "yasya hyarvāgdarśanasya jñānaṃ pratiniyatārthaviṣayagrāhi nirākārajñānapakṣe tasya sarvatrāviśeṣāt pratikarmavibhāgānupaparttidoṣa ucyate,",
    "1157:99": "tathā hi nīlasyedaṃ vedanam,",
    "1157:100": "na pītasyeti niyamābhāvāt,",
    "1157:101": "sarvasya pṛthagjanasya sarvajñatvaprasaṅgāpādānaṃ kriyate |",
    "1157:102": "sarvajñasya tu tadiṣṭameveti |",
    "1157:103": "tasya kimaniṣṭamāpadyatām|",
    "1157:104": "tena sarvajñāvasthāyāṃ nirākāraṃ yogabalenotpadyamānamaviruddhameva |",
    "1157:105": "vibhāgena heyopādeyavastu parijñānaṃ na syāditi cet |",
    "1157:106": "tadapi na |",
    "1157:107": "yadi hi yugapadanantavastuni pratibhāsamāne heyopādeyavastunaḥ pratibhāsavirodhaḥ syādavirodhe vā&#39;",
    "1157:108": "nyaiḥ saha bhāsamānasya tasya heyopādeyavastunastattvapracyutiḥ syāt,",
    "1157:109": "apracyutatattvasyāpi vibhāgenāvabhāsaṃ vā na syāt,",
    "1157:110": "vibhaktāvabhāsasyāpi yadi paricchedakaḥ śuddhalaukiko vimarśapratyayo vā pṛṣṭhabhāvī notpādyate,",
    "1157:111": "tadaitatsarvaṃ syādvaktum |",
    "1157:112": "yāvatā viśvasmin jagatyavabhāsamāne tadapi heyopādeyaṃ vastu |",
    "1157:113": "aviruddhapratibhāsamapracyutātmatattvaṃ vibhaktamevāvabhāsate,",
    "1157:114": "paścāt sarvajñajñānabalotpannaśuddhalaukikapratyavamarśapratyayena paricchidyata eveti |",
    "1157:115": "kathaṃ vibhāgena tadaparijñānaṃ nāma |",
    "1157:116": "tadevaṃ nirākārajñānapakṣe tāvadacodyamiti pratipāditam |",
    "1157:117": "atha sākārajñānavādipakṣe codyate |",
    "1157:118": "tatrāpyavirodya eva,",
    "1157:119": "tathā hi yathaiva tadanantaṃ vastvanantākārānugatamātmasattāmanubhavati,",
    "1157:120": "tathaiva tatsārvajñaṃ ceto&#39;",
    "1157:121": "parimitavastugatākāropagraheṇotpādyamāna maviruddhameva |",
    "1157:122": "ekasya jñānasyānekavastvākāropagrahaṇotpattyavirodhāt |",
    "1157:123": "ekasyānekākāratvaṃ virodha eveti cet |",
    "1157:124": "na |",
    "1157:125": "ākārāṇāmasadbhutatvāt yadi hyekasya pāramārthikā ākārā bhaveyuḥ,",
    "1157:126": "tadā syādekasya citratvavirodhaḥ |",
    "1157:127": "yāvatā&#39;satyabhūtā evākārā itīṣṭam |",
    "1157:128": "yadyevaṃ bhrāntajñānasamaṅgitvāt,",
    "1157:129": "bhrāntaḥ prāpnoti sarvajña iti cet |",
    "1157:130": "na |",
    "1157:131": "yathābhūtaparijñānādadoṣa eṣaḥ |",
    "1157:132": "yadi hyasatyaṃ satyatvena gṛhṇīyāttadā bhrāntaḥ syāt |",
    "1157:133": "yadā tvabhūtānākārānasatyatvenaiva jānāti,",
    "1157:134": "tadā kathaṃ bhrānto bhavet |",
    "1157:135": "arthavyatiriktajñānārūḍhākāragrahaṇe satyartheṣu dṛṣṭādivyavahāraṃ kurvan kathamabhrānta iti cet |",
    "1157:136": "na |",
    "1157:137": "samyagupāyaparijñānāt |",
    "1157:138": "yadi hyucitaṃ grahaṇopāyamapāsyopāyāntareṇāmukhyenārthaṃ gṛhṇīyāttadā bhrānto bhavet |",
    "1157:139": "yāvatā sākārajñānavādipakṣe jñānasyātmākārānubhavavyatirekeṇa nānyo&#39;",
    "1157:140": "rthagrahaṇavyāpāro&#39;sti |",
    "1157:141": "tatkathamucitenārthopādhibhedena grahaṇavyāpāreṇārthaṃ gṛhṇan bhrānto bhavet |",
    "1157:142": "ato jñeyavadekacetasāpi jñānasyānantavastugatākāropagrahaṇotpatteranantaṃ vastu tena vyāptamityucyate |",
    "1157:143": "yenaiva cātmanā jñānātmani bhāvāḥ samārohanti,",
    "1157:144": "tenaiva tatpṛṣṭhabhāviparāmarśacetasā vā paricchidyante |",
    "1157:145": "na ca sarvajñacetasi parimitabhedānugatāḥ samārohanti bhāvāḥ |",
    "1157:146": "kiṃ tarhi yāvatkiṃcidastitvamanubhavati tatsarvameva samārohati |",
    "1157:147": "sarvasyaiva sarvajñajñānotpādanaṃ pratyālambanabhāvenāpratibaddhaśaktikatvāt,",
    "1157:148": "manovijñānasya ca sarvārthaviṣayatvāt |",
    "1157:149": "ataḥ sārvajñasya cetasaḥ parimitavastvākāropagrahaṇānupapatteḥ |",
    "1157:150": "pṛṣṭhalabdhena vā śuddhalaukikena parāmarśapratyayena deśaparyantaṃ vartitvenāparicchedāt kathamiyanta iti paricchedo bhavet ,",
    "1157:151": "yenāntavattvaṃ syāt |",
    "1157:152": "yadi nāma pratibhāsamānādanyannāstītyevaṃ parāmarśo jātastathāpi nāntavattvaprasaṅgaḥ |",
    "1157:153": "tathāhi yadi pratibhāsamānamantavadeva nirvikalpe sarvajñacetasi pratibhāseta,",
    "1157:154": "tadā tatpṛṣṭhalabdhena parāmarśacetasā&#39;",
    "1157:155": "ntavattvaṃ bhāvānāṃ vyavacchidyeta |",
    "1157:156": "tadvyavacchedāccānantatvahānirbhavet |",
    "1157:157": "yāvatā pratibhāsamānaṃ vastu sārvajñe cetasyanantameva pratibhāseta,",
    "1157:158": "sarvasyāpratihataśaktikatvāt |",
    "1157:159": "tasmādanyadapratibhāsamānamantavadeva tasyaiva ca parāmarśacetasā vyavacchedaḥ kriyata iti sutarāmeva bhavatā&#39;",
    "1157:160": "nantatvaṃ bhāvānāmupapāditamiti yatkiñcidetat |",
    "1157:161": "ye punaḥ sarvameva yogijñānamanālambanaṃ satyasvapnadarśanavadvastvasaṃvāditayā pramāṇamiti pratipannāstān pratyantavattvacodyaṃ dūrīkṛtāvakāśameva |",
    "1157:162": "syādetadyogināmanāsravaṃ jñānaṃ śāstre sāmānyaviṣayamevopavarṇyate,",
    "1157:163": "na tu svalakṣaṇaviṣayam |",
    "1157:164": "tatkathaṃ sāmānyaviṣayeṇa yogino jñānena bhāvānāṃ svarūpāṇyevāvabudhyanta iti cet |",
    "1157:165": "tadeva hi svalakṣaṇaṃ vijātīyavyāvṛttamabhinnākārapratyayahetutayā śāstre sāmānyalakṣaṇamityucyate |",
    "1157:166": "atastadgrāhakaṃ yogijñānaṃ bhāvanābalena sphuṭapratibhāsamutpadyamānaṃ svalakṣaṇagocaramevetyaviruddhametat |",
    "1157:167": "yatsāmānyagocaraṃ tatkathaṃ svalakṣaṇagrāhi bhavatīti |",
    "1157:168": "kathaṃ parasparaviruddhānāmekajñānena grahaṇamiti cet ucyate |",
    "1157:169": "yadyapi bhāvāḥ kecit parasparaṃ virodhinastathāpi te jñānena sahāviruddhā eva |",
    "1157:170": "yugapadekenāpi jñānena viruddhānekārthagrahaṇopalambhāt |",
    "1157:171": "tathāhi ye parasparaparihāreṇa sthitalakṣaṇāsteṣāmaikyaṃ viruddham |",
    "1157:172": "ye tu sahānavasthāyinasteṣāmekadeśāvasthānaṃ viruddham |",
    "1157:173": "na caikavijñānabhāsanādeṣāmaikyamekadeśatvaṃ vā prasajyate |",
    "1157:174": "tena naikavijñānabhāsitvameṣāṃ virodhaḥ |",
    "1157:175": "dṛṣṭañca viruddhānāmapi satāmekajñānabhāsanam |",
    "1157:176": "yathā śucyaśucinoścakṣurvijñānena parasparaparihārasthitalakṣaṇayorahermayūrasya ca sahānavasthāyinoryugapadgrahaṇam |",
    "1157:177": "syādetat |",
    "1157:178": "yadi viruddhānāmapyekavijñānāvabhāsanamaviruddham |",
    "1157:179": "evaṃ sati sukhaduḥkhayo rāgadveṣayorvā kimekavijñāne vedanaṃ prāṇabhṛtāṃ svasantāne notpadyata iti |",
    "1157:180": "yat sukhādīnāṃ sakṛdavedanaṃ tatkāraṇābhāvenānutpatterasannihitatvāt sukhādīnāṃ na tu viruddhatvādityavasātavyam |",
    "1157:181": "yathā cātītānāgatavastugrahaṇaṃ tathā prāgeva pratipāditam |",
    "1157:182": "athavā vartamānasyeva sākṣāt pāraṃparyeṇa vā tadupakāryopakārakasvabhāvasya pratipattyaivātītānāgatayoḥ pratipattiḥ |",
    "1157:183": "viviktabhūtalapratipattyaiva ghaṭāderabhāvapratipattivat |",
    "1157:184": "na caivaṃ satyānumāniko bhagavān liṅgābhāvāt |",
    "1157:185": "sarvaviśeṣayuktasyaiva vartamānasya pratyakṣatvena tayoḥ pratyakṣatvādityalamatiprasaṅgena |",
    "1157:186": "janayitrītvaṃ spaṣṭayannāha |",
    "1157:187": "ato niryātā hītyādi |",
    "1157:188": "evaṃ sarvajñatāyāśca sandarśayitrīti janayitrītvenaiva sarvajñatāyāśca pratipādikā |",
    "1157:189": "lokajñānaṃ pratipādayannāha |",
    "1157:190": "yadbhagavānevamāhetyādi |",
    "1157:191": "na lujyante na pralujyanta iti |",
    "1157:192": "kṣaṇikaprabandhānityatābhyāṃ yathākramaṃ na naśyati na praṇaśyatītyarthaḥ |",
    "1157:193": "vastudharmasvabhāvatvāt kathaṃ tau na bhavata iti |",
    "1157:194": "tatkasya hetorna lujyante na pralujyanta ityāha |",
    "1157:195": "śūnyatāsvabhāvā hītyādi |",
    "1157:196": "tattvato&#39;svabhāvatvāt |",
    "1157:197": "skandhānāṃ śūnyāditvena vastudharmasvabhāvābhāve kṣaṇikaprabandhānityate na bhavataḥ |",
    "1157:198": "saṃvṛtyā tu sta iti bhāvaḥ |",
    "1157:199": "sarvasattvacittacaritajñānaṃ nirdiśannāha |",
    "1157:200": "punaraparamityādi |",
    "1157:201": "pratijñātārthaṃ samarthayituṃ praśnayannāha |",
    "1157:202": "kathañca subhūta ityādi |",
    "1157:203": "pariharannāha |",
    "1157:204": "sattvāsvabhāvatayetyādi |",
    "1157:205": "sattvānāṃ māyopamasvabhāvatvādaprameyādirūpeṇa parijñānam |",
    "1157:206": "upasaṃharannāha |",
    "1157:207": "evaṃ hi subhūta ityādi |",
    "1157:208": "amunaiva vidhinā teṣāñcittacaritaparijñānamityāha |",
    "1157:209": "yānyapi tānītyādi |",
    "1157:210": "sattvā&#39;sambhavatayeti |",
    "1157:211": "sattvasya vidyamānatvasya tattvato&#39;",
    "1157:212": "nupalabdherdharmadhāturūpatayā&#39;",
    "1157:213": "prameyādirūpatvena sattvānāṃ cittacaritāni prajānāti |",
    "1157:214": "cittasaṃkṣepajñānaṃ kathayannāha |",
    "1157:215": "saṃkṣiptāni cittānītyādi |",
    "1157:216": "sa saṃkṣepaṃ kṣayataḥ kṣayañcākṣayata iti |",
    "1157:217": "tadālambanena dharmatāyāṃ praviṣṭañcittaṃ sa saṃkṣepaṃ kṣayato vināśataḥ saṃvṛtyā jānāti |",
    "1157:218": "kṣayamapi vināśaṃ kṣayiṇo&#39;",
    "1157:219": "sattvāt paramārthato&#39;",
    "1157:220": "kṣayamavināśaṃ yathābhūtaṃ prajānāti |",
    "1157:221": "cittavikṣepajñānaṃ gaditumāha |",
    "1157:222": "vikṣiptāni cittānītyādi |",
    "1157:223": "dharmatāta iti |",
    "1157:224": "dharmadhātoranutpādastadamanasikāreṇa bahiḥ pravṛttāni cittāni vikṣiptāni saṃvṛtyā |",
    "1157:225": "paramārthataḥ punaralakṣaṇāni svabhāvavirahitāni lakṣaṇānityatvenākṣīṇāni prabandhoparamādavikṣīṇāni bahirgamanāsambhavādavikṣiptānīti yathābhūtaṃ prajānāti |",
    "1157:226": "cittākṣayākārajñānaṃ vaktumāha |",
    "1157:227": "aprameyākṣayāṇi cittānītyādi |",
    "1157:228": "adhiṣṭhitamiti |",
    "1157:229": "mahākaruṇayā āsaṃsāramadhiṣṭhitaṃ taccittaṃ yathāyogaṃ trividhasaṃskṛtalakṣaṇāsambhavādanirodhamanutpādamasthitamato dharmirūpatvāyogādanāsravaṃ pramātumaśakyatvenā prameyaṃ dharmadhātuvadvināśānupapaterakṣayaṃ bhavati |",
    "1157:230": "tathāgatasya yenaivaṃ cittenākāśamivāprameyākṣayatayā sarvasattvānāṃ cittāprameyākṣayatāṃ svasamādhidarpaṇatale pratibhāsanādyathābhūtaṃ prajānāti |",
    "1157:231": "sarāgādicittajñānaṃ kathayannāha |",
    "1157:232": "saṃkliṣṭāni cittānītyādi |",
    "1157:233": "asaṃkleśasaṃkliṣṭānīti |",
    "1157:234": "bhrāntimātrāstitvāt |",
    "1157:235": "kleśakarmajanmalakṣaṇaiḥ saṃkleśaistattvato&#39;",
    "1157:236": "saṃkleśairviparyāsabalāt saṃkliṣṭānyupahatāni |",
    "1157:237": "asaṃketānīti |",
    "1157:238": "apratiniyatavṛttīni |",
    "1157:239": "vigatarāgādicittajñānaṃ nirdiśannāha |",
    "1157:240": "asaṃkliṣṭāni cittānītyādi |",
    "1157:241": "prakṛtiprabhāsvarāṇīti |",
    "1157:242": "pṛthagjanāvasthāyāmaviśuddhabhrāntikāraṇanirjātatvena tathābhūtānyapi cittāni naiḥsvābhāvyāt pramāṇopapannānutpādādirūpātmāvabodhaparāyaṇatvena pratipakṣodayādapyanivartyānīti śakyāpaneyarāgādisahāyatvāt,",
    "1157:243": "prabhāsvarāṇi pariśuddhanijasvabhāvamātrāṇi |",
    "1157:244": "sāmānyena sarāgādicittaṃ vītarāgādicittāñca nirdiśyaivaṃ tadupāyaṃ yathākramaṃ kathayituṃ līnāni cittānītyādikamekaṃ hārakam |",
    "1157:245": "pragṛhītāni cittānītyādikañca dvitīyamāha |",
    "1157:246": "anālayalīnānīti |",
    "1157:247": "asthānārhe&#39;",
    "1157:248": "nālaye samāpattyāsvādanādau rāgādihetutvena līnānyabhiniviṣṭāni |",
    "1157:249": "agrāhyāṇi subhūte tāni cittāni na pragrahītavyāni iti |",
    "1157:250": "tatroddhatamauddhatyābhiśaṅki vā cittaṃ saṃvejanīyavastvamanaskāreṇa śamathanimittena |",
    "1157:251": "līnaṃ layābhiśaṅki vā cittaṃ pramodanīyavastumanaskāreṇa pragrahanimittena |",
    "1157:252": "samaprāptaṃ cittamanābhogamanaskāreṇopekṣānimitena ca gṛhītamityevaṃ virāgādihetutvena pragṛhītāni cittāni |",
    "1157:253": "punaragrahaṇārhatvenāgrāhyāṇi |",
    "1157:254": "bhūyo na pragrahītavyāni |",
    "1157:255": "tayoreva cittajñānayoḥ sāmānyena paryāyaṃ kathayan yathākramaṃ sāsravāṇi cittānītyādikañcāparaṃ hārakamāha |",
    "1157:256": "asvabhāvāni subhūte tāni cittāni,",
    "1157:257": "asatsaṃkalpānīti |",
    "1157:258": "sāsravāṇi cittāni pratipakṣodayānnivartyatvenāvidyamānanijasvabhāvāni |",
    "1157:259": "tataścāsattātulyāni |",
    "1157:260": "abhāvagatikāni subhūte tāni cittāni |",
    "1157:261": "anābhogānīti |",
    "1157:262": "anāsravāṇi cittāni darśanabhāvanāheyakleśānāmabhāvaparyavasānāni |",
    "1157:263": "tataśca svarasena pariśuddhasantānapravartanādanābhogāni |",
    "1157:264": "tayoreva punaḥ prabhedaṃ vaktuṃ ṣaṭ sarāgāṇītyādi hārakānāha |",
    "1157:265": "yā cittasya sarāgatetyādi |",
    "1157:266": "yā cittasya sarāgatā viṣayādisaktirūpatā pṛthagjanasya na sā cittasya yathābhūtatā nyāyato māyopamasvaprakāśarūpatā bhavati |",
    "1157:267": "śakyāśakyāpaneyatvenānayoryathākramaṃ calācalarūpatvāt |",
    "1157:268": "tathāryāṇāṃ pratipakṣabhāvanayā cittasya yā yathābhūtatā anāsravarūpatā na sā sarāgatā tatpratipakṣarūpatvāt |",
    "1157:269": "tasmādaśuddhāvasthāyāṃ sarāgāṇi cittāni saṃvṛtyā |",
    "1157:270": "yaḥ subhūte cittasyetyādi |",
    "1157:271": "yaścittasya vigamo rāgavigamāvasthā pṛthagjanasya na sā cittasya sarāgatā&#39;",
    "1157:272": "rāgāvasthatayorbhinnarūpatvāt |",
    "1157:273": "tathā yā vītarāgasya viṣkambhaṇādiprahāṇena prahīṇarāgasya cittasya yathābhūtatā tadviviktātmasaṃvedanatā na sā cittasya sarāgatā |",
    "1157:274": "tasmādvivekāvasthāyāṃ vigatarāgāṇi cittāni |",
    "1157:275": "etadanusāreṇa pariśiṣṭeṣu sadoṣādihārakeṣu grantho vyākhyeyaḥ |",
    "1157:276": "vipulacittajñānaṃ vaktuṃ vyatirekānvayamukhena hārakadvayamāha |",
    "1157:277": "avipulāni cittānītyādi |",
    "1157:278": "asamutthānayogāni subhūte tāni cittānyasamutthānaparyāpannānīti |",
    "1157:279": "tattvato&#39;nutpatteḥ kāraṇasambandhaśūnyatvenāsamutthānayogāni |",
    "1157:280": "prādurbhāvavirahāt kāmādidhātāvapratibaddhatvāttānyasamutthānaparyāpannānyevamanupalambhādavipulāni |",
    "1157:281": "na hīyanta ityādi |",
    "1157:282": "vināśābhāvānna hīyante |",
    "1157:283": "utpādābhāvānna vivardhante |",
    "1157:284": "ata eva kvacidgamanābhāvenāvigamatvānna gacchantyevaṃ dharmadhātusvābhāvyādvipulāni cittānīti |",
    "1157:285": "mahadgatacittājñānaṃ kathayituṃ vyatirekānvayamukhena hārakadvayamāha |",
    "1157:286": "amahadgatāni cittānītyādi |",
    "1157:287": "anāgatikāni subhūte tāni cittānyagatikānyaparyāpannānīti |",
    "1157:288": "satkāryapratiṣedhenātītādadhvanastadāgamanavaikalyādanāgatikāni cittāni |",
    "1157:289": "sarvātmanā vināśādanāgate&#39;",
    "1157:290": "pi kāle gamanānupapatteragatikāni |",
    "1157:291": "pratyutpanne&#39;",
    "1157:292": "pyekānekasvabhāvavaidhuryādaparyāpannānyevamamahadgatāni |",
    "1157:293": "samatāsamāni subhūte tāni cittāni svabhāvasamānīti |",
    "1157:294": "tattvato&#39;nutpādarūpatvādātmādiniḥsvabhāvatulyatvena samatāsamāni cittāni |",
    "1157:295": "tathyasaṃvṛtyā tu sarvaguṇāvāhakarūpeṇa pratibhāsanānmāyāsvabhāvasamānyevaṃ mahadgatāni |",
    "1157:296": "apramāṇacittajñānaṃ nirdiśannāha |",
    "1157:297": "apramāṇāni cittānītyādi |",
    "1157:298": "aniśrayatvāditi |",
    "1157:299": "na hi pratiniyatasteṣāmāśrayo vidyata ityapramāṇāni |",
    "1157:300": "anidarśanacittajñānaṃ pratipādayan pūrvavaddhārakadvayamāha |",
    "1157:301": "sanidarśanāni cittānītyādi |",
    "1157:302": "samadarśanāni subhūte tāni cittāni cittasvabhāvānīti |",
    "1157:303": "māyopamātmasaṃvedanatayā samadarśanāni tattulyopalambharūpāṇi sarvāṇyeva jñānāni |",
    "1157:304": "kuśalākuśalavāsanābhiścitatvāccittasvabhāvāni sañcitavāsanārūpāṇyevaṃ sanidarśanāni |",
    "1157:305": "alakṣaṇatvādityādi |",
    "1157:306": "tattvato vartamānasvarūpaviraheṇālakṣaṇātvādatītānāgatarūpābhyāṃ saha yathākramaṃ kāryakāraṇasambandhānupapattyā&#39;",
    "1157:307": "rthaviviktatvāt trayāṇāṃ māṃsādicakṣuṣāṃ sarveṣāṃ vā pañcānāmaviṣayatvenānavabhāsagatamadṛśyaṃ cittamevamanidarśanāni |",
    "1157:308": "yathoktajñānamevamapratighāditvena kathaṃcidvyāvṛttyocyata iti pratipādayan sapratighāni cittānītyaṣṭau hārakānāha |",
    "1157:309": "asatsaṅkalpitāni ityādi |",
    "1157:310": "asatā&#39;vidyamānenotpādādirūpeṇa saṃṅkalpitānyadhyāropitāni cittāni śūnyānyasvabhāvāni,",
    "1157:311": "ārambanavaśikāni,",
    "1157:312": "saṃvṛtyā&#39;lambanaparatantrāṇyevaṃ pramāṇabādhitatvāt sapratidhāni |",
    "1157:313": "advayabhūtānītyādi |",
    "1157:314": "utpādānutpādarahitatvenādvayabhūtāni |",
    "1157:315": "tattvato&#39;bhavanameva saṃvṛtyā bhavanamityabhūtasambhūtānyevaṃ pramāṇopapannatvādapratighāni |",
    "1157:316": "yā subhūte sottarasyetyādi |",
    "1157:317": "ātmādyabhiniveśena sottarasya nyūnāvasthāṃ prāptasya cittasya yā yathābhūtatā nairātmyasaṃvedanatā na tatrāsti manyamānatā satkāyādidṛṣṭyupalambhatā |",
    "1157:318": "tasmādevaṃ saṃvṛtyā sottarāṇi |",
    "1157:319": "aṇvapi hītyādi |",
    "1157:320": "yasmātparamārthato&#39;",
    "1157:321": "ṇumātramapi cittaṃ vastusvarūpaṃ nopalabdhaṃ,",
    "1157:322": "tasmādbuddhatvāvasthāyāmiva pṛthagjanāvasthāyāṃ prakṛtivaiyavadānikasvabhāvena sarvarūpādinimittāpagamānniṣpapañcānyevaṃ tattvato niruttarāṇi cittāni |",
    "1157:323": "asamasamāni hītyādi utpādādidoṣavaiṣamyādasamena grāhyeṇa samāni tadgrāhakatvena pravṛttāni cittāni vikṣepādakṛtasamādhānatvenāsamavahitānyevamasamāhitāni |",
    "1157:324": "samasamāni hītyādi |",
    "1157:325": "sarvadoṣavaiṣamyānupapatteḥ samo dharmadhātustena sahānutpādādinā tulyatvāt samāni |",
    "1157:326": "vikṣepātkṛtapratīkāratvena samavahitāni |",
    "1157:327": "tattvato&#39;vidyamānasvabhāvatvenākāśasamānyevaṃ samāhitāni |",
    "1157:328": "svabhāvavimuktānītyādi |",
    "1157:329": "nyāyānuyāyijanmarahitatvāt svabhāvavimuktāni cittānyavidyamānasattārūpatvādabhāvasvabhāvāni |",
    "1157:330": "tataśca bandhāpanayanapūrvakamokṣābhāvādavimuktāni cittāni |",
    "1157:331": "cittaṃ hītyādi |",
    "1157:332": "yasmādekānekasvabhāvavaidhuryeṇāsattvācittaṃ traikālikaṃ tathāgatenānupalabdhaṃ,",
    "1157:333": "tasmāt prakṛtyā dvividhāvaraṇavigamādvimuktāni |",
    "1157:334": "prabhedaṃ nirdiśya cittajñānaṃ vaktumāha |",
    "1157:335": "adṛśyāni cittānītyādi |",
    "1157:336": "asattvāt subhūte&#39;dṛśyamiti |",
    "1157:337": "lakṣaṇaśūnyatvenāsattvādadṛśyaṃ kalpitaṃ cittam |",
    "1157:338": "hetvabhāvenābhūtatvādavijñeyaṃ paratantram |",
    "1157:339": "svarūpāvidyamānatvenāpariniṣpannatvādagrāhyaṃ pariniṣpannaṃ citam |",
    "1157:340": "pratyekaṃ prajñācakṣurādibhistribhiḥ sambandhanīyam |",
    "1157:341": "pañcānāṃ vā buddhadharmacakṣurādīnāmanavabhāsagatatvādadṛśyādikamavagantavyam |",
    "1157:342": "evaṃ hi subhūte prajñāpāramitetyupasaṃhārapadam |",
    "1157:343": "saṃkṣiptacittajñānādihārakānte&#39;",
    "1157:344": "pi pratyekaṃ sambandhanīyam |",
    "1157:345": "cittonmiñjitādijñānaṃ kathayannāha |",
    "1157:346": "unmiñjitanimiñjitānītyādi |",
    "1157:347": "tatra vidhimukhena yaḥ svaviṣaye cittaprasaraḥ so&#39;",
    "1157:348": "yamunmiñjaḥ |",
    "1157:349": "pratiṣedhamukhena viṣayāntarāccittasyāpasarpaṇaṃ nimiñjaḥ |",
    "1157:350": "tatsañjātatvādunmiñjitanimiñjitāni |",
    "1157:351": "laukikalokottaraprasiddhibhedātparasattvānāṃ parapudgalānāmiti dvayamuktam |",
    "1157:352": "rūpaniśritānītyādi |",
    "1157:353": "sarvāṇyeva vidhipratiṣedhamukhena rūpādipañcaskandhāśritānyutpadyante cittānītyarthaḥ |",
    "1157:354": "tadeva kathayannāha |",
    "1157:355": "bhavati tathāgata ityādi |",
    "1157:356": "maraṇāduttarakālaṃ tathāgato bhavati |",
    "1157:357": "tirobhāvarūpeṇāvasthānāt kimiti kāṃkṣāpraśnakaraṇāt |",
    "1157:358": "sāṃkhyaprabhṛtīnāṃ rūpādigato&#39;",
    "1157:359": "yamunmiñjitavikalpaḥ |",
    "1157:360": "tathaiva sarvātmanā niranvayavināśānna bhavatīti laukāyatikānāṃ nimiñjitavikalpaḥ |",
    "1157:361": "avasthāturekatvādavasthāyāśca bhinnatvādyathākramaṃ pūrvavadbhavati na bhavatīti digambaraprabhṛtīnāmubhayavikalpaḥ |",
    "1157:362": "tattvānyatvarūpeṇāvācyatvānna bhavati nana bhavatīti pudgalavādināmubhayapratiṣedhādhiṣṭhāno vikalpaḥ |",
    "1157:363": "ete ca vikalpāstattvato&#39;",
    "1157:364": "nutpannatvādatathyasaṃvṛtibhāvinyātmasvabhāve tathāgate na kathañcit pratiṣṭhāṃ labhante |",
    "1157:365": "tathā śūnyatādeśanāyāmavineyajanāpekṣayā&#39;",
    "1157:366": "vasthāpanīyapraśnatvena vyavasthāpitāḥ pradeśāntare |",
    "1157:367": "evaṃ śāśvata ātmā cetyādayo&#39;",
    "1157:368": "vagantavyāḥ |",
    "1157:369": "parṣanmaṇḍale tasmin yathoktaprabhedātmadṛṣṭayupetānāṃ sannihitavineyajanānāmāśayānurodhādeva tāvatprabhedopādānam |",
    "1157:370": "tathatākārajñānaṃ vaktumāha |",
    "1157:371": "punaraparaṃ subhūte tathāgata ityādi |",
    "1157:372": "tathā subhūte tathāgato rūpaṃ jānāti,",
    "1157:373": "yathā | tathateti |",
    "1157:374": "&quot;yaḥ pratītyasamutpādaḥ śūnyatā saiva te matā&quot;iti |",
    "1157:375": "tathatākāreṇa rūpādiskandhaparijñānādunmiñjitādīnāmapi tathatāparijñānamiti yāvat |",
    "1157:376": "samyaksambuddhasya tathatāvabodhatatparasamākhyānaprajñapanajñānañca kathayannāha |",
    "1157:377": "evaṃ hi subhūte tathāgatatathatayā ca skandhatathatayā cetyādi |",
    "1157:378": "tathatāṃ prajñapayatīti |",
    "1157:379": "sarvadharmānuyāyinīṃ tathatāmekarūpeṇa vyavasthāpayatyanena tathatāprajñapanajñānamuktam |",
    "1157:380": "tadevāha |",
    "1157:381": "yaiva cetyādinā |",
    "1157:382": "nanu dharmibhinnatve kathamabhedastathatāyā iti |",
    "1157:383": "tatkasya hetorityāśaṅkyāha |",
    "1157:384": "uktaṃ hītyādi |",
    "1157:385": "yasmāt pañca skandhā loka ityādi |",
    "1157:386": "saṃjñātā saṃkhyātā iti bhagavatā pañcaskandhaiḥ sarvadharmanirdeśādhikāre kathitam |",
    "1157:387": "tasmānna loko&#39;",
    "1157:388": "nyānityādilakṣaṇo bhinnaḥ,",
    "1157:389": "kevalaṃ sannihitavineyapratipatyapekṣayā bhinnadharmitvenoktaḥ |",
    "1157:390": "tadeva vaktumāha |",
    "1157:391": "tasmāttarhītyādi |",
    "1157:392": "anekabhāvābhāvāpagatetyādi |",
    "1157:393": "tattvato&#39;nutpādarūpatvena vastudharmasamatikramānnaikatvaṃ nāpi nānātvamiti |",
    "1157:394": "śūnyatārūpeṇaikaivaiṣā tathatā sarvadharmavyāpinī ghaṭapaṭāderanekasmādbhāvāt |",
    "1157:395": "prāgabhāvādilakṣaṇāccābhāvādapagatā prayogamārge |",
    "1157:396": "tathā darśanabhāvanāviśeṣa niṣṭhāmārgeṣu ca |",
    "1157:397": "yathākramamakṣayatvādavikāratvādadvaidhīkāratvādekaivaiṣā tathateti yojyam |",
    "1157:398": "prajñāpāramitāmāgamyābhisambuddhetyanena |",
    "1157:399": "tathatāvabodhajñānamāveditam |",
    "1157:400": "lokasya lokaṃ sandarśayatīti |",
    "1157:401": "bhāvābhiniveśino lokasya māyopamaṃ lokaṃ kathayati |",
    "1157:402": "kalpitaparatantrapariniṣpannasvabhāvānāṃ māyopamadarśanādyathākramaṃ tathatāṃ jānāti |",
    "1157:403": "avitathatāṃ jānāti |",
    "1157:404": "ananyatathatāṃ jānāti |",
    "1157:405": "iti padatrayaṃ vācyam |",
    "1157:406": "tathatāmabhisambuddhaḥ saṃstathāgata ityucyata ityanena tathatāparijñānamāveditam |",
    "1157:407": "ko&#39;tra bhagavannanyo &#39;",
    "1157:408": "dhimokṣyata iti |",
    "1157:409": "naiva kaścidaniyatagotrādiradhimuñcati |",
    "1157:410": "kiṃ tarhi viśiṣṭa eva pudgala ityāha |",
    "1157:411": "avinivartanīya ityādi |",
    "1157:412": "abhisambuddhyākhyātāni iti |",
    "1157:413": "tathatāsamākhyānajñānamanena nirdiṣṭam |",
    "1157:414": "akṣayā&#39;kṣayaivākhyāteti |",
    "1157:415": "utpādādvā tathāgatānāmanutpādādvā tathāgatānāṃ sthitaivaiṣā dharmāṇāṃ dharmateti vacanādakṣayā tathatā&#39;",
    "1157:416": "kṣayatvena nirdiṣṭā |",
    "1157:417": "tathatāvabodhādijñānacatuṣṭayamekīkṛtya nirdiṣṭamevamato jñānalakṣaṇaṃ sarvajñatāsaṅgṛhītaṃ ṣoḍaśaprakāraṃ bhavati |",
    "1157:418": "tathā coktam |",
    "1157:419": "tathāgatasya nirvṛttau loke cālujyanātmake |",
    "1157:420": "sattvānāṃ cittacaryāsu tat saṃkṣepe bahirgatau ||14||",
    "1157:421": "akṣayākāratāyāñca sarāgādau pravistṛte |",
    "1157:422": "mahadgate &#39;pramāṇe ca vijñāne cānidarśane ||15||",
    "1157:423": "adṛśyacittajñāne ca tadunmiñjādisaṃjñakam |",
    "1157:424": "punastathatākāreṇa teṣāṃ jñānamataḥ param ||16||",
    "1157:425": "tathatāyāṃ munerbodhatatparākhyānamityayam |",
    "1157:426": "sarvajñatādhikāreṇa jñānalakṣaṇasaṅgrahaḥ ||17|| iti",
    "1157:427": "tadanantaraṃ mārgajñatādhikāreṇa jñānalakṣaṇakathanārthamāha |",
    "1157:428": "atha khalu śakradevendrapramukhā ityādi |",
    "1157:429": "kathaṃ bhagavannatra lakṣaṇāni sthāpyanta iti |",
    "1157:430": "kena prakāreṇa mārgajñatādhikāre jñānalakṣaṇāni nirdiśyante |",
    "1157:431": "śūnyamityādi |",
    "1157:432": "śūnyatānimittāpraṇihitānutpādānirodhāsaṃkleśāvyavadānābhāvajñānānyaṣṭau svaśabdenoktāni |",
    "1157:433": "svabhāvajñānaṃ nirvāṇamiti |",
    "1157:434": "aniśritajñānaṃ dharmadhāturiti |",
    "1157:435": "ākāśalakṣaṇajñānaṃ tathateti |",
    "1157:436": "evaṃ jñānatrayaṃ vyavasthāpitam niryuktikañcedamiti |",
    "1157:437": "tatkasya hetorityāśaṅkyāha |",
    "1157:438": "aniśritāni hītyādi |",
    "1157:439": "yasmādetāni jñānalakṣaṇāni tattvato&#39;",
    "1157:440": "nutpādarūpatvānna kkacit pratibaddhāni,",
    "1157:441": "tasmādyathoktasvabhāvānīti vākyārthaḥ |",
    "1157:442": "dharmatā&#39;vikopanārthamāha |",
    "1157:443": "naitāni lakṣaṇānītyādi |",
    "1157:444": "cālayitumiti vikopayitum |",
    "1157:445": "tathaiva tatkasya hetorityāśaṅkyāha |",
    "1157:446": "sadevamānuṣāsuro&#39;pi hītyādi |",
    "1157:447": "etallakṣaṇa eveti |",
    "1157:448": "avikopitamāyopamo dharmatāsvabhāvaḥ |",
    "1157:449": "asaṃskārajñānārthamāha |",
    "1157:450": "nāpyetāni lakṣaṇāni kenāpi hastena sthāpitānīti |",
    "1157:451": "asaṃskṛtatvādeva bhāvānāmiti bhāvaḥ |",
    "1157:452": "avikalpajñānaṃ vaktumāha |",
    "1157:453": "yo devaputrā ityādi |",
    "1157:454": "saṃskṛtatve kathaṃ na sthāpitamiti |",
    "1157:455": "tatkasya hetorityāśaṅkyāha |",
    "1157:456": "asaṃskṛtatvāditi |",
    "1157:457": "ahetupratyayasamudbhūtatvādityarthaḥ |",
    "1157:458": "prabhedajñānārthamāha |",
    "1157:459": "atha khalu bhagavaṃstānityādi |",
    "1157:460": "tathāgatena prakāśitatvāt kathaṃ pūrvamavasthitānīti |",
    "1157:461": "tatkasya hetorityāśaṅkyāha |",
    "1157:462": "yathaitā nityādi |",
    "1157:463": "ākhyātānīti |",
    "1157:464": "śūnyatādirūpeṇa prabhedata iti śeṣaḥ |",
    "1157:465": "alakṣaṇajñānaṃ kathayannāha |",
    "1157:466": "gambhīrāṇi bhagavannityādi |",
    "1157:467": "asaṅgajñānamiti sarvābhiniveśarahitaṃ paramārthato&#39;",
    "1157:468": "lakṣaṇajñānaṃ niṣpannāvasthāyāṃ yaduta prajñāpāramitā buddhānāṃ tadevāha |",
    "1157:469": "asaṅgajñānāyetyādinā |",
    "1157:470": "aniṣpannāvasthāyāṃ punarasaṅgajñānāya bhāvyamānā prajñāpāramitā tathāgatānāmevaṃ sarvākāraṃ gocaro jñānaviṣayībhavati |",
    "1157:471": "asya lokasya sandarśayitrīti |",
    "1157:472": "yathoktaiḥ ṣoḍaśaprakārairmārgajñatājñānairlokatattvasākṣātkaraṇāllokaṃ sandarśayati |",
    "1157:473": "tathā coktam |",
    "1157:474": "śūnyatve sānimitte ca praṇidhānavivarjite |",
    "1157:475": "anutpādānirodhādau dharmatāyā akopane ||18||",
    "1157:476": "asaṃskāre&#39;vikalpe ca prabhedālakṣaṇatvayoḥ |",
    "1157:477": "mārgajñatādhikāreṇa jñānalakṣaṇamiṣyate ||19|| iti",
    "1157:478": "tadanantaraṃ sarvākārajñatādvāreṇa jñānalakṣanārthamāha |",
    "1157:479": "yathā subhūte tathāgatā ityādi |",
    "1157:480": "tatra svadharmopaniśrayajñānaṃ samyaksambuddhasya kathayannāha |",
    "1157:481": "imaṃ dharmaṃ prajñāpāramitāmityādi |",
    "1157:482": "asthānata ityanabhiniveśataḥ |",
    "1157:483": "viharantīti dṛṣṭadharmasukhavihārārthamadhigatamarthamāmukhīkṛtya viharanti |",
    "1157:484": "satkāragurukāramānanāpūjanājñānāni vaktumāha |",
    "1157:485": "dharmaṃ satkurvantītyādi |",
    "1157:486": "pūjayantītyasyārthaṃ prayogapṛṣṭhāvasthābhedenāha |",
    "1157:487": "arcayantyapacāyantīti sāmānyena nirdiśya viśeṣārthamāha |",
    "1157:488": "prajñāpāramitaivetyādi |",
    "1157:489": "viśeṣagrahaṇe kiṃ nibandhanamiti |",
    "1157:490": "tatkasya hetorityāśaṅkyāha |",
    "1157:491": "ato hi subhūta ityādi |",
    "1157:492": "tatra kṛtajñāḥ pratyupakārakaraṇāt |",
    "1157:493": "kṛtavedino&#39;",
    "1157:494": "lpasyāpyupakārasya mahattvena smaraṇāt |",
    "1157:495": "yānaṃ mahāyānaṃ pratipaddarśanādimārgaḥ |",
    "1157:496": "anugṛhṇīte&#39;",
    "1157:497": "nuparipālayatīti |",
    "1157:498": "tayoreva yathākramaṃ varṇavadanāt |",
    "1157:499": "akṛtakajñāṃ vaktumāha |",
    "1157:500": "punaraparaṃ subhute tathāgatenetyādi |",
    "1157:501": "tatra kārakahetorasattvādakṛtāḥ |",
    "1157:502": "vināśahetorabhāvenāvikṛtāḥ |",
    "1157:503": "saṃskṛtasvarūpavirahādanabhisaṃskṛtāḥ |",
    "1157:504": "sarvatragajñānaṃ kathayannāha |",
    "1157:505": "prajñāpāramitāṃ hītyādi |",
    "1157:506": "evaṃ sarvadharmeṣu jñānaṃ pravṛttamiti |",
    "1157:507": "akṛtakatvādyavagamena jñānamutpannam |",
    "1157:508": "tattvato&#39;nutpannatve bhāvānāṃ kathaṃ dṛśyadarśakadarśanamityāha |",
    "1157:509": "yadā bhagavannityādi |",
    "1157:510": "tatra manovijñānena paricchedābhāvādajānakāḥ |",
    "1157:511": "cakṣurādivijñānenopalambhavirahādapaśyakāḥ |",
    "1157:512": "niryuktika evāyamanuvāda ityāha |",
    "1157:513": "kathañcetyādi |",
    "1157:514": "yasmātsarvadharmāstattvenotpādābhāvācchūnyā grāhyagrāhakasambandhānupapatteraniśritāstasmādajānakā apaśyakā ityarthaḥ |",
    "1157:515": "prajñāpāramitāṃ cāgamyetthaṃbhūtadharmāvabodhena lokasyādarśanameva darśanaṃ tattvataḥ |",
    "1157:516": "saṃvṛtyā tu yathāpratītameveti bhāvaḥ |",
    "1157:517": "adṛṣṭārthadarśakajñānaṃ nirdiśannāha |",
    "1157:518": "rūpasyādṛṣṭatvādityādi |",
    "1157:519": "rūpādyadarśanameva lokasya tattvato darśanamiti bhāvaḥ |",
    "1157:520": "tadevāha |",
    "1157:521": "kathaṃ bhagavannityādinā |",
    "1157:522": "na rūpālambanamiti |",
    "1157:523": "na rūpādinirbhāsaṃ saiva lokasya dṛṣṭateti sarvamiti na jānāti |",
    "1157:524": "sacca saditi jānāti |",
    "1157:525": "asaccāsaditi vacanādasato lokasyādarśanameva darśanam |",
    "1157:526": "pariśiṣṭajñānakathanārthamāha |",
    "1157:527": "kathañcetyādi |",
    "1157:528": "iti lokaḥ śūnya iti lokaśūnyatākārajñānamuktam |",
    "1157:529": "iti lokaṃ sūcayatīti lokaśūnyatāsūcakajñānam |",
    "1157:530": "evaṃ jñāpayatīti |",
    "1157:531": "lokaśūnyatājñāpakajñānam |",
    "1157:532": "evaṃ lokaṃ sandarśayatīti |",
    "1157:533": "lokaśūnyatādarśakajñānamityetāni trīṇi jñānāni yathākramaṃ saṃgṛhītaparipācitavimocitānāṃ vineyānāmarthāya veditavyāni |",
    "1157:534": "&quot;tisraḥ sarvajñatāścābhipretya trividhāryapudgalādhikāreṇa yathākramaṃ pradeśavṛttimuddeśavṛttiṃ pratyakṣavṛttiṃ vādhikṛtyāvagantavyānī&quot;",
    "1157:535": "tyāryavimuktisenaḥ |",
    "1157:536": "iti loko&#39;cintya iti |",
    "1157:537": "acintyatājñānam |",
    "1157:538": "iti lokaḥ śānta iti |",
    "1157:539": "śāntatājñānamiti |",
    "1157:540": "loko vivikta iti |",
    "1157:541": "lokanirodhajñānam |",
    "1157:542": "iti loko viśuddhyetyādinā saṃjñānirodhajñānañca gaditamavagantavyam |",
    "1157:543": "sarvākārajñatāsaṃgṛhītāni yathoktānyeva ṣoḍaśajñānānyavasātavyāni |",
    "1157:544": "tathā coktam |",
    "1157:545": "svadharmamupaniśritya vihāre tasya satkṛtau |",
    "1157:546": "gurutve mānanāyāñca tatpūjā&#39;",
    "1157:547": "kṛtakatvayoḥ ||20||",
    "1157:548": "sarvatra vṛttimajjñānamadṛṣṭasya ca darśakam |",
    "1157:549": "lokasya śūnyatākārasūcakajñāpakākṣagam ||21||",
    "1157:550": "acintyaśāntatādarśi lokasaṃjñānirodhi ca |",
    "1157:551": "jñānalakṣaṇamityuktaṃ sarvākārajñatānaye ||22|| iti",
    "1157:552": "abhisamayālaṅkārālokāyāṃ prajñāpāramitāvyākhyāyāṃ lokasandarśanaparivarto nāma dvādaśaḥ ||"
}