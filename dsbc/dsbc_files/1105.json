{
    "1105:0": "8 dhyānapāramitā nāma aṣṭamaḥ paricchedaḥ|",
    "1105:1": "tadevaṃ kṣānteranantaraṃ vīryamabhidhāya yaduktam-",
    "1105:2": "saṃśrayeta vanaṃ tataḥ|",
    "1105:3": "samādhānāya yujyeta bhāvayeccāśubhādikam||",
    "1105:4": "[śikṣā. sa. kārikā-20]",
    "1105:5": "iti, tad vardhayitvaivamityādinā pratipādayitumupakramate-",
    "1105:6": "vardhayitvaivamutsāhaṃ samādhau sthāpayenmanaḥ|",
    "1105:7": "evamuktapratipakṣasya āsevanādinā vipakṣamunmūlya vīryaṃ vardhayitvā anābhogavāhitayā sthirīkṛtya samādhau samādhāne cittaikāgratāyāṃ sthāpayenmanaḥ,",
    "1105:8": "tatra niveśayet|",
    "1105:9": "āropayediti yāvat |",
    "1105:10": "kimarthamityāha-",
    "1105:11": "vikṣiptacittastu naraḥ kleśadaṃṣṭrāntare sthitaḥ||1||",
    "1105:12": "turiti hetau|",
    "1105:13": "yasmāt samādhānamantareṇa vikṣiptacittaḥ asamāhitacittasamudācāraḥ vīryavānapi naraḥ puruṣaḥ kleśānāṃ rākṣasānāmiva daṃṣṭrāntare madhye sthitaḥ,",
    "1105:14": "kavalīkṛta eva tairāste| tasmāt||",
    "1105:15": "tatra tāvat samādhivipakṣaṃ nirākartuṃ pīṭhikābandhaṃ racayannāha-",
    "1105:16": "kāyacittavivekena vikṣepasya na saṃbhavaḥ|",
    "1105:17": "tasmāllokaṃ parityajya vitarkān parivarjayet||2||",
    "1105:18": "kāyaviveko janasaṃparkavivarjanatā|",
    "1105:19": "cittavivekaḥ kāmādivitarkavivarjanatā|",
    "1105:20": "iti|",
    "1105:21": "kāyacittayorviveke nirāsaṅgatayā vikṣepasya tayorunnatatāyāḥ|",
    "1105:22": "ālambanāpratiṣṭhānasyeti yāvat|",
    "1105:23": "na saṃbhavaḥ na prādurbhāvaḥ|",
    "1105:24": "yata evam, tasmāllokaṃ svajanabāndhavādilakṣaṇaṃ parityajya vihāya pūrvaṃ vitarkāścittavikṣepahetūn parivarjayet parityajet||",
    "1105:25": "tatra lokāparityāgahetuṃ tāvannirākartumupadarśayannāha-",
    "1105:26": "snehānna tyajyate loko lābhādiṣu ca tṛṣṇayā|",
    "1105:27": "tasmādetatparityāge vidvānevaṃ vibhāvayet||3||",
    "1105:28": "ātmātmīyagrahapravartito'bhiṣvaṅgaḥ snehaḥ|",
    "1105:29": "tasmānna tyajyate lokaḥ|",
    "1105:30": "lābhādiṣu ca tṛṣṇayā|",
    "1105:31": "ādiśabdāt satkārayaśaḥślokādayaḥ parigṛhyante|",
    "1105:32": "teṣu tṛṣṇayā pralobhena|",
    "1105:33": "cakārānna tyajyate loke iti samuccīyate|",
    "1105:34": "yata etatkāraṇamaparityāgasya,",
    "1105:35": "tasmādetasya snehasya lobhādīnāṃ vā|",
    "1105:36": "yadi vā lokasya parityāganimittaṃ vidvān vicakṣaṇaḥ|",
    "1105:37": "evamiti vakṣyamāṇaṃ vibhāvayet||",
    "1105:38": "tadevāha-",
    "1105:39": "śamathena vipaśyanāsuyuktaḥ",
    "1105:40": "kurute kleśavināśamityavetya|",
    "1105:41": "śamathaḥ prathamaṃ gaveṣaṇīyaḥ",
    "1105:42": "sa ca loke nirapekṣayābhiratyā||4||",
    "1105:43": "śamathaḥ cittaikāgratālakṣaṇaḥ samādhiḥ|",
    "1105:44": "tena suyukta iti apoddhṛtya ihāpi yojanīyam|",
    "1105:45": "yadi vā hetvarthe tṛtīyā|",
    "1105:46": "śamathena hetunā vipaśyanāsuyuktaḥ|",
    "1105:47": "sahārthe vā|",
    "1105:48": "śamathena sārdhaṃ vipaśyanāsuyukta iti|",
    "1105:49": "vipaśyanā yathābhūtatattvaparijñānasvabhāvā prajñā|",
    "1105:50": "tayā suyuktaḥ|",
    "1105:51": "yuganaddhavāhimārgayogena kurute kleśānāṃ vināśaṃ prahāṇamityevamavetya jñātvā kleśavimumukṣuṇā śamathaḥ prathamamādau gaveṣaṇīyaḥ|",
    "1105:52": "utpādya ityarthaḥ|",
    "1105:53": "tadanantaraṃ vipaśyanā|",
    "1105:54": "samāhito yathābhūtaṃ prajānātītyavadanmuniḥ|",
    "1105:55": "śamācca na caleccittaṃ bāhyaceṣṭānivartanāt||iti|",
    "1105:56": "[śikṣā. sa. kārikā-9]",
    "1105:57": "sa ca śamathaḥ loke lokaviṣaye nirapekṣayā abhiratyā|",
    "1105:58": "abhiratiṃ pariharata eva utpadyate nānyathā||",
    "1105:59": "tāmeva abhiratinirapekṣatāmuttaraprabandhena darśayitumāha-",
    "1105:60": "kasyānityeṣvanityasya sneho bhavitumarhati|",
    "1105:61": "yena janmasahasrāṇi draṣṭavyo na punaḥ priyaḥ||5||",
    "1105:62": "kasya sacetanasya svayameva anityasya anityeṣu putradārādiṣu sneho bhavitumarhati yujyate|",
    "1105:63": "kena hetunā ?",
    "1105:64": "yena kāraṇena janmanāṃ sahasrāṇi anekāni janmāni aparyantasaṃsāre saṃsaratā kadācidapi draṣṭavyo na punaḥ priyaḥ|",
    "1105:65": "prīṇātīti priya ucyate||",
    "1105:66": "tadapi ca asminnāsti ityāha-",
    "1105:67": "apaśyannaratiṃ yāti samāghau na ca tiṣṭhati|",
    "1105:68": "na ca tṛpyati dṛṣṭvāpi pūrvavadbādhyate tṛṣā||6||",
    "1105:69": "yadā tāvanna paśyati tam,",
    "1105:70": "tadā ayamaratimadhṛtiṃ yāti|",
    "1105:71": "tenaiva asaumanasyena samākulitacittatvāt samādhau na ca tiṣṭhati,",
    "1105:72": "naiva sthito bhavati|",
    "1105:73": "tamavalambitumaśakta ityarthaḥ|",
    "1105:74": "atha yadāpi priyadarśanamasya jāyate,",
    "1105:75": "tadāpi na ca tṛpyati|",
    "1105:76": "dṛṣṭvāpi punaradhikataraṃ bādhyate tṛṣā|",
    "1105:77": "taddarśanābhilāṣeṇa pūrvavat adarśanakāla iva pīḍyate||",
    "1105:78": "api ca| sarvānarthanidānaṃ priyasaṃgatikaraṇamityupadarśayannāha-",
    "1105:79": "na paśyati yathābhūtaṃ saṃvegādavahīyate|",
    "1105:80": "dahyate tena śokena priyasaṃgamakāṅkṣayā||7||",
    "1105:81": "yathābhūtaviparītaṃ doṣaguṇānna paśyati na jānāti|",
    "1105:82": "priyasaṃgamakāṅkṣayā tenaiva mohena saṃvegādavahīyate bhraṣṭo bhavati|",
    "1105:83": "tathā tenaiva abhiṣvaṅgeṇa dahyate tena śokena muhūrtamapi vicchede|",
    "1105:84": "tathā tena śokena dahyate paritapyate tenaiva manastāpena|",
    "1105:85": "priyasaṃgamakāṅkṣayā priyasya saṃgamaḥ saṃprayogaḥ,",
    "1105:86": "tasminnākāṅkṣā tṛṣṇā,",
    "1105:87": "tayā hetubhūtayā,",
    "1105:88": "punaruttarottaramadhikādhikaprārthanayā||",
    "1105:89": "ito'pyanarthahetureva tatsaṃgatirityāha-",
    "1105:90": "taccintayā mudhā yāti hrasvamāyurmuhurmuhuḥ|",
    "1105:91": "tasya priyasya tatsaṃgamasya vā cintayā tadguṇānāṃ sadā paribhāvanayā|",
    "1105:92": "kathaṃ nāma mamāsya priyasaṃgamasya vicchittirmā bhūditi tallīnacittatayā vā|",
    "1105:93": "niṣphalameva āyuḥsaṃskārāḥ pratikṣaṇaṃ kṣīyante|",
    "1105:94": "na ca kvacidapi kuśalakarmaṇi samupayujyante iti bhāvaḥ|",
    "1105:95": "na ca yadarthamāyuḥ kśayamupanīyate tanmitraṃ sthiramityata āha-",
    "1105:96": "aśāsvatena dharmeṇa dharmo bhraśyati śāśvataḥ||8||",
    "1105:97": "avaśyaṃ bhaṅguratayā anavasthānādasthāvareṇa mitreṇa hetunā dharmo bhraśyati parihīyate śāśvato dīrghakālāvasthāyī saṃbhārāntargamāt phalamahattvācca||",
    "1105:98": "syādetat-avaśyaṃ hi kiṃcittatsaṃgamāddhitasukhanibandhanaṃ prāpyate|",
    "1105:99": "tatkimiti sarvathā tanniṣidhyata ityatrāha-",
    "1105:100": "bālaiḥ sabhāgacarito niyataṃ yāti durgatim|",
    "1105:101": "neṣyate viṣabhāgaśca kiṃ prāptaṃ bālasaṃgamāt||9||",
    "1105:102": "nāpi tatsaṃgamādanarthamantareṇa kiṃcidaparamiha labhyate|",
    "1105:103": "tathā hi bālaiḥ pṛthagjanaiḥ saha sabhāgacaritaḥ samānaśīlaḥ niyatamavaśyaṃ yāti durgatim,",
    "1105:104": "tatkarmasadṛśasamācaraṇat,",
    "1105:105": "āryadharmabahirbhāvācca|",
    "1105:106": "atha āryadharmānuvartanāt tato'sadṛśakarmakārī syāt,",
    "1105:107": "tadā neṣyate dviṣyate visabhāgaśceti asamānacaritaḥ|",
    "1105:108": "bālairiti saṃbandhaḥ|",
    "1105:109": "atra kartari tṛtīyā|",
    "1105:110": "iti ubhayalokabādhanāt kiṃ prāptamadhigataṃ hitasukhanimittaṃ bālasaṃgamāt ?",
    "1105:111": "naiva kiṃcidityarthaḥ||",
    "1105:112": "na ca anukūlacaritairapi ātmasātkartuṃ śakyā ityāha-",
    "1105:113": "kṣaṇādbhavanti suhṛdo bhavanti ripavaḥ kṣaṇāt|",
    "1105:114": "toṣasthāne prakṛpyanti durārādhāḥ pṛthagjanāḥ||10||",
    "1105:115": "kṣaṇamātreṇa suhṛdo mitrāṇi bhavanti kiṃcit svaprayojanamuddiśya,",
    "1105:116": "kṣaṇādeva ca viṣamābhiprāyatvāt kiṃcinnimittamālambya ta eva ripavaḥ śatravo bhavanti|",
    "1105:117": "na ca nimittamapyeṣāṃ niyatam,",
    "1105:118": "yat kadācittoṣasthāne prītiviṣaye viparyāsavaśāt prakupyanti|",
    "1105:119": "iti durārādhā duḥkhenārādhayituṃ śakyāḥ pṛthagjanāḥ anāryāḥ||",
    "1105:120": "aparamapi bāladharmaṃ tadvivarjanārthamupadarśayannāha-",
    "1105:121": "hitamuktāḥ prakupyanti vārayanti ca māṃ hitāt|",
    "1105:122": "atha na śrūyate teṣāṃ kupitā yānti durgatim||11||",
    "1105:123": "idaṃ karaṇīyam,",
    "1105:124": "idamakaraṇīyam,",
    "1105:125": "ityuktāḥ abhihitāḥ prakupyanti vidviṣanti,",
    "1105:126": "na punastaduktaṃ hitamiti gṛhṇanti|",
    "1105:127": "pratyuta vārayanti ca māṃ hitāt,",
    "1105:128": "kiṃ tava anena kevalaprayāsaphalānuṣṭhāneneti tatra pravṛttaṃ māṃ niṣedhayanti tataḥ|",
    "1105:129": "atha na śrūyate teṣāṃ bālānām|",
    "1105:130": "vacanamiti śeṣaḥ|",
    "1105:131": "yadi tadvacanamavagamya hite pravṛttiḥ kriyate,",
    "1105:132": "tadā kupitā asmadvacanānnāyaṃ nivartate iti tasmin hitakarmakāriṇi kopaṃ kṛtvā tatkarmapreritā durgatiṃ prayānti||",
    "1105:133": "imaṃ ca bāladharmamaparaṃ tadvivekāya bhāvayedityupadarśayannāha-",
    "1105:134": "īrṣyotkṛṣṭātsamāddūndvo hīnānmānaḥ stutermadaḥ|",
    "1105:135": "avarṇātpratighaśceti kadā bālāddhitaṃ bhavet||12||",
    "1105:136": "ātmano vidyākuladhanādibhirutkṛṣṭāduttamādīrṣyā parasaṃpattyasahanatā jāyate|",
    "1105:137": "arthātteṣveva|",
    "1105:138": "ātmanā samāt tulyād dvandvo vivādaḥ|",
    "1105:139": "ātmano hīnādadhamānmānaḥ,",
    "1105:140": "ahamitaḥ śreṣṭha ityabhimananāt|",
    "1105:141": "stutermadaḥ sadasatāṃ tadguṇānāmākhyānādahaṃ mahīyānityāropādavalepaḥ|",
    "1105:142": "avarṇādātmano doṣakīrtanaśravaṇād dveṣaśca|",
    "1105:143": "arthādavarṇavādini|",
    "1105:144": "ityevaṃ kadā kasmin kāle bāladdhitaṃ bhavet ?",
    "1105:145": "na kadācidityarthaḥ||",
    "1105:146": "ito'pi bālān parihṛtya viharediti pratipādayitumāha-",
    "1105:147": "ātmotkarṣaḥ parāvarṇaḥ saṃsāraratisaṃkathā|",
    "1105:148": "ityādyavaśyamaśubhaṃ kiṃcidbālasya bālataḥ||13||",
    "1105:149": "ekasya bālasya aparasmādbālāt ityevamādi kiṃcidaśubhamakuśalamavaśyaṃ niyamena jāyate|",
    "1105:150": "kiṃ tat ? ātmana utkarṣaḥ prakarṣaḥ śrutajñānādipraśaṃsayā|",
    "1105:151": "pareṣāmavarṇo doṣaprakāśanaṃ śrutādipracchādanam|",
    "1105:152": "yā saṃsāre ratirabhirāmaḥ tasyāḥ saṃkathā saṃvarṇanam,",
    "1105:153": "kāmaguṇānāṃ saṃpramodanāt|",
    "1105:154": "ityādi evaṃprakāram||",
    "1105:155": "evaṃ tasyāpi tatsaṅgāttenānarthasamāgamaḥ|",
    "1105:156": "aparasyāpi tatsaṅgāt dvitīyasya saṅgāt kiṃcidaśubhamavaśyaṃ syāt|",
    "1105:157": "yena evam, tena kāraṇena anarthasya akalyāṇasya samāgamaḥ saṃprāptireva ayaṃ bālasamāgama|",
    "1105:158": "ata āryadharmānuśikṣaṇārtham-",
    "1105:159": "ekākī vihariṣyāmi sukhamakliṣṭamānasaḥ||14||",
    "1105:160": "bālajanasaṃgamaviyuktaḥ advitīyaḥ vihariṣyāmi|",
    "1105:161": "tadvivekāt sukham|",
    "1105:162": "kriyāviśeṣaṇametat|",
    "1105:163": "katham ? akliṣṭamānasa iti tatsaṃparkavivarjanāt tatkṛtasaṃkleśābhāvāt|",
    "1105:164": "pūrvasmin hetupadametat|",
    "1105:165": "yadi vā|",
    "1105:166": "sukhaṃ kāyikam|",
    "1105:167": "akliṣṭamānasa iti mānasam||",
    "1105:168": "tasmādvālajanasaṃparkajaduḥkhaparijihīrṣuṇā tatsaṃgatirna kāryeti kathayitumāha-",
    "1105:169": "bālāddūraṃ palāyeta prāptamārādhayetpriyaiḥ|",
    "1105:170": "na saṃstavānubandhena kiṃ tūdāsīnasādhuvat||15||",
    "1105:171": "bālāt sarvato dūramārāt palāyeta apasaret,",
    "1105:172": "yathā taiḥ saha kācidapi saṃgatirna syāt|",
    "1105:173": "atha kathaṃciddaivayogādbhavet,",
    "1105:174": "tadā prāptaṃ militamārādhayet ārāgayet|",
    "1105:175": "priyaiḥ prītikarairupacāraiḥ|",
    "1105:176": "ārādhayannapi na saṃstavānubandhena na paricayāsattikaraṇābhiprāyeṇa|",
    "1105:177": "yadi vā, na saṃstavānunayena,",
    "1105:178": "kiṃ tarhi pratighānunayavarjanādudāsīnasādhuvat sadācāramadhyasthajanavat||",
    "1105:179": "idamaparaṃ sādhujanasamācāraṃ śikṣayitumāha-",
    "1105:180": "dharmārthamātramādāya bhṛṅgavat kusumānmadhu|",
    "1105:181": "apūrva iva sarvatra vihariṣyāmyasaṃstutaḥ||16||",
    "1105:182": "dharmāyedaṃ dharmārtham,",
    "1105:183": "tadeva kevalaṃ tanmātram|",
    "1105:184": "tadādāya gṛhītvā|",
    "1105:185": "sārādānaṃ kṛtvetyarthaḥ|",
    "1105:186": "bhṛṅgavat cañcarīkavat|",
    "1105:187": "madhu makarandam|",
    "1105:188": "yadi vā|",
    "1105:189": "dharma eva arthaḥ prayojanamasya cīvarapiṇḍapātāderiti vigrahaḥ|",
    "1105:190": "bālasaṃparkavimukhaḥ apūrva iva navacandropamaḥ sarvatra deśe sthāne vā vihariṣyāmi|",
    "1105:191": "asaṃstutaḥ aparicitaḥ|",
    "1105:192": "tannivāsijanaiḥ pratyāsattirahita ityarthaḥ||",
    "1105:193": "tadevaṃ priyasaṃgatikāraṇaṃ snehamapākṛtya sāṃprataṃ lābhāditṛṣṇā lokāparityāgakāraṇaṃ parihartavyetyupadarśayannāha-",
    "1105:194": "lābhī ca satkṛtaścāhamicchanti bahavaśca mām|",
    "1105:195": "iti martyasya saṃprāptānmaraṇājjāyate bhayam||17||",
    "1105:196": "lābho vidyate'syeti cīvarapiṇḍapātādilābhayogāllābhī ca aham|",
    "1105:197": "satkṛtaśca pūjito janaiḥ|",
    "1105:198": "icchanti abhilaṣanti bahavaśca aneke mām|",
    "1105:199": "bahujanasaṃmato'hamityarthaḥ|",
    "1105:200": "ityevaṃ cintayataḥ evaṃ martyasya manuṣyasya maraṇājjāyate bhayam|",
    "1105:201": "kiṃbhūtāt? saṃprāptāt acintitopasthitāt||",
    "1105:202": "yatra yatra ratiṃ yāti manaḥ sukhavimohitam|",
    "1105:203": "tattatsahasraguṇitaṃ duḥkhaṃ bhūtvopatiṣṭhati||18||",
    "1105:204": "tasmātprājño na tāmicchedicchāto jāyate bhayam|",
    "1105:205": "svayameva ca yātyetadvairyaṃ kṛtvā pratīkṣatām||19||",
    "1105:206": "bahavo lābhino'bhūvan bahavaśca yaśasvinaḥ|",
    "1105:207": "saha lābhayaśobhiste na jñātāḥ kka gatā iti||20||",
    "1105:208": "māmevānye jugupsanti kiṃ prahṛṣyāmyahaṃ stutaḥ|",
    "1105:209": "māmevānye praśaṃsanti kiṃ viṣīdāmi ninditaḥ||21||",
    "1105:210": "nānādhimuktikāḥ sattvā jinairapi na toṣitāḥ|",
    "1105:211": "kiṃ punarmādṛśairajñaistasmātkiṃ lokacintayā||22||",
    "1105:212": "* * * * * * iti sarvadā avaśyaṃbhāvimaraṇamanasikārāt kiṃ lokasya bālajanasya cintayā caritaparibhāvanayā ?",
    "1105:213": "na kiṃcit prayojanam,",
    "1105:214": "anupādeyatvāditi bhāvaḥ||",
    "1105:215": "itthamapi bālajanasaṃgatirduḥkhaheturevetyāha-",
    "1105:216": "nindantyalābhinaṃ sattvamavadhyāyanti lābhinam|",
    "1105:217": "prakṛtyā duḥkhasaṃvāsaiḥ kathaṃ tairjāyate ratiḥ||23||",
    "1105:218": "nindanti kutsayanti alābhinaṃ lābhavirahitaṃ sattvam|",
    "1105:219": "akṛtapuṇyo'yaṃ varākaḥ,",
    "1105:220": "yena ayaṃ piṇḍapātādimātrakamapi naiva aparikleśena prāpnotīti|",
    "1105:221": "lābhinaṃ punaravadhyāyanti prasannairdāyakadānapatibhiścīvarādipradānaiḥ pūjitam|",
    "1105:222": "kuhanādibhirapi dāyakadānapatīn prasādyacīvarādilābhamāsādayati|",
    "1105:223": "anyathā kimanyasya tathāvidhā guṇā na santi,",
    "1105:224": "yena ayameva varaṃ labhate nāparaḥ,",
    "1105:225": "iti asmiṃścittamaprasādayanti,",
    "1105:226": "vacanaṃ caivamudgiranti|",
    "1105:227": "iti ubhayathāpi tebhyo na cetasi śāntirasti|",
    "1105:228": "tadevaṃ prakṛtyā svabhāvena duḥkhahetutvāt duḥkhaṃ saṃvāso yeṣāṃ bālānāṃ te tathā|",
    "1105:229": "taistathāvidhaiḥ saha saṃvasataḥ kathaṃ jāyate ratiḥ ?",
    "1105:230": "naivetyarthaḥ||",
    "1105:231": "[na ca bālo dṛḍhasuhṛdbhavati|",
    "1105:232": "yasmānna bāla ityāha-",
    "1105:233": "na bālaḥ kasyacinmitramiti coktaṃ tathāgataiḥ|",
    "1105:234": "na svārthena vinā prītiryasmādvālasya jāyate||24||",
    "1105:235": "svārthadvāreṇa yā prītirātmārtha prītireva sā|",
    "1105:236": "dravyanāśe yathodvegaḥ sukhahānikṛto hi saḥ||25||",
    "1105:237": "mitramiti suhṛt|",
    "1105:238": "uktaṃ tathāgatenetyāgameṣu uktam|",
    "1105:239": "kasmāt ? yasmāt svaprayojanena vinā bālasya na karhicidapi prītirjāyate|",
    "1105:240": "tasmāt tadabhāve viparyayaḥ|",
    "1105:241": "tadapi bālasaṃvāse satyapi na nirdiṣṭam (?)",
    "1105:242": "tatra maitrīkṛtenāpi pṛthagjanasya prītiraśakyā||",
    "1105:243": "evaṃ sati tatsaṃvāsodbhūtadoṣaparihārārthaṃ sukhena] saumanasyena ca vihārāya vivekakāmena mayā araṇyaniṣevaṇāya yatitavyamiti tadanuśaṃsāṃ darśayannāha-",
    "1105:244": "nāvadhyāyanti taravo na cārādhyāḥ prayatnataḥ",
    "1105:245": "kadā taiḥ sukhasaṃvāsaiḥ saha vāso bhavenmama||26||",
    "1105:246": "taravo vṛkṣāḥ nāvadhyāyanti,",
    "1105:247": "na ca ārādhyāḥ ārādhayitavyāḥ prayatnata iti|",
    "1105:248": "tadanukūlasamācaraṇena araṇyādiṣu vasatā viṣamābhiprāyarahitatvāt|",
    "1105:249": "iti kadā taistarubhiḥ saha vāso bhavenmama ?",
    "1105:250": "kibhūtaiḥ sukhasaṃvāsairityāśaṃsati|",
    "1105:251": "sukhahetutvāt sukhamiti pūrvavat||",
    "1105:252": "punarekākitāvihāre'bhiratimāha-",
    "1105:253": "śūnyadevakule sthitvā vṛkṣamūle guhāsu vā|",
    "1105:254": "kadānapekṣo yāsyāmi pṛṣṭhato'navalokayan||27||",
    "1105:255": "śūnyadevakule janasaṃkīrṇatārahite sthitvā nivasya rātrimekāmuṣitvā dve vā,",
    "1105:256": "yathābhilāṣaṃ vṛkṣamūle vṛkṣasyādhastāt|",
    "1105:257": "parvatādiṣu guhyapradeśā guhāḥ, tatra vā|",
    "1105:258": "anapekṣaḥ kadā yāsyāmi ?",
    "1105:259": "āsaṅgasthānasya kasyacidabhāvāt|",
    "1105:260": "ata eva pṛṣṭhato'navalokayan paścādanirvṛterabhāvāt||",
    "1105:261": "punaranyathā prāha-",
    "1105:262": "ayameṣu pradeśeṣu vistīrṇeṣu svabhāvataḥ|",
    "1105:263": "svacchandacāryanilayo vihariṣyāmyahaṃ kadā||28||",
    "1105:264": "kenacidvirodhakāriṇā purvamasvīkṛteṣu|",
    "1105:265": "vistīrṇeṣu vipuleṣu saumanasyakāriṣu|",
    "1105:266": "svabhāvataḥ svayameva tathāvidheṣu,",
    "1105:267": "na kṛtrimatayā|",
    "1105:268": "vihariṣyāmyahaṃ kadā ityāśāste|",
    "1105:269": "evaṃ viharato yatsukhaṃ tadupadarśayannāha-svacchanda cārī na paratantravṛttiḥ|",
    "1105:270": "anilayaḥ na vidyate nilayaḥ ālayaḥ nirāsaṅgatayā yasyeti anilayaḥ,",
    "1105:271": "kvacidapi svīkārābhāvāt|",
    "1105:272": "tathābhūtaḥ pratibaddho na kasyacit|",
    "1105:273": "śeṣaḥ subodhaḥ||",
    "1105:274": "punarevamalpecchatayā āśaṃsanīyamityādarśayannāha-",
    "1105:275": "mṛtpātramātravibhavaścaurāsaṃbhogacīvaraḥ|",
    "1105:276": "nirbhayo vihariṣyāmi kadā kāyamagopayan||29||",
    "1105:277": "mṛtpātraṃ muṇmayaṃ bhikṣābhājanam,",
    "1105:278": "tadeva kevalaṃ tanmātraṃ vibhavo dhanaṃ yasyeti|",
    "1105:279": "tathā caurāṇāmasaṃbhogyaṃ pāṃsukūlāmbarakṛtatvādaparibhogyam|",
    "1105:280": "anupayuktamiti yāvat|",
    "1105:281": "tādṛśaṃ cīvaraṃ vāso yasya sa tathā|",
    "1105:282": "etaddvayamapi parairahāryam|",
    "1105:283": "ata eva nirbhayaḥ kāyajīvitanirapekṣatayā ca|",
    "1105:284": "tadeva darśayati-kāyamagopayanniti|",
    "1105:285": "bāhyādhyātmikasya parigrahāgrahasyābhāvāt asaṃrakṣayan||",
    "1105:286": "iyamanityatā ca āsaṅgaparityāgasya kāraṇaṃ sarvadā sevitavyeti vṛttatritayenopadarśayannāha-",
    "1105:287": "kāyabhūmiṃ nijāṃ gatvā kaṅkālairaparaiḥ saha|",
    "1105:288": "svakāyaṃ tulayiṣyāmi kadā śatanadharmiṇam||30||",
    "1105:289": "ayameva hi kāyo me evaṃ pūtirbhaviṣyati|",
    "1105:290": "śṛgālā api yadgandhānnopasarpeyurantikam||31||",
    "1105:291": "asyaikasyāpi kāyasya sahajā asthikhaṇḍakāḥ|",
    "1105:292": "pṛthak pṛthaggamiṣyanti kimutānyaḥ priyo janaḥ||32||",
    "1105:293": "kāyabhūmiṃ nijāmiti śmaśānabhūmim,",
    "1105:294": "ciramapi sthitvā tatparyavasānatvāccharīrasya|",
    "1105:295": "kaṅkālairaparairiti pūrvamṛtānāmasthibhiḥ pañjaraiḥ|",
    "1105:296": "śatanaṃ pūtibhāvaḥ,",
    "1105:297": "taddharmiṇaṃ tatsvabhāvam|",
    "1105:298": "tāmeva tulanāṃ kathayati-ayameva hītyādinā|",
    "1105:299": "evamiti aparakaṅkālagalitaśarīrasādṛśyamucyate|",
    "1105:300": "pūtiḥ kutsito bhaviṣyati|",
    "1105:301": "kīdṛśa ityāha-śṛgālā ityādi|",
    "1105:302": "atidurgandhatayā tadāhāraparāyaṇānāṃ gomāyūnāmapi duḥsaha iti|",
    "1105:303": "itthamapi priyasya saṃgatiranityetyāha-asyaikasyāpītyādi|",
    "1105:304": "asya upāttasyaikasya ekatvena kalpitasyāpi kāyasya|",
    "1105:305": "sahajāḥ kāyena sahajātāḥ asthikhaṇḍakāḥ pṛthak pṛthagbhaviṣyanti|",
    "1105:306": "visaṃyuktā bhaviṣyantītyarthaḥ|",
    "1105:307": "kimutānyaḥ priyo janaḥ pṛthag na bhaviṣyati,",
    "1105:308": "yaḥ sarvadā visaṃyukta evāste||",
    "1105:309": "syādetat-sukhaduḥkhasahāyāḥ sadā mamaite putradārādayaḥ|",
    "1105:310": "tadeṣu yukta evānunayaḥ kartumityāha-",
    "1105:311": "eka utpadyate janturmriyate caika eva hi|",
    "1105:312": "nānyasya tadvayathābhāgaḥ kiṃ priyairvighnakārakaiḥ||33||",
    "1105:313": "janmamaraṇayorna kaścit kasyacidduḥkhasaṃbhāgī syāt|",
    "1105:314": "antarāle ca svakarmopahitameva sukhaduḥkhamupabhuñjate sarve|",
    "1105:315": "ato'bhimānamātramevaitat|",
    "1105:316": "yato nānyasya tadātmano vyatiriktasya tadvayathābhāgaḥ|",
    "1105:317": "tasyānunayakāriṇo vyathā,",
    "1105:318": "tasyā bhāgaḥ pratyaṃśo jāyate,",
    "1105:319": "tasya sā,",
    "1105:320": "tenaiva tasyāḥ saṃvedyamānatvāt|",
    "1105:321": "ato na kiṃcit prayojanaṃ priyaiḥ kuśalapakṣavighātakāribhiḥ||",
    "1105:322": "paramārthato na kasyacit kenacit saṃgatirastītyupadarśayannāha-",
    "1105:323": "adhvānaṃ pratipannasya yathāvāsaparigrahaḥ|",
    "1105:324": "tathā bhavādhvagasyāpi janmāvāsaparigrahaḥ||34||",
    "1105:325": "mārgaprasthitasya kāṃciddiśaṃ gantumudyatasya yathā aparairadhvagaiḥ saha ekasminnāvāse kvacinmaṇḍapādau vā āvāsaparigraho bhavati,",
    "1105:326": "tathā saṃsāre'pi karmāyattagateḥ saṃsarato jñātisagotrasālohitādibhirekasmin janmani āvāsaparigraho jāyate|",
    "1105:327": "punarapi tatparityajya kvacidekākitayā yāti|",
    "1105:328": "na ca tatra kecitsahāyāstamanugacchanti|",
    "1105:329": "ato na kenacit kasyacidvāstavī saṃgatiḥ saṃbhavati|",
    "1105:330": "tasmānnānarthasahasropanetrīṃ svayamupakalpya kenacit saṃgatiṃ kuryāt||",
    "1105:331": "tadevamabhidhāya saṃgatidoṣam,",
    "1105:332": "ekākitāyāḥ punarime guṇā iti vṛttatritayenopadarśayannāha-",
    "1105:333": "caturbhiḥ puruṣairyāvatsa na nirdhāryate tataḥ|",
    "1105:334": "āśocyamāno lokena tāvadeva vanaṃ vrajet||35||",
    "1105:335": "asaṃstavāvirodhābhyāmeka eva śarīrakaḥ|",
    "1105:336": "pūrvameva mṛto loke mriyamāṇo na śocati||36||",
    "1105:337": "na cāntikacarāḥ kecicchocantaḥ kurvate vyathām|",
    "1105:338": "buddhādyanusmṛtiṃ cāsya vikṣipanti na kecana||37||",
    "1105:339": "avaśyamanicchannapi idānīṃ jīvadavasthāyāṃ maraṇamupagato balāttyājayitavyo [gṛhāvāsaḥ|",
    "1105:340": "tasmādevaṃ svayaṃ jīvanneva tyaktumarhati|",
    "1105:341": "tata iti gṛhāt|",
    "1105:342": "] āśocyamānaḥ hā vatsetyādivilāpavacanaiḥ paridevyamānaḥ lokena bandhuprabhṛtinā tāvadeva tataḥ pūrvameva vanaṃ vrajet|",
    "1105:343": "kaḥ punaratra guṇaviśeṣa ityāha-asaṃstavetyādi|",
    "1105:344": "anunayapratighābhāvāt mriyamāṇo na śocati,",
    "1105:345": "śokopajanitaduḥkhabhāgī na bhavati|",
    "1105:346": "kutaḥ ? pūrvameva mṛto loke|",
    "1105:347": "yadaiva gṛhānniṣkrāntaḥ,",
    "1105:348": "tadaiva svajanabāndhavādau lokaviṣaye|",
    "1105:349": "ayamaparo guṇastasyetyāha-na cāntikacarā ityādi|",
    "1105:350": "antikacarāḥ samīpavartino jñātisagotrādayastadviyogāturāḥ śocantaḥ śokamupajanayantaḥ na ca naiva kurvate vyathām,",
    "1105:351": "ātmanaḥ kāyamanasoḥ pīḍām|",
    "1105:352": "yadi vā|",
    "1105:353": "teṣāṃ śokaṃ paśyato mriyamāṇasya manastāpam|",
    "1105:354": "na kevalamayameva guṇaḥ,",
    "1105:355": "api tu buddhādyanusmṛtiṃ ādiśabdāddharmādyanusmṛtim,",
    "1105:356": "tattvālambanamanaskāraṃ vā|",
    "1105:357": "asyeti janasaṃparkavivekacāriṇo maraṇasamaye||",
    "1105:358": "tasmādityādinā upasaṃharati-",
    "1105:359": "tasmādekākitā ramyā nirāyāsā śivodayā|",
    "1105:360": "sarvavikṣepaśamanī sevitavyā mayā sadā||38||",
    "1105:361": "ekākitā anāsaṅgavihāritā|",
    "1105:362": "ramyā sukhahetutvāt|",
    "1105:363": "nirāyāsā duḥkhavipakṣatvāt|",
    "1105:364": "śivodayā niḥśreyasāvāhakatvāt|",
    "1105:365": "sarvavikṣepaśamanī sarvavikṣepasya kāyavāṅmānasikasya durācārasya śamanī nivartanī samādhānahetutvāt|",
    "1105:366": "sevitavyā mayā sadeti|",
    "1105:367": "atraiva abhiniveśena āsaṅgaḥ kārya ityarthaḥ||",
    "1105:368": "tadevaṃ janasaṃparkavivarjanāt kāyavivekaṃ pratipādya cittavivekaṃ pratipādayitumāha-",
    "1105:369": "sarvānyacintānirmuktaḥ svacittaikāgramānasaḥ|",
    "1105:370": "samādhānāya cittasya prayatiṣye damāya ca||39||",
    "1105:371": "sarvā yā anyacintā asadvitarkasvabhāvāḥ,",
    "1105:372": "tābhirnirmuktaḥ,",
    "1105:373": "tadvirahitaḥ|",
    "1105:374": "svacittaikāgramānasaḥ svacittameva ekamagraṃ pradhānaṃ yasmin mānase manasikāre tat tathoktam,",
    "1105:375": "tādṛśaṃ mānasaṃ yasya sa tathā|",
    "1105:376": "svacittaṃ vā ekāgramekāyattaṃ tatpracāravyavalokanatatparaṃ niyatālambanapratibaddhaṃ vā mānasaṃ yasyeti samāsaḥ|",
    "1105:377": "tathābhūtaḥ samādhānāya cittasya śamathāya prayatiṣye,",
    "1105:378": "tatparāyaṇo bhaviṣyāmi|",
    "1105:379": "tadekāgratāyāṃ niyojayiṣyāmītyarthaḥ|",
    "1105:380": "damāya ceti punaḥpunastatraivālambane niyojanāya,",
    "1105:381": "bahirvikṣepanivāraṇāya vā||",
    "1105:382": "tatra cittasamādhānasya vipakṣatvāt kāmavitarkaṃ nivārayitumāha-",
    "1105:383": "kāmā hyanarthajanakā iha loke paratra ca|",
    "1105:384": "iha bandhavadhocchedairnarakādau paratra ca||40||",
    "1105:385": "aprahīṇabhavasaṃyojanaiḥ kamanīyatayā adhyavasitatvāt kāmā rūpādayo viṣayā ucyante|",
    "1105:386": "hiśabdo yasmādarthe|",
    "1105:387": "tasmādudvijya kāmebhyaḥ [8.85] iti vakṣyamāṇena saṃbandhaḥ|",
    "1105:388": "te ca sevyamānā anarthajanakā a........",
    "1105:389": "yadarthaṃ dūtadūtīnāṃ kṛtāñjaliranekadhā|",
    "1105:390": "na ca pāpamakīrtirvā yadarthaṃ gaṇitā purā||41||",
    "1105:391": "prakṣiptaśca bhaye'pyātmā draviṇaṃ ca vyayīkṛtam|",
    "1105:392": "yānyeva ca pariṣvajya babhūvottamanirvṛtiḥ||42||",
    "1105:393": "tānyevāsthīni nānyāni svādhīnānyamamāni ca|",
    "1105:394": "prakāmaṃ saṃpariṣvajya kiṃ na gacchasi nirvṛtim||43||",
    "1105:395": "unnāmyamānaṃ yatnādyannīyamānamadho hriyā|",
    "1105:396": "purā dṛṣṭamadṛṣṭaṃ vā mukhaṃ jālikayāvṛtam||44||",
    "1105:397": "tanmukhaṃ tvatparikleśamasahadbhirivādhunā|",
    "1105:398": "gṛdhrairvyaktīkṛtaṃ paśya kimidānīṃ palāyase||45||",
    "1105:399": "paracakṣurnipātebhyo'pyāsīdyatparirakṣitam|",
    "1105:400": "tadadya bhakṣitaṃ yāvat kimīrṣyālo na rakṣasi||46||",
    "1105:401": "māṃsocchrayamimaṃ dṛṣṭvā gṛdhrairanyaiśca bhakṣitam|",
    "1105:402": "āhāraḥ pūjyate'nyeṣāṃ strakcandanavibhūṣaṇaiḥ||47||",
    "1105:403": "........rūpaḥ| pūjyate tvayā stragādibhiḥ|",
    "1105:404": "tairgṛdhrairanyaiśca gomāyuprabhṛtibhirmāṃsocchrayaṃ māṃsapuñjamimaṃ bhakṣitaṃ bībhatsaṃ dṛṣṭvā kimīrṣyālo na rakṣasīti yojayitavyam|",
    "1105:405": "kimidānīṃ palāyase iti vā vyavahitena saṃbandhaḥ||",
    "1105:406": "nanu idamapi praṣṭavyo bhavānityāha-",
    "1105:407": "niścalādapi te trāsaḥ kaṅkālādevamīkṣitāt|",
    "1105:408": "niścalādapi kāṣṭhaloṣṭhasamānāt tava trāso jāyate iti kākkā pṛcchati|",
    "1105:409": "kaṅkālāt asthipañjarāt|",
    "1105:410": "evamapi bībhatsarūpāt īkṣitāt dṛṣṭāt yadi vā evaṃ trāsaḥ|",
    "1105:411": "yaddūrādapi dūrataraṃ palāyase iti yojanīyam|",
    "1105:412": "yadevaṃ calataḥ kathaṃ na trāsa ityāha-",
    "1105:413": "vetāleneva kenāpi cālyamānādbhayaṃ na kim||48||",
    "1105:414": "bhūtagraheṇa cālyamānāt jīvataścalataḥ kiṃ na bhayaṃ bhavati ?",
    "1105:415": "tasmādatiśayena bhayaṃ yuktamityarthaḥ||",
    "1105:416": "evaṃ tāvajjugupsanīyatāṃ pratipādya punaranyathā pratipādayitumāha-",
    "1105:417": "ekasmādaśanādeṣāṃ lālāmedhyaṃ ca jāyate|",
    "1105:418": "tatrāmedhyamaniṣṭaṃ te lālāpānaṃ kathaṃ priyam||49||",
    "1105:419": "yo hi nāma mohāvṛtaviveko rāgaviṣamūrcchitacaitanyaḥ,",
    "1105:420": "tasya atikamanīyatayā kāminīvadanamadhupānabuddhayā tanmukhavigalallālāpānābhilāṣiṇaḥ|",
    "1105:421": "paryanuyogamāha-ekameva kāraṇaṃ dvayorapyāhārapānasvabhāvāt|",
    "1105:422": "tatra tayormadhye amedhyaṃ purīṣamapriyaṃ bhavataḥ|",
    "1105:423": "lālāyāḥ śleṣmaṇaḥ pānaṃ kathaṃ priyam ?",
    "1105:424": "kena prakāreṇa tatrābhiratirnānyatra ?",
    "1105:425": "dvayorapi yukteti bhāvaḥ||",
    "1105:426": "athāpi syāt-yadyapi dvayorapi kāraṇamabhinnam,",
    "1105:427": "tathāpi tasminnatidurgandhatayā vaimukhyam,",
    "1105:428": "itarasmiṃstu tadabhāvātprītiriti|",
    "1105:429": "tadetadapi na samyagabhidhānamityupapādayannāha-",
    "1105:430": "tūlagarbhairmṛdusparśai ramante nopadhānakaiḥ|",
    "1105:431": "durgandhaṃ na sravantīti kāmino'medhyamohitāḥ||50||",
    "1105:432": "kārpāsāditūlaparipūritairmasūrakādibhirūpadhānaiḥ sukumārasparśaiḥ kāmino na ramante,",
    "1105:433": "na dhṛtimadhivāsayanti|",
    "1105:434": "kutaḥ ? daurgandhyamaśuciniṣyandaṃ na muñcantīti kṛtvā aśuciparipūrite strīkalevare eva ramante|",
    "1105:435": "etadapi kutaḥ ?",
    "1105:436": "kāminaḥ kāmasukhābhilāṣiṇaḥ amedhyamohitā yataḥ|",
    "1105:437": "hetupadametat|",
    "1105:438": "amedhyaviṣaye amedhyena vā mohitāḥ|",
    "1105:439": "aśucau śuciviparyāsāt tatraiva atiśayavatīmabhiratimanubhavanti||",
    "1105:440": "syādetat-yadi nāma aśucitvamamedhye strīkalevare ca sādhāraṇam,",
    "1105:441": "tathāpi tadekatra vivṛtamanyatra pracchāditam|",
    "1105:442": "atastadanyaparihāreṇa asminnabhiṣvaṅgaḥ ityatrāha-",
    "1105:443": "yatra cchanne'pyayaṃ rāgastadacchannaṃ kimapriyam|",
    "1105:444": "na cetprayojanaṃ tena kasmācchannaṃ vimṛdyate||51||",
    "1105:445": "yasminnamedhyasvabhāve pracchāditarūpe|",
    "1105:446": "adṛṣṭe'pīti yāvat|",
    "1105:447": "etādṛśo'bhiṣvaṅgaḥ,",
    "1105:448": "tadacchannaṃ dṛśyatāṃ gatamatiśayena prītikaramupajāyate ityucitam|",
    "1105:449": "tat kimiti tathābhūtamapriyaṃ bhavataḥ ?",
    "1105:450": "atha tathābhūte sarvathā vaimukhyameva te nācchannena kiṃcit prayojanaṃ tavāsti|",
    "1105:451": "yadyevam, tarhi kasmāddhetoḥ channaṃ viśeṣeṇa mṛdyate,",
    "1105:452": "tadanyaparihāreṇa tasyaiva ghaṭanāya yatnaḥ kriyate ?",
    "1105:453": "api ca| idamapi praṣṭavyastvam-kiṃ bhavānaśucivirāgo na veti|",
    "1105:454": "atra prathamaṃ vikalpamadhikṛtyāha-",
    "1105:455": "yadi te nāśucau rāgaḥ kasmādāliṅgase'param|",
    "1105:456": "yadi bhavataḥ aśucau na rāgaḥ,",
    "1105:457": "na sarvathā āsaṅgo'sti,",
    "1105:458": "tarhi kasmādāliṅgase apara manyam ?",
    "1105:459": "kiṃ tadityāha-",
    "1105:460": "māṃsakardamasaṃliptaṃ snāyubaddhāsthipañjaram||52||",
    "1105:461": "māṃsameva kardama iva lepanasādharmyāt,",
    "1105:462": "tena liptamupadigdham|",
    "1105:463": "kimevaṃbhūtamiti cet,",
    "1105:464": "snāyubaddhāsthipañjaram,",
    "1105:465": "snāyvābaddhaṃ saṅgīkṛtam,",
    "1105:466": "āyattīkṛtam asthipañjaram asthisaṃkalam|",
    "1105:467": "anyathā khaṇḍaśo viśakalitaṃ syāt,",
    "1105:468": "iti virāgaviṣayatāmasya darśayati||",
    "1105:469": "atha śucau rāga iti dvitīyo vikalpaḥ svīkriyate,",
    "1105:470": "tatrāha-svamevetyādi|",
    "1105:471": "athavā|",
    "1105:472": "anyathāvatāryateyaduktaṃ pareṇa-channe carmādinā rāgo bhavati nācchanne|",
    "1105:473": "tatrāha-yadītyādi|",
    "1105:474": "yadi tena hetunā carmādinā pihitatvāditi kṛtvā aśucau rāgo bhavati bhavataḥ,",
    "1105:475": "tadā kasmādāliṅgase paramanyadīyaṃ pañjaram|",
    "1105:476": "anyat pūrvavat||",
    "1105:477": "kiṃ tarhi samucitamatretyāha-",
    "1105:478": "svameva bahvamedhyaṃ te tenaiva dhṛtimācara|",
    "1105:479": "amedhyabhasrāmaparāṃ gūthaghasmara vismara||53||",
    "1105:480": "svameva ātmanaiva bahutaramaśucilālāsiṅghāṇamastaluṅgamūtrapurīṣādi tavāsti,",
    "1105:481": "tenaivāśucinā saṃtoṣaṃ kuruṣva|",
    "1105:482": "tato'pyameghyabhastrāṃ purīṣaprasevikām aparāmanyāṃ strīśarīrasvabhāvām|",
    "1105:483": "gūthaghasmara purīṣabhakṣaṇaśīla vismara,",
    "1105:484": "tatra manasikāraṃ mā kārṣīḥ||",
    "1105:485": "māṃsapriyo'hamityādinā punaranyathā parihāramāha-",
    "1105:486": "māṃsapriyo'hamasyeti draṣṭuṃ spraṣṭuṃ ca vāñchasi|",
    "1105:487": "acetanaṃ svabhāvena māṃsaṃ tvaṃ kathamicchasi||54||",
    "1105:488": "māṃsaṃ priyaṃ yasya|",
    "1105:489": "eṣo'haṃ māṃsapriyaḥ|",
    "1105:490": "asya asthipañjarasya|",
    "1105:491": "yadi vā|",
    "1105:492": "māṃsasya priyo māṃsapriyo'hamasyeti pūrvavat|",
    "1105:493": "māṃsapriyo'hamasya priya iti yāvat|",
    "1105:494": "sāpekṣatve'pi samāso gamakatvāt|",
    "1105:495": "ityevaṃ tatpralobhāt pratyupakāradhiyā vā draṣṭuṃ spraṣṭuṃ ca vāñchasi,",
    "1105:496": "darśanaṃ sparśanaṃ ca abhilaṣasi|",
    "1105:497": "atrāha-acetanaṃ caitanyaśūnyaṃ mṛtpiṇḍaprāyam|",
    "1105:498": "svabhāvena prakṛtyā|",
    "1105:499": "na tu punaryathāpare varṇayanti-caitanyayogādacetanamapi cetanamabhidhīyate|",
    "1105:500": "tādṛśaṃ māṃsaṃ tvamacetanasvabhāvaṃ kāmukaḥ san kathamicchasi ?",
    "1105:501": "taddṛṣṭau ca mṛtpiṇḍe'pi syāt|",
    "1105:502": "tathā ca sati bhavānapi na cetanaḥ syāt||",
    "1105:503": "asti tatra citsvabhāvaṃ cittam,",
    "1105:504": "tena tadicchāmīti cedāha-",
    "1105:505": "yadicchasi na taccittaṃ draṣṭuṃ spraṣṭuṃ ca śakyate|",
    "1105:506": "yacca śakyaṃ na tadvetti kiṃ tadāliṅgase mudhā||55||",
    "1105:507": "yaccittaṃ citsvabhāvamicchasi,",
    "1105:508": "tadarūpitvāt draṣṭuṃ na śakyate|",
    "1105:509": "yacca māṃsādisvabhāvaṃ kalevaraṃ draṣṭuṃ spraṣṭuṃ ca śakyate,",
    "1105:510": "na tadvetti,",
    "1105:511": "na jānāti,",
    "1105:512": "acetanatvāt|",
    "1105:513": "ataḥ kimiti tadacetanamāliṅgase āśliṣyasi ?",
    "1105:514": "mudheti niṣphalam|",
    "1105:515": "naiva āliṅgitumucitamiti bhāvaḥ|",
    "1105:516": "anyathā loṣṭhādyāliṅganaprasaṅgaḥ||",
    "1105:517": "kiṃ ca| idamapyatigarhitamityādarśayannāha-",
    "1105:518": "nāmedhyamayamanyasya kāyaṃ vetsītyanadbhutam|",
    "1105:519": "svāmedhyamayameva tvaṃ taṃ nāvaiṣīti vismayaḥ||56||",
    "1105:520": "anyasya kāyaṃ yadamedhyamayaṃ na vetsi,",
    "1105:521": "tanna kiṃcidāścaryam|",
    "1105:522": "yuktameva tadavedanam,",
    "1105:523": "parasaṃtānasyātmanā vyavahitatvāt|",
    "1105:524": "idaṃ punaratiśayenāścaryasthānam,",
    "1105:525": "yat svasyātmano'medhyamayaṃ tvaṃ taṃ kāyaṃ nāvaiṣi nāvagacchasi||",
    "1105:526": "idānīṃ śāstrakārastaṃ saṃvejayannāha-",
    "1105:527": "vighanārkāṃśuvikacaṃ muktvā taruṇapaṅkajam|",
    "1105:528": "amedhyaśauṇḍacittasya kā ratirgūthapañjare||57||",
    "1105:529": "vighanārkāśubhirvikacaṃ vikasitam|",
    "1105:530": "tādṛśaṃ taruṇapaṅkajam|",
    "1105:531": "abhinavasaroruhaṃ hitvā amedhyābhiniviṣṭacittasya kā ratirgūthapañjare|",
    "1105:532": "na yukteti bhāvaḥ||",
    "1105:533": "punaranyathā prāha-",
    "1105:534": "mṛdādyamedhyaliptatvādyadi na spraṣṭumicchasi|",
    "1105:535": "yatastannirgataṃ kāyāttaṃ spraṣṭuṃ kathamicchasi||58||",
    "1105:536": "ādiśabdādvastrādi|",
    "1105:537": "aśucimrakṣitatvāt|",
    "1105:538": "yadi spraṣṭuṃ na vāñchasi|",
    "1105:539": "yataḥ kāyāttadamedhyaṃ nirgataṃ niryātam,",
    "1105:540": "taṃ kāyaṃ kathamicchasi spraṣṭum ?",
    "1105:541": "athāpi syāt-nāyamupālambho mama yuktarūpaḥ,",
    "1105:542": "yato na me kaścidabhiniveśo'medhye ityatrāha-",
    "1105:543": "yadi te nāśucau rāgaḥ kasmādāliṅgase param|",
    "1105:544": "amedhyakṣetrasaṃbhūtaṃ tadbījaṃ tena vardhitam||59||",
    "1105:545": "amedhyakṣetraṃ māturjaṭharam,",
    "1105:546": "anekāśucisthānatvāt,",
    "1105:547": "tatra saṃbhūtaṃ samutpannaṃ tadbījam,",
    "1105:548": "tadeva amedhyaṃ mātāpitṛśukraśoṇitasvabhāvaṃ bījaṃ yasya tattathoktam |",
    "1105:549": "tena vardhitamiti tena amedhyena mātṛpītāśitasya vāntakalpasya rasena vardhitaṃ garbhasthitamupabṛṃhitam|",
    "1105:550": "bahirnirgatamapi svayamaśitapītaparipākāśucirasena|",
    "1105:551": "kasmādāliṅgase paramiti saṃbandhaḥ|",
    "1105:552": "paraṃ strīkalevaram|",
    "1105:553": "ityupālambho'styeva bhavataḥ||",
    "1105:554": "atha aśucirāgo'hamiti pakṣasvīkāraḥ,",
    "1105:555": "tathāpi upālambhastadavastha evetyāha-",
    "1105:556": "amedhyabhavamalpatvānna vāñchasyaśuciṃ kṛmim|",
    "1105:557": "bahvamedhyamayaṃ kāyamamedhyajamapīcchasi||60||",
    "1105:558": "purīṣādyaśucisaṃbhūtaṃ kṛmiṃ prāṇakajātaṃ na vāñchasi|",
    "1105:559": "kāyaṃ punarmātṛgrāmasya bahutarāśucisvabhāvamaśucisaṃbhūtamapi pūrvakrameṇa icchasi||",
    "1105:560": "athāpi syāt-kimatrottaraṃ vaktavyam ?",
    "1105:561": "yato'hamapi yādṛśaḥ,",
    "1105:562": "tādṛśaṃ tasyāḥ śarīram,",
    "1105:563": "tena aśucernāśucisaṃparko doṣaḥ,",
    "1105:564": "yādṛśo yakṣastādṛśo balirapītyāha-",
    "1105:565": "na kevalamamedhyatvamātmīyaṃ na jugupsasi|",
    "1105:566": "amedhyabhāṇḍānaparān gūthaghasmara vāñchasi||61||",
    "1105:567": "ayamiha mahāmohasya prabhāvaḥ,",
    "1105:568": "yadātmagatameva tāvadaśucisvabhāvaṃ na vigarhasi|",
    "1105:569": "pratyuta aparānaśucikumbhānabhilaṣasi,",
    "1105:570": "iti dhik parāmarśavikalatā|",
    "1105:571": "gūthaghasmareti tiraskāravacanena tasyaiva saṃbodhanam||",
    "1105:572": "idānīṃ sākṣātkṛtya aśucisvabhāvatāṃ pratipādayannāha-",
    "1105:573": "karpūrādiṣu hṛdyeṣu śālyannavyañjaneṣu vā|",
    "1105:574": "mukhakṣiptavisṛṣṭeṣu bhūmirapyaśucirmatā||62||",
    "1105:575": "evaṃ śucipavitravastunyapi yadekadeśaniṣyandasaṃparkādapavitrasvabhāvatāṃ vrajanti|",
    "1105:576": "āsatāṃ tāvattāni vastūni,",
    "1105:577": "tatsaṃsargādbhūmirapi śucisvabhāvā aśucitvaṃ yāti||",
    "1105:578": "yadi pratyakṣamapyetadamedhyaṃ nādhimucyase|",
    "1105:579": "śmaśāne patitān ghorān kāyān paśyāparānapi||63||",
    "1105:580": "evaṃ tāvadadhyakṣasiddho'yaṃ vyavahāraḥ,",
    "1105:581": "tathāpi yadi nādhimucyase,",
    "1105:582": "na saṃpratyeṣi|",
    "1105:583": "dṛṣṭvāpi na śraddadhāsi ityarthaḥ|",
    "1105:584": "tadā śmaśāne pūtinivāse kāyān paśya|",
    "1105:585": "kiṃbhūtān ? ghorāniti|",
    "1105:586": "vikhāditakavinīlakavipūyakādisvabhāvatayā bībhatsān bhayaṃkarān vā aparāniti ato'dhikān||",
    "1105:587": "kiṃ ca| prakṛtyā vikṛta evāyaṃ kāyo nābhiratisthānaṃ yujyate ityupadarśayannāha-",
    "1105:588": "carmaṇyutpāṭite yasmādbhayamutpadyate mahat|",
    "1105:589": "kathaṃ jñātvāpi tatraiva punarutpadyate ratiḥ||64||",
    "1105:590": "utpāṭite viyojite|",
    "1105:591": "yasmāditi kāyāt|",
    "1105:592": "trāso jāyate mahān-kimetaditi|",
    "1105:593": "evaṃ tatsvabhāvaṃ viditvāpi kathaṃ tasminneva sthāne bhayasthānatvena ekadā pratipanne punaranyadā jāyate ratirabhiṣvaṅgaḥ||",
    "1105:594": "syādetat-yadi nāma aśucisvabhāvatā kāyasya adhyakṣasiddhā,",
    "1105:595": "tathāpi candanādisurabhivastūpalipto'sau kamanīyo bhavati ityatrāha-",
    "1105:596": "kāye nyasto'pyasau gandhaścandanādeva nānyataḥ|",
    "1105:597": "anyadīyena gandhena kasmādanyatra rajyase||65||",
    "1105:598": "śarīre niveśito'pyasau gandhaḥ candanādiprasūtaḥ,",
    "1105:599": "yadvaśātkāye kamanīyabuddhirupajāyate|",
    "1105:600": "candanādeva kevalāt|",
    "1105:601": "nānyataḥ iti kāyāt|",
    "1105:602": "ataḥ kasmāt parakīyena gandhena candanasamudbhūtena anyatra yasyāsau gandho na bhavati,",
    "1105:603": "atra abhiratiḥ kriyate ?",
    "1105:604": "api ca| candanādisaṃskāro'pi kevalātmopaghātāya vartate,",
    "1105:605": "na hitāyeti pratipādayannāha-",
    "1105:606": "yadi svabhāvadaurgandhyādrāgo nātra śivaṃ nanu|",
    "1105:607": "kimanartharucirlokastaṃ gandhenānulimpati||66||",
    "1105:608": "svabhāvadaurgandhyāt sahajātpūtigandhavahatvāt|",
    "1105:609": "atreti kāye|",
    "1105:610": "yadi rāgo notpadyate,",
    "1105:611": "tadā śivaṃ nanu kalyāṇameva syāt|",
    "1105:612": "evaṃ guṇasaṃbhave'pi kiṃ kāraṇamanarthapriyo lokaḥ taṃ kāyaṃ gandhenānulimpati ?",
    "1105:613": "sarvathā na yuktametadityarthaḥ||",
    "1105:614": "na cāsya saṃskārasahasratve'pi svabhāvānyathātvamastītyāha-",
    "1105:615": "kāyasyātra kimāyātaṃ sugandhi yadi candanam|",
    "1105:616": "kāyasya svabhāvadurgandhasya kimāyātam,",
    "1105:617": "kiṃ bhūtam ? na kiṃcit|",
    "1105:618": "sugandhi yadi candanam|",
    "1105:619": "śobhano gandho'syeti bahuvrīhisamāsāntādin|",
    "1105:620": "tathāpi tasya na svabhāvapracyutirastīti bhāvaḥ|",
    "1105:621": "atha tadvaśāt tasmin kamanīyatāmupādāya abhiratirutpadyate ityatrāha-",
    "1105:622": "anyadīyena gandhena kasmādanyatra rajyate||67||",
    "1105:623": "evaṃ ca na vicakṣaṇatā syādityarthaḥ||",
    "1105:624": "keśādisaṃskāradvāreṇāpi anarthaheturevāyaṃ kāya iti ślokadvayenopadarśayannāha-",
    "1105:625": "yadi keśanakhairdīrghairdantaiḥ samalapāṇḍuraiḥ|",
    "1105:626": "malapaṅkadharo nagraḥ kāyaḥ prakṛtibhīṣaṇaḥ||68||",
    "1105:627": "sa kiṃ saṃskriyate yatnādātmaghātāya śastravat|",
    "1105:628": "ātmavyāmohanodyuktairunmattairākulā mahī||69||",
    "1105:629": "dīrghaiḥ sahajāvasthitaiḥ|",
    "1105:630": "acchinnairityarthaḥ|",
    "1105:631": "dantairdaśanaiḥ samalapāṇḍuraiḥ dantadhāvanakramukādibhirasaṃskṛtaiḥ|",
    "1105:632": "malapaṅkadharaḥ mala eva paṅkaḥ kardamaḥ,",
    "1105:633": "taṃ dhārayatīti tathā,",
    "1105:634": "snānābhyañjanādivirahāt|",
    "1105:635": "nagna iti vastraviviktatvāt yathājāta ivāvasthitaḥ|",
    "1105:636": "tathābhūtaḥ san|",
    "1105:637": "yadi kāyaḥ prakṛtyā bhīṣaṇaḥ pretānāmiva svabhāvena bhayaṃkaraḥ|",
    "1105:638": "sa evaṃbhūtaḥ kimiti saṃskriyate ?",
    "1105:639": "yatnāditi keśanakhādiracanāviśeṣaiḥ,",
    "1105:640": "dantadhāvanatāmbūlādibhiḥ,",
    "1105:641": "snānābhyañjanānulepanādibhiḥ,",
    "1105:642": "vastrādibhirvā|",
    "1105:643": "kimiva ? ātmaghātāya śastravat|",
    "1105:644": "ātmano vadhārthaṃ khaṅgādiryathā saṃskriyate tadvat|",
    "1105:645": "ityeṣāṃ mohavaśīkṛtaṃ viceṣṭitaṃ paridevayannāha-ātmetyādi|",
    "1105:646": "ātmanaiva saṃcintya ātmano vyāmohamutpādayituṃ yatnavadbhiḥ unmattairasvasthacittaiḥ|",
    "1105:647": "evaṃ ca viparītakarmānuṣṭhānānnaite varākāḥ sacetasa iti khedaṃ karoti śāsrakāraḥ|",
    "1105:648": "na cātra kaścidātmajño dṛśyata iti unmattairākulā samākīrṇā mahī pṛthivīti||",
    "1105:649": "prāsaṅgikaṃ parisamāpya prakṛtamanubandhannāha-",
    "1105:650": "kaṅkālān katicidṛṣṭvā śmaśāne kila te ghṛṇā|",
    "1105:651": "grāmaśmaśāne ramase calatkaṅkālasaṃkule||70||",
    "1105:652": "śavānāmasthipañjarān katicit pratiniyatān|",
    "1105:653": "etaduktaṃ bhavati-carmaṇyutpāṭite [8. 64] ityādikamuktvā yaduktaṃ kathaṃ jñātvāpītyādi,",
    "1105:654": "tatra parasyottaram-na śmaśānagatakalevarasādṛśyamasya,",
    "1105:655": "yena tasminneva atrāpi ratirna syāt,",
    "1105:656": "kiṃ tarhi śmaśāne tasya ghṛṇāsthānatvāt|",
    "1105:657": "nātreti atra abhidheyakaṅkālānityādi|",
    "1105:658": "grāmaśmaśāne|",
    "1105:659": "iti|",
    "1105:660": "naivātra kaścidviśeṣo'sti|",
    "1105:661": "tadeva śarīraṃ śmaśāne ghṛṇāsthānagrāme vā abhiratisthānamiti kākvā brūte|",
    "1105:662": "naitadvicakṣaṇadhiyāṃ samāyuktamiti bhāvaḥ|",
    "1105:663": "calatkaṅkālasaṃkule ityanena etaddarśayati-etāvāṃstu viśeṣaḥ|",
    "1105:664": "na ca anena viśeṣeṇāśucisvabhāvatā ghṛṇāheturnivartate,",
    "1105:665": "yena pravṛttiriyaṃ syāditi|",
    "1105:666": "saṃkula iti samākīrṇe||",
    "1105:667": "bhavatu nāma īdṛśamaśucisvabhāvamapi sūkarāṇāmiva abhiratisthānam|",
    "1105:668": "tathā ca evaṃ vidhamapi draviṇavikalasya naitat sulabhamityupadarśayannāha-",
    "1105:669": "evaṃ cāmedhyamapyetadvinā mūlyaṃ na labhyate|",
    "1105:670": "tadarthamarjanāyāso narakādiṣu ca vyathā||71||",
    "1105:671": "vinā mūlyaṃ dravyamantareṇa na labhyate na prāpyate|",
    "1105:672": "atastadarthinā prathamato dhanameva arjanīyam|",
    "1105:673": "tadarjanena āyāsāt kṛṣivāṇijyasevādisamāśrayeṇa pariśramādihaiva duḥkhamupajāyate,",
    "1105:674": "adharmeṇa copārjanānnarakādiṣu,",
    "1105:675": "iti ubhayaloke'narthahetureva tadarjanam|",
    "1105:676": "nāpi tatsukhaprāptirasti||",
    "1105:677": "duḥkhameva tu kevalaṃ tadarjaneneti pratipādayannāha-",
    "1105:678": "śiśornārjanasāmarthyaṃ kenāsau yauvane sukhī|",
    "1105:679": "yātyarjanena tāruṇyaṃ vṛddhaḥ kāmaiḥ karoti kim||72||",
    "1105:680": "bālāvasthāvasthitasya na dhanopārjanaśaktirasti,",
    "1105:681": "bālatvādeva|",
    "1105:682": "kena dhanena prakāreṇa vā asau bālo yauvane yuvāvasthāyāṃ sukhī syāt ?",
    "1105:683": "dhanavikalatvānna kvacidityarthaḥ|",
    "1105:684": "yadapi kasyacit pitṛpitāmahopārjitadhanena yauvane sukhitvaṃ dṛśyate,",
    "1105:685": "tadapi pratiniyatasyaiva na sarvasya|",
    "1105:686": "na cāpi pūrvoktaduḥkhadvayādvimucyate'sau|",
    "1105:687": "ato dhanārjanamupādeyamādau sukhasādhanopāyatvāt|",
    "1105:688": "tadarjayata eva galitavayaso na kaścidupayogo viṣayairiti||",
    "1105:689": "athāpi syāt-tadarjayatāpi kāmasukhamanubhūyata eva, ityatrāha-",
    "1105:690": "keciddināntavyāpāraiḥ pariśrāntāḥ kukāminaḥ|",
    "1105:691": "gṛhamāgatya sāyāhne śerate sma mṛtā iva||73||",
    "1105:692": "ye kecit kutsitakāmākṣiptacetasaḥ kāṣṭhatṛṇapatrādyāharaṇabhṛtikarmakriyālakṣaṇairdinaparyantavyāpāraiḥ parikhinnakāyamanaso nirutsukāḥ,",
    "1105:693": "astaṃ gate savitari svagṛhamāgatya gāḍhamiddhākrāntatvāt mṛtakalpāḥ śerate sma svapanti|",
    "1105:694": "prabhāte punarutthāya tatraiva nīcakarmaṇi yujyante|",
    "1105:695": "smaśabdo'tra vākyālaṃkāre atītārthāviṣayatvāt|",
    "1105:696": "evamāyuḥsaṃskārān kecit kukāminaḥ kṣapayanti,",
    "1105:697": "na ca kāmasukhāsvādamupalabhante|",
    "1105:698": "parasevakānadhikṛtyāha-",
    "1105:699": "daṇḍayātrābhirapare pravāsakleśaduḥkhitāḥ|",
    "1105:700": "vatsararaipi nekṣante putradārāṃstadarthinaḥ||74||",
    "1105:701": "apare pūrvakāmikebhyo'nye kukāminaḥ sevakā ityarthaḥ|",
    "1105:702": "te daṇḍayātrādibhiḥ,",
    "1105:703": "daṇḍaḥ paracakravijayāya yātrā prayāṇam,",
    "1105:704": "pararāṣṭradravyagrahaṇāya vā yātrā,",
    "1105:705": "tadādiryeṣāṃ deśāntarapreṣaṇādīnām,",
    "1105:706": "taiḥ pravāso deśāntaragamanam,",
    "1105:707": "tena kleśaḥ pariśramaḥ,",
    "1105:708": "tena duḥkhitāḥ pīḍitāḥ |",
    "1105:709": "sarvadā tathābhūtāḥ|",
    "1105:710": "vatsarairapi anekavarṣātyaye'pi putrān dārāṃśca nekṣante na paśyanti|",
    "1105:711": "tadarthina iti taiḥ putradārādibhirarthinaḥ tadabhilāṣukāḥ|",
    "1105:712": "tadarthameva parasevādisvīkārādityarthaḥ||",
    "1105:713": "aho bata amīṣāṃ niṣphalamanuṣṭhānamiti śocayannāha-",
    "1105:714": "yadarthameva vikrīta ātmā kāmavimohitaiḥ|",
    "1105:715": "tanna prāptaṃ mudhaivāyurnītaṃ tu parakarmaṇā||75||",
    "1105:716": "yadarthaṃ sukhapratilambhanimittaṃ vikrītaḥ paradāsīkṛtaḥ ātmā kāmaviḍambitaiḥ tanna prāptam,",
    "1105:717": "taditi sukhaṃ na prāptaṃ na pratilabdham|",
    "1105:718": "āyuḥsaṃskārā eva hi kevalamanarthakaṃ parakarmānuṣṭhānena kṣayamupanītāḥ|",
    "1105:719": "na sādhukarmaṇi kvacidapi yojitā iti bhāvaḥ||",
    "1105:720": "sukhalipsayā pravṛttānāṃ pratyuta duḥkhamevāpatitameṣāmityupadarśayannāha-",
    "1105:721": "vikrītasvātmabhāvānāṃ sadā preṣaṇakāriṇām|",
    "1105:722": "prasūyante striyo'nyeṣāmaṭavīviṭapādiṣu||76||",
    "1105:723": "sukhabubhukṣayā vikrītaḥ parāyattīkṛtaḥ svātmabhāva svakāyo yaiste tathā, teṣām|",
    "1105:724": "anyeṣāṃ sevakānāmityarthaḥ|",
    "1105:725": "ata eva sadā preṣaṇakaraṇaśīlānām|",
    "1105:726": "anyeṣāmapareṣāṃ prabhuprayojanena gacchatām|",
    "1105:727": "mārga eva prasūyante striyaḥ|",
    "1105:728": "aṭavīviṭapādiṣu|",
    "1105:729": "ādiśabdāt parvatanitagbanadīkūlādiṣu kaṣṭasthāneṣu||",
    "1105:730": "ayamaparo viparyāsasteṣāmiti pratipādayannāha-",
    "1105:731": "raṇaṃ jīvitasaṃdehaṃ viśanti kila jīvitum|",
    "1105:732": "mānārthaṃ dāsatāṃ yānti mūḍhāḥ kāmaviḍambitāḥ||77||",
    "1105:733": "vikrītasvātmabhāvāḥ saṃgrāmaṃ caturdantasaṃghaṭṭaṃ praviśanti|",
    "1105:734": "kiṃbhūtaṃ jīvitasaṃdeham ?",
    "1105:735": "tatra praviṣṭasya jīvitaṃ syādvā na veti jīvitasya saṃdeho'sminniti kṛtvā|",
    "1105:736": "jīvitumiti jīvanārtham|",
    "1105:737": "atra pratilabdhairlābhairjīvikāṃ kalpayiṣyāma iti matvetyarthaḥ|",
    "1105:738": "mānārthaṃ dāsatāṃ yānti,",
    "1105:739": "balavatā kenacidabhibhūtāḥ svamānoddharaṇārtham|",
    "1105:740": "aṅgulīcchedavelāgrahaṇasvīkārāt|",
    "1105:741": "mūḍhā mohāndhīkṛtavivekacakṣuṣaḥ|",
    "1105:742": "ke te ? kāmabiḍambitāḥ kāmāya kāmena vā viḍambitāstiraskṛtāḥ||",
    "1105:743": "ihaiva janmani kāmāsaktacetasāṃ yadduḥkhaṃ dṛśyate tatkathayannāha-",
    "1105:744": "chidyante kāminaḥ kecidanye śūlasamarpitāḥ|",
    "1105:745": "dṛśyante dahyamānāśca hanyamānāśca śaktibhiḥ||78||",
    "1105:746": "paradāradhanāpaharaṇādeḥ||",
    "1105:747": "śeṣaḥ subodhaḥ||",
    "1105:748": "kiṃ ca| ayaṃ sukhasādhanatvena upādīyamāno'pi ca anarthaparaṃparāprasūtiheturevārthaḥ iti kathayannāha-",
    "1105:749": "arjanarakṣaṇanāśaviṣādai-",
    "1105:750": "rarthamanarthamanantamavehi|",
    "1105:751": "vyagratayā dhanasaktamatīnāṃ",
    "1105:752": "nāvasaro bhavaduḥkhavimukteḥ||79||",
    "1105:753": "arjanamanutpannasyotpādanaṃ duḥkham|",
    "1105:754": "upārjitasyāpi jalānalādibhyaḥ pañcapratyavāyebhyaḥ paripālanaṃ kaṣṭataram|",
    "1105:755": "tathā rakṣitasyāpi kathaṃcit taskarādibhirnāśādviṣādo daurmanasyaṃ paritāpaheturanarthaḥ|",
    "1105:756": "tadevamanarthaparaṃparānidānatvāt kāraṇe kāryopacārādartha evānartha uktaḥ|",
    "1105:757": "ityevamarjanādibhiḥ sarvadā vyākulatvāt dhanāsaktacetasāṃ kṣaṇamapi samādhānānavakāśatvāt nāvasaraḥ saṃsārāśṛ[śri ?",
    "1105:758": "]tajātyādiduḥkhanirmokṣāya sadā tadgatamanasikāraireva āyuḥrāṇāṃ kṣapaṇāt||",
    "1105:759": "sarvametadupasaṃhṛtya kāmāsaṅgaparityāgāya saṃvegakathayā protsāhayati evamityādinā-",
    "1105:760": "evamādīnavo bhūyānalpāsvādastu kāminām|",
    "1105:761": "śakaṭaṃ vahato yadvatpaśorghāsalavagrahaḥ||80||",
    "1105:762": "evamityuktaprakāraparāmarśe|",
    "1105:763": "ādīnavo'narthaḥ|",
    "1105:764": "bhūyānanekaprakāraḥ|",
    "1105:765": "na cātra sukhotpādavārtāpyasti|",
    "1105:766": "yadapi viparyāsāt kathaṃcit sukhamiti pratibhāsate,",
    "1105:767": "tadapi na kiṃcit|",
    "1105:768": "gurutarabhārākramaṇapariklāntavapuṣaḥ paśoriva ghāsalavagrāsagrahaṇam||",
    "1105:769": "tasyāsvādalavasyārthe yaḥ paśorapyadurlabhaḥ|",
    "1105:770": "hatā daivahateneyaṃ kṣaṇasaṃpatsudurlabhā||81||",
    "1105:771": "tasyaivaṃbhūtasya atitucchasya sukhāsvādaleśasya paśorapi sādhāraṇāsyārthe tasya nimittam|",
    "1105:772": "iyaṃ kṣaṇasaṃpat aṣṭākṣaṇavinirmuktā hatā vināśitā|",
    "1105:773": "vṛthā kṛtetyarthaḥ|",
    "1105:774": "kiṃviśiṣṭā sudurlabhā vyākhyātā|",
    "1105:775": "kena daivahatena|",
    "1105:776": "daivaṃ purātanaṃ karma, tena hatā|",
    "1105:777": "hitāhitaparijñāne viparyastamatiḥ kṛtaḥ|",
    "1105:778": "vimohita ityarthaḥ|",
    "1105:779": "vastutastu tiraskāravacanametat|",
    "1105:780": "bhāgavihīna evamucyate||",
    "1105:781": "avaśyaṃ ganturityādinā ślokadvayena viparyāsarūpatāmeva pratipādayati-",
    "1105:782": "avaśyaṃ ganturalpasya narakādiprapātinaḥ|",
    "1105:783": "kāyasyārthe kṛto yo'yaṃ sarvakālaṃ pariśramaḥ||82||",
    "1105:784": "avaśyaṃ ganturiti anityatayā asthirasvabhāvasya|",
    "1105:785": "alpasya lokottarakāyamapekṣya atidūraṃ niṣkṛṣṭasya|",
    "1105:786": "narakādiprapātina iti aparimitaduḥkhabhāginaḥ|",
    "1105:787": "svasukhotpādane'pyasamarthasyetyarthaḥ|",
    "1105:788": "kāyasya ātmaśarīrasyārthe sukhotpādanāya yo'yaṃ narakādiduḥkhamavigaṇayya kṛtaḥ sarvakālaṃ saṃsārasya pūrvasyāṃ koṭau pariśramaḥ prayāsaḥ||",
    "1105:789": "tataḥ koṭiśatenāpi śramabhāgena buddhatā|",
    "1105:790": "tatastasmāt pariśramāt koṭiśatenāpi pariśramabhāgena aṃśena buddhatvaṃ syāt,",
    "1105:791": "tadapekṣayā atyalpīyasā āyāsabalena buddhatvaṃ syāt|",
    "1105:792": "tathāpi tadarthaṃ mandabuddhayo notsahanta ityarthaḥ|",
    "1105:793": "atha bodhicaryāyāmapi carataḥ anekaduṣkaraśatasamārambhādatiśayabadduḥkhasahasramutpadyata evetyāha-",
    "1105:794": "caryāduḥkhānmahadduḥkhaṃ sā ca bodhirna kāminām||83||",
    "1105:795": "caryāduḥkhamapekṣya idameva mahadduḥkhaṃ yatkāmārthe caratāṃ saṃsāre teṣāmavīcyādinarakapatanāt,",
    "1105:796": "pāratantryeṇa dīrghakālamanubhavanācca|",
    "1105:797": "na tu bodhisattvānāṃ pratiniyatakālaṃ svecchayā tadanubhavatām|",
    "1105:798": "tadevaṃ duḥkhamanubhavatāmapi kāmārthe kāmināṃ sā ca bodhirna bhavati,",
    "1105:799": "yā bodhisattvānāṃ parārthe duḥkhamanubhavatāmityarthaḥ||",
    "1105:800": "punarviśeṣeṇa kāmanidānaduḥkhaṃ pratipādayannāha-",
    "1105:801": "na śastraṃ na viṣaṃ nāgnirna prapāto na vairiṇaḥ|",
    "1105:802": "kāmānāmupamāṃ yānti narakādivyathāsmṛteḥ||84||",
    "1105:803": "amī śastrādayo duḥkhajanakatvena prasiddhā na sādṛśyaṃ bhajante prati kāmānām|",
    "1105:804": "kasmāt ? narakādidurgatiduḥkhasya āgamāt pratipannasya smaraṇāt smaraṇenāmukhīkaraṇāt|",
    "1105:805": "śastrādayo hi niyatakālaṃ maraṇamātraduḥkhadāyakāḥ,",
    "1105:806": "kāmāstu dīrghakālikatīvranarakādiduḥkhahetava iti kīdṛśī tairupamā bhavet ?",
    "1105:807": "tadevaṃ kāyavivekānantaraṃ cittavivekaṃ pratipādya prakṛte yojayitumāha-",
    "1105:808": "evamudvijya kāmebhyo viveke janayedratim|",
    "1105:809": "kāmebhyo bhayahetubhyaḥ|",
    "1105:810": "evamuktakrameṇa udvijya saṃtrāsaṃ kṛtvā pūrvoktaviveke ratimabhiratimutpādayet|",
    "1105:811": "kutra sthitvā tatrāha-",
    "1105:812": "kalahāyāsaśūnyāsu śāntāsu vanabhūmiṣu||85||",
    "1105:813": "pratidvandvināmabhāvāt kalahāyāsaśūnyāstāḥ,",
    "1105:814": "vyālamṛgasarīsṛpataskarādivirahācca ramyāḥ||",
    "1105:815": "tatrānuśaṃsāmāha-",
    "1105:816": "dhanyaiḥ śaśāṅkakaracandanaśītaleṣu",
    "1105:817": "ramyeṣu harmyavipuleṣu śilātaleṣu|",
    "1105:818": "niḥśabdasaumyavanamārutavījyamānaiḥ",
    "1105:819": "caṃkramyate parahitāya vicintyate ca||86||",
    "1105:820": "dhanyaiḥ sukṛtibhiḥ|",
    "1105:821": "śaśāṅkasya candramasaḥ karā raśmaya eva śuklatāśaityasādharmyāccandanānīva,",
    "1105:822": "taiḥ śītalāni yāni ślātalāni teṣu caṃkramyata iti saṃbandhaḥ|",
    "1105:823": "kiṃviśiṣṭeṣu ?",
    "1105:824": "prakṛtyaiva śucipavitreṣu karkaśādidoṣarahiteṣu ca|",
    "1105:825": "harmyavipuleṣu dhavalagṛhavadvistīrṇeṣu|",
    "1105:826": "kīdṛśaiḥ sadbhiścaṃkramyate ?",
    "1105:827": "niḥśabdaiḥ pratikūlaśabdavirahitaiḥ|",
    "1105:828": "saumyairanutkaṭaiḥ|",
    "1105:829": "sukhasaṃsparśairityarthaḥ|",
    "1105:830": "vanamārutaiḥ vanapavanaiḥ|",
    "1105:831": "vījyamānāḥ taiścaṃkramyata iti parāvṛttyā punaḥ punarmandaṃ bhramyate|",
    "1105:832": "na kevalaṃ caṃkramyate,",
    "1105:833": "kiṃ tu parahitāya sattvānāṃ sukhotpādanāya vicintyate|",
    "1105:834": "sarvametadayatnasiddhaṃ yoginām,",
    "1105:835": "kāmināṃ tu prayatnasādhyam|",
    "1105:836": "tadanena aiśvaryasukhādviśiṣyate vivekasukhamityupadarśitaṃ bhavati||",
    "1105:837": "idamaparamasādhāraṇaṃ sukhaṃ vivekavihāriṇa ityupadarśayannāha-",
    "1105:838": "vihṛtya yatra kvacidiṣṭakālaṃ",
    "1105:839": "śūnyālaye vṛkṣatale guhāsu|",
    "1105:840": "parigraharakṣaṇakhedamuktaḥ",
    "1105:841": "caratyapekṣāvirato yatheṣṭam||87||",
    "1105:842": "subodham||",
    "1105:843": "svacchandacārītyādinā kathitamevārthaṃ vyaktīkaroti-",
    "1105:844": "svacchandacāryanilayaḥ pratibaddho na kasyacit|",
    "1105:845": "yatsaṃtoṣasukhaṃ bhuṅkte tadindrasyāpi durlabham||88||",
    "1105:846": "svasyātmanaḥ chando'bhilāṣaḥ,",
    "1105:847": "tena carituṃ śīlamasyeti|",
    "1105:848": "svecchācārītyarthaḥ||",
    "1105:849": "iti vivekaguṇānabhidhāya prakṛtamabhidhitsurāha-",
    "1105:850": "evamādibhirākārairvivekaguṇabhāvanāt|",
    "1105:851": "upaśāntavitarkaḥ san bodhicittaṃ tu bhāvayet||89||",
    "1105:852": "evamiti pūrvoktaiḥ|",
    "1105:853": "ādiśabdādanyairapi evaṃvidhairākāraiḥ|",
    "1105:854": "vivekasya kāyikacaitasikasya guṇānāṃ bhāvanāt,",
    "1105:855": "iti hi sarvasukhasaṃpattiheturviveka iti cetasi punaḥ punarāmukhīkaraṇāddhetoḥ upaśānto vitarkaḥ asanmanasikāro yasya saḥ|",
    "1105:856": "tathābhūtaḥ san bodhicittaṃ tu bhāvayet|",
    "1105:857": "evaṃ pariśuddhe cetasi bhāvyamānaṃ bodhicittaṃ prakarṣapadamadhirohatīti viśeṣaṃ tuśabdena darśayati||",
    "1105:858": "tatra yāvadekatvaṃ pareṣu nātmanā kriyate,",
    "1105:859": "na tāvat parahitasukhāya samyak cittaṃ calati,",
    "1105:860": "ātmagrāhasya ātmanyeva viśeṣeṇa pravṛtteḥ|",
    "1105:861": "ato'sya nivṛttaye-",
    "1105:862": "parātmasamatāmādau bhāvayedevamādarāt|",
    "1105:863": "ādau prathamataḥ|",
    "1105:864": "paścāt parātmaparivartanamiti bhāvaḥ|",
    "1105:865": "evamiti vakṣyamāṇanītyā|",
    "1105:866": "ādarāditi mahatābhiniveśena|",
    "1105:867": "tasyā evākāraṃ darśayati-",
    "1105:868": "samaduḥkhasukhāḥ sarve pālanīyā mayātmavat||90||",
    "1105:869": "matto nāmīṣāṃ kaścidviśeṣo'sti|",
    "1105:870": "ato yathā mama duḥkhaṃ bādhakaṃ tathā eṣāmapi|",
    "1105:871": "yathā mama sukhamanugrāhakaṃ tathā eṣāmapi|",
    "1105:872": "iti tulyaduḥkhasukhāḥ sarve prāṇino bhavanti|",
    "1105:873": "tasmāt pālanīyā mayātmavat|",
    "1105:874": "yathā ātmā duḥkhādduḥkhahetorvā samudbhiyate,",
    "1105:875": "tathā anyepi sattvāḥ samuddharaṇīyāḥ|",
    "1105:876": "yathā ātmā sarvathā sukhīkartumiṣyate,",
    "1105:877": "tathā anye'pīti paripālanīyā ātmavat||",
    "1105:878": "nanu kathamātmanā anekaprakāragatibhedabhinnānāṃ sattvānāmekatvaṃ setsyati,",
    "1105:879": "abhinnasukhaduḥkhasvabhāvatvaṃ ca katham ? ityatrāha-",
    "1105:880": "hastādibhedena bahuprakāraḥ",
    "1105:881": "kāyo yathaikaḥ paripālanīyaḥ|",
    "1105:882": "tathā jagadbhinnamabhinnaduḥkha-",
    "1105:883": "sukhātmakaṃ sarvamidaṃ tathaiva||91||",
    "1105:884": "karacaraṇaśiraḥprabhṛtibhedādanekaprakāraḥ kāyo yathikatvenādhyavasitaḥ paripālanīyo bhavati duḥkhanivartanāt sukhopadhānācca,",
    "1105:885": "jagatsattvalokaḥ abhinnamekatvenādhyavasitamātmanaḥ paripālanīyaṃ bhavati|",
    "1105:886": "abhinnaduḥkhasukhātmakaṃ ca|",
    "1105:887": "luptacakāro nirdeśaḥ|",
    "1105:888": "tathaiva hastādibhedavadeva sarvamidamiti bahuprakāragatibhedabhinnamapi|",
    "1105:889": "ayamabhiprāyaḥ-yathā abhyāsādekatvādhyavasāyo'smin kāye ekatvamantareṇāpi,",
    "1105:890": "tathā anekaprakāre jagatyapīti na kaścidviśeṣaḥ||",
    "1105:891": "syādetat-yadi bhavatā saha jagadekasvabhāvam,",
    "1105:892": "tadā kathamiva bhavato duḥkhamanyasaṃtāneṣu na bādhakaṃ syāt ?",
    "1105:893": "evaṃ viparyaye'pi yojyamityāśaṅkayāha-",
    "1105:894": "yadyapyanyeṣu deheṣu madduḥkhaṃ na prabādhate|",
    "1105:895": "tathāpi tadduḥkhameva mamātmasnehaduḥsaham||92||",
    "1105:896": "anyeṣu apareṣu śarīreṣu mama duḥkhaṃ yadi nāma prabādhakaṃ na bhavati,",
    "1105:897": "tathāpi tadduḥkhameva mama|",
    "1105:898": "kutaḥ ? ātmani snehena duḥsahaṃ soḍhumaśakyam|",
    "1105:899": "hetupadametat|",
    "1105:900": "aṃśena pravṛttāvapi duḥkhasvabhāvatāṃ na muñcatītyarthaḥ|",
    "1105:901": "evaṃ viparyayo'pi vyākhyeyaḥ||",
    "1105:902": "tathā yadyapyasaṃvedyamanyadduḥkhaṃ mayātmanā|",
    "1105:903": "tathāpi tasya tadduḥkhamātmasnehena duḥsaham||93||",
    "1105:904": "ataḥ svaparaviśeṣamapāsya duḥkhasvabhāvataiva nivartanahetuḥ| ata āha-",
    "1105:905": "mayānyaduḥkhaṃ hantavyaṃ duḥkhatvādātmaduḥkhavat|",
    "1105:906": "yadyadduḥkhaṃ tattanmayā hantavyam,",
    "1105:907": "yathātmaduḥkham|",
    "1105:908": "duḥkhaṃ cedamanyasattvaduḥkhamiti svabhāvahetuprayogaḥ|",
    "1105:909": "duḥkhasvabhāvatāmātrabhāvinī hantavyatā|",
    "1105:910": "na ca asiddhatā hetoḥ,",
    "1105:911": "aviśeṣeṇa duḥkhasvabhāvatāyāḥ prasādhitatvāt|",
    "1105:912": "na cāpyanaikāntikatā,",
    "1105:913": "ātmaduḥkhasyāpi hantavyatā na syādaviśeṣāditi viparyayabādhakam|",
    "1105:914": "viruddhatāpyata eva na syāt|",
    "1105:915": "tathāyamaparaḥ prayogaḥ-",
    "1105:916": "anugrāhyā mayānye'pi sattvatvādātmasattvavat||94||",
    "1105:917": "ye sattvāste sarve mayā anugrāhyāḥ,",
    "1105:918": "yathā ātmasattvaḥ|",
    "1105:919": "sattvāśca anye'pi prāṇinaḥ iti svabhāvahetureva|",
    "1105:920": "sattvātmakatāmātrabhāvini anugrāhyasvabhāvatā atra|",
    "1105:921": "ayamapi nāsiddhaḥ,",
    "1105:922": "sattvātmakatāyāḥ pakṣe prasiddhatvāt|",
    "1105:923": "ātmano'nugrāhyatābhāvaprasaṅgena anaikāntiko'pi na syāt|",
    "1105:924": "pūrvavanna viruddhaḥ||",
    "1105:925": "nanu asti viśeṣo'nyasmādātmani sukhābhiniveśo nāma|",
    "1105:926": "tathā tato'yamanaikāntiko heturiti| atrāha-",
    "1105:927": "yadā mama pareṣāṃ ca tulyameva sukhaṃ priyam|",
    "1105:928": "tadātmanaḥ ko viśeṣo yenātraiva sukhodyama||95||",
    "1105:929": "tulyameva samameva sukhaṃ priyamiṣṭam|",
    "1105:930": "tadātmanaḥ parasmāt ko viśeṣaḥ ?",
    "1105:931": "naiva kaścit yena tatraiva ātmanyeva sukhotpādanāya tātparyaṃ na parasminnityarthaḥ||",
    "1105:932": "prathame hetāvanaikāntikatāṃ pariharannāha-",
    "1105:933": "yadā mama pareṣāṃ ca bhayaṃ duḥkhaṃ ca na priyam|",
    "1105:934": "tadātmanaḥ ko viśeṣo yattaṃ rakṣāmi netaram||96||",
    "1105:935": "bhayamiti duḥkhahetuḥ|",
    "1105:936": "netaramiti nānyam||",
    "1105:937": "syādetat-yadi nāma duḥkhātmakatā na viśiṣyate,",
    "1105:938": "tathāpi yasya duḥkhena bādhā syāt,",
    "1105:939": "sa eva rakṣitumucito nānya ityāha-",
    "1105:940": "tadduḥkhena na me bādhetyato yadi na rakṣyate|",
    "1105:941": "nāgāmikāyaduḥkhānme bādhā tatkena rakṣyate||97||",
    "1105:942": "tasya parasya duḥkhena mama bādhā pīḍā nāstītyato'smāt kāraṇād yadi na rakṣyate'nyaḥ,",
    "1105:943": "tadā aparamidaṃ vyāhataṃ syāt|",
    "1105:944": "yato nāgāminaḥ kāyasya paralokabhāvino narakādijātasya duḥkhātmakasya [duḥkhānme] tasyopāttasya kāyasya kācidbādhā saṃbhavati,",
    "1105:945": "tasya anyatvāt|",
    "1105:946": "iti lokoktau,",
    "1105:947": "tasmādarthe vā|",
    "1105:948": "yata evam, tasmāt kenābhiprāyeṇa asau rakṣyate ?",
    "1105:949": "kāya iti prakṛtatvāt pāpānnivartanāt kuśale pravartanācca||",
    "1105:950": "athāpi syāt-ahameka eva sarvadā,",
    "1105:951": "tenātra bhinnatvaṃ nāsti śarīrayoḥ|",
    "1105:952": "nāyaṃ doṣa ityatrāha-",
    "1105:953": "ahameva tadāpīti mithyeyaṃ parikalpanā|",
    "1105:954": "ātmano nirākariṣyamāṇatvāt nirastatvācca leśataḥ tatko'yamahaṃpratyayasya viṣayo bhaviṣyati ?",
    "1105:955": "tasmādahaṃpratyayaviṣayasya kasyacidekasyābhāvānmithyeyaṃ parikalpanā adhyavasāyaḥ||",
    "1105:956": "ahameva tadāpīti|",
    "1105:957": "bhavāntare'pi |",
    "1105:958": "māyopamapañcopādānaskandhamātrālambanatvādasya|",
    "1105:959": "itīdamapi adhyavasāyavaśāducyate,",
    "1105:960": "na tu punarasya vastutaḥ kiṃcidālambanamasti,",
    "1105:961": "vikalpātmakatvāt||",
    "1105:962": "kutaḥ punariyaṃ mithyākalpanetyāha-",
    "1105:963": "anya eva mṛto yasmādanya eva prajāyate||98||",
    "1105:964": "yadā nātmādiḥ kaścidekaḥ paralokagāmī saṃbhavati,",
    "1105:965": "skandhamātrameva kevalam,",
    "1105:966": "tadā na khalu yadeva skandhapañcakamiha vinaśyati,",
    "1105:967": "tadeva punarapyutpadyate paraloke,",
    "1105:968": "api tu apūrvameva pūrvanivṛttau tatra idaṃpratyayatāviśiṣṭaṃ kleśakarmābhisaṃskṛtamantarābhavasaṃtatyā samutpadyate|",
    "1105:969": "tasmādanādisaṃsārapravṛttavitathavikalpābhyāsavāsanāvaśādahaṃpratyayo vitatha eva upajāyate||",
    "1105:970": "kiṃ ca| idamaparaṃ tatra bādhakamityāha-",
    "1105:971": "yadi tasyaiva yadduḥkhaṃ rakṣyaṃ tasyaiva tanmatam|",
    "1105:972": "pādaduḥkhaṃ na hastasya kasmāttattena rakṣyate||99||",
    "1105:973": "āstāṃ tāvad yadāgāmikāyaduḥkharakṣārthaṃ na yatitavyam|",
    "1105:974": "iha ekasminnapi kāye pratyaṅgabhedādbhinnaṃ duḥkham|",
    "1105:975": "tato yadā anyadduḥkhamanyasya rakṣituṃ na yujyate,",
    "1105:976": "tadā kathaṃ pādādau prahāraṃ patantaṃ dṛṣṭvā hastaṃ prasārya rakṣyate ?",
    "1105:977": "anyatvāviśeṣānna yuktametadityarthaḥ||",
    "1105:978": "atha-",
    "1105:979": "ayuktamapi cedetadahaṃkārātpravartate",
    "1105:980": "tadayuktaṃ nivartyaṃ tatsvamanyacca yathābalam||100||",
    "1105:981": "ahaṃkāro'smin kāye ahamityātmagrahādātmano'bhāve'pi|",
    "1105:982": "pravartate jāyate pādādau rakṣaṇamanasikāraḥ|",
    "1105:983": "naitat sādhu|",
    "1105:984": "yato yadayuktaṃ yuktyā saṃgataṃ na bhavati,",
    "1105:985": "tannivartyamapasāryaṃ svakīyaṃ parakīyaṃ ca yathābalaṃ yathāsāmarthyam|",
    "1105:986": "śaktivaikalyādeva tadupekṣitumucitamiti bhāvaḥ||",
    "1105:987": "syādetat-yadi nāma ātmādirnāsti,",
    "1105:988": "tathāpi saṃtāno nāma ekaḥ saṃbhavati,",
    "1105:989": "tathā bahūnāṃ karacaraṇādīnāṃ samudāyaḥ śarīramekam|",
    "1105:990": "tadetaddvayaṃ yathāsaṃbhavamihaloke paraloke ca ātmaduḥkhāpaharaṇāderniyāmakaṃ bhaviṣyati|",
    "1105:991": "tato'yamaviśeṣādityasiddho hetuḥ,",
    "1105:992": "pūrvaśca anaikāntika ityāśaṅkayāha-",
    "1105:993": "saṃtānaḥ samudāyaśca paṅktisenādivanmṛṣā|",
    "1105:994": "yasya duḥkhaṃ sa nāstyasmātkasya tatsvaṃ bhaviṣyati||101||",
    "1105:995": "saṃtāno nāma na kaścidekaḥ paramārthasan saṃbhavati|",
    "1105:996": "kiṃ tarhi kāryakāraṇabhāva-pravṛttakṣaṇaparaṃparāpravāharūpa evāyam,",
    "1105:997": "tato vyatiriktasyānupalambhāt|",
    "1105:998": "tasmādeteṣāmeva kṣaṇānāmekapadena pratipādanāya saṃketo kṛto buddhairvyavahārārthaṃ saṃtāna iti|",
    "1105:999": "iti prajñaptisanneva ayam|",
    "1105:1000": "tena atrābhiniveśo na kāryaḥ|",
    "1105:1001": "anyathā ātmanā kimaparāddhaṃ yenāsau na svīkriyate|",
    "1105:1002": "evaṃ samudāyo'pi na samudāyibhyo vastusan eko vidyate,",
    "1105:1003": "tasya tebhyaḥ pṛthaganupalabdheḥ ?",
    "1105:1004": "tattvānyatvavikalpastu asya avayavivicāreṇaiva gata iti neha pratāyate|",
    "1105:1005": "tataśca ayamapi saṃvṛtisanneva pūrvavat|",
    "1105:1006": "anayoryathāsaṃkhyamudāharaṇamāha-paṅktisenādivaditi|",
    "1105:1007": "paṅkivat saṃtānaḥ,",
    "1105:1008": "senādivat samudāyaḥ|",
    "1105:1009": "ādiśabdānmālāvanādayo gṛhyante|",
    "1105:1010": "yathā anekeṣāṃ pipīlikādīnāṃ pūrvāparabhāvena vyavasthitānāṃ svarūpamantareṇa paṅktirnāsti straksūtravadekāḥ,",
    "1105:1011": "yathā ca hastyaśvapadātiprabhṛtibhyo militebhyo vyatiriktā nānyā senā kācidekā tatrāsti,",
    "1105:1012": "tathā samudāyo'pi |",
    "1105:1013": "etacca anyatra [9.73] vistareṇa vicāritamiti neha vicāryate|",
    "1105:1014": "tasmādvastusadālambanābhāvānmṛṣāyaṃ pratyayaḥ|",
    "1105:1015": "artho vā, vicārāsahatvāt|",
    "1105:1016": "evamātmādeḥ svāminaḥ kasyacidabhāvād yasya saṃbandhi duḥkhaṃ sa nāsti|",
    "1105:1017": "ataḥ kasya tadduḥkhaṃ svātmīyaṃ bhaviṣyati ?",
    "1105:1018": "naiva kasyacidityarthaḥ|",
    "1105:1019": "nanu yadi ātmādirnāsti,",
    "1105:1020": "tadā kathamayaṃ dṛṣṭānto bhaviṣyati ātmavaditi ātmasattvavaditi ca ?",
    "1105:1021": "satyametat|",
    "1105:1022": "kiṃ tu nedaṃ vyasanitayā sādhanamabhidhīyate,",
    "1105:1023": "kiṃ tarhi parasya ātmagrahābhiniveśanivāraṇāya|",
    "1105:1024": "tadyadi parasya nivṛtta eva ātmagrahābhiniveśaḥ,",
    "1105:1025": "tadā na kiṃcit prayojanamanumānaprayogasya|",
    "1105:1026": "atha na nivṛttaḥ,",
    "1105:1027": "tadā tadabhiprāyeṇaiva svaparavibhāgaṃ kṛtvā tatpratyāyanārthaṃ sādhanaṃ dṛṣṭāntaścocyate,",
    "1105:1028": "iti na dṛṣṭāntasyāsiddhirvyavahārapravartanāya|",
    "1105:1029": "kiṃ ca|",
    "1105:1030": "idamupāttapañcaskandhamātramabhisaṃdhāya dṛṣṭānte dīyamāne na kācit kṣatiḥ,",
    "1105:1031": "atraiva ātmaśabdasya pravṛtteriti||",
    "1105:1032": "idānīṃ prakṛtamupasaṃharannāha-",
    "1105:1033": "asvāmikāni duḥkhāni sarvāṇyevāviśeṣataḥ|",
    "1105:1034": "duḥkhatvādeva vāryāṇi niyamastatra kiṃkṛtaḥ||102||",
    "1105:1035": "na vidyante svāmino yeṣāmuktakrameṇeti vigrahaḥ|",
    "1105:1036": "amamāni na kasyacitpratibaddhāni ityarthaḥ|",
    "1105:1037": "kutaḥ ? kiṃ kānicideva ? na|",
    "1105:1038": "sarvāṇyevāviśeṣataḥ|",
    "1105:1039": "na kvacit kasyacit svāmitvamasti,",
    "1105:1040": "viśeṣābhāvāt|",
    "1105:1041": "duḥkhatvādeva svaparāvibhāgaṃ kṛtvā vāryāṇi niṣedhyāni bhavanti|",
    "1105:1042": "nānyannimittamasti tatra ātmīyatvādi|",
    "1105:1043": "tenāyaṃ niyamaḥ kiṃkṛtaḥ,",
    "1105:1044": "kena viśeṣeṇa kṛtaḥ ?",
    "1105:1045": "yena svakīyāni ca vāryāṇi na parakīyānīti|",
    "1105:1046": "evaṃ duḥkhatvāditi heturanaikāntiko na bhavatīti samarthitam||",
    "1105:1047": "nanu yadi duḥkhī nāma na kaścit saṃsāre saṃbhavati,",
    "1105:1048": "tarhi duḥkhamanivāryameva syāt,",
    "1105:1049": "kṛpāpātrasya duḥkhinaḥ kasyacidabhāvādityāśaṅkamāna āha-",
    "1105:1050": "duḥkhaṃ kasmānnivāryaṃ cetsarveṣāmavivādataḥ|",
    "1105:1051": "vāryaṃ cetsarvamapyevaṃ na cedātmāpi sattvavat||103||",
    "1105:1052": "na vāryameva nirātmakatvādeva yadi manyase,",
    "1105:1053": "tadā na yuktametat|",
    "1105:1054": "kutaḥ ? sarveṣāmavivādādavipratipatteḥ|",
    "1105:1055": "cārvākasyāpi svaduḥkhaparihāreṇaiveha pravṛtteḥ|",
    "1105:1056": "na ca teṣāmātmano'bhyupagamādadoṣaḥ,",
    "1105:1057": "tatsvabhāvasyānupalabdheḥ|",
    "1105:1058": "na ca abhyupagamamātreṇa tasya sattā prasidhyati tatsādhakapramāṇābhāvāt,",
    "1105:1059": "bādhakasya ca anekaprakārasyābhidhānāt|",
    "1105:1060": "evaṃ sati yadi vāryaṃ duḥkham,",
    "1105:1061": "tadā sarvaṃ vāryam,",
    "1105:1062": "na cetsarvaṃ vāryam, tadātmāpi|",
    "1105:1063": "upāttapañcaskandhasvabhāvamapi duḥkhaṃ na vāryam, sarva(ttva ?)",
    "1105:1064": "vadaviśeṣādityupasaṃhāraḥ||",
    "1105:1065": "syādetat-karuṇāparatantratayā paraduḥkhaduḥkhinaḥ sarvaduḥkhāpaharaṇāya yatnaḥ|",
    "1105:1066": "tadvaraṃ bahuduḥkhanidānaṃ saiva prathamato notpādayituṃ yujyata iti paravacanāvakāśaṃ śaṅkamāna āha-",
    "1105:1067": "kṛpayā bahu duḥkhaṃ cetkasmādutpadyate balāt|",
    "1105:1068": "balāditi prayatnāt|",
    "1105:1069": "atrottaramāha-",
    "1105:1070": "jagadduḥkhaṃ nirūpyedaṃ kṛpāduḥkhaṃ kathaṃ bahu||104||",
    "1105:1071": "jagato duḥkhaṃ narakādikṛtamanekaprakāraṃ samīkṣya idaṃ kṛpākṛtaṃ duḥkhaṃ kathaṃ bahu ?",
    "1105:1072": "nedaṃ bahu kṛpāduḥkhamiti bhāvaḥ||",
    "1105:1073": "kiṃ ca| aparamidamatrottaramityāha-",
    "1105:1074": "bahūnāmekaduḥkhena yadi duḥkhaṃ vigacchati|",
    "1105:1075": "utpādyameva tadduḥkhaṃ sadayena parātmanoḥ||105||",
    "1105:1076": "ekasya puruṣasya duḥkhena bahūnāṃ sattvānāṃ yadi duḥkhaṃ vigacchati nivartate,",
    "1105:1077": "tadā utpādyameva janayitavyametattādṛśaṃ duḥkham|",
    "1105:1078": "sadayena kṛpātmakena parasyātmanaśca||",
    "1105:1079": "utsūtratāmasya pariharannāha-",
    "1105:1080": "ataḥ supuṣpacandreṇa jānatāpi nṛpāpadam|",
    "1105:1081": "ātmaduḥkhaṃ na nihataṃ bahūnāṃ duḥkhināṃ vyayāt||106||",
    "1105:1082": "yata eva utpādyameva tadduḥkhaṃ kṛpālunā svaparātmanoḥ ata eva supuṣpacandreṇa bodhisattvena|",
    "1105:1083": "nṛpādāpadaṃ nṛpasya vā rājña āpadam|",
    "1105:1084": "jānatāpi budhyamānenāpi|",
    "1105:1085": "ātmaduḥkhaṃ na nihataṃ na nivartitam|",
    "1105:1086": "upekṣitamiti yāvat|",
    "1105:1087": "tathā rājño'pi paralokaduḥkham|",
    "1105:1088": "kimiti ? bahūnāṃ duḥkhināṃ vyayāt|",
    "1105:1089": "duḥkhasyeti prakṛtaṃ ṣaṣṭhayantatayā saṃbadhyate|",
    "1105:1090": "yaduktaṃ supuṣpacandrasyetivṛttake [samādhi. 35]-tathā hi-atīte'dhvani ratnapadmacandraviśuddhābhyudgatarājo nāma tathāgato'bhūt|",
    "1105:1091": "sa bhagavān buddhakṛtyaṃ kṛtvā ciratarakālamavasthāya parinirvṛtaḥ|",
    "1105:1092": "tasmiṃśca parinirvṛte śāsanāntardhānasamaye rājā śūradatto nāma babhūva|",
    "1105:1093": "tasya ratnāvatī nāma rājadhānī|",
    "1105:1094": "tasmin kāle dṛṣṭivipannāḥ sattvāḥ|",
    "1105:1095": "teṣāmanukampārthaṃ bahavo bodhisattvā utpannāḥ pravrajitāḥ|",
    "1105:1096": "te ca tato rāṣṭrajanapadebhyo nirvāsitāḥ samantabhadraṃ nāma araṇyavanakhaṇḍamupasṛtya viharanti sma sārdhaṃ supuṣpacandreṇa dharmabhāṇakena|",
    "1105:1097": "atha khalu supuṣpacandrasya bodhisattvasya sattvān karuṇāyamānasya rahogatasya cetasi vitarka udapādi-yannvahaṃ janapadarāṣṭrarājadhānīrgatvā sattvān kumārgaprapannān kalyāṇe vartmani pratiṣṭhāpayāmi|",
    "1105:1098": "sa tamarthaṃ sabrahmacāribhyo nivedayāmāsa|",
    "1105:1099": "tairnivāryamāṇo'pi svayaṃ ca svāpadaṃ pratipadyamānaḥ tasya rājño'pi tato vanakhaṇḍānnirjagāma|",
    "1105:1100": "sa krameṇa dharmaṃ deśayan tasya rājño rājadhānīmanuprāpto bahūn sattvān rājaputrāmātyapurohitaprabhṛtīn prakāraṃ vinīya satpathe vyavasthāpayan tena rājñā dṛṣṭaḥ|",
    "1105:1101": "sahadarśanena prakuptaḥ sarva ca janakāyaṃ tadāvarjitaṃ pratipadya īrṣyādūṣitahṛdayaḥ|",
    "1105:1102": "tadvadhārthaṃ svaputrānājñāpayāmāsa|",
    "1105:1103": "tāṃśca tadvadhavimukhān pratipadya nandikaṃ vadhyaghātakamājñāpayāmāsa|",
    "1105:1104": "tena tadājñāmanuvartamānena karacaraṇādicchedakrameṇa akṣīṇi ca saṃdaṃśikenoddhṛtya jīvitād vyaparopitaḥ|",
    "1105:1105": "atha tasya bhikṣo rājamārgagatasya jīvitād vyaparopitasya śarīre anekānyadbhutāni babhūvuḥ|",
    "1105:1106": "tāni pratipadya sa rājā niścitaṃ bodhisattva evāyaṃ bhikṣuriti paritāpagato bahutaraṃ paridevate sma|",
    "1105:1107": "iti supuṣpacandrasyetivṛttakaṃ saṃkṣipya kathitam|",
    "1105:1108": "vistareṇa punaḥ samādhirājasūtre [35] nirdiṣṭamiti tatraiva avadhāryam||",
    "1105:1109": "na cāpi kṛpāvatāṃ paraduḥkhaduḥkhināṃ mahadapi duḥkhaṃ bādhakamiti pratipādayannāha-",
    "1105:1110": "evaṃ bhāvitasaṃtānāḥ paraduḥkhasamapriyāḥ|",
    "1105:1111": "avīcimavagāhante haṃsāḥ padmavanaṃ yathā||107||",
    "1105:1112": "evaṃ parātmasamatayā bhāvitasaṃtānāḥ anābhogapravṛttacittasaṃtatayaḥ|",
    "1105:1113": "paraduḥkhena samaṃ tulyaṃ priyaṃ sukhaheturyeṣāṃ te tathā|",
    "1105:1114": "ātmasukhamapi paraduḥkhena duḥkhameva yeṣāmityarthaḥ|",
    "1105:1115": "te avīcimavagāhante paravyasanasamuddharaṇāya tadduḥkhaṃ sukhameva manyamānāḥ|",
    "1105:1116": "idamevāha-haṃsāḥ padmavanaṃ yathā|",
    "1105:1117": "āvīcikamapi duḥkhaṃ sukhameva parārthe yeṣāṃ te|",
    "1105:1118": "kena duḥkhahetunā anyena duḥkhino bhaviṣyanti ?",
    "1105:1119": "api ca| sukhamapi teṣāmasādhāraṇamevopajāyate parasukhena,",
    "1105:1120": "ityupadarśayannāha-",
    "1105:1121": "mucyamāneṣu sattveṣu ye te prāmodyasāgarāḥ|",
    "1105:1122": "taireva nanu paryāptaṃ mokṣeṇārasikena kim||108||",
    "1105:1123": "duḥkhabandhanādvisaṃyujyamāneṣu sattveṣu satsu|",
    "1105:1124": "ye te iti|",
    "1105:1125": "teṣāmeva anubhavasiddhatvādidaṃtayā kathayitumaśakyāḥ,",
    "1105:1126": "ata eva prāmodyasāgarāḥ saṃtuṣṭisamudrāḥ kṛpāvatāṃ saṃtāneṣu prādurbhavanti|",
    "1105:1127": "taireva prāmodyasāgaraiḥ paryāptaṃ tadanyasukhavaimukhyāt parisamāptam| *******",
    "1105:1128": "ataḥ parārthaṃ kṛtvāpi na mado na ca vismayaḥ|",
    "1105:1129": "na vipākaphalākāṅkṣā parārthaikāntatṛṣṇayā||109||",
    "1105:1130": "tasmādyathāntaśo'varṇādātmānaṃ gopayāmyaham|",
    "1105:1131": "rakṣācittaṃ dayācittaṃ karomyevaṃ pareṣvapi||110||",
    "1105:1132": "abhyāsādanyadīyeṣu śukraśoṇitabinduṣu|",
    "1105:1133": "bhavatyahamiti jñānamasatyapi hi vastuni||111||",
    "1105:1134": "tathā kāyo'nyadīyo'pi kimātmeti na gṛhyate|",
    "1105:1135": "paratvaṃ tu svakāyasya sthitameva na duṣkaram||112||",
    "1105:1136": "jñātvā sadoṣamātmānaṃ parānapi guṇodadhīn|",
    "1105:1137": "ātmabhāvaparityāgaṃ parādānaṃ ca bhāvayet||113||",
    "1105:1138": "kāyasyāvayavatvena yathābhīṣṭāḥ karādayaḥ|",
    "1105:1139": "jagato'vayavatvena tathā kasmānna dehinaḥ||114||",
    "1105:1140": "yathātmabuddhirabhyāsātsvakāye'sminnirātmake|",
    "1105:1141": "pareṣvapi tathātmatvaṃ kimabhyāsānna jāyate||115||",
    "1105:1142": "evaṃ parārthaṃ kṛtvāpi na mado na ca vismayaḥ|",
    "1105:1143": "ātmānaṃ bhojayitvaiva phalāśā na ca jāyate||116||",
    "1105:1144": "tasmādyathārtiśokāderātmānaṃ goptumicchasi|",
    "1105:1145": "rakṣācittaṃ dayācittaṃ jagatyabhyasyatāṃ tathā||117||",
    "1105:1146": "adhyatiṣṭhadato nāthaḥ svanāmāpyavalokitaḥ|",
    "1105:1147": "parṣacchāradyabhayamapyapanetuṃ janasya hi||118||",
    "1105:1148": "duṣkarānna nivarteta yasmādabhyāsaśaktitaḥ|",
    "1105:1149": "yasyaiva śravaṇātrāsastenaiva na vinā ratiḥ||119||",
    "1105:1150": "ātmānaṃ cāparāṃścaiva yaḥ śīghraṃ trātumicchati|",
    "1105:1151": "sa caretparamaṃ guhyaṃ parātmaparivartanam||120||",
    "1105:1152": "yasminnātmanyatisnehādalpādapi bhayādbhayam|",
    "1105:1153": "na dviṣetkastamātmānaṃ śatruvadho bhayāvahaḥ||121||",
    "1105:1154": "yo māndyakṣutpipāsādipratīkāracikīrṣayā|",
    "1105:1155": "pakṣimatsyamṛgān hanti paripanthaṃ ca tiṣṭhati||122||",
    "1105:1156": "yo lābhasatkriyāhetoḥ pitarāvapi mārayet|",
    "1105:1157": "ratnatrayasvamādadyādyenāvīcīndhano bhavet||123||",
    "1105:1158": "kaḥ paṇḍitastamātmānamicchedrakṣetprapūjayet||",
    "1105:1159": "na paśyecchatruvaccainaṃ kaścainaṃ pratimānayet||124||",
    "1105:1160": "yadi dāsyāmi kiṃ bhokṣye ityātmārthe piśācatā|",
    "1105:1161": "yadi bhokṣye kiṃ dadāmīti parārthe devarājatā||125||",
    "1105:1162": "ātmārthaṃ pīḍayitvānyaṃ narakādiṣu pacyate|",
    "1105:1163": "ātmānaṃ pīḍayitvā tu parārthaṃ sarvasaṃpadaḥ||126||",
    "1105:1164": "durgatirnīcatā maurkhyaṃ yayaivātmonnatīcchayā|",
    "1105:1165": "tāmevānyatra saṃkrāmya sugatiḥ satkṛtirmatiḥ||127||",
    "1105:1166": "ātmārthaṃ paramājñapya dāsatvādyanubhūyate|",
    "1105:1167": "parārthaṃ tvenamājñapya svāmitvādyanubhūyate||128||",
    "1105:1168": "ye kecidduḥkhitā loke sarve te svasukhecchayā|",
    "1105:1169": "ye kecitsukhitā loke sarve te'nyasukhecchayā||129||",
    "1105:1170": "bahunā vā kimuktena dṛśyatāmidamantaram|",
    "1105:1171": "svārthārthinaśca bālasya muneścānyārthakāriṇaḥ||130||",
    "1105:1172": "na nāma sādhyaṃ buddhatvaṃ saṃsāre'pi kutaḥ sukham|",
    "1105:1173": "svasukhasyānyaduḥkhena parivartamakurvataḥ||131||",
    "1105:1174": "āstāṃ tāvatparo loke dṛṣṭo'pyartho na sidhyati|",
    "1105:1175": "bhṛtyasyākurvataḥ karma svāmino'dadato bhṛtim||132||",
    "1105:1176": "tyaktvānyonyasukhotpādaṃ dṛṣṭādṛṣṭasukhotsavam|",
    "1105:1177": "anyonyaduḥkhānād ghoraṃ duḥkhaṃ gṛhṇanti mohitāḥ||133||",
    "1105:1178": "upadravā ye ca bhavanti loke",
    "1105:1179": "yāvanti duḥkhāni bhayāni caiva|",
    "1105:1180": "sarvāṇi tānyātmaparigraheṇa",
    "1105:1181": "tatkiṃ mamānena parigraheṇa||134||",
    "1105:1182": "ātmānamaparityajya duḥkhaṃ tyaktuṃ na śakyate|",
    "1105:1183": "yathāgnimaparityajya dāhaṃ tyaktuṃ na śakyate||135||",
    "1105:1184": "tasmātsvaduḥkhaśāntyarthaṃ paraduḥkhaśamāya ca|",
    "1105:1185": "dadāmyanyebhya ātmānaṃ parān gṛhṇāmi cātmavat||136||",
    "1105:1186": "anyasaṃbaddhamasmīti niścayaṃ kuru he manaḥ|",
    "1105:1187": "sarvasattvārthamutsṛjya nānyaccintyaṃ tvayādhunā||137||",
    "1105:1188": "na yuktaṃ svārthadṛṣṭyādi tadīyaiścakṣurādibhiḥ|",
    "1105:1189": "na yuktaṃ syandituṃ svārthamanyadīyaiḥ karādibhiḥ||138||",
    "1105:1190": "tena sattvaparo bhūtvā kāye'smin yadyadīkṣase|",
    "1105:1191": "tattadevāpahatyāsmāt parebhyo hitamācara||139||",
    "1105:1192": "hīnādiṣvātmatāṃ kṛtvā paratvamapi cātmani|",
    "1105:1193": "bhāvayerṣyāṃ ca mānaṃ ca nirvikalpena cetasā||140||",
    "1105:1194": "eṣa satkriyate nāhaṃ lābhī nāhamayaṃ yathā|",
    "1105:1195": "stūyate'hamahaṃ nindyo duḥkhito'hamayaṃ sukhī||141||",
    "1105:1196": "ahaṃ karomi karmāṇi tiṣṭhatyeṣa tu susthitaḥ|",
    "1105:1197": "ayaṃ kila mahāṃlloke nīco'haṃ kila nirguṇaḥ||142||",
    "1105:1198": "kiṃ nirguṇena kartavyaṃ sarvasyātmā guṇānvitaḥ|",
    "1105:1199": "santi te yeṣvahaṃ nīcaḥ santi te yeṣvahaṃ varaḥ||143||",
    "1105:1200": "śīladṛṣṭivipattyādikleśaśaktyā na madvaśāt|",
    "1105:1201": "cikitsyo'haṃ yathāśakti pīḍāpyaṅgīkṛtā mayā||144||",
    "1105:1202": "athāhamacikitsyo'sya kasmānmāmavamanyase|",
    "1105:1203": "kiṃ mamaitadguṇaiḥ kṛtyamātmā tu guṇavānayam||145||",
    "1105:1204": "durgativyālabaktrasthenaivāsya karuṇā jane|",
    "1105:1205": "aparaṃ guṇamānena paṇḍitān vijigīṣate||146||",
    "1105:1206": "samamātmānamālokya yataḥ svādhikyavṛddhaye|",
    "1105:1207": "kalahenāpi saṃsādhyaṃ lābhasatkāramātmanaḥ||147||",
    "1105:1208": "api sarvatra me loke bhaveyuḥ prakaṭā guṇāḥ|",
    "1105:1209": "api nāma guṇā ye'sya na śroṣyantyapi kecana||148||",
    "1105:1210": "chādyerannapi me doṣāḥ syānme pūjāsya no bhavet|",
    "1105:1211": "sulabdhā adya me lābhāḥ pūjito'hamayaṃ na tu||149||",
    "1105:1212": "paśyāmo muditāstāvaccirādenaṃ khalīkṛtam|",
    "1105:1213": "hāsyaṃ janasya sarvasya nindyamānamitastataḥ||150||",
    "1105:1214": "asyāpi hi varākasya spardhā kila mayā saha|",
    "1105:1215": "kimasya śrutametāvat prajñā rūpaṃ kulaṃ dhanam||151||",
    "1105:1216": "evamātmaguṇān śrutvā kīrtyamānānitastataḥ|",
    "1105:1217": "saṃjātapulako hṛṣṭaḥ paribhokṣye sukhotsavam||152||",
    "1105:1218": "yadyapyasya bhavellābho grāhyo'smābhirasau balāt|",
    "1105:1219": "datvāsmai yāpanāmātramasmatkarma karoti cet||153||",
    "1105:1220": "sukhācca cyāvanīyo'yaṃ yojyo'smadvayathayā sadā|",
    "1105:1221": "anena śataśaḥ sarve saṃsāravyathitā vayam||154||",
    "1105:1222": "aprameyā gatāḥ kalpāḥ svārthaṃ jijñāsatastava|",
    "1105:1223": "śrameṇa mahatānena duḥkhameva tvayārjitam||155||",
    "1105:1224": "madvijñaptyā tathātrāpi pravartasvāvicārataḥ|",
    "1105:1225": "drakṣyasyetadguṇān paścādbhūtaṃ hi vacanaṃ muneḥ||156||",
    "1105:1226": "abhaviṣyadidaṃ karma kṛtaṃ pūrvaṃ yadi tvayā|",
    "1105:1227": "bauddhaṃ saṃpatsukhaṃ muktvā nābhaviṣyadiyaṃ daśā||157||",
    "1105:1228": "tasmādyathānyadīyeṣu śukraśoṇitabinduṣu|",
    "1105:1229": "cakartha tvamahaṃkāraṃ tathānyeṣvapi bhāvaya||158||",
    "1105:1230": "anyadīyaścaro bhūtvā kāye'smin yadyadīkṣase|",
    "1105:1231": "tattadevāpahṛtyarthaṃ parebhyo hitamācara||159||",
    "1105:1232": "ayaṃ susthaḥ paro duḥstho nīcairanyo'yamuccakaiḥ|",
    "1105:1233": "paraḥ karotyayaṃ neti kuruṣverṣyāṃ tvamātmani||160||",
    "1105:1234": "sukhācca cyāvayātmānaṃ paraduḥkhe niyojaya|",
    "1105:1235": "kadāyaṃ kiṃ karotīti chala(phala)",
    "1105:1236": "masya nirūpaya||161||",
    "1105:1237": "anyenāpi kṛtaṃ doṣaṃ pātayāsyaiva mastake|",
    "1105:1238": "alpamapyasya doṣaṃ ca prakāśaya mahāmuneḥ||162||",
    "1105:1239": "anyādhikayaśovādairyaśo'sya malinīkuru|",
    "1105:1240": "nikṛṣṭadāsavaccainaṃ sattvakāryeṣu vāhaya||163||",
    "1105:1241": "nāgantukaguṇāṃśena stutyo doṣamayo hyayam|",
    "1105:1242": "yathā kaścinna jānīyādguṇamasya tathā kuru||164||",
    "1105:1243": "saṃkṣepādyadyadātmārthe pareṣvapakṛtaṃ tvayā|",
    "1105:1244": "tattadātmani sattvārthe vyasanaṃ vinipātaya||165||",
    "1105:1245": "naivotsāho'sya dātavyo yenāyaṃ mukharo bhavet|",
    "1105:1246": "sthāpyo navavadhūvṛttau hrīto bhīto'tha saṃvṛtaḥ||166||",
    "1105:1247": "evaṃ kuruṣva tiṣṭhaivaṃ na kartavyamidaṃ tvayā|",
    "1105:1248": "evameva vaśaḥ kāryo nigrāhyastadatikrame||167||",
    "1105:1249": "athaivamucyamāne'pi citta nedaṃ kariṣyasi|",
    "1105:1250": "tvāmeva nigrahīṣyāmi sarvadoṣāstvadāśritāḥ||168||",
    "1105:1251": "kva yāsyasi mayā dṛṣṭaḥ sarvadarpānnihanmi te|",
    "1105:1252": "anyo'sau pūrvakaḥ kālastvayā yatrāsmi nāśitaḥ||169||",
    "1105:1253": "adyāpyasti mama svārtha ityāśāṃ tyaja sāṃpratam|",
    "1105:1254": "tvaṃ vikrīto mayānyeṣu bahukhedamacintayan||170||",
    "1105:1255": "tvāṃ sattveṣu na dāsyāmi yadi nāma pramodataḥ|",
    "1105:1256": "tvaṃ māṃ narakapāleṣu pradāsyasi na saṃśayaḥ||171||",
    "1105:1257": "evaṃ cānekadhā datvā tvayāhaṃ vyathitaściram|",
    "1105:1258": "nihanmi svārthaceṭaṃ tvāṃ tāni vairāṇyanusmaran||172||",
    "1105:1259": "na kartavyātmani prītiryadyātmaprītirasti te|",
    "1105:1260": "yadyātmā rakṣitavyo'yaṃ rakṣitavyo na yujyate||173||",
    "1105:1261": "yathā yathāsya kāyasya kriyate paripālanam|",
    "1105:1262": "sukumārataro bhūtvā patatyeva tathā tathā||174||",
    "1105:1263": "asyaivaṃ patitasyāpi sarvāpīyaṃ vasuṃdharā|",
    "1105:1264": "nālaṃ pūrayituṃ vāñchāṃ tatko'syecchāṃ kariṣyati||175||",
    "1105:1265": "aśakyamicchataḥ kleśa āśābhaṅgaśca jāyate|",
    "1105:1266": "nirāśo yastu sarvatra tasya saṃpadajīrṇikā||176||",
    "1105:1267": "tasmānna prasaro deyaḥ kāyasyecchābhivṛddhaye|",
    "1105:1268": "bhadrakaṃ nāma tadvastu yadiṣṭatvānna gṛhyate||177||",
    "1105:1269": "bhasmaniṣṭhāvasāneyaṃ niśceṣṭānyena cālyate|",
    "1105:1270": "aśucipratimā ghorā kasmādatra mamāgrahaḥ||178||",
    "1105:1271": "kiṃ mamānena yantreṇa jīvinā vā mṛtena vā|",
    "1105:1272": "loṣṭādeḥ ko viśeṣo'sya hāhaṃkāraṃ na naśyasi||179||",
    "1105:1273": "śarīrapakṣapātena vṛthā duḥkhamupārjyate|",
    "1105:1274": "kimasya kāṣṭhatulyasya dveṣeṇānunayena vā||180||",
    "1105:1275": "mayā vā pālitasyaivaṃ gṛdhrādyairbhakṣitasya vā|",
    "1105:1276": "na ca sneho na ca dveṣastatra snehaṃ karomi kim||181||",
    "1105:1277": "roṣo yasya khalīkārāttoṣo yasya ca pūjayā|",
    "1105:1278": "sa eva cenna jānāti śramaḥ kasya kṛtena me||182||",
    "1105:1279": "imaṃ ye kāyamicchanti te'pi me suhṛdaḥ kila|",
    "1105:1280": "sarve svakāyamicchanti te'pi kasmānna me priyāḥ||183||",
    "1105:1281": "tasmānmayānapekṣeṇa kāyastyakto jagaddhite|",
    "1105:1282": "ato'yaṃ bahudoṣo'pi dhāryate karmabhāṇḍavat||184||",
    "1105:1283": "tenālaṃ lokacaritaiḥ paṇḍitānanuyāmyaham|",
    "1105:1284": "apramādakathāṃ smṛtvā styānamiddhaṃ nivārayan||185||",
    "1105:1285": "tasmādāvaraṇaṃ hantuṃ samādhānaṃ karomyaham|",
    "1105:1286": "vimārgāccittamākṛṣya svālambananirantaram||186||",
    "1105:1287": "bodhicaryāvatāre dhyānapāramitā nāma aṣṭamaḥ paricchedaḥ|"
}