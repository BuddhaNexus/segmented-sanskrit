{
  "SA21n1406:0": "[atha śiṣyānugrahavidhiḥ]",
  "SA21n1406:1": "adhyeṣitaśca bahuśaḥ śiṣyaiḥ kṛtamaṇḍalaiḥ padābjanataiḥ |",
  "SA21n1406:2": "mantrī tithau daśamyāṃ vidadhītānugrahaṃ teṣām ||1 ||",
  "SA21n1406:3": "śiṣyānugrahavidhimāha- adhyeṣita ityādi |",
  "SA21n1406:4": "mantrī gurusteṣāṃ śiṣyāṇāmanugrahaṃ vidadhīteti sambandhaḥ |",
  "SA21n1406:5": "adhyeṣitaśceti |",
  "SA21n1406:6": "śiṣyairbahuśo yācitaḥ |",
  "SA21n1406:7": "cakāra evārthaḥ |",
  "SA21n1406:8": "kṛtamaṇḍalairiti |",
  "SA21n1406:9": "kṛtagurumaṇḍalaiḥ |",
  "SA21n1406:10": "padābjanatairiti pādapadmapatitaiḥ |",
  "SA21n1406:11": "tithau daśamyāmiti |",
  "SA21n1406:12": "kṛṣṇāyāmanyāsāṃ samayatithitvenāsvīkārāt |",
  "SA21n1406:13": "yoginīnāmanupalambhasvarūpatvāt kṛṣṇapakṣa evādhikārāt ||1 ||",
  "SA21n1406:14": "saṃpūjya mantrarūpāṃ devīṃ cakrasthitāṃ vihitayogaḥ |",
  "SA21n1406:15": "ādāya mantrajaptaṃ paramādyaṃ niṣkramet tasmāt ||2 ||",
  "SA21n1406:16": "guroḥ kṛtyāntaramāha- saṃpūjyetyādi |",
  "SA21n1406:17": "mantrī niṣkramediti sambandhaḥ |",
  "SA21n1406:18": "tasmāditi devīpūjāsthānāt |",
  "SA21n1406:19": "kiṃkṛtvetyāha-saṃpūjyeti |",
  "SA21n1406:20": "devīmabhyarcya |",
  "SA21n1406:21": "mantrarūpāmiti mantroddhārasthitamantrarūpām |",
  "SA21n1406:22": "cakrasthitāmiti |",
  "SA21n1406:23": "sasindūramukuratalalikhitatrikoṇacakrasthitām | tathā ca-",
  "SA21n1406:24": "tridalasaroruhamadhye sindūrakṣodadhūsare mukure |",
  "SA21n1406:25": "mantramayīmabhilikhitāṃ gururapi saṃpūjya nirgacchet ||",
  "SA21n1406:26": "iti sādhanavibhaṅge&#39;",
  "SA21n1406:27": "smadguravaḥ |",
  "SA21n1406:28": "vihitayoga iti |",
  "SA21n1406:29": "kṛtabāhyādhyātmaprajñāsaṅgaḥ |",
  "SA21n1406:30": "prathamaṃ kiñcinmadanapānasamuttejitacittavīraḥ ,",
  "SA21n1406:31": "dūrotsāritavikalpagaṇaḥ samullāsitaśūnyatā ca |",
  "SA21n1406:32": "tataḥ prajñāsaṅgena samupajātaparamānando vihitayoga ityāmnāyaḥ |",
  "SA21n1406:33": "ādāyeti gṛhītvā |",
  "SA21n1406:34": "paramādyaṃ madanasahitapātram |",
  "SA21n1406:35": "mantrajaptamiti |",
  "SA21n1406:36": "pre (trya)kṣarādhiṣṭhitam |",
  "SA21n1406:37": "śiṣyatoṣaṇārthaṃ svayameva pātraṃ gṛhītvā nirgacchedityarthaḥ ||2 ||",
  "SA21n1406:38": "atha vihitapañcamaṇḍalamūrdhvasthaṃ dattadakṣiṇaṃ śiṣyam |",
  "SA21n1406:39": "kusumasrajaṃ dadhānaṃ dhyātakekanāthaṃ guruḥ paśyet ||3 ||",
  "SA21n1406:40": "guroḥ kṛtyāntaramāha-athetyādi |",
  "SA21n1406:41": "athānantaraṃ guruḥ śiṣyaṃ paśyediti sambandhaḥ |",
  "SA21n1406:42": "vihitapañcamaṇḍalamūrdhvasthamiti |",
  "SA21n1406:43": "vihitapañcamaṇḍalamadhye maṇḍalamūrdhani samupasthitam |",
  "SA21n1406:44": "ūrdhvasthitamityupadeśād boddhavyam |",
  "SA21n1406:45": "ūrdhvasthamiti yogavibhāgād vā |",
  "SA21n1406:46": "tatpakṣe ca maṇḍalamadhyasthamityupadeśaḥ |",
  "SA21n1406:47": "gomayādinā vinā mantraṃ pañcamaṇḍalikā kartavyetyāmnāyaḥ |",
  "SA21n1406:48": "vihitapañcatathāgatamaṇḍalaṃ śiṣyaṃ paśyediti ca paramparāṃ kecinmanyante |",
  "SA21n1406:49": "dattadakṣiṇamiti |",
  "SA21n1406:50": "dhanakanakadāsadāsīsvaśarīraniryātanāni samīham |",
  "SA21n1406:51": "kusumastrajaṃ dadhānamiti |",
  "SA21n1406:52": "īṣadvikasitasaṃpuṭīkṛtya (ta)",
  "SA21n1406:53": "hastadvayena puṣpamālādharam |",
  "SA21n1406:54": "dhyātake(ka)nāthamiti |",
  "SA21n1406:55": "dhyātaḥ ka eva ke śirasi nātho gururyena sa tathā |",
  "SA21n1406:56": "āveśamutpādayituṃ paśyedityabhiprāyaḥ ||3 ||",
  "SA21n1406:57": "tadanu ca yathoktaṃ devīcakraṃ prodyanmarīcikaṃ rayavat |",
  "SA21n1406:58": "dhyātvā&#39;ntavāsigātre vajrabhṛt tasya sandadyāt ||4 ||",
  "SA21n1406:59": "aparakṛtyamāha-tadanu cetyādi |",
  "SA21n1406:60": "tadanu darśanānantaraṃ vajraṃ bibhartīti vajrabhṛnmadanapātraṃ tasya śiṣyasya gururdadyādarpayediti sambandhaḥ |",
  "SA21n1406:61": "dhyātveti |",
  "SA21n1406:62": "cintayitvā |",
  "SA21n1406:63": "yathoktaṃ devīcakraṃ sindūrapātasamayoktatrikoṇacakram |",
  "SA21n1406:64": "prodyanmarīcikamiti sphuratkiraṇaṃ ca |",
  "SA21n1406:65": "rayavaditi vegena bhramat |",
  "SA21n1406:66": "antavāsigātra iti |",
  "SA21n1406:67": "śiṣyasya śarīre |",
  "SA21n1406:68": "nābheradhobhāge dharmodayāyāmityupadeśād boddhavyam |",
  "SA21n1406:69": "antevāsīti pāṭhe trayodaśamātratvāt chandobhaṅga ityanuktasamāso na svīkartavyaḥ |",
  "SA21n1406:70": "etadgāthārtha upadeśād boddhavya iti kecidenāṃ na likhya(kha)",
  "SA21n1406:71": "ntyapīti cakropadeśo likhyate |",
  "SA21n1406:72": "ādau ca yallohitapuṣpapūrvamanāmikālekhyamavādicakram |",
  "SA21n1406:73": "trikoṇakaṃ tadvidadhīta dhīmān sū va kṣamiti tryaṅgulamujjvalañca ||",
  "SA21n1406:74": "sindūrapāte tridalaṃ saroruhaṃ bāṇāgnisaṃkhyākṣaramantrapūrṇam |",
  "SA21n1406:75": "vakārayuktaṃ varaṭakañca kuryāt diśāsu ca svastikamabdhisaṃkhyam ||",
  "SA21n1406:76": "śrīvajradevīkamale&#39;",
  "SA21n1406:77": "pi kāmye dharmodayāntargatamantracakram |",
  "SA21n1406:78": "yaduktamāsīttadapi trikoṇaṃ bhrameccakra (laṃ)",
  "SA21n1406:79": "jñānavidāṃvaraṃ ca ||",
  "SA21n1406:80": "śiṣyasya cāveśavidhau saroruhaṃ nābheradhaḥ sadgurubhāvanīyam |",
  "SA21n1406:81": "yanmantrapūrṇaṃ tadapi trikoṇaṃ ṣaṭkoṇamāmnāyavihīnameva ||",
  "SA21n1406:82": "paṭe sarojaṃ tridalaṃ vidadhyād yatrāsti devī svayamekikaiva |",
  "SA21n1406:83": "ṣaḍdevatīvṛndavibhūṣitaṃ vā ṣaṭkoṇametaddvitayañca dṛṣṭam ||",
  "SA21n1406:84": "bhūmau punarmaṇḍalakṛtyakāle ṣaṭkoṇamantraujamuṣanti santaḥ |",
  "SA21n1406:85": "devyaśca pūjyāḥ ṣaḍapīha koṇe pūrvādiṣu svastikamaṇḍalaṃ ca ||4 ||",
  "SA21n1406:86": "evaṃ syādāveśastasyotkalikā prakampanaṃ bāṣpaḥ |",
  "SA21n1406:87": "pāto jñānotpādaḥ svāsārūpyaṃ cāpi paripāṭayāḥ ||5 ||",
  "SA21n1406:88": "āveśalakṣaṇamāha- evamityādi |",
  "SA21n1406:89": "evaṃ krameṇa tasya śiṣyasya |",
  "SA21n1406:90": "āveśo devatādhiṣṭhānaṃ syāditi sambandhaḥ |",
  "SA21n1406:91": "āveśalakṣaṇamāha-utkaliketyādi |",
  "SA21n1406:92": "utkalikā romāñcaḥ |",
  "SA21n1406:93": "prakampanaṃ prakṛṣṭakampaḥ |",
  "SA21n1406:94": "bāṣpo lolāpātaḥ |",
  "SA21n1406:95": "pātaḥ patanam |",
  "SA21n1406:96": "jñānotpādaḥ bhūtabhaviṣyadvartamānajñānalābhaḥ |",
  "SA21n1406:97": "sarvameva kathayatīti bhāvaḥ |",
  "SA21n1406:98": "svā (sā)rūpyaṃ ceti |",
  "SA21n1406:99": "anayā paripāṭyā āviṣṭasya śiṣyasya svarūpaparijñānamapi bhavenna kevalamāveśa ityarthaḥ |",
  "SA21n1406:100": "vinā svarūpaparijñānaṃ śiṣyānugrahānupapatteḥ ||5 ||",
  "SA21n1406:101": "tadanu kathayet samādhiṃ pūjāmantraṃ ca vajrayoginyāḥ |",
  "SA21n1406:102": "śraddhānvitasya guṇino gurubuddhābhinnasadbhakteḥ ||6 ||",
  "SA21n1406:103": "anuttarakṛtyamāha- tadanvityādi |",
  "SA21n1406:104": "śiṣyajijñāsanānantaram |",
  "SA21n1406:105": "guruḥ samādhiṃ kathayediti sambandhaḥ |",
  "SA21n1406:106": "pūjāmantraṃ ca vajrayoginyā iti |",
  "SA21n1406:107": "kiravaktrāyāḥ pūjārthaṃ vihitaṃ mantramapi kathayet |",
  "SA21n1406:108": "śraddhānvitasyeti |",
  "SA21n1406:109": "satyaratnatrayakarmaphalādisaṃjātasampratyayasya |",
  "SA21n1406:110": "buddho&#39;sti,dharmo&#39;sti,",
  "SA21n1406:111": "saṃgho&#39;sti,",
  "SA21n1406:112": "pāpamasti,",
  "SA21n1406:113": "puṇyamastītyādiviśiṣṭavāsanāvāsitāntaḥ karaṇasyeti bhāvaḥ |",
  "SA21n1406:114": "guṇina iti |",
  "SA21n1406:115": "aśeṣaguṇaśālinaḥ |",
  "SA21n1406:116": "gurubuddhābhinnasadbhakteriti |",
  "SA21n1406:117": "guruśca buddhaśca gurubuddhau,",
  "SA21n1406:118": "tayorabhinnā samyag bhaktiryasya sa tathā |",
  "SA21n1406:119": "tathā coktam-",
  "SA21n1406:120": "gururbuddho gururdharmo guruḥ saṃghastathaiva ca | iti |",
  "SA21n1406:121": "ata eva nāthāṅkaka ityuktam |",
  "SA21n1406:122": "vairocanasthāne gurorevopādānāt ||6 ||",
  "SA21n1406:123": "kathayenna yogamenaṃ sadyaḥ pratyayakaraṃ susiddhaṃ vā |",
  "SA21n1406:124": "śraddhāvirahitamanaso bhaktivihīnasya śiṣyasya ||7 ||",
  "SA21n1406:125": "niṣedhamāha- enaṃ yogaṃ śiṣyasya na kathayenna prakāśayet |",
  "SA21n1406:126": "kiṃbhūtasyetyāha-śraddhāvirahitamanasa iti |",
  "SA21n1406:127": "śraddhātyaktacittasya |",
  "SA21n1406:128": "bhaktivihīnasyeti |",
  "SA21n1406:129": "gurubuddhayorabhaktasya |",
  "SA21n1406:130": "sadyaḥ pratyayakaramiti |",
  "SA21n1406:131": "acirapratītijananam |",
  "SA21n1406:132": "saṃpratyayakaramiti pāṭhe mātrādhikaṃ ṣaṣṭhagaṇabhaṅgaśca |",
  "SA21n1406:133": "susiddhaṃ veti suṣṭhu siddhi[manta]mapi suniṣpannaṃ vā |",
  "SA21n1406:134": "susiddhidamiti pāṭho&#39;",
  "SA21n1406:135": "pyapapāṭhaḥ |",
  "SA21n1406:136": "pūrvoktadoṣaprasaṅgāt ||7 ||",
  "SA21n1406:137": "vidadhāti yastu pūjāṃ devīcakrasya mantrayuktasya |",
  "SA21n1406:138": "tasyāpayānti bhayānyaṣṭau pāpāni ca mahānti ||8 ||",
  "SA21n1406:139": "anuśaṃsāmāha- vidadhātītyādi |",
  "SA21n1406:140": "tasya yogino bhayānyapayānti naśyantīti sambandhaḥ |",
  "SA21n1406:141": "aṣṭāviti harikaridahanaprabhṛtijanitāni |",
  "SA21n1406:142": "pāpānīti pañcānantaryaprabhṛtīni |",
  "SA21n1406:143": "mahāntīti samucchritāni bhayāni |",
  "SA21n1406:144": "upaśamakāraṇamāha- vidadhātītyādi |",
  "SA21n1406:145": "yo yogī devīcakrasya bhagavatyāḥ ṣaḍā(ḍa)",
  "SA21n1406:146": "racakrasya pūjāṃ karoti tasyetyarthaḥ |",
  "SA21n1406:147": "mantrayuktasyeti |",
  "SA21n1406:148": "devīmantraṣaḍayoginīmantrakṛtārcanasya |",
  "SA21n1406:149": "athavā pūrvoktasindūramantrasaṃpūrṇatrikoṇasya ||8 ||",
  "SA21n1406:150": "durbhagatā dāridrayaṃ vyādhijarāduḥkhadaurmanasyāni |",
  "SA21n1406:151": "bhramakalikaluṣakleśāḥ pīḍā nānāvidhāścāpi ||9 ||",
  "SA21n1406:152": "aparānuśaṃsāmāha- durbhagatetyādi |",
  "SA21n1406:153": "durbhagatā lokeṣvasaubhāgyam |",
  "SA21n1406:154": "dāridrayaṃ niḥsvatā |",
  "SA21n1406:155": "vyādhiḥ kaṣṭādiḥ |",
  "SA21n1406:156": "jarā vārdhakyam |",
  "SA21n1406:157": "duḥkhaṃ kāyacittopahatiḥ |",
  "SA21n1406:158": "daurmanasyaṃ cittaduḥkham |",
  "SA21n1406:159": "bhramo bhrāntiradharme dharmabuddhiḥ,",
  "SA21n1406:160": "yathā tīrthikānāṃ hiṃsā svargāya |",
  "SA21n1406:161": "kalirvivādaḥ |",
  "SA21n1406:162": "kaluṣaṃ pāpaṃ kalimāhātmyopadiṣṭakaluṣaṃ vā |",
  "SA21n1406:163": "kleśā rāgadveṣamohāḥ |",
  "SA21n1406:164": "pīḍā nānāvidhāśceti |",
  "SA21n1406:165": "nānāprakārabhūtapretapiśācādyupadravāśceti |",
  "SA21n1406:166": "cakāraḥ samuccaye |",
  "SA21n1406:167": "apiśabda evārthe |",
  "SA21n1406:168": "apayāntīti pūrvoktaślokena sambandhaḥ ||9 ||",
  "SA21n1406:169": "yo japati cakramantraṃ dhyātvā hṛdaye nirodhavācā&#39;sau |",
  "SA21n1406:170": "prāpnotyaṣṭau siddhīḥ pañcābhijñāstathāṣṭaguṇān ||10 ||",
  "SA21n1406:171": "aparānuśaṃsāmāha-yo japatītyādi |",
  "SA21n1406:172": "asau aṣṭau siddhirañjanaguṭikādīni prāpnotīti sambandhaḥ pañcābhijñā iti |",
  "SA21n1406:173": "divyacakṣuḥ,",
  "SA21n1406:174": "divyaśrotram ,",
  "SA21n1406:175": "paracittajñānam ,",
  "SA21n1406:176": "ākāśagamanam,",
  "SA21n1406:177": "pūrvanivāsānusmṛtiśca |",
  "SA21n1406:178": "tathā&#39;ṣṭaguṇāniti |",
  "SA21n1406:179": "daśabalavaiśāradyādīn,",
  "SA21n1406:180": "aṇimādīn vā |",
  "SA21n1406:181": "ya ityādi |",
  "SA21n1406:182": "yaścakrasahitaṃ mantraṃ dhyātvā hṛdaye manasi nidhāya |",
  "SA21n1406:183": "japati,tasya syādevetyarthaḥ |",
  "SA21n1406:184": "nirodhavāceti vāksaṃyamena ||10 ||",
  "SA21n1406:185": "dhyāyati yaḥ kiravaktrāṃ pratidivasaṃ yatnataścatuḥsandhyam |",
  "SA21n1406:186": "hariharahiraṇyagarbhairjetumaśakyāṃ mṛtiṃ jayati ||11 ||",
  "SA21n1406:187": "aparānuśaṃsāmāha- dhyāyatītyādi |",
  "SA21n1406:188": "yaḥ kiravaktrāṃ kolamukhīṃ dhyāyati atiyogena manasyāropayati |",
  "SA21n1406:189": "sa mṛtiṃ jayatīti sambandhaḥ |",
  "SA21n1406:190": "kiṃbhūtāṃ mṛtimityāha-hariharetyādi |",
  "SA21n1406:191": "keśavādibhirapi jetumaśakyāmaparājitāmityarthaḥ |",
  "SA21n1406:192": "pratidivasamiti nityameva |",
  "SA21n1406:193": "yatnata iti pūjādipuraḥsaram |",
  "SA21n1406:194": "catuḥsandhyamiti prabhātamadhyāhnasāyāhnārdharātreṣu ||11 ||",
  "SA21n1406:195": "vastrānnapānadhanadhānyaviśālabhūmi-",
  "SA21n1406:196": "prāsādadivyaśayanāsanasādhanāni |",
  "SA21n1406:197": "tasyodbhavanti dayitā vividhāśca vidyā",
  "SA21n1406:198": "yo bhāvayatyaśanikolamukhīṃ sacakrām ||12 ||",
  "SA21n1406:199": "iti tattvajñānasaṃsiddhau sānuśaṃsāśiṣyānugrahavidhiḥ ||",
  "SA21n1406:200": "aparānuśaṃsāmāha- vastrānnetyādi |",
  "SA21n1406:201": "yo&#39;śanikolamukhīṃ vajrakolāsyāṃ bhāvayati tasya vastrādaya udbhavanti sampadyanta iti sambandhaḥ |",
  "SA21n1406:202": "sacakrāmiti |",
  "SA21n1406:203": "dharmodayamadhyamantrapūrṇacakrasahitām |",
  "SA21n1406:204": "vastraṃ cīnāṃśukam |",
  "SA21n1406:205": "annaṃ bhakṣādikam |",
  "SA21n1406:206": "pānaṃ pānakādi |",
  "SA21n1406:207": "dhanaṃ ratnādi |",
  "SA21n1406:208": "dhānyaṃ yavagodhūmādi |",
  "SA21n1406:209": "viśālabhūmiḥ vipulatarā vasundharā |",
  "SA21n1406:210": "prāsādo ramaṇīyagṛham |",
  "SA21n1406:211": "divyaśayanaṃ vicitraratnakhacitapaṭatūlikā |",
  "SA21n1406:212": "āsanaṃ siṃhāsanādi |",
  "SA21n1406:213": "sādhanaṃ gajavājiprabhṛtayaḥ |",
  "SA21n1406:214": "dayitāśceti hṛdayaṅgamā yuvatayaḥ |",
  "SA21n1406:215": "vividhā iti nānāprakāraśṛṅgāragītavādyābhijñāḥ |",
  "SA21n1406:216": "divyā iti devairapi kāmyāḥ ||12 ||",
  "SA21n1406:217": "iti marmakalikāyāṃ tattvajñānasaṃsiddhipañjikāyāṃ śiṣyānugrahavidhiḥ ||"
}