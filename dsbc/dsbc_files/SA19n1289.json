{
  "SA19n1289:0": "śrīḥ",
  "SA19n1289:1": "Tarkabhāṣāṭīkā",
  "SA19n1289:2": "apraskhalitalakṣyeyamanukūlā matirmama |",
  "SA19n1289:3": "darśane darśane bhūyādyathāvadavabodhinī || 1 ||",
  "SA19n1289:4": "āptānāṃ mānanīyānāmādeśamanupālayan |",
  "SA19n1289:5": "karomi tarkabhāṣāyā vyākhyāmanativistṛtām || 2 ||",
  "SA19n1289:6": "pramāṇanirūpaṇapradhānaṃ prakaraṇamārabhamāṇaḥ prathamamāripsitasya prakaraṇasyābhidheyaprayojanaṃ darśayannavatārayati prakaraṇam -- ihetyādinā pramāṇaṃ nirṇetavyamityantena |",
  "SA19n1289:7": "svarūpato lakṣaṇataḥ phalaśca pramāṇanirṇayaḥ prakaraṇasyāsya sākṣātprayojanamiti gamyate |",
  "SA19n1289:8": "prakaraṇasyāsyābhidheyaṃ ca pramāṇamityarthasiddham |",
  "SA19n1289:9": "yadyapi nibandhāvasāne vaibhāṣikādimatabhedacatuṣṭayaṃ diṅmātreṇa jñāpyate |",
  "SA19n1289:10": "athāpi prādhānyaṃ pramāṇasya |",
  "SA19n1289:11": "pramāṇapathaṃ nirṇīya pravarttamānānāṃ puruṣārthasiddhiriti paramaṃ prayojanaṃ 'sarvapuruṣārthasiddhinimittaṃ pramāṇamanusaradbhi' rityanena gamyate,",
  "SA19n1289:12": "ye yatante na te sarve'ryamanu |",
  "SA19n1289:13": "arthavidhure'pi mandānāmārambho hi dṛśyate |",
  "SA19n1289:14": "arthino'pi na sarve pramāṇamanusaranti |",
  "SA19n1289:15": "paśūnāmiva pāmarāṇāṃ bahūnāmavicāritapramāṇasvarūpāṇāmapyarthāya pravṛttdṛṣṭā |",
  "SA19n1289:16": "prekṣāpūrvakāriṇo'pi ye punaraptakāmā akāmā vā na teṣāṃ pramāṇāpekṣā |",
  "SA19n1289:17": "ye tu prekṣāparāyaṇā arthinaste puruṣārthasiddhaye pramāṇamanusareyureva |",
  "SA19n1289:18": "tadidamabhipretyāha -- prekṣāparāyanārthibhiriti |",
  "SA19n1289:19": "prekṣāvatāṃ nibandhe pravṛtyaṅgamabhidheyaprayojanamiti vyaktīkṛtaṃ bhavati |",
  "SA19n1289:20": "yadyapi puruṣārthasiddhaye prekṣāvadbhiḥ prameyasvarūpamapi nirṇetavyam |",
  "SA19n1289:21": "athāpi prameyasiddhiḥ pramāṇādhīneti prameyanirṇayataḥ prāk pramāṇasvarūpaṃ nirṇetavyam,",
  "SA19n1289:22": "idamabhipretyocyate -- ādāviti |",
  "SA19n1289:23": "etena prameyasvarūpanirūpaṇaparānnibandhāt pramāṇasvarūpanirūpaṇaparasyāsya nibandhasya prādhānyaṃ gamyate |",
  "SA19n1289:24": "atha pramāṇasāmānyalakṣaṇamāha -- pramāṇaṃ samyagjñānamapūrvagocaramiti |",
  "SA19n1289:25": "pramāṇamiti lakṣyanirdeśaḥ |",
  "SA19n1289:26": "samyagjñānamapūrvagocaramiti lakṣaṇanirdeśaḥ |",
  "SA19n1289:27": "jñāne samyaktvaṃ niravakti- avisaṃvādakamiti |",
  "SA19n1289:28": "samyaktvaviśeṣaṇasya prayojanaṃ nirūpayannāha -- saṃśayeti |",
  "SA19n1289:29": "saṃśayaviparyayau yadyapyapūrvagocarau,",
  "SA19n1289:30": "athāpyavisaṃvādakatvaṃ nāstīti nātiprasaṅga iti bhāvaḥ |",
  "SA19n1289:31": "saṃśayaviparyayayoravisaṃvādakatā nāstītyetadupapādayannavisaṃvādakatvaṃ vyācaṣṭe -- gocare tu tatsthāne ghaṭādau satīti |",
  "SA19n1289:32": "pradarśitamarthe prāpayad jñānamavisaṃvādakamiti yāvat |",
  "SA19n1289:33": "nañdvayaniveśāccaladvakṣādibhramo vyāvartyate |",
  "SA19n1289:34": "jalādipratyakṣaṃ jalāya pravarttayat puruṣaṃ jalaṃ prāpayati |",
  "SA19n1289:35": "marīcikājalaṃbhramastu jalāya pravarttayat puruṣaṃ jalaṃ na prāpayati |",
  "SA19n1289:36": "ato nāprasaṅgātiprasaṅgau |",
  "SA19n1289:37": "prāpaṇayogyatvamiti yogyatvaniveśānnāvyāptiśaṅkāvakāśa ityetacchaṅkāparihāramukhena nirūpayati -- nanvityādinā |",
  "SA19n1289:38": "kadācit -- asati lipsādau |",
  "SA19n1289:39": "prāpayat janayadvā prāpayet,",
  "SA19n1289:40": "pravartayadvā,",
  "SA19n1289:41": "yathā vidyā vivekaṃ janayantī prāpayati,",
  "SA19n1289:42": "devadatto yajñadattaṃ karmasu pravarttayan dhanaṃ prāpayati |",
  "SA19n1289:43": "tatra sataścārya na samyakjñānena jananam,",
  "SA19n1289:44": "nāpi pravarttayat prāpayatyaṃarthaṃ sarvameva jñānam,",
  "SA19n1289:45": "avadhṛte'pyarthe'pravṛttidarśanāt,",
  "SA19n1289:46": "tat arthaprāptyādhāyakatvarūpamavisaṃvāditvamavyāptamiti bhāvaḥ |",
  "SA19n1289:47": "pariharati-nati |",
  "SA19n1289:48": "ayaṃ bhāvaḥ - avisaṃvādakatvaṃ nārthaprāptyādhāyakatvam,",
  "SA19n1289:49": "api tvarthaprāpaṇayogyatvameva,",
  "SA19n1289:50": "tacca pravarttanaśaktatālakṣaṇaṃ,",
  "SA19n1289:51": "sā cārthanirṇayādhānameva |",
  "SA19n1289:52": "yena nirṇayena pravṛttaḥ puruṣo'sati pratibandhe pradarśitamarthaṃ prāpnuyādeveti |",
  "SA19n1289:53": "āha ca dharmottarācāryaḥ -- ' pravarttakatvamapi pravṛttiviṣayapradarśakatvameva,",
  "SA19n1289:54": "na hi puruṣa iva haṭhāt pravartayituṃ śaknoti vijñānam ' iti,",
  "SA19n1289:55": "(nyāyabinduṭīkā. pa. 3)",
  "SA19n1289:56": "āha ca kamalaśīlaḥ -- avisaṃvāditvaṃ cārthakriyāsamarthāryaprāpaṇaśaktikatvaṃ na tvaryaprāpaṇameva' iti ( tattvasaṃgrahapañjikā pa. 312).",
  "SA19n1289:57": "pramāṇakāryamarthaparicchittiviśeṣaṃ nirūpayaṃstadādhānamātreṇaiva pramāṇasyārthakriyāsamarthavastuprāpaṇayogyatāsampattimupapādayati -- apitvevaṃbhūte'sminnityādinā |",
  "SA19n1289:58": "evaṃ sphuṭamavabhāsamāne'sminnirbhāsyamāna ākāro nānyasminnityavadhāraṇaṃ kāryam,",
  "SA19n1289:59": "idamevāvadhāraṇaṃ pramāṇakāryamiti bhavaḥ |",
  "SA19n1289:60": "āha ca kamalaśīlastatvasaṃgrahapañcikāyām ' pratyakṣaṃ kalpanāpoḍhamapi sajātīyavijātīyavyāvṛttamanalādikamarthaṃ tadākāranirbhāsotpattitaḥ paricchindadutpadyate tacca niyatarūpavastugrāhitvādvijātīyavyāvṛttavastvākārānugatattvācca tatraiva vastuni vidhipratiṣedhāvāvirbhāvayati ' analo'yaṃ nāsau kusumastabakādiriti' iti ( tattva. pa. pa. 390)",
  "SA19n1289:61": "āha ca tatraivānupadam -- ' jñānaṃ hi viṣayākāramutpadyamānaṃ viṣayaṃ paricchindadiva savyāpāramiva bhavati' ayamevārthaprāpaṇavyāpāro jñānasyeti |",
  "SA19n1289:62": "(tatvasaṃ-pañci. pa. 399)",
  "SA19n1289:63": "idaṃ cāhottaratra -- 'arthakriyārthino'bhimatamarthaṃ prāpayat pramāṇamucyate,",
  "SA19n1289:64": "na cārthadeśaṃ puruṣamupasarpayadarthaṃ vā puruṣadeśamānayat prāpakaṃ bhavati,",
  "SA19n1289:65": "api tu puruṣaṃ pravarttayat,",
  "SA19n1289:66": "taṃ ca puruṣaṃ na hastena gṛhītvā pravarttayati, kiṃ tarhi ?",
  "SA19n1289:67": ", pravṛttiviṣayamupadarśayat,",
  "SA19n1289:68": "tathopadarśanaṃ pratibhāsamānārthāvasāyānnānyat' iti |",
  "SA19n1289:69": "(tattvaḥ pañci. pa. 783)",
  "SA19n1289:70": "etāvataiva -- niścayotpādanādeva |",
  "SA19n1289:71": "prāmāṇyamaviruddham -- prāpaṇaśaktimattvāt prāmāṇyamakṣatamiti yāvat |",
  "SA19n1289:72": "kvacitpravṛttyabhāvaḥ kvacitpravṛttāvapyarthālābhaḥ svasvasāmagryabhāvaprayukta iti pramāṇasya prāmāṇyamakṣatamevetyetadupapādayati -- puruṣastviti |",
  "SA19n1289:73": "pramāṇaphalamarthanirṇayaḥ,",
  "SA19n1289:74": "nirṇīte prayojanatvabuddhiḥ pravṛttau kāraṇaṃ,",
  "SA19n1289:75": "pravṛttāvapi tadalābhaḥ pratibandhāditi phalaphalibhāve bhedādalābhādapravṛttervā pramāṇasya prāmāṇyaṃ na pratirudhyata iti bhāvaḥ |",
  "SA19n1289:76": "idamevābhipretyāha -- tadā jñānasya kimāyātamiti |",
  "SA19n1289:77": "āha ca śāntarakṣitaḥ-",
  "SA19n1289:78": "'viṣayādhigatiścātra pramāṇaphalamiṣyate' iti (tattvasaṃ. pa. 398)",
  "SA19n1289:79": "śaṅkate-nanvidamiti |",
  "SA19n1289:80": "ayamāśayaḥ-purataḥ sannihitamavalokayataḥ sapadi bhavati pratyakṣaṃ nāmajātyādikalpanārahitaṃ nirvikalpakamanirdhāraṇātmakam,",
  "SA19n1289:81": "idamidameveti niścayastu savikalpakaḥ pratyayaḥ,",
  "SA19n1289:82": "tat jātamātre pratyekṣe yatprāmāṇyasmavisaṃvādakatvamarthaprāpaṇayogyatvaṃ tadarthakriyāprāptimantareṇa na vijñāyate,",
  "SA19n1289:83": "atha kathamucyate samyak jñānamiti |",
  "SA19n1289:84": "avagate hi samyaktave pravṛttirbhavediti |",
  "SA19n1289:85": "pariharati - naiṣa doṣa iti |",
  "SA19n1289:86": "ayamāśayaḥ-eṣaḥ-jātamātre pratyakṣe arthaprāpaṇayogyatvānavagamaḥ,",
  "SA19n1289:87": "doṣo na,",
  "SA19n1289:88": "na hi tasya tāvatā naisargikamarthakriyāprāpaṇayogyatvamapaiti |",
  "SA19n1289:89": "pravṛttistvarthaprāptisaṃbhāvanayā bhavedeva |",
  "SA19n1289:90": "iyāṃstu viśeṣaḥ-yo mandabuddhiḥ jātamātre jalapratyakṣe na tasya prāmāṇyamavadhārayituṃ śaknoti;",
  "SA19n1289:91": "snānapānādikriyāṃ dūrāt pareṣāṃ paśyannavadhārayati jalamiti,",
  "SA19n1289:92": "bhavati cārthaprāpaṇayogyatvagrahaḥ |",
  "SA19n1289:93": "amandabuddhistu prakāśavaśadyena idamidameveti sapadyavadhārayati avadharayati ca sapadi prāmāṇyamiti |",
  "SA19n1289:94": "śaṅkate-nanu yadyapīti |",
  "SA19n1289:95": "ayamāśayaḥ-yadyapi cākṣuṣaṃ pratyakṣaṃ svagocaramarthamarthakriyāsamarthaṃ prāpayatītyarthakriyāprāpaṇalakṣaṇamavisaṃvāditvaṃ tasyāsti |",
  "SA19n1289:96": "śrāvaṇe tu pratyakṣe na tad ghaṭate,",
  "SA19n1289:97": "śrotreṇāvabhāsyate śabdaḥ kevalam,",
  "SA19n1289:98": "yadā kaścit kasmaicit kimapyupadiśati tadā tadvacanamavadhāryate kevalam,",
  "SA19n1289:99": "cakṣuṣā prakāśita ivārthe nārthakriyāsthitiḥ kā'pīti |",
  "SA19n1289:100": "pariharati-neti |",
  "SA19n1289:101": "ayamabhiprāyaḥ-arthasvabhāvanirdhāraṇamevāvisaṃvāditvaṃ saiva kvacidarthakriyāsthitiḥ |",
  "SA19n1289:102": "candrasūryameghacitrādīnavalokayato bhavati candrādyavabhāsaḥ,",
  "SA19n1289:103": "na tatra jalādiṣu dṛṣṭeṣu snānapānādikriyeva kā'pyarthakriyāsthitiḥ,",
  "SA19n1289:104": "'jñeyasvarūpavidyaiva tatreṣṭakriyā sthitā |",
  "SA19n1289:105": "' tathaiva śabdākarṇanamātreṇa bhavatyavabhāsyārthāvadhāraṇam,",
  "SA19n1289:106": "tat cākṣuṣajñānasyeva śrāvaṇajñānasyāpi avabhāsyārthāvadhāraṇalakṣaṇaṃ prāmāṇyaṃ samānameveti |",
  "SA19n1289:107": "'jñānānaṃ prāmāṇyāṃ svata eva gṛhyate' iti mīmāṃsakamataṃ nirasyannāha-ata eveti |",
  "SA19n1289:108": "yato mandabuddherjātamātre pratyakṣe anirdhāritaviśeṣasyārthakriyāsiddhyanantaraṃ prāmāṇyāvadhāraṇaṃ,",
  "SA19n1289:109": "amandabuddhestu jātamātre pratyakṣe nirdhāritaviśeṣasya prathamata eva prāmāṇyagrahaḥ,",
  "SA19n1289:110": "ata evetyarthaḥ |",
  "SA19n1289:111": "pratyakṣasyeti |",
  "SA19n1289:112": "kasyacittviti |",
  "SA19n1289:113": "mandabuddheriti yāvat |",
  "SA19n1289:114": "parataḥ-arthakriyādinā liṅgenetyarthaḥ |",
  "SA19n1289:115": "yogijñānasyeti |",
  "SA19n1289:116": "yogabalājjāyamānaṃ pratyakṣaṃ hi viśadāvabhāsarūpameveti tasya prāmāṇyaṃ svata eva gṛhyate |",
  "SA19n1289:117": "svasaṃvedyajñānasya ceti |",
  "SA19n1289:118": "sukhādipratyakṣasyeti yāvat |",
  "SA19n1289:119": "na hi sukhe sākṣātkriyamāṇe tasmin saṃśayaḥ |",
  "SA19n1289:120": "anumānasya tu niścayātmakatvāditi |",
  "SA19n1289:121": "nirdhāritaviśeṣatvāditi yāvat |",
  "SA19n1289:122": "etena jñānasya prāmāṇyaṃ svata eva gamyatta iti niyamo nāsmākamityuktaṃ bhavati |",
  "SA19n1289:123": "uktaṃ ca śāntarakṣitena-",
  "SA19n1289:124": "' yenaikaiḥ svata eveti prācyairniyama ucyate |",
  "SA19n1289:125": "kiñcitsvato'nyataḥ kiñcit paraiścāniyamo mataḥ' | iti",
  "SA19n1289:126": "vyākhyātaṃ ca kamalaśīlena 'ekaiḥ-mīmāṃsakaiḥ,",
  "SA19n1289:127": "paraiḥ-bauddhaiḥ,",
  "SA19n1289:128": "taiḥ kiñcit svataḥ pramāṇamiṣṭam yathā-svasaṃvedanaṃ yogijñānam arthakriyājñānam anumānam abhyāsavacca pratyakṣam |",
  "SA19n1289:129": "taddhi svata eva niścīte,",
  "SA19n1289:130": "abhyāsabalenāpahastitabhrāntikāraṇatvāt |",
  "SA19n1289:131": "kiñcidanyataḥ-vivādāspadībhūtaṃ codanājanitaṃ jñānaṃ,",
  "SA19n1289:132": "pratyakṣaṃ cānapagatabhrāntinimittam' iti |",
  "SA19n1289:133": "(tattvasaṃ. pa. 775)",
  "SA19n1289:134": "pramāṇalakṣaṇe apūrvagocaratvaniveśasya phalamāha-prathamata evetyādinā |",
  "SA19n1289:135": "ayamāśayaḥ-pramāṇasya hi prayojanaṃ prekṣāvatāmarthakriyāsu pravarttanam,",
  "SA19n1289:136": "pravarttakatā cārthapradarśakatayā,",
  "SA19n1289:137": "arthapradarśakatā ca yadyapi prathamotpannajñānasyeva dhārāvāhini dvitīyādijñāne'pyaviśiṣṭā,",
  "SA19n1289:138": "athāpi prathamotpannajñānenaivārthaḥ paricchinnaḥ,",
  "SA19n1289:139": "ato dvitīyādijñānamanapekṣyaiva tata evaṃ pravarttate puruṣa iti dvitīyādijñānamanyathāsiddhaṃ pravṛttāvanaṅgamiti na tasya prāmāṇyam |",
  "SA19n1289:140": "atastabvdyāvṛttaye'pūrvagocaramiti pramāṇalakṣaṇe viśeṣaṇamiti |",
  "SA19n1289:141": "uktaṃ ca dharmottarācāryeṇa-'ata evānadhigataviṣayaṃ pramāṇam,",
  "SA19n1289:142": "yenaiva hi jñānena prathamamadhigato'rthastenaiva pravarttitaḥ puruṣaḥ,",
  "SA19n1289:143": "prāpitaścārthaḥ |",
  "SA19n1289:144": "tatraivārthe kimanyena jñānenādhikaṃ kāryam' iti |",
  "SA19n1289:145": "(nyā. bi. pa.4) vyākhyātaṃ caitadanyatrāsmābhiḥ-arthakriyāsu pravarttamānā anavagatatattatsamarthārthāstadarthāvagataye tadarthāvabhāsakaṃ pramāṇaṃ pratīkṣante,",
  "SA19n1289:146": "na tvadhigatārthāḥ,",
  "SA19n1289:147": "akiñcitkaraṃ hi teṣāṃ tat |",
  "SA19n1289:148": "atha yattathāvidhamarthamavabhāsathadapanīya tadajñānamupakaroti tasmai puṃse tat taṃ pramātāramapekṣya tasminnarthe pramāṇam yattu na kiñcidapyupakaroti na tadarthāvabhāsakamapi pramāṇavyavahārapadamadhigacchati |",
  "SA19n1289:149": "idameva tu pramāṇataḥ saṃpādyaṃ phalamarthānavagatividhūnanam |",
  "SA19n1289:150": "pramāṇādarthāvadhāraṇāt pūrvaṃ yā tadarthānavagatirajñānalakṣaṇā sā hi vināśyate prathamena pramāṇena tadarthāvadhāraṇalakṣaṇena |",
  "SA19n1289:151": "adhigatārthāvabhā sakastu na tatphalamāpādyate |",
  "SA19n1289:152": "ajñānasyaivābhāvāt |",
  "SA19n1289:153": "tat akiñcitkaratayā'pramāṇamucyate iti |",
  "SA19n1289:154": "nanu sākṣātkāraḥ pramā,",
  "SA19n1289:155": "tatkaraṇamindriyaṃ tu pramāṇaṃ,",
  "SA19n1289:156": "tatsādhāraṇaṃ tu pramāṇalakṣaṇaṃ vaktavyamityāśaṅkāṃ nirasyannāha-samyak jñānaṃ pramāṇamityukta iti |",
  "SA19n1289:157": "jaḍasyendriyasya prāmāṇyamevānupapannaṃ,",
  "SA19n1289:158": "pramāṇasya hyeṣa svabhāvaḥ,",
  "SA19n1289:159": "yadarthaparicchedakatvam,",
  "SA19n1289:160": "arthaparicchedaśca jñānasyaiva svabhāvaḥ,",
  "SA19n1289:161": "cakṣuḥ saṃyujyate kevalamarthena sahāloka iva,",
  "SA19n1289:162": "arthaparicchedastu jñānenaiva,",
  "SA19n1289:163": "atastasya pramāṇakoṭāvanantarbhāvānna tatsādhāraṇaṃ lakṣaṇaṃ kāryamiti bhāvaḥ |",
  "SA19n1289:164": "nanvevaṃ sati sākṣātkāra eva pramāṇamityuktaṃ bhavati,",
  "SA19n1289:165": "tathā sati iyaṃ pramā,",
  "SA19n1289:166": "idaṃ pramākaraṇaṃ yatpramāṇamucyate ityayaṃ phalaphalivibhāgo nopapadyeteti ced anupadaṃ pratyakṣalakṣaṇanirūpaṇāvasare vakṣyāmaḥ |",
  "SA19n1289:167": "etena pramāṇasvarupe vipratipattirnirastā |",
  "SA19n1289:168": "atha saṃkhyāyāṃ vipratipattiṃ nirasyannāha-tad dvividhamiti |",
  "SA19n1289:169": "pratyakṣaśabdasya vyutpattimāha-pratigatamiti |",
  "SA19n1289:170": "pratigatamityetadvyācaṣṭe-āśritamiti |",
  "SA19n1289:171": "indriyāśritatvaṃ cindriyasambaddhataiva,",
  "SA19n1289:172": "sambandhaśca tadutpattiḥ,",
  "SA19n1289:173": "tādātmyatadutpattibhyāṃ nāparaḥ sambadhaḥ ko'pyasti vastunaḥ |",
  "SA19n1289:174": "tadidamabhipretyaha-tasmādutpannaṃ jñānaṃ pratyakṣamityartha iti |",
  "SA19n1289:175": "nanu rūpadijñāne akṣāṇāmivārthānāmapi hetutvamastīti arthāśritatvamabhipretya pratyarthamiti kutona vyapadeśaḥ |",
  "SA19n1289:176": "maivam |",
  "SA19n1289:177": "arthena saha sambhandho manovijñānasādhāraṇaḥ |",
  "SA19n1289:178": "akṣeṇa tvasādhāraṇaḥ irti pratyakṣaśabdenaiva vyapadeśo yujyate |",
  "SA19n1289:179": "āha ca diṅnāgaḥ-",
  "SA19n1289:180": "'asādhāraṇahetutvād vyapadeśyaṃ tadindriyaiḥ'",
  "SA19n1289:181": "iti | (pramāṇasamuccaye. śloka. 4)",
  "SA19n1289:182": ". vṛttiśca-'vdyāśrayādutpannaṃ vijñānaṃ,",
  "SA19n1289:183": "akṣāśrayamiti kutaḥ;",
  "SA19n1289:184": "viṣayāśrayaṃ na bhavati kiṃ?",
  "SA19n1289:185": "iti ced āha-asādhāraṇetyādi |",
  "SA19n1289:186": "rūpādiviṣayāstatrāntare manovijñānasādhāraṇāḥ,",
  "SA19n1289:187": "asādhāraṇācca vyavahāro dṛśyate yathā yavaśabdo yavāṅkure' iti |",
  "SA19n1289:188": "śaṅkate-nanviti |",
  "SA19n1289:189": "mānasādāviti |",
  "SA19n1289:190": "ādiśabdāt svasaṃvedanayogipratyakṣayoḥ saṃgrahaḥ |",
  "SA19n1289:191": "pariharati - atrocyata iti |",
  "SA19n1289:192": "ayaṃ bhavaḥ- akṣāśritatvaṃ pratyakṣaśabdasya vyutpattau nimittaṃ na tu pravṛttinimittaṃ,",
  "SA19n1289:193": "pravṛttinimittaṃ tu arthasākṣātkātkāritvam,",
  "SA19n1289:194": "pratyakṣaśabdasya vyutpattipradarśanamātraṃ kṛtaṃ pratigatamakṣamityanena |",
  "SA19n1289:195": "tena ca vyutpattinimittena ekārthasamavetaṃ pravṛttinimittaṃ sākṣātkāritvamupalakṣyate |",
  "SA19n1289:196": "yathā paṅkajaśabdavyutpattinimittena paṅkajanikarttṛtvena tadekārthasamavetaṃ padmatvaṃ tathā |",
  "SA19n1289:197": "uktaṃ ca dharmottarācāryaṇa - ' āśritatvaṃ ca vyutpattinimittaṃ śabdasya,",
  "SA19n1289:198": "na tu pravṛttinimittam,",
  "SA19n1289:199": "anena tvakṣāśritatvenaikārthasamavetamarthasākṣātkāritvaṃ lakṣyate |",
  "SA19n1289:200": "tadeva śabdasya pravṛttau nimittam |",
  "SA19n1289:201": "tataśca yadeva yatkiñcidarthasya sākṣātkārijñānaṃ tatpratyakṣamucyate' iti |",
  "SA19n1289:202": "anumānaśabdasya vyutpattinimittamāha-mīyate ityādinā paścanmānamanumānamityantena |",
  "SA19n1289:203": "atha pravṛttinimittamāha-liṅgetyādinā itītyantena |",
  "SA19n1289:204": "rūḍhivaśāditi |",
  "SA19n1289:205": "sāmānye vyutpanno'yaṃ śabdo rūḍhyā viśeṣaṃ bodhayatītyetat |",
  "SA19n1289:206": "uktaṃ cācāryadiṅnāgena 'anumānaṃ liṅgādarthadarśana' miti |",
  "SA19n1289:207": "(nyāyapraveśa. pa. 7)",
  "SA19n1289:208": "mīmāṃsakaḥ-kumārilabhaṭṭaḥ |",
  "SA19n1289:209": "sāmānyaśabdo viśeṣaparyavasāyī |",
  "SA19n1289:210": "cārvākābhimataṃ pratyakṣamātraprāmāṇyavādaṃ nirasyati-tatretyādinā |",
  "SA19n1289:211": "ayamāśayaḥ-parasyāpratipattiṃ vipratipattiṃ vā nivārayan yathāsvasamayaṃ tattallakṣaṇaṃ praṇayannayaṃ parasyāpratipattivipratipattī kathamavagacchati?",
  "SA19n1289:212": "parasya kāyavāgvyāpārariti |",
  "SA19n1289:213": "tathācābhyupagatamajānatāpi kāryātkāraṇānumānam |",
  "SA19n1289:214": "tathā paraṃ svābhiprāyaṃ jñāpayannayaṃ vākyaṃ yadā prayuṅkte tadā prayujyamānavākyasya vivakṣāyāṃ liṅgatvamajānatā'pyabhyupagatameveti |",
  "SA19n1289:215": "uktaṃ ca śāntarakṣitena-",
  "SA19n1289:216": "'na pramāṇamiti prāhuranumānaṃ tu kecana |",
  "SA19n1289:217": "vivakṣāmarpayanto'pi vāgbhirābhiḥ kudṛṣṭayaḥ ||",
  "SA19n1289:218": "iti | (tattvasaṃ. 425)",
  "SA19n1289:219": "sāṅkhyādyabhimataṃ śabdaprāmāṇyaṃ nirasyati-śābdaṃ ca jñānamityādinā |",
  "SA19n1289:220": "eṣṭavyamiti |",
  "SA19n1289:221": "śābdaṃ jñānaṃ pramāṇamiti vadatā bāhyārthāvisaṃvāditvena prāmāṇyamaṅgīkarttavyam,",
  "SA19n1289:222": "avisaṃvādaśca tadarthaprāpaṇayogyatayā sā ca tadarthaparicchedakatayā,",
  "SA19n1289:223": "arthaviśeṣaparicchittau śabdaviśeṣasya hetutvaṃ ca tayoḥ śabdārthayoḥ sambandhamantareṇa na saṃbhavati,",
  "SA19n1289:224": "cakṣuṣa iva rūpādiparicchedakatvaṃ na naisargikam |",
  "SA19n1289:225": "unmīlitamātre cakṣuṣi nīlādiparicchittivat śrutamātre śabdaviśeṣe'rthaparicchittiḥ sarveṣāmeva (avyutpannānāmapi) syāt |",
  "SA19n1289:226": "ataḥ sambandhaḥ śabdārthayorvācyaḥ sa ka iti vikalpya dūṣayati-śabdārthayoḥ sambandho bhavannityādinā |",
  "SA19n1289:227": "bhinnapratibhāse'pīti |",
  "SA19n1289:228": "deśabhedāt kālabhedādarthabhedācca tayornaikaḥ pratibhāsaḥ,",
  "SA19n1289:229": "śabdaḥ śrotreṇārthaścakṣuṣā,",
  "SA19n1289:230": "śabdaḥ śrūyate'nyasmin deśe,",
  "SA19n1289:231": "artho dṛśyate'nyatra,",
  "SA19n1289:232": "evaṃ kālabhedaḥ |",
  "SA19n1289:233": "tasmādekadhīgocaratvābhāvānna śabdārthayostādātmyamiti bhāvaḥ |",
  "SA19n1289:234": "āha ca śāntarakṣitaḥ-",
  "SA19n1289:235": "bhinnākṣagrahaṇādibhyo naikātmyaṃ na tadudbhavaḥ |",
  "SA19n1289:236": "vyabhicārānna cānyasya yujyate'vyabhicāritā ||",
  "SA19n1289:237": "iti (tattvasaṃ. 440)",
  "SA19n1289:238": "arthaṃ prati śabdasya,",
  "SA19n1289:239": "śabdaṃ prati vā'ryasya hetutve sati tayoḥ kāryakāraṇabhāvaḥ sambandho ghaṭeta,",
  "SA19n1289:240": "tadubhayamapi nāstītyāha-nāpītyādinā tālvādivyāpārādeva tadutpatterityantena |",
  "SA19n1289:241": "yadyapi tādātmyatadutpattibhyamanyaḥ sambandho vastunornābhimataḥ,",
  "SA19n1289:242": "athāpi parābhyupagatamanūdya nirasyati-athetyādinā |",
  "SA19n1289:243": "pradīpaghaṭayoḥ prakāśyaprakāśakabhāvasya naisargikatayā pradīpaḥ sattāmātreṇa yathā prakāśayatyarthaṃ tathā śabdārthayoḥ vācyavācakabhāvākhye sambandhe naisargike sati śrutamātraḥ śabdo'viśeṣeṇāsaṅketajñānapi bodhayedarthamityāha-evaṃ tarhīti |",
  "SA19n1289:244": "laukiko'pi puruṣo'rthaviśeṣaśabdaviśeṣayoḥ saṅketānabhijñaḥ kaḥ syādityatra puruṣaviśeṣaṃ nidarśayannāha - abhinaveti |",
  "SA19n1289:245": "yatra dvīpe'gniśabdasya vyavahāra eva na tato dvīpādāgata iti yāvat |",
  "SA19n1289:246": "nanu yadyapi śabdārthayorasti vācyavācakabhāvo naisargikaḥ sambandhaḥ;",
  "SA19n1289:247": "athāpyarthapratyāyanayogyatā tu saṅketasāpekṣā,",
  "SA19n1289:248": "tadagrahe nā'rthapratyaya ityāśayenāśaṅkate-atheti |",
  "SA19n1289:249": "yogya eveti |",
  "SA19n1289:250": "saṅketamapekṣyaivārthapratyāyanayogyo jāyata iti bhinnakrameṇānvayaḥ |",
  "SA19n1289:251": "nirasyati-tanneti |",
  "SA19n1289:252": "na hyevamasya prāmāṇyamavatiṣṭhata iti |",
  "SA19n1289:253": "evaṃ satyasya prāmāṇyaṃ na hyavatiṣṭhata ityarthaḥ |",
  "SA19n1289:254": "kasmāt ? āha-saṅketasyaiveti |",
  "SA19n1289:255": "āha ca kamalaśīla - ' na hi prakṛtyā'rthapratītihetavo dīpādayaḥ saṅketamapekṣante,",
  "SA19n1289:256": "anyathā saṅketasyaivānvayavyatirekābhyāmarthapratītau sāmarthyaṃ syāt na svābhāvikasya sambandhasya' iti (tattvasaṃ. pa. 438). ata iti |",
  "SA19n1289:257": "śabdārthayoḥ sambandhābhāvādityarthaḥ |",
  "SA19n1289:258": "na jñāyate iti |",
  "SA19n1289:259": "niścetuṃ na śakyate iti yāvat |",
  "SA19n1289:260": "sambandhe sati hyanena śabdenāyamevārtho bodhya iti nirṇayaḥ syāt |",
  "SA19n1289:261": "sambandhābhāvādaviśeṣādvivakṣitārtha evānena śabdena bodhyeteti nirṇayo naiva bhavediti bhāvaḥ |",
  "SA19n1289:262": "anupapadyamānamapi sambandhaṃ tuṣyatviti nyāyenābhyupagamyāpi dūṣayati-astu veti |",
  "SA19n1289:263": "aya eva - tādātmyatadutpattibhyāmanya eva |",
  "SA19n1289:264": "niyate vastunaḥ svabhāve nākṣepāvasara ityabhiprāyeṇa śaṅkate-atha vaktavyamiti |",
  "SA19n1289:265": "pratikṣipati - tadayuktamiti |",
  "SA19n1289:266": "pramāṇasiddhe vastunaḥ svabhāve nākṣepāvasaraḥ,",
  "SA19n1289:267": "kalpyamāne tu syādevāśaṅkāvasara iti bhāvaḥ |",
  "SA19n1289:268": "yathā |",
  "SA19n1289:269": "gnirutpadyamāno nisargata eva dāhakaśaktiviśiṣṭa evotpadyate tathā śabdaviśeṣo'rthaviśeṣapratyāyakaśaktiviśiṣṭa evotpadyate ityabhiprāyeṇa pareṇa kriyamāṇāṃ śaṅkāmanūdya pratikṣipati-nacaivaṃ vaktavyamityādinā |",
  "SA19n1289:270": "niyatārthavyabhicāritvamiti |",
  "SA19n1289:271": "nacaivaṃ vaktavyamityanvayaḥ |",
  "SA19n1289:272": "tatra hetumāha-tathāhīsyādinā |",
  "SA19n1289:273": "yacca parairāptoccāritaṃ vākyaṃ pramāṇamityucyate tad dūṣayati-nāpyāptapraṇītaśabdānāmiti |",
  "SA19n1289:274": "anāptānuccāritaṃ vākyaṃ pramāṇamiti vadatāṃ vedasyāpauruṣeyatvena svataḥ prāmāṇyaṃ varṇayatāṃ mīmāṃsakānāṃ pakṣaṃ dūṣayati-sambandhadūṣaṇenaivati |",
  "SA19n1289:275": "śabdaprāmāṇye nirasyamāne lokavyavahāramātrocchedaprasaṅgamāśaṅkya pariharati-kathaṃ tarhītyādinā |",
  "SA19n1289:276": "vivakṣāvaśāditi |",
  "SA19n1289:277": "prayokturarthavivakṣāyā vaco liṅgatayā jñāpakaṃ bhavatīti bhāvaḥ |",
  "SA19n1289:278": "āhaca śāntarakṣitaḥ-",
  "SA19n1289:279": "vacobhyo nikhilebhyo'pi vivakṣaiṣā'numīyate |",
  "SA19n1289:280": "pratyakṣānupalambhābhyāṃ taddhetuḥ sā hi niścitā ||",
  "SA19n1289:281": "iti |",
  "SA19n1289:282": "(tattvasaṃ. pa. 441)",
  "SA19n1289:283": "sā vivakṣā taddhetuḥ tasya prayujyamānasya vacaso hetuḥ,",
  "SA19n1289:284": "pratyakṣānupalambhābhyāṃ tayormhetuhetumadbhāvo niścīyata iti tadarthaḥ |",
  "SA19n1289:285": "atha naiyāyikābhimatamupamānaprāmāṇyaṃ nirasyan tatpakṣamanuvadati-naiyāyikasyeti |",
  "SA19n1289:286": "prapañca iti |",
  "SA19n1289:287": "nirūpyate |",
  "SA19n1289:288": "iti śeṣaḥ |",
  "SA19n1289:289": "āptātideśavākyārthasmaraṇasahakārīti |",
  "SA19n1289:290": "atideśavākyārthasmaraṇaṃ sahakāri yasyetyarthaḥ |",
  "SA19n1289:291": "sārūpyajñānamiti |",
  "SA19n1289:292": "āptavākyajanyamiti yāvat |",
  "SA19n1289:293": "viṣayavattayā vyāptamiti |",
  "SA19n1289:294": "apūrvaviṣayaṃ prakāśayat pramāṇaṃ bhavati,",
  "SA19n1289:295": "asati tasmin kathaṃ jñānasya prāmāṇyamiti bhāvaḥ |",
  "SA19n1289:296": "viṣayāsaṃbhavamupapādayati-tathāhīti |",
  "SA19n1289:297": "samākhyāsambandha iti |",
  "SA19n1289:298": "ayamāśayaḥ,",
  "SA19n1289:299": "atideśavākyaṃ śrutvā vanaṃ gataḥ piṇḍaviśeṣaṃ yadā paśyati tadā'sya piṇḍāparokṣamātram |",
  "SA19n1289:300": "sārūpyaṃ tu smaryate kevalam |",
  "SA19n1289:301": "smṛtistu na pramāṇaṃ gṛhītagrāhitvāt |",
  "SA19n1289:302": "nanu piṇḍadarśanasamanantaramayaṃ gavayapadavācya iti bhavati samākhyāsaṃbandhagrahaḥ,",
  "SA19n1289:303": "iyamevopamā upamānaphalamucyate,",
  "SA19n1289:304": "ato'sti viṣayo yaḥ śabdārthayoḥ sambandhaḥ samākhyeti |",
  "SA19n1289:305": "nirasyati-saca paramārthato nāstīti |",
  "SA19n1289:306": "yaścāyaṃ sambandha iti pravādaḥ,",
  "SA19n1289:307": "sa vāṅmātram |",
  "SA19n1289:308": "na sambhandhibhyāṃ bhinnaḥ kaścidarthaṃ upalabhyate |",
  "SA19n1289:309": "yaḥ sambhandha ityarthatattvamiṣyeteti bhāvaḥ |",
  "SA19n1289:310": "sambhandhamātraṃ vikalpya dūṣayati-dṛśyatva ityādinā |",
  "SA19n1289:311": "imau sambhandhinau anayoścāyaṃ sambhandha iti vadatā vaktavyaṃ kimasau sambhandho dṛśya utādhṛśyaḥ |",
  "SA19n1289:312": "adṛśya sattā na siddhayati,",
  "SA19n1289:313": "yadi dṛśyaḥ,",
  "SA19n1289:314": "sambhandhī yadā dṛśyate tadā dṛśyeta so'pi,",
  "SA19n1289:315": "na ca dṛśyate,",
  "SA19n1289:316": "tasmāt sambhandho na pāramārthika iti śabdārthayoḥ samākhyā sambandhastatprakāśakatayopamāyāḥ prāmāṇyamityetannaiva ghaṭata itibhāvaḥ |",
  "SA19n1289:317": "nanu yatra sambandhyupalambhasāmagryeva sambandhopalambhasāmagrī,",
  "SA19n1289:318": "tatra sambandhidharśanakāla eva sambandho'pyupalammyeta |",
  "SA19n1289:319": "yatra tu bhinnā tatra na tadaiva tadupalabhyeta,",
  "SA19n1289:320": "na tataḥ sarvathā tasyādṛśyatvam,",
  "SA19n1289:321": "ityato dūṣaṇāntaramāha--kiñciti |",
  "SA19n1289:322": "atha sambaddhabuddhijanatvaṃ sambandha iti |",
  "SA19n1289:323": "ayamāśayaḥ- nanu sambandhibhyāmanya eva sambandhaḥ,",
  "SA19n1289:324": "sa hi sambaddhabuddhihetutvalakṣaṇaḥ |",
  "SA19n1289:325": "na hi ghaṭapaṭayoḥ sattāmātraṃ ghaṭapaṭau saṃyuktāviti buddhau hetuḥ,",
  "SA19n1289:326": "viśliṣṭāvasthāyāmapi tathā pratītyāpātāt,",
  "SA19n1289:327": "ataḥ saṃyogo nāma tābhyāmanyo vaiśiṣṭyapratītiniyāmakaḥ svīkāryaḥ,",
  "SA19n1289:328": "tathaiva gavayaśabdapiṇḍaviśeṣayoḥ satorapi na samākhyāpratipattiḥ,",
  "SA19n1289:329": "yaṃ samākhyāsambandhamāptātideśavākyārthajñānapiṇḍaviśeṣadarśanasamantaraṃ pratipadyata iti |",
  "SA19n1289:330": "pratikṣipati--tanna yuktamiti |",
  "SA19n1289:331": "sambaddhavastudvayādapīti |",
  "SA19n1289:332": "sambandhākhyavastvantaranirapekṣād vastudvayādevetyarthaḥ |",
  "SA19n1289:333": "ayamāśayaḥ- sarveṣāmeva satāṃ kṣaṇikatvena saṃyuktapratītigocararyoviśliṣtapratītigocarābhyāṃ bhinnatvena tayoreva ca sambaddhapratyayahetutvena tābhyamatiriktasya sambaddasyānapekṣaṇād viśiṣṭabuddhiḥ sambandhamatiriktaṃ kalpayituṃ na prabhavatīti |",
  "SA19n1289:334": "idamatra bodhyam -- yo gosadṛśaḥ sa gavaya iti tu śvāvaṇaṃ pratyakṣaṃ |",
  "SA19n1289:335": "tattu śabdaviśeṣaprakāśakatayā śabdamātre pramāṇam,",
  "SA19n1289:336": "pīṇḍaviśeṣadarśanaṃ tu tadanantarabhāvi piṇḍaviśeṣaprakāśakatayā tanmātre pramāṇam |",
  "SA19n1289:337": "upadeśāvagatasārūpyasmaraṇaṃ yad bhavati piṇḍaviśeṣadarśanena,",
  "SA19n1289:338": "tat smṛtirūpatayā gṛhītagrahītatayā na pramāṇam,",
  "SA19n1289:339": "dṛṣṭe piṇḍaviśeṣe tataḥ paścād yaśca samākhyāsambandhagrahaḥ so'pi gavayasāmānye bauddha eva vastunīti smṛtito na bahirbhavati |",
  "SA19n1289:340": "api ca samākhyāsambandhagrahopāyāścānye'pi santi yathā--kaṃ pika iti pṛṣṭe kaścidāha,",
  "SA19n1289:341": "yo madhuraṃ rauti sa pika iti,",
  "SA19n1289:342": "madhurrutaśravaṇānantaraṃ pikasamākhyāgraho bauddhe pikasāmānyākāre bhavati,",
  "SA19n1289:343": "evamāderapi pṛthak prāmāṇyamāpatediti |",
  "SA19n1289:344": "uktaṃ ca śāntarakṣitena -",
  "SA19n1289:345": "'ucyate kṣaṇikattvena nāviśeṣā jalādayaḥ' |",
  "SA19n1289:346": "(tattvasaṃ. pa. 220)",
  "SA19n1289:347": "tathā-",
  "SA19n1289:348": "'na sambhandhyatiriktaśca sambandho'stīti sādhitam |",
  "SA19n1289:349": "prāgeva samaye śabdo gṛhītaḥ śrotracetasā ||",
  "SA19n1289:350": "cakṣuṣā dṛṣyate cāsāvagrato'vasthitaḥ paśuḥ |",
  "SA19n1289:351": "pṛthagvijñātayoreṣā yuktā na ghaṭanā pramā ||",
  "SA19n1289:352": "grahītapratisandhānātsugandhimadhuratvavat |",
  "SA19n1289:353": "tannām yogasaṃvittiḥ smārtatāṃ nātivartate ||",
  "SA19n1289:354": "anantopāyajanyāśca samākhyāyogasaṃvidaḥ |",
  "SA19n1289:355": "sādharmyamanapekṣyāpi jāyante narapādiṣu ||",
  "SA19n1289:356": "sitātapatrāpihitabraghnapādo narādhipaḥ |",
  "SA19n1289:357": "teṣāṃ madhya iti prokta upadeśaviśeṣataḥ ||",
  "SA19n1289:358": "kālāntareṇa tadṛṣṭau tannāmāsyeti yā matiḥ' |",
  "SA19n1289:359": "sā tadānyā pramā prāptā sādharmyādyanapekṣaṇāt ||",
  "SA19n1289:360": "iti ||",
  "SA19n1289:361": "(tattvasaṃ. pa. 454)",
  "SA19n1289:362": "atha mīmāṃsakānāmupamānaprāmāṇyopapādanaṃ nirasyati--evamityādinā |",
  "SA19n1289:363": "mīmāṃsakopavarṇitasyāpīti |",
  "SA19n1289:364": "upamānasyeti śeṣaḥ |",
  "SA19n1289:365": "sādṛṣyaviśiṣṭaḥ piṇḍaḥ piṇḍaviśiṣṭaṃ vā sādṛṣyamupamānaviṣayastena varṇyate iti |",
  "SA19n1289:366": "ayamāśayaḥ- pūrvaṃ grāme gāṃ dṛṣṭvā paścāt jātu vanaṃ gato gavayaṃ paśyati,",
  "SA19n1289:367": "tadā tasya bhavati sapadi piṇḍaviśeṣapratyakṣamālocanātmakaṃ jñānaṃ,",
  "SA19n1289:368": "tataśca gosadṛśo'yaṃ paśuriti viśeṣato viniścayaḥ savikalpakaḥ |",
  "SA19n1289:369": "ayaṃ cendriyajanyatvenādhyalakṣaṇa eva |",
  "SA19n1289:370": "tataśca bhavati ' anena paśunā sadṛśo gau' riti jñānam |",
  "SA19n1289:371": "idameva jñānamupamānaṃ pramāṇamucyate,",
  "SA19n1289:372": "asya ca viṣayo gavayasādṛśyaviśiṣṭo gauḥ goniṣṭhaṃ vā sādṛśyam |",
  "SA19n1289:373": "nanu sādṛśyaṃ pratyekṣeṇāvagataṃ,",
  "SA19n1289:374": "gauśca smṛterviṣayaḥ |",
  "SA19n1289:375": "atha kimapūrvamupamānapramāṇaviṣayatayocyate |",
  "SA19n1289:376": "satyam |",
  "SA19n1289:377": "sādṛśyaviśiṣṭatāttvanadhigatā sopamānasya viṣayaḥ |",
  "SA19n1289:378": "tathācoktaṃ kumārilena -",
  "SA19n1289:379": "tasmād yat smaryate tat syāt sādṛśyena viśeṣitam |",
  "SA19n1289:380": "prameyamupamānasya sādṛśyaṃ vā viśeṣitam ||",
  "SA19n1289:381": "pratyakṣeṇāvaruddhe ca sādṛśye ca gavi smṛte |",
  "SA19n1289:382": "viśiṣṭasyānyato'siddherupamāyāḥ pramāṇatā ||",
  "SA19n1289:383": "iti | (ślokavā. pa. 444)",
  "SA19n1289:384": "upamānapramāṇaviṣayatayā parābhimataṃ sādṛśyaṃ nirasyati-nacetyādinā |",
  "SA19n1289:385": "yau mithaḥ sadṛśaugaurgavayaśca tau pratyakṣasiddhau,",
  "SA19n1289:386": "eko dṛṣṭapūrvaḥ aparaścādhunā |",
  "SA19n1289:387": "athābhyāmubhābhyāmatiriktaṃ kiṃ sādṛśyamasti,",
  "SA19n1289:388": "yadupamānasya viṣaya ucyet |",
  "SA19n1289:389": "bhūyo'vayavasāmyamiti yat,",
  "SA19n1289:390": "tadavayavasanniveśato nātiricyate |",
  "SA19n1289:391": "sa ca dṛṣṭa eva,",
  "SA19n1289:392": "tad dṛṣṭābhyāṃ piṇḍābhyāmamanyat sādṛśyaṃ nāma na pramāṇagocaramiti yāvat |",
  "SA19n1289:393": "pramāṇāsiddhatāmevopapādayati-tathāhītyādinā |",
  "SA19n1289:394": "dṛśyānupalambhagrastameva taditi |",
  "SA19n1289:395": "upalambhayogyasyānupalambho hyasattāmeva vastuno gamayati |",
  "SA19n1289:396": "sādṛśyapratyayastviti |",
  "SA19n1289:397": "ayamāśayaḥ-nanvayamanena sadṛśa iti yeyaṃ pratītiḥ saiva sādṛśye liṅgam,",
  "SA19n1289:398": "viṣayajanyatvāt pratīteḥ |",
  "SA19n1289:399": "tasmāt kāryaliñgakānumānena tatsiddhiriti cenna |",
  "SA19n1289:400": "yau sadṛśatayā pratīyamānau gogavayau,",
  "SA19n1289:401": "tau svahetorutpannau tāvevāyamanena sadṛśāviti pratyaye hetū,",
  "SA19n1289:402": "iti na tato'tiriktaṃ sādṛśyaṃ vastu siddhyati |",
  "SA19n1289:403": "bhūyo'vayavasārūpyamavayavasanniveśaviśeṣānnātiriktamiti na kāryaliṅgakānumānāttatsiddhiriti |",
  "SA19n1289:404": "tena vādineti |",
  "SA19n1289:405": "mīmāṃsakenetyarthaḥ |",
  "SA19n1289:406": "svayameva pramāṇāntarasiddhayoḥ sādṛśyapiṇḍayorviśeṣyaviśeṣaṇabhāvamātrasyopamānapramāṇaviṣayatāṃ bruvan sādṛśyaṃ kena pramāṇena siddhyatīti puṣṭe anenaivopamānapramāṇeneti kathaṃ bruyāt,",
  "SA19n1289:407": "vyāhataṃ hi vaca iti bhāvaḥ |",
  "SA19n1289:408": "idamatra bodhyam-gosadṛśe gavaye dṛṣṭe anubhūtapūrve gavi etatsadṛśo gauritivat etadvisadṛśasturaga iti bhavatyanubhūtapūrve turage,",
  "SA19n1289:409": "tadasyā vaisādṛśyapratīterapi pramānāntaratā kiṃ na syāt |",
  "SA19n1289:410": "na cābhāvapramāṇe'ntarbhāḥ,",
  "SA19n1289:411": "bhāvāvalambinī hyeṣā pratītiḥ |",
  "SA19n1289:412": "evaṃ taruśreṇyāṃ dṛśyamānāyāṃ prathamatarudarśane'nadhigatamādyatvaṃ dvitīyatarudarśanāntaraṃ dṛṣṭapūrve tarāvādyatvamadhigamyate 'sa tarurādya' iti |",
  "SA19n1289:413": "tadasyā api pratīteḥ pramāṇāntaratvamāpatedapūrvaviṣayatvāditi |",
  "SA19n1289:414": "uktaṃ ra śāntarakṣitena -",
  "SA19n1289:415": "gavayasyopalambhe tu turaṅgādau pravartate |",
  "SA19n1289:416": "tadvaisādṛśyavijñānaṃ yat tadanyā pramā na kim |",
  "SA19n1289:417": "abhāvāntargataṃ no cennaivaṃ bhāvāvalambanāt |",
  "SA19n1289:418": "anyonyābhāvatāyāṃ ca samaṃ sādṛśyabuddhiṣu ||",
  "SA19n1289:419": "tarupaṅktyādisaṃdṛṣṭāvekapādapadarśanāt |",
  "SA19n1289:420": "dvitīyaśākhivijñānādādyo'sāviti niścayaḥ ||",
  "SA19n1289:421": "pramāṇāntaramāsaktaṃ sādṛśyādanapekṣaṇāt ||",
  "SA19n1289:422": "' (tattvasaṃ. pa. 450)",
  "SA19n1289:423": "iti | pṛthaṅnopapadyet iti |",
  "SA19n1289:424": "anumānāt pṛthagityarthaḥ |",
  "SA19n1289:425": "arthāpatteḥ prāmāṇyameva na,",
  "SA19n1289:426": "yadi prāmāṇyaṃ tadā'numāna evāntarbhāva iti yāvat |",
  "SA19n1289:427": "tadidamupapādayannāha - atredaṃ cintyata iti |",
  "SA19n1289:428": "yo'sau pramāṇadṛṣto'rtha iti |",
  "SA19n1289:429": "pramāṇadṛṣṭo'rthaḥ- divā'bhuñjānasya pīnatvaṃ jīvato gṛhe'bhāva ityādiḥ |",
  "SA19n1289:430": "parikalpyamāno'rthaḥ-rātribhojanaṃ bahirbhāva ityādiḥ |",
  "SA19n1289:431": "pratibandho'stīti |",
  "SA19n1289:432": "yaḥ kalpakaḥ pramāṇadṛṣṭaḥ,",
  "SA19n1289:433": "yaśca parikalpyaḥ parokṣastayo sati pratibandhe'numāne'ntarbhāvaḥ,",
  "SA19n1289:434": "asati ca tasya tasminnarthe prāmāṇyameva na |",
  "SA19n1289:435": "yathā divā'bhuñjānasya yat pīnatvaṃ tasya ca rātribhojanasya ca kāryakāraṇabhāvaḥ prabibandho'stīti rātribhojane kāraṇe pīnatvaṃ kāryaṃ liṅgaṃ bhavitumarhatītyanumānānna pṛthagarthāpattestatra prāmāṇyam |",
  "SA19n1289:436": "yattu mīmāṃsakaḥ prāha - divā'bhuñjānasya pīnatvaśravaṇād rātrau bhuṅkte iti vākyaṃ parikalpyate iti |",
  "SA19n1289:437": "tadetadasambandhānnopapadyate iti na tatra pramaṇaṃ kimapi |",
  "SA19n1289:438": "uktaṃ ca śāntarakṣitena-",
  "SA19n1289:439": "'kṣapābhojanasambandhī pumāniṣṭaḥ pratīyate |",
  "SA19n1289:440": "divābhojanavaikalpapīnatvena tadanyavat ||",
  "SA19n1289:441": "bhojane sati pīnatvamanvayavyatirekataḥ |",
  "SA19n1289:442": "niścitaṃ tena sambandhād vastuno vastuto gatiḥ ||",
  "SA19n1289:443": "sarvasambandhaśūnyaṃ hi kathaṃ vākyaṃ pratīyate |",
  "SA19n1289:444": "ekasmād vākyataḥ sarvaṃ pratīyatetānyathā punaḥ' ||",
  "SA19n1289:445": "(tattvasaṃ. pa. 465)",
  "SA19n1289:446": "iti | athābhāvākhyaṃ pramāṇaṃ nirasyati-abhāvasyetyādinā |",
  "SA19n1289:447": "svarūpameva na vīkṣāmahe iti |",
  "SA19n1289:448": "avastutvāditi śeṣaḥ |",
  "SA19n1289:449": "pratyakṣādīnāmiti |",
  "SA19n1289:450": "ādiśabdādanumānopamānaśabdārthāpattayo gṛhyante |",
  "SA19n1289:451": "mīmāṃsakairabhidhīyate iti |",
  "SA19n1289:452": "āha ca śabarasvāmī - 'abhāvo'pi pramāṇābhāvaḥ nāstītyarthasyāsannikṛṣṭasya' iti |",
  "SA19n1289:453": "kumārilaśca-",
  "SA19n1289:454": "'pramāṇapañcakaṃ yatra vasturūpe na jāyate |",
  "SA19n1289:455": "vastubodhāvabodhārthaṃ tatrābhāvapramāṇatā' || (śloka. vā. pa. 473)",
  "SA19n1289:456": "iti | abhāvapramāṇatayābhimatāṃ pramāṇapañcakānutpattiṃ vikalpya dūṣayati - tatra keyamityādinā |",
  "SA19n1289:457": "sarvaśaktiśūnyatvāditi |",
  "SA19n1289:458": "utpattipratiṣedhamātrasyābhāvarūpatayā tasyāvastutvādityarthaḥ |",
  "SA19n1289:459": "ata eveti |",
  "SA19n1289:460": "avastutvādevetyarthaḥ |",
  "SA19n1289:461": "na hyabhāvaḥ kasyacit pratipattiriti |",
  "SA19n1289:462": "kasyacid viṣayasya pratipattirityarthaḥ |",
  "SA19n1289:463": "tasyāpi kathaṃ pratipattiriti |",
  "SA19n1289:464": "abhāvasyāvastutayā tasya pratipattirvā kathaṃ bhavedityarthaḥ |",
  "SA19n1289:465": "nanu pramāṇānutpattiḥ pramāturātmano'vasthāviśeṣa eva |",
  "SA19n1289:466": "āha ra kumārilaḥ-",
  "SA19n1289:467": "'pratyakṣāderanutpatiḥ pramāṇābhāva iṣyate |",
  "SA19n1289:468": "sā |ātmano'pariṇāmo vā' (śloka vā. pa. 475)",
  "SA19n1289:469": "iti | sā pratyakṣāderanutpattiḥ,",
  "SA19n1289:470": "ātmano'pariṇāmo-niṣedhyābhimataghaṭādijñānarūpeṇāpariṇāmitvam,",
  "SA19n1289:471": "sāmyāvasthamātmadravyamiti tadarthaḥ |",
  "SA19n1289:472": "itthaṃ ca tasya nāvastutvamiti cet,",
  "SA19n1289:473": "kiṃ tena suṣuptyavasthāsādhāraṇena |",
  "SA19n1289:474": "tathā coktaṃ śāntarakṣitena -",
  "SA19n1289:475": "'astu vā'pariṇāmo'sya tathāpi vyabhicāritā |",
  "SA19n1289:476": "svāpamurcchādyavasthāsu tadbhāve'yarthasaṃbhavāt' ||",
  "SA19n1289:477": "(tattvasaṃ. pa. 474)",
  "SA19n1289:478": "iti | nanu paryudāsaṃvṛttyā brūmaḥ-pratyakṣādīnāmanutpattiriti |",
  "SA19n1289:479": "sā ca jñānāntarāvasthitiḥ |",
  "SA19n1289:480": "uktaṃ ca kumārilena-'vijñānaṃ vā'nyavastuni' iti,",
  "SA19n1289:481": "iti cennirasyate caitannāpītyādinā dvitīyavikalpanirasanena |",
  "SA19n1289:482": "pratyakṣādyanutpattirityatra kiṃ jñānamātraṃ vivakṣitamuta jñānaviśeṣa iti vikalpamabhipretya jñānasāmānyapakṣaṃ nirasyati-deśakāletyādinā |",
  "SA19n1289:483": "deśaviprakṛṣṭaḥ sumeruḥ,",
  "SA19n1289:484": "kālaviprakṛṣṭaḥ śaṅkhacakravartī,",
  "SA19n1289:485": "svabhāvaviprakṛṣṭaḥ viśācādiḥ |",
  "SA19n1289:486": "jñānaviśeṣapakṣaṃ dūṣayati-athaikajñānasaṃsargīti |",
  "SA19n1289:487": "ekasmin jñāne ghaṭaviśiṣtapratyakṣe yadviṣayatayā sambaddhaṃ bhūtalaṃ-bhūtalamātraṃ tasya vastunaḥ pratyakṣameva pratyakṣādyanutpattirityanenocyate iti yāvat |",
  "SA19n1289:488": "ekaviṣayakatvamabhipretyaikajñānamityuktiḥ |",
  "SA19n1289:489": "yatpradeśaviṣayakaṃ viśiṣṭapratyakṣaṃ tatpradeśaviśeṣaviṣayakameva bhūtalamātrapratyakṣamapīti tadidaṃ pratyakṣamabhāvapramāṇamucyate iti bhāvaḥ |",
  "SA19n1289:490": "atrāha-tadeti |",
  "SA19n1289:491": "pratyakṣaṃ lakṣayati - tatra pratyakṣamiti |",
  "SA19n1289:492": "tatra - pratyakṣānumānayormadhye |",
  "SA19n1289:493": "yatkalpanāpoḍhamabhrāntaṃ tatpratyakṣamityuddeśyavidheyabhāvenānvayaḥ |",
  "SA19n1289:494": "kalpanāpoḍhamabhrāntamiti pratiṣedhādarthato jñānamiti siddhim |",
  "SA19n1289:495": "nanu vidhīyamānaṃ pratyakṣatvamuddeśyākārato bhinnaṃ vaktavyam |",
  "SA19n1289:496": "ucyate - yat sākṣātkārijñānatvamubhayavādisaṃpratipannaṃtat pratyakṣaśabdavācyam |",
  "SA19n1289:497": "kā nāma kalpanā,",
  "SA19n1289:498": "yadapoḍhaṃ pratyakṣamucyate tāmāha - pūrvāparamityādinā |",
  "SA19n1289:499": "śabdasaṃyuktākāreti |",
  "SA19n1289:500": "saṃyogaśca nāmato yathā - ḍittha iti,",
  "SA19n1289:501": "daṇḍītī vividho bodhyaḥ |",
  "SA19n1289:502": "uktaṃ ca diṅnāgena 'nāmajātyādiyojane'ti |",
  "SA19n1289:503": "vyākhyātaṃ caitadvṛttau - 'atha kalpanā kīdṛśītyāha -- nāmajātyādiyojanā,",
  "SA19n1289:504": "yadṛcchāśabdeṣu nāmnā ḍittha iti jātiśabdeṣu tathā gauriti ' tyādinā (pramāṇa. 12) |",
  "SA19n1289:505": "bālamūkādīnāṃ śabdasaṃsparśayogyā pratītirnāstītyata āha - antarjalpākārāveti |",
  "SA19n1289:506": "āptasaṃvādaṃ pramāṇayati tathācoktamiti |",
  "SA19n1289:507": "dharmakīrtineti yāvat |",
  "SA19n1289:508": "abhilāpasaṃsargayogyaḥ pratibhāso yasyāṃ pratītau sā abhilāpasaṃsargayogyapratibhāsā |",
  "SA19n1289:509": "yogyatvaniveśād bālamūkādīnāṃ yā kalpanā'ntarjalpākārā tasyāḥ saṃgrahaḥ |",
  "SA19n1289:510": "vyākhyātaṃ caitad dharmottarācāryeṇa -- 'abhilapyate'nenetyabhilāpo vācakaḥ śabdaḥ,",
  "SA19n1289:511": "abhilāpena saṃsarga ekasmin jñāne abhidheyākārasyābhidhānākāreṇa saha grāhyākāratayā śīlanam,",
  "SA19n1289:512": "tato yadekasmin jñāne yadabhidheyābhidhākārau saṃniviṣṭau bhavataḥ tadā saṃsṛṣṭe'bhidhānābhidheye bhavataḥ |",
  "SA19n1289:513": "abhilāpasaṃsargāya yogyo'bhidheyāvabhāso yasyāṃ pratītau sā tathokte ' ti |",
  "SA19n1289:514": "(nyāyabinduṭīkā --pa. 10)",
  "SA19n1289:515": "bālamūkādīnānāmapyantarjalpākāraṃ jñānamastītyetat samarthayati - vikalpārthasyetyādinā |",
  "SA19n1289:516": "āha ca śāntarakṣitaḥ -",
  "SA19n1289:517": "'śabdārthaghaṭanāyogyā vṛkṣa ityādirūpataḥ |",
  "SA19n1289:518": "yā vācāmaprayoge'pi sābhilāpeva jāyate ||",
  "SA19n1289:519": "atītabhavanāmārthabhāvanāvāsanānvayāt |",
  "SA19n1289:520": "sadyo jāto'pi yadyogāditikarttavyatāpaṭuḥ' ||",
  "SA19n1289:521": "(tattvasaṃ. pa. 367)",
  "SA19n1289:522": "iti | seyaṃ kalpanā smitaruditastanapānādivyāpāraviśeṣairbāleṣvapyastīti niścīyate |",
  "SA19n1289:523": "nanu kasmāccid gaurevāyamityavadhāraṇāt savikalpakād bhavatyarthaprāptiḥ,",
  "SA19n1289:524": "tathā caladvṛkṣadarśanena pītaśaṅkhadarśanena vā bhrameṇa pravṛttasyāpyarthaprāptirdṛṣṭā,",
  "SA19n1289:525": "tattayoḥ prāmāṇyaṃ neti kathamavadhāritamityāśayena śaṅkate - kiṃ punariti |",
  "SA19n1289:526": "na pramāṇamiti |",
  "SA19n1289:527": "na pramāṇamityatretyarthaḥ |",
  "SA19n1289:528": "na pratyakṣapramāṇamityatra kiṃ pramāṇamiti yāvat |",
  "SA19n1289:529": "sarveṣāṃ sammatamiti |",
  "SA19n1289:530": "pratyakṣasya lakṣaṇe tu vipratipattirvādināṃ,",
  "SA19n1289:531": "pratyakṣasvarūpasya tu arthasākṣātkārātmakatve na vipratipattirityāśayaḥ |",
  "SA19n1289:532": "kalpanājñānasya bhramasya ca tathātvaṃ netyāha -- nacetyādinā |",
  "SA19n1289:533": "arthaṃ sākṣātkartuṃ yat kṣamate jñānaṃ tadarthasākṣātkārīti yuktam ,",
  "SA19n1289:534": "yattu na kṣamate tasya kathamartha-sākṣātkārijñānātmatā,",
  "SA19n1289:535": "kalpanājñānasya bhramasya ca na tatkṣamatetyāha -- naca kalpanāvibhramāviti |",
  "SA19n1289:536": "asāmarthyamupapādayati--tathāhītyādinā |",
  "SA19n1289:537": "grāhyatāṃ viduḥ |",
  "SA19n1289:538": "hetutvameveti |",
  "SA19n1289:539": "yuktijñā hetutvameva grāhyataṃ vidurityanvayaḥ |",
  "SA19n1289:540": "hetutvamupapādayati - jñānākārārpaṇakṣamamiti |",
  "SA19n1289:541": "yasmād grāhyaṃ vastu jñāne svākārārpaṇakṣamaṃ bhavatītyarthaḥ |",
  "SA19n1289:542": "kalpanājñānaṃ tviti |",
  "SA19n1289:543": "yadidaṃ nāmajātyādikalpanāyuktaṃ jñānaṃ tad vinaiva nīlādisvalakṣaṇamarthaṃ vāsanāmātreṇa jāyate iti na tasyārthakāryatā,",
  "SA19n1289:544": "yasmānnārthakāryaṃ tat tasmānnārthagrāhitā tasyeti kathaṃ tadarthasākṣātkāri bhavitumarhatīti bhāvaḥ |",
  "SA19n1289:545": "kalpanājñānasyārthajanyatve'niṣṭamāpādayati-tataśceti |",
  "SA19n1289:546": "nāmajātyādyabhilāpinī kalpanāpratītirnīlādiśabdaṃ śṛṇvato'ndhasyāpi bhavatyeveti kalpanāyā apyarthajanyatvābhyupaṃgame tasyāpi rūpadarśitvamāpatet |",
  "SA19n1289:547": "hetuhetumadbhāvānnānyo grāhyagrāhakabhāva iti coktameveti bhāvaḥ |",
  "SA19n1289:548": "atrāptasaṃvādaṃ pramāṇayati-ata evoktamiti |",
  "SA19n1289:549": "pratyakṣa iva pratibhāsābhāvādityarthaḥ |",
  "SA19n1289:550": "vaiyākaraṇamatamanūdya nirasyati - etenetyādinā |",
  "SA19n1289:551": "etena - vakṣyamāṇadūṣaṇetetyarthaḥ |",
  "SA19n1289:552": "tathāhīti | ayamāśayaḥ--puraḥsthitaṃ paśyataḥ puruṣasya bhavatu nāmāyaṃ ghaṭa iti nāmānuviddhapratyayaḥ,",
  "SA19n1289:553": "tenaivaṃ yadā ghaṭo'nubhūyate tadā''śrayībhūtaṃ bhūtalaṃ nayanagocarībhūtamanubhūyata eva,",
  "SA19n1289:554": "na ca tannāmnoccāryate,",
  "SA19n1289:555": "tannopapadyate sarvaṃ eva pratyayo nāmānuviddha iti |",
  "SA19n1289:556": "abhyupagamyedaṃ dūṣaṇamuktam |",
  "SA19n1289:557": "vastuto vikalparahita eva sākṣātkāraḥ,",
  "SA19n1289:558": "unmīlitamātre nayate puraḥsthitaṃ svalakṣaṇaṃ vastu sākṣātkriyata eva,",
  "SA19n1289:559": "anantarameva tu vikalpāvabhāsaḥ,",
  "SA19n1289:560": "sa ca nimīlya nayane vicārayato'pi bhavatyeva,",
  "SA19n1289:561": "na cātrākṣārthāpekṣā |",
  "SA19n1289:562": "bhramasya pratyakṣatvāsaṃbhavamupapādayati-bhrāntamapītyādinā |",
  "SA19n1289:563": "arthakriyākṣame vastuni yadviparyastamutpadyate tadeva bhrāntamucyate bhrāntisvarūpavidbhirityarthaḥ |",
  "SA19n1289:564": "viparyastāvabhāsakasya jñānasya yathāvasthita-vastugrāhakatvābhāvena na pratyakṣatvamiti bhāvaḥ |",
  "SA19n1289:565": "ata evāhācārya iti |",
  "SA19n1289:566": "ācāryaḥ dharmakīrttiḥ,",
  "SA19n1289:567": "āha--nyāyabindāviti yāvat |",
  "SA19n1289:568": "timiraśabdo nāyanadoṣopalakṣakaḥ |",
  "SA19n1289:569": "etena--timiradoṣāhitatvena |",
  "SA19n1289:570": "āśaṅkate--nanu yadīti |",
  "SA19n1289:571": "ayamāśayaḥ -- yadi gacchadvṛkṣapītaśaṅkhādidarśanaṃ bhrāntamiti na tat pratyakṣaṃ,",
  "SA19n1289:572": "pramāṇamavisaṃvādi jñānamityetat pramāṇalakṣaṇaṃ nopapadyate |",
  "SA19n1289:573": "tatrāti-prasaṅgāt |",
  "SA19n1289:574": "tadapi hyarthakriyākāryarthaprāpakam,",
  "SA19n1289:575": "caladvṛkṣadarśanena pravṛtto vṛkṣaṃ tadvaddeśaṃ vā prāpnoti |",
  "SA19n1289:576": "pītaśaṅkhāvabhāsena pravṛttaḥ śaṅkham |",
  "SA19n1289:577": "ataḥ pramāṇalakṣaṇākrāntatayā pramāṇaviśeṣe'ntarbhāvo'syāvaśyaṃ vaktavyaḥ |",
  "SA19n1289:578": "pratyakṣānumānābhyāṃ ca nānyat pramāṇam,",
  "SA19n1289:579": "nacedamanumānam tat pratyakṣa evāntarbhāvo vācyaḥ |",
  "SA19n1289:580": "tadabhrāntvaṃ viśeṣaṇaṃ pratyakṣalakṣaṇe na yojyamiti |",
  "SA19n1289:581": "pariharati - na tato vastuprāptiḥ,",
  "SA19n1289:582": "kiṃ tarhi,",
  "SA19n1289:583": "jñānāntarādeveti |",
  "SA19n1289:584": "tataḥ-caladvṛkṣādi-darśanād avabhāsitasya vastuno na prāptiḥ kiṃtarhi,",
  "SA19n1289:585": "anyasyaiva,",
  "SA19n1289:586": "yadeva jñānāntarādavabhāsyam |",
  "SA19n1289:587": "arthakriyāsamarthameva vastuśabdavācyam,",
  "SA19n1289:588": "caladvakṣādi nārthakriyāsamartham,",
  "SA19n1289:589": "niyatadeśavṛkṣādyeva tvarthakriyāsamartham,",
  "SA19n1289:590": "jñānantarādeva tu tadavabhāsyamityarthaḥ |",
  "SA19n1289:591": "ayamāśayaḥ-caladvṛkṣa-darśanaṃ nāvisaṃvādi,",
  "SA19n1289:592": "na prāpyate hi tena yathāvabhāsaṃ vastu,",
  "SA19n1289:593": "jñānāntarāvabhāsyo vṛkṣo niyatadeśaḥ prāpyate,",
  "SA19n1289:594": "deśascācaladvṛkṣaḥ |",
  "SA19n1289:595": "tathā pītaśaṅkhāvabhāso nāvisaṃvādī,",
  "SA19n1289:596": "pītaṃ tu dṛṣṭaṃ,",
  "SA19n1289:597": "prāpyate śuklam,",
  "SA19n1289:598": "pītādanyadeva tu śuklam ,",
  "SA19n1289:599": "tanna svenāvabhāsitamarthaṃ prāpayati |",
  "SA19n1289:600": "yathāvabhāsamarthaṃ prāpayadeva tvavisaṃvādi |",
  "SA19n1289:601": "nanu prāpyate śaṅkhaḥ sa eva,",
  "SA19n1289:602": "yaḥ pīta ityavabhāsapathamupagataḥ |",
  "SA19n1289:603": "na |",
  "SA19n1289:604": "rūpādananya eva tu śaṅkha,",
  "SA19n1289:605": "na rūparūpiṇārbhedaḥ |",
  "SA19n1289:606": "uktaṃ ca śāntarakṣitena -",
  "SA19n1289:607": "'na varṇavyatiriktaṃ ca saṃsthānamupajāyate |",
  "SA19n1289:608": "bhāsamānasya varṇasya na ca saṃvāda iṣyate' |",
  "SA19n1289:609": "(tattvasaṃ. pa. 395)",
  "SA19n1289:610": "iti | etena santānaikyādavisaṃvādakatvopapādanamapi nirastaṃ veditavyam |",
  "SA19n1289:611": "āha ca kamalaśīlaḥ- 'pramāṇaṃ bhavad dvābhyāmākārābhyāṃ bhavati |",
  "SA19n1289:612": "yathāpratibhāsamavisaṃvādāt,",
  "SA19n1289:613": "yathādhyavasāyaṃ vā |",
  "SA19n1289:614": "tatreha na yathāpratibhāsamavisaṃvādaḥ,",
  "SA19n1289:615": "pītasya pratibhāsanāt,",
  "SA19n1289:616": "tasya yathābhūtasyāprāpteḥ |",
  "SA19n1289:617": "nāpi yathādhyavasāyamavisaṃvādaḥ,",
  "SA19n1289:618": "pītasyaiva viśiṣṭārthakriyākāritvenādhyavasāyāt,",
  "SA19n1289:619": "na ca tadrūpārthakriyāprāptirasti' iti (tattvasaṃ. paṃ. 395)",
  "SA19n1289:620": "āha ca dharmottarācāryaḥ - 'yadi mithyājñānaṃ kathaṃ tato vṛkṣāvāptiricet,",
  "SA19n1289:621": "na tato vṛkṣāvāptiḥ,",
  "SA19n1289:622": "nānādeśagāmī vṛkṣastena paricchinnaḥ,",
  "SA19n1289:623": "ekadeśaniyataśca vṛkṣo'vāpyate |",
  "SA19n1289:624": "tato yaddeśo gacchadvṛkṣo dṛṣṭastaddeśo nāvāpyate,",
  "SA19n1289:625": "yaddeśascāvāpyate sa na dṛṣṭa iti' iti |",
  "SA19n1289:626": "tathāca yathāvabhāsaṃ vastuprāpakatvasyaiva pramāṇalakṣaṇatvena nātivyāptiriti |",
  "SA19n1289:627": "idamabhihitaṃ bhavati -- avabhāsyamānaścaladvṛkṣādirarthakriyāsamarthājjñānāntarāvabhāsyānniyatadeśavṛkṣādanya evetyarthakriyāsamarthārthāvabhāsakatvasya tathāvidhādhyavasāyahetutvasya vā'bhāvena na caladvṛkṣādidarśanasya prāmāṇyam,",
  "SA19n1289:628": "tasyaivāvisaṃvādakatvarūpatvāditi |",
  "SA19n1289:629": "anumāne'tiprasaṅgavāraṇāya kalpanāpoḍhamiti |",
  "SA19n1289:630": "anumānasya sāmānyameva viṣaya iti na tatkalpanāpoḍham |",
  "SA19n1289:631": "nanu--kalpanāpoḍhameva cet pratyakṣapramāṇaṃ tasya kathaṃ vyavahārāṅgatā |",
  "SA19n1289:632": "na hyanirdeśyamavabhāsayat pravṛttaye nivṛttaye vā prabhavati |",
  "SA19n1289:633": "satyam |",
  "SA19n1289:634": "kalpanāvirahitamanirdeśyamavabhāsayadapi pravṛttyādhāyakasya gaurayamityasya savikalpakasyotpādakatayā bhavati vyavahārāṅgam |",
  "SA19n1289:635": "āha ca śāntarakṣitaḥ -",
  "SA19n1289:636": "'avikalpamapi jñānaṃ vikalpotpattiśaktimat |",
  "SA19n1289:637": "niḥśeṣavyavahārāṅgaṃ taddvāreṇa bhavatyataḥ' ||",
  "SA19n1289:638": "(tattvasaṃ. pa. 390)",
  "SA19n1289:639": "iti | yadyapi dṛṣṭamevānyat vikalpaścānyaḥ,",
  "SA19n1289:640": "kṣaṇikaṃ hi sarvam,",
  "SA19n1289:641": "dṛṣṭaṃ svalakṣaṇam,",
  "SA19n1289:642": "vikalpaśca sāmānyātmā,",
  "SA19n1289:643": "tathā'pi dṛśyavikalpayorananyatādhyavasāyād bhavati pravṛttiḥ |",
  "SA19n1289:644": "tadyuktaṃ svāvabhāsitārthādhyavaṣayotpādanaśaktimattayā vyavahārāṅgatvam |",
  "SA19n1289:645": "nanu savikalpasyāpi samyakjñānatayā prāmāṇyamabhyupeyam |",
  "SA19n1289:646": "na |",
  "SA19n1289:647": "apūrvagocarameva samyakjñānaṃ pramāṇaṃ,",
  "SA19n1289:648": "savikalpakaśca nāpūrvagocaraḥ,",
  "SA19n1289:649": "pratyakṣagṛhītameva hi gṛḥṇāti,",
  "SA19n1289:650": "ananyatayaiva tu grahaḥ |",
  "SA19n1289:651": "uktaṃ ca kamalaśīlena-'pratyakṣaṃ kalpanāpoḍhamapi sajātīyavijātīyavyāvṛttamanalādikamarthaṃ tadākāranirbhāsotpattitaḥ parichindadurpadyate |",
  "SA19n1289:652": "tacca niyatarūpavyavasthitavastugrāhitvād vijātīyavyāvṛttavastvākārānugatatvācca tatraiva vastuni vidhipratiṣedhāvāvirbhāvayati--analo'yaṃ nāsau kusumastabaka iti,",
  "SA19n1289:653": "tayo śca vikalpayoḥ pāramparyeṇa vastuni pratibandhādavisaṃvāditve'pi na prāmāṇyamiṣṭam |",
  "SA19n1289:654": "dṛśyavikalpayorekatvādhyavasāyena pravṛtteranadhigatavasturūpādhigamābhāvāt' iti |",
  "SA19n1289:655": "(tattvasaṃ. pa. 390)",
  "SA19n1289:656": "nanu dṛṣṭādadhyavasitāccānyadeva yat prāpyate,",
  "SA19n1289:657": "tanna svāvabhāsitārthaprāpakatvaṃ pratyakṣasyeti kathamasya prāmāṇyamiticenna |",
  "SA19n1289:658": "santānaikyāttadupapatteḥ |",
  "SA19n1289:659": "uktaṃ ca pārśvadevena -- 'prāpaṇīyaśca pratyakṣasya santāna eveati (nyāyapraveśavṛttipañcikā 77)",
  "SA19n1289:660": "pratyakṣaṃ vibhajate-taccaturvidhamiti |",
  "SA19n1289:661": "cakṣurādīndriyapañcakāśrayeṇeti |",
  "SA19n1289:662": "āśrayatā caiṣāmasādhāraṇakāraṇatayā |",
  "SA19n1289:663": "rūpaviṣayamiti |",
  "SA19n1289:664": "rūpyate iti rūpaṃ dṛśyamātram |",
  "SA19n1289:665": "rūpādipratyakṣe vaṣasyāpi hetutayā viṣayāśrayamityapi vaktuṃ śakyetetyetāṃ śaṅkāṃ pariharannāha-indriyapratyakṣamiti vyapadeśasyeti |",
  "SA19n1289:666": "uktaṃ ca - 'asādhāraṇahetutvādakṣaistad vyapadiśyate' ti kalpanāpoḍhasyāsya cākṣuṣādervikalpotpādanadvāreṇaiva svāvabhāsite'rthe pramāṇatā,",
  "SA19n1289:667": "anutpanne tu vikalpe na prāmāṇyaṃ,",
  "SA19n1289:668": "na tāvatā kṣatiḥ,",
  "SA19n1289:669": "vyavahārāṅgatayā hi pramāṇaṃ nirūpyate |",
  "SA19n1289:670": "vyapetasakalavāsanasya saṃbhavatyapi nirvikalpake pratyakṣe savikalpānutpādena na tamapekṣya pramāṇam |",
  "SA19n1289:671": "dvārānutpatteḥ na ca dvāreṇa dvāriṇo'nyathāsiddhirityabhiprāyeṇāha--idaṃ cetyādinā |",
  "SA19n1289:672": "atha mānasapratyakṣaṃ lakṣayati--svaviṣayeti |",
  "SA19n1289:673": "uktaṃ cedaṃ lakṣaṇaṃ nyāyabindau dharmakīrtinā |",
  "SA19n1289:674": "lakṣaṇavākyaṃ vyācaṣṭe--svaśabdenetyādinā |",
  "SA19n1289:675": "viśeṣaṇaghaṭakasya svaśabdasya viśeṣyaparatā hi yuktā |",
  "SA19n1289:676": "sahakāriṇeti |",
  "SA19n1289:677": "sahāritvaṃ cāsyaikakāryakāritayā |",
  "SA19n1289:678": "indriyajñānaṃ,",
  "SA19n1289:679": "tadviṣayasantānavartī tadanantarasamutpanno ghaṭādidvitīyakṣaṇaścetyubhayaṃ militvā mānasaṃ pratyakṣaṃ janayatīti yāvat |",
  "SA19n1289:680": "samanantarapratyayasaṃjñakeneti |",
  "SA19n1289:681": "pratyayaḥ-kāraṇam,",
  "SA19n1289:682": "uktaṃca-'hetuḥ pratyayo nimittaṃ karaṇaxxmiti paryāyāḥ' iti |",
  "SA19n1289:683": "samantaraḥ - samityanena samānatvaṃ gamyate |",
  "SA19n1289:684": "sāmyaṃ ca jñānatvena |",
  "SA19n1289:685": "anantaraḥ-avyavahitaḥ-avyavahitapūrvaḥ,",
  "SA19n1289:686": "uttaravijñāne hetubhūtasyaikasantānavartino jñānasya samanantara pratyaya ityeṣā saṃjñā |",
  "SA19n1289:687": "vakṣyati ca - 'svasantānavartinyupādāne jñāne rūḍhyāprasiddha' iti |",
  "SA19n1289:688": "uparate cakṣurvyāpāre anukṣaṇaṃ yadvijñānaṃ tena cakṣurvijñānena svaviṣayānantaraviṣayasahakṛtenotpādyate,",
  "SA19n1289:689": "tanmānasapratyakṣamiti paryavasitamiti |",
  "SA19n1289:690": "avyavahāritvaṃ punarasyeti |",
  "SA19n1289:691": "asyoktalakṣaṇalakṣitasya mānasapratyakṣasya vyahārapathāgocaratvamityeṣa doṣo na bhavati |",
  "SA19n1289:692": "na hyatiprasaṅgo'prasaṅgo vā lakṣaṇasya,",
  "SA19n1289:693": "satyāṃ sāmagryāṃ vyavahārapathagocaratā,",
  "SA19n1289:694": "asatyāṃ ca na,",
  "SA19n1289:695": "tāvatā'sya ko'vaguṇa iti bhāvaḥ |",
  "SA19n1289:696": "vyavahārāgocaraṃ vyavahārānaṅgabhūtaṃ kimitīṣyate ītyāśaṅkāyāmāha--āgamaprasiddhamiti |",
  "SA19n1289:697": "āgama eva tatsadbhāve pramānamiti yāvat |",
  "SA19n1289:698": "āgamameva darśayati -- yathoktamiti |",
  "SA19n1289:699": "nanu āgame vyavāhāre sarvathānupayuktasyāsyābhyupagamo nirarthaka ityāśayenāśaṅkate--nanviti |",
  "SA19n1289:700": "pariharati--īdṛglakṣaṇeti |",
  "SA19n1289:701": "ayamāśayaḥ -- nahi lokavyavahāre'nupayuktatāmātreṇa vastu apahnotuṃ śakyate |",
  "SA19n1289:702": "asti cedaṃ pratyakṣaṃ,",
  "SA19n1289:703": "vastu vivecanīyaṃ tu lakṣaṇena |",
  "SA19n1289:704": "uktena ca lakṣaṇena tat pratyakṣaṃ vivecitaṃ bhavati |",
  "SA19n1289:705": "tadanena vivecanena āgame pareṣāmaviśuddhyāśaṅkāpi nirastā bhavatīti |",
  "SA19n1289:706": "āhaca dharmottarācāryaḥ--'etacca siddhāntasiddhaṃ mānasapratyakṣaṃ,",
  "SA19n1289:707": "nacāsya prasādhakaṃ pramāṇamasti;",
  "SA19n1289:708": "evaṃjātīyakaṃ yadi syāt na kaścit doṣaḥ syāditi vaktuṃ lakṣaṇamākhyātamasyetī'ti |",
  "SA19n1289:709": "(nyāyabi. ṭīkā 14)",
  "SA19n1289:710": "atha svasaṃvedanapratyakṣaṃ nirūpayati-sarvacittacaittānāmityādinā |",
  "SA19n1289:711": "yaccittacaittānāmātmasaṃvedanaṃ bhavati tadeva svasaṃvedanamucyate ityarthaḥ |",
  "SA19n1289:712": "tadetad vyācaṣṭe--cittamityādinā |",
  "SA19n1289:713": "vastumātragrāhīti--nīlādibāhyavastumātragrāhipratyakṣamityarthaḥ |",
  "SA19n1289:714": "citte bhavāścaittāḥ--naite bāhyāḥ,",
  "SA19n1289:715": "anya eva nīlādibhyo bāhyebhyaḥ sātādaya ābhyantarāḥ,",
  "SA19n1289:716": "dṛśyamānasya nīlādervastuno viśeṣāvasthāgrāhakā jñānaprabhedāḥ sukhaduḥkhopekṣālakṣaṇā nīlādivastuṣu sākṣātkriyamāṇeṣu jāyante,",
  "SA19n1289:717": "tānyetāni yena rūpeṇa saṃvedyante tat svasaṃvedanapratyakṣamucyate |",
  "SA19n1289:718": "tadaṃpi hi kalpanāpoḍhamabhrāntaṃ ca |",
  "SA19n1289:719": "idamabhihitaṃ bhavati--nīlādibāhyavastusākṣātkārasamaye sa sākṣātkāro nānavabhāsamānastiṣṭhati nīlādivat,",
  "SA19n1289:720": "tathā sātādikamapi,",
  "SA19n1289:721": "tadeṣāmavabhāsaḥ svenaivotpanna iti svasaṃvedanaṃ pratyakṣamucyate iti |",
  "SA19n1289:722": "āha cācāryadiṅnāgaḥ --",
  "SA19n1289:723": "'cittamapyartharāgādi svasaṃvinnirvikalpakam' iti |",
  "SA19n1289:724": "vṛttiśca--'cittamapi rūpādīnupalabdhvā yadanubhavākāreṇa vartate,",
  "SA19n1289:725": "tannirvikalpakameva |",
  "SA19n1289:726": "icchākrodhamohasukhaduḥkhādikaṃ hi indriyamanapekṣya bhavatīti svasaṃvedanaṃ pratyakṣamiti |",
  "SA19n1289:727": "(pramāṇasamuccaya | 17)",
  "SA19n1289:728": "nanu svasaṃvedanamityanena svenaiva svayaṃ saṃvedyata ityuktaṃ bhavati nacaikasyāmeva kriyāyāmekasyaiva kartṛtvaṃ karmatvaṃ copapadyate ityāśayena śaṅkate -- atra kecidāhuriti |",
  "SA19n1289:729": "nāvayavārthayogenāyaṃ śabdo'tra pravartate,",
  "SA19n1289:730": "kintu--prakāśakāntaranirapekṣaprakāśasvabhāvatāmabhipretya svasaṃvedanamityucyate ityāśayena samādhatte -- atrocyate ityādinā |",
  "SA19n1289:731": "vyavasthāpyavyavasthāpakabhāveneti |",
  "SA19n1289:732": "sarvameva vastu hetubalādutpadyamānaṃ bhinnabhinnasvabhāvamutpadyate iti vastūnāṃ svabhāvaviśeṣe vyavasthāpakastattaddhetureva,",
  "SA19n1289:733": "tasmāt vastusvabhāvavyavasthāpako hetuviśeṣaḥ,",
  "SA19n1289:734": "tadvyavasthāpyaśca vastusvabhāvaviśeṣa iti bhāvaḥ |",
  "SA19n1289:735": "prakāśakāntaranirapekṣaprakāśasvabhāvatāmupapādayati--yathetyādinā |",
  "SA19n1289:736": "naiyāyikābhimatāṃ jñānasya jaḍarūpatāṃ pratikṣipati--nacetyādinā |",
  "SA19n1289:737": "jñānasya jñānāntara prakāśyatve kiṃ samakālavartinā jñānāntareṇa prakāśyate uta bhinnakālavartineti vikalpya kramād dūṣayati--na tāvaditi |",
  "SA19n1289:738": "prakāśyaprakāśakabhāvo hyupakāryopakārakabhāvalakṣaṇaḥ,",
  "SA19n1289:739": "sa ca samakālabhāvinorna ghaṭate |",
  "SA19n1289:740": "na hi vāmadakṣiṇaviṣāṇayormitha upakāryopakārakabhāva iti bhāvaḥ |",
  "SA19n1289:741": "nāpīti |",
  "SA19n1289:742": "jñānaṃ svānantarotpannena jñānāntareṇa ahamidaṃ jānāmītyanuvyavasāyātmakenāvabhāsyate ityetannopapadyate |",
  "SA19n1289:743": "vastumātrasya kṣaṇikatvena dvitīyakṣaṇe tasya vināśāt kva prakāśāvasaraḥ,",
  "SA19n1289:744": "ato jñānamātramaprakāśātmakaṃ syāt |",
  "SA19n1289:745": "kāṇādā hi jñānasya kṣaṇadvayāvasthāyitvamabhyupagacchanto'nuvyavasāyagocaratvamupapādayanti |",
  "SA19n1289:746": "vastumātrasya kṣaṇabhaṅgasamarthanena na tadvādasyāvakāśaḥ |",
  "SA19n1289:747": "parokṣaṃ yadi tat jñānamiti |",
  "SA19n1289:748": "kṣaṇikasyāsya jñānasya jñānāntarasaṃvedyatvāsaṃbhavāt svasaṃvedyatvasya cānabhyupagame ghaṭādivat parokṣatvāt ghaṭādibāhyārthasadharmatayā jñānamiti ko'yamarthavilakṣaṇo vyapadeśaḥ |",
  "SA19n1289:749": "parokṣasyāsya prakāśakaṃ na kimapīti tatsvarūpaṃ kena vā lakṣyetetyarthaḥ |",
  "SA19n1289:750": "jñānasya svasaṃvedyatvānabhyupagame'niṣṭaṃ prasañjayati--apicetyādinā |",
  "SA19n1289:751": "nāgṛhīteti |",
  "SA19n1289:752": "viśiṣṭajñāne viśeṣaṇajñānasya hetutvāditi yāvat |",
  "SA19n1289:753": "nanu bhavati cākṣuṣaṃ rūpamiti jñānaṃ,",
  "SA19n1289:754": "cakṣuścāpratyakṣam,",
  "SA19n1289:755": "agṛhītamapi taccakṣurvijñāyate rūpasya viśeṣaṇatayā |",
  "SA19n1289:756": "tannāgṛhītaviśeṣaṇā viśiṣṭabuddhiriti nāyaṃ niyamaḥ,",
  "SA19n1289:757": "tasmādasaṃviditasyāpi jñānasya jñāto'rtha ityarthaviśeṣaṇatayā'vabhāso yujyata ityāśayena śaṅkate -- yaccoktamiti |",
  "SA19n1289:758": "cākṣuṣaṃ rūpamiti vijñāne na cakṣurviśeṣaṇatayā'vabhāsate,",
  "SA19n1289:759": "apitu cakṣurvijñānam,",
  "SA19n1289:760": "idaṃ ca vijñānasya svasaṃvedyatvamantarā nopapadyate iti naḥ pakṣa eva siddhyatītyāśayena pratividhatte -- tadasādhviti |",
  "SA19n1289:761": "jñānasya svasaṃvedyatvaṃ na karmakartṛbhāvena,",
  "SA19n1289:762": "kintu vyavasthāpyavyavasthāpakabhāvenetyetadupasaṃharati--tasmāditi |",
  "SA19n1289:763": "āptavacanaṃ svoktārthe saṃvādayati--yathāktamiti |",
  "SA19n1289:764": "vijñānaṃ jaḍasvarūpebhyo nīlādyarthebhyo vyāvṛttaṃ--vilakṣaṇamahaḍarūpameva--prakāśasvabhāvameva svahetorjāyate |",
  "SA19n1289:765": "asya jñānasya yeyamajaḍarūpatā saivāsya jñānasya ātmasaṃvittiḥ svasaṃvedyatetyarthaḥ |",
  "SA19n1289:766": "iyaṃ ca kārikā śāntarakṣitasya (tattvasaṃgraha 559)",
  "SA19n1289:767": "vyākhyātā ca kamalaśīlena-'nahi grāhakabhāvenātmasaṃvedanamabhipretam,",
  "SA19n1289:768": "kiṃ tarhi,",
  "SA19n1289:769": "svayaṃ--prakṛyā prakāśātmatayā nabhastalālokavad' iti |",
  "SA19n1289:770": "nanu dīpasya paraprakāśakasya svaprakāśasvabhāvatevāstu nīlādibāhyārthaprakāśakasya jñānasya svaprakāśatā,",
  "SA19n1289:771": "arthānavabhāsakasya sukhasya sā katham |",
  "SA19n1289:772": "sukhādayastu svāśrayāśrita jñānāvabhāsyāḥ jñānato bhinnāḥ |",
  "SA19n1289:773": "atrocyate--rūpādyanubhavasamakālameva bhavati sukhānubhavo'pi |",
  "SA19n1289:774": "evaṃ sati kenāvabhāsyate sukhamiti vaktavyam |",
  "SA19n1289:775": "nanvanenaiva rūpāvabhāseneti na vaktuṃ śakyam,",
  "SA19n1289:776": "bāhyālambanenānenābhyantarasya sukhakyāvabhāsaḥ kathaṃ ghaṭeta |",
  "SA19n1289:777": "nanu mānasenānyena jñāneneticet jñānānāṃ kramikatvaniyamo'bhyupagato vihanyeta |",
  "SA19n1289:778": "nanu nīlāvalabivijñānasamanantaraṃ mānasaṃ vijñānamutpadyate,",
  "SA19n1289:779": "yena sukhamavabhāsyate,",
  "SA19n1289:780": "jñānānāmutpattāveva tu kramaniyamaḥ,",
  "SA19n1289:781": "sthitistu yugapadapi,",
  "SA19n1289:782": "bāhyarūpānubhavasamakālameva sukhānubhavo bhavatītyapi nopahatamiti |",
  "SA19n1289:783": "na |",
  "SA19n1289:784": "vastumātrasya kṣaṇikatvena tadanupapatteḥ |",
  "SA19n1289:785": "kiñca--nīlādivat sukhasya jñānāntarāvabhāsyatve nīlādivadvicchinnaprabhāsitvamāpadyeta |",
  "SA19n1289:786": "prapañcitaṃ caitat śāntarakṣitena--",
  "SA19n1289:787": "'avedakāḥ parasyāmī svavidbhājaḥ kathaṃ nu te |",
  "SA19n1289:788": "ekārthāśritavijñānavedyāstvete bhavanti cet |",
  "SA19n1289:789": "nairantaryapravṛtte hi bāhyavastūpalambhane |",
  "SA19n1289:790": "sukhādi vedyate kasmāt tasmin kāle nirantaram | (tattvasaṃ. 396)",
  "SA19n1289:791": "ityādinā |",
  "SA19n1289:792": "yogijñānaṃ nirūpayati-bhūtārtheti |",
  "SA19n1289:793": "bhūtārthabhāvanāprakarṣaparyantajaṃ yajjñānaṃ tad yogijñānamityarthaḥ |",
  "SA19n1289:794": "lakṣyavākyaṃ vyācaṣṭe--yoga ityādinā |",
  "SA19n1289:795": "niḥśeṣeti |",
  "SA19n1289:796": "cittaikāgratayā sādhyate niḥśeṣatattvavivecikā prajñā,",
  "SA19n1289:797": "saiva yogaśabdenocyate,",
  "SA19n1289:798": "sādhye sādhanopacārāditi bhāvaḥ |",
  "SA19n1289:799": "tatpratyakṣamiti |",
  "SA19n1289:800": "tasya yogino jāyamānaṃ pratyakṣamityarthaḥ |",
  "SA19n1289:801": "lakṣaṇavākyaṃ vyācaṣṭe--bhūtārtha ityādinā |",
  "SA19n1289:802": "bhūtaśabdasya kālaviśeṣaparatābhramaṃ vyāvartayan vyācaṣṭe--pramāṇopapannārtha iti |",
  "SA19n1289:803": "tasya bhāvanā,",
  "SA19n1289:804": "kā bhāvanā,",
  "SA19n1289:805": "āha--punaḥ punaścetasi samāropa iti |",
  "SA19n1289:806": "tasyāḥ prakarṣaḥ - bhāvyamānārthasya sphuṭābhatvārambhāvasthā,",
  "SA19n1289:807": "tasya paryantaḥ--sphuṭabhatvāvyajahitapūrvāvasthā sphuṭatvonmukhībhūtā,",
  "SA19n1289:808": "tāmavasthāṃ nidarśanena pradarśayati dharmottarācāryaḥ--'abhrakavya--vahitamiva yadā bhāvyamānaṃ vastu paśyati sā prakarṣaparyantajāvastheti |",
  "SA19n1289:809": "(nyāya bi. ṭīkā 15)",
  "SA19n1289:810": "tasmāt prakarṣaparyantājjātaṃ yat jñānaṃ bhūtārthasphuṭāvabhāsātmakaṃ karatalāmalakāvabhāsavadbhavati tadidaṃ yogipratyakṣamiti yāvat |",
  "SA19n1289:811": "taccedaṃ nivirkalpakamiti kalpanāpoḍhamabhrāntamiti pratyakṣalakṣaṇamupapannam |",
  "SA19n1289:812": "tadidamabhipretyāha--kalpanāpoḍhamabhrāntamiti |",
  "SA19n1289:813": "uktaṃ cācāryadiṅnāgena--'yogināṃ gurunirdeśādasaṃkīrṇārthamātradṛk' |",
  "SA19n1289:814": "(pramāṇasamuccaya 17)",
  "SA19n1289:815": "'yathā cittaṃ nirvikalpakaṃ tathā yogināṃ jñānamapi bhavati |",
  "SA19n1289:816": "yogaḥ samādhiḥ sa yasyāsti sa yogī |",
  "SA19n1289:817": "atra viṣayeṇa viṣayinirdeśaḥ |",
  "SA19n1289:818": "āgamasya savikalpatvaṃ nirdeśaśabdenoktaṃ tenāsaṃkīrṇaṃ rahitamityarthaḥ |",
  "SA19n1289:819": "anena sphuṭābhatvamapi gamyate |",
  "SA19n1289:820": "mātraśabdaḥ āropitavyavacchedārthaḥ' iti ṭīkāyāṃ vyākhyātam |",
  "SA19n1289:821": "prasaṅgād bhūtārthānnirūpayati -- bhūtārtha ityādinā |",
  "SA19n1289:822": "ke bhūtārthāḥ,",
  "SA19n1289:823": "te ca kathaṃ bhāvayitavyāḥ,",
  "SA19n1289:824": "yadbhāvanāprakarṣaparyantajaṃ yogijñānam,",
  "SA19n1289:825": "tadetadāha--bhūtārthāścaturāryasatyamityādinā pratipattavyamityantena |",
  "SA19n1289:826": "catvāryāryasatyāni duḥkhaṃ samudayo nirodho mārgaśceti |",
  "SA19n1289:827": "tatra duḥkhaṃ yadidaṃ bhūtacatuṣṭayaṃ ye ceme viṣayā rūpādayaḥ,",
  "SA19n1289:828": "yāni ca cakṣurādīnīndriyāṇi,",
  "SA19n1289:829": "sarvamidaṃ duḥkhapariṇatitvenaikarāśyena duḥkhamityucyate |",
  "SA19n1289:830": "yena hetunā'sya bhavati samudayaḥ,",
  "SA19n1289:831": "sa samudaya ucyate |",
  "SA19n1289:832": "yaścāsya duḥkhasya nirodho nirvāṇakakṣaṇaḥ sa nirodha ucyate |",
  "SA19n1289:833": "yo nirodhasya dvāraṃ samyag jñānādiḥ sa mārga ucyate |",
  "SA19n1289:834": "pañcaskandhasvabhāvamiti |",
  "SA19n1289:835": "rūpaskandho vedanāskandhaḥ saṃjñāskandhaḥ saṃskāraskandho vijñānaskandha iti pañcaskandhāḥ |",
  "SA19n1289:836": "duḥkhasamudayanirodhamārgāṇāmeteṣvanyatamatayā pañcaskandhasvabhāvamityucyate |",
  "SA19n1289:837": "rūpaskandhādīnāṃ vivekastu anyato bodhyaḥ |",
  "SA19n1289:838": "nanu tadevedamiti pratyabhijñāyamānasya sarvasya kṣaṇikatvabhāvanaṃ kathamityatrāha--yatsattatkṣaṇikamityanumāneneti |",
  "SA19n1289:839": "seyaṃ dīpajvāleti pratyabhijñānamivedamapi pratyabhijñānamanumānapramāṇabādhitatayā bhramarūpamiti yāvat |",
  "SA19n1289:840": "etadanumānavicāro'nyato bodhyaḥ |",
  "SA19n1289:841": "viṣaye vipratipattiṃ nirasyannāha--tasyetyādinā |",
  "SA19n1289:842": "vyācaṣṭe tadeva svavākyaṃ--'tasya-caturvidhasyeti |",
  "SA19n1289:843": "lakṣaṇaṃ--lakṣyate vastu yena rūpeṇa tallakṣaṇaṃ--vastuno rūpam |",
  "SA19n1289:844": "yadasādhāraṇaṃ rūpaṃ tat svamucyate,",
  "SA19n1289:845": "asādhāraṇaṃ vastunastattvaṃ svalakṣaṇamityuktaṃ bhavati |",
  "SA19n1289:846": "tadetadāha--svalakṣaṇamityasādhāraṇaṃ vasturūpaṃ deśakālākāraniyatamiti |",
  "SA19n1289:847": "yatsāmānyaṃ paraiḥ pratyakṣasya viṣaya iṣyate tattu aniyatadeśakālākāram,",
  "SA19n1289:848": "tanna pratyakṣasya viṣaya iti yāvat |",
  "SA19n1289:849": "idameva viśadayati -- ghaṭādirityādinā |",
  "SA19n1289:850": "pramāṇagocaro hi dvividhaḥ,",
  "SA19n1289:851": "grāhyaḥ prāpaṇīyaśceti,",
  "SA19n1289:852": "yadākāraṃ jñānamutpadyate sa grāhyaḥ,",
  "SA19n1289:853": "yena rūpeṇādhyavasyati sa prāpaṇīyaḥ,",
  "SA19n1289:854": "tatra pratyakṣaṃ deśakālākāraniyatena ghaṭādisvalakṣaṇākāreṇaivotpadyate iti pratyakṣasya gocaraḥ svalakṣaṇamucyate |",
  "SA19n1289:855": "tatsantānavartī anyo ghaṭakṣaṇo'dhyavasyate pratyakṣasamanantarabhāvinā'dhyavasāyena |",
  "SA19n1289:856": "anityatvādyanekadharmodāsīna iti |",
  "SA19n1289:857": "anityatvādibhirdharbhairaviśeṣita iti yāvat |",
  "SA19n1289:858": "eteneti | svalakṣaṇasyaiva pratyakṣaviṣayatvopapādanenetyarthaḥ |",
  "SA19n1289:859": "dravyādiṣu ṣat su dravyaṃ guṇaḥ karma ceti trayāṇāṃ sattājātiyogenaikarāśyaṃ parābhimataṃ vyañjayannāha -- yathā'vayavi dravyaṃ guṇaḥ karmeti |",
  "SA19n1289:860": "sāmānyaviśeṣayoḥ samavāyapratiyogitvameva,",
  "SA19n1289:861": "na samavāyānuyogitā,",
  "SA19n1289:862": "iti tayoraikarāśyam |",
  "SA19n1289:863": "samavāye tu na tadubhayamapīti tebhyo viṣeṣaḥ |",
  "SA19n1289:864": "parābhimatā iti |",
  "SA19n1289:865": "paraiḥ --kāṇādairākṣapādaiścetyarthaḥ |",
  "SA19n1289:866": "parairdvayaṃ nityānityavibhāgena dvedhā iṣyate |",
  "SA19n1289:867": "tatra sarvasya vastunaḥ kṣaṇikatvasamarthanenaiva nityadravyanirāsāt tasya pratyakṣaviṣayatvaṃ nirastaṃ bhavati |",
  "SA19n1289:868": "atha yadavayavi dravyaṃ tasya pratyakṣaviṣayatvaṃ nirasyati -- tathāhi ghaṭādāvityādinā |",
  "SA19n1289:869": "ayamāśayaḥ--dṛśyate nāma ghaṭādi sthūlaṃ vastu,",
  "SA19n1289:870": "na sthūlamityetāvatā'vayavi vastvantaraṃ tat |",
  "SA19n1289:871": "ye nāmāṇavasta eva saṃhatāḥ sthūlatayā'vabhāsante,",
  "SA19n1289:872": "na cāṇavo'dṛśyasvabhāvāḥ |",
  "SA19n1289:873": "paramāṇavo nityā adṛśyā iti ca yatsattatkṣaṇikamityato nirastam |",
  "SA19n1289:874": "yadupalabhyate sthūlamiti tatra bhāgā eva aṃśā eva hi dṛśyante natvaṃśī kaścidavayavī,",
  "SA19n1289:875": "pūrvāparādivibhāgeṣu yadā pūrvo bhāgo dṛśyate tadā tu nāparaḥ,",
  "SA19n1289:876": "apare vibhāge tu cakṣuḥpathāgocare naiva bhavati nīlādyavadhāraṇam |",
  "SA19n1289:877": "kimaparo vibhāgo nīlo vā śukla iti saṃśaya eva |",
  "SA19n1289:878": "yadyavayavī dṛṣṭaḥ,",
  "SA19n1289:879": "avadhāritānavadhāritabhāgabhedavyavasthā nopapadyet |",
  "SA19n1289:880": "tasmāt keśa eko nopalabhyate sa eva saṃhata upalabhyate,",
  "SA19n1289:881": "evamime cāṇavo bhāgāḥ saṃhatā upalabhyante |",
  "SA19n1289:882": "bhāgebhyo'nyo bhagī ko'pyavayavī syāt,",
  "SA19n1289:883": "makṣikādināṃśatastirohito'yamavayavī tirohita eveti naivopalabhyeta |",
  "SA19n1289:884": "ato yuktaṃ bhāgā eva bhāsanta iti |",
  "SA19n1289:885": "atrāptasaṃvādaṃ darśayati--yadāha nyāyaparameśvara iti |",
  "SA19n1289:886": "tathā tathā saṃniviṣṭāḥ-pūrvāparātmanā saṃniviṣṭāḥ,",
  "SA19n1289:887": "(grīvātmanā kambvātmanā saṃniviṣṭāḥ)",
  "SA19n1289:888": "ābhyo bhāgebhyo'nyastadvān--bhāgavān vibhāgaḥ--avayavivibhāgo naiva dṛśyate |",
  "SA19n1289:889": "na hi tantubhyo'nyaḥ pato nāmāvayavī dṛśyate,",
  "SA19n1289:890": "tathā tathā saṃniviṣṭāstantava eva tu dṛśyante |",
  "SA19n1289:891": "evameva tantuṣvapyūhyam |",
  "SA19n1289:892": "guṇakarmādīnāṃ ca dūṣaṇaṃ pratyetavyamiti |",
  "SA19n1289:893": "dūṣaṇaprakāraścāyaṃ--gṛhābyantarasthite ghaṭādau mahati kuñcikādisūkṣmavivaravartinā''lokena dṛśyamāne samupalabhyate nīlamaṃśataḥ,",
  "SA19n1289:894": "taccaikamavayavisamavetamanaṃśamabhyupagacchatāmekāṃśopalambho na syāt,",
  "SA19n1289:895": "sarvata evopalabhyeta |",
  "SA19n1289:896": "tathā āmraphale kasmiṃścidāsvādyamāne āsvādyamānāṃśe samupalabhyamāno madhurarasaḥ sarvāṃśenopalabhyeta,",
  "SA19n1289:897": "na ca bhavati tathā,",
  "SA19n1289:898": "tat na rūparūpivibhāgaḥ,",
  "SA19n1289:899": "aṃśā eva tūpalabhyanta iti tu susyitam |",
  "SA19n1289:900": "evaṃ guṇāntaranirasanamanvato bodhyam |",
  "SA19n1289:901": "kṣaṇavināśiṣu sarveṣu bhāveṣu kriyāyāḥ kaḥ prasaṅgaḥ |",
  "SA19n1289:902": "sāmānyādinirāso'pyanyato bodhyaḥ |",
  "SA19n1289:903": "atha pramāṇe phalavipratipattiṃ nirasyannupakramate--nanu pramitirūpāmityādinā |",
  "SA19n1289:904": "pramīyate'neneti pramāṇapadavyutpattyanurodhāt |",
  "SA19n1289:905": "pramitau yat karaṇaṃ tat pramāṇamiti siddhyati |",
  "SA19n1289:906": "pramāṇaṃ ca jñānamiṣṭam |",
  "SA19n1289:907": "kā'sau pramitiḥ,",
  "SA19n1289:908": "tatkaraṇaṃ ca tato'nyat pramāṇabhūtaṃ jñānaṃ kiṃ,",
  "SA19n1289:909": "bhedena hi tayoḥ phalaphalibhāvo nirūpaṇīyaḥ |",
  "SA19n1289:910": "pratyakṣapramāṇatayā bhavadabhimate pramāṇatatphalayorbhedo durnirūpa ityāśaṅkiturāśayaḥ |",
  "SA19n1289:911": "āśaṅkāṃ pariharati--ucyate ityādinā |",
  "SA19n1289:912": "nīlāderarthāditi |",
  "SA19n1289:913": "nīlādibāhyārthāvalambi yadvijñānamutpadyate,",
  "SA19n1289:914": "tad dvirūpamutpadyate ityarthaḥ |",
  "SA19n1289:915": "dvairūpyamāha--nīlākāranīlabodhasvarūpaṃ ceti |",
  "SA19n1289:916": "tadevamekasyaiva pratyakṣasya dvairūpyate sati tatra yāṃīlākāravyāvṛttilakṣaṇā nīlākāratā jñānasya,",
  "SA19n1289:917": "tadeva prāmāṇyam,",
  "SA19n1289:918": "yā cānīlabodhavyāvṛttilakṣaṇā nīlabodhātmatā saiva tasya phalarūpatā,",
  "SA19n1289:919": "iti phalaphalibheda ityāśayenāha--tatretyādinā |",
  "SA19n1289:920": "nirgalitamarthamāha--yathoktamarthetyādinā |",
  "SA19n1289:921": "asya -- nīlādibāhyālambanasya pratyakṣasya yathoktamarthasārūpyaṃ--nīlādisārūpyamanīlākāravyāvṛttilakṣaṇaṃ,",
  "SA19n1289:922": "pramāṇamucyate |",
  "SA19n1289:923": "yathoktā--anīlabodhavyāvṛttilakṣaṇā nīlārthāvagatiḥ phalamucyate ityarthaḥ |",
  "SA19n1289:924": "nanvekasminneva pratyakṣe phalaphalibhedaḥ kathaṃ,",
  "SA19n1289:925": "sādhyasādhanabhāvanibandhano hi sa iti śaṅkāṃ vyudasyannāha--etaccetyanena |",
  "SA19n1289:926": "ayamāśayaḥ--na sādhyasādhanabhāvaniyataḥ phalaphalibhāvaḥ,",
  "SA19n1289:927": "ekasyāpyākārabhedena sa hyupapadyate yadyapyatra nāsti paramārthato bhedo vastunaḥ,",
  "SA19n1289:928": "pratyakṣaṃ tu vastuta ekameva |",
  "SA19n1289:929": "athāpi idaṃ pramāṇamidaṃ pramāṇaphalamityākārabhedādbhinnaṃ vyavasthāpyate |",
  "SA19n1289:930": "iyaṃ ca phalaphalibhāvavyavasthā pratyakṣasamanantarasamutpannena savikalpakena vyavasthāpyata iti |",
  "SA19n1289:931": "āha ca dharmottarācāryaḥ--'tasmādasārūpyavyāvṛttyā sārūpyaṃ jñānasya vyavasthāpanahetuḥ anīlabodhavyāvṛttyā ca nīlabodharūpatvaṃ vyavasthāpyaṃ,",
  "SA19n1289:932": "vyavasthāpakaśca vikalpapratyayaḥ pratyakṣabalotpanno draṣṭavya' iti |",
  "SA19n1289:933": "(nyāyabinduṭīkā 19)",
  "SA19n1289:934": "āhacedamatra śāntarakṣitaḥ--",
  "SA19n1289:935": "'viṣayādhitagiścātra pramāṇaphalamiṣyate |",
  "SA19n1289:936": "svavittirvā pramāṇaṃ tu sārūpyaṃ yogyata'pivā' ||",
  "SA19n1289:937": "(tatvasaṃpa-398)",
  "SA19n1289:938": "iti | vyākhyātaṃ caitat kamalaśīlena--'bāhye'rthe prameye viṣayādhigamaḥ pramāṇaphalaṃ,",
  "SA19n1289:939": "sārūpyaṃ tu pramāṇam' |",
  "SA19n1289:940": "'jñānātmani tu prameye svasaṃvittiḥ phalaṃ,",
  "SA19n1289:941": "yogyatā pramāṇam iti |",
  "SA19n1289:942": "samanantaraślokavyākhyāne ca --nīlāspadaṃ saṃvedanaṃ na pītasyeti viṣayādhigati-vyavasthāyā arthasārūpyameva nibandhanaṃ nānyaditi vyavasthāpyavyavasthāpakabhāvena sādhyasādhanavyavasthā,",
  "SA19n1289:943": "' ' tasmāt sākārameva jñānaṃ pramāṇaṃ na nirākāraṃ..................... vyavasthā ca tatpṛṣṭhalabdhena vikalpena veditavye'ti |",
  "SA19n1289:944": "idamatra bodhyaṃ--nīlādibāhyaviṣayasārūpyaṃ pramāṇaṃ,",
  "SA19n1289:945": "nīlādiviṣayāvagatiḥ phalam,",
  "SA19n1289:946": "iti vaibhāṣikāḥ |",
  "SA19n1289:947": "nīlādinā bāhyena jñāne āhitaḥ svākāraḥ pramāṇaṃ svasaṃvittiḥ phalaṃ,",
  "SA19n1289:948": "na viṣayāvabhāsaḥ iti sautrāntikāḥ |",
  "SA19n1289:949": "apratyakṣo hyeṣāṃ bāhyo viṣayaḥ,",
  "SA19n1289:950": "anumeyārthavādino hyete |",
  "SA19n1289:951": "anādivāsanopaplāvito yo'yaṃ jñānasyaiva bahirvadavabhāsamāna ākāraḥ,",
  "SA19n1289:952": "sa eva tu prameyaḥ,",
  "SA19n1289:953": "pramāṇaṃ tu jñānasya svākāraḥ,",
  "SA19n1289:954": "yā grāhakatā yogyateti cocyate,",
  "SA19n1289:955": "svasaṃvittiḥ phalamiti yogācārāḥ |",
  "SA19n1289:956": "ete vijñānamātravādinaḥ |",
  "SA19n1289:957": "imaṃ matabhedaḥ manasi nidhāyācāryadiṅnāga idamāha --",
  "SA19n1289:958": "'savyāpārapratītatvāt pramāṇaṃ phalameva tat |",
  "SA19n1289:959": "pramāṇatvopacārastu nirvyāpāre na vidyate |",
  "SA19n1289:960": "viṣayākāra evāsya pramāṇaṃ tena mīyate |",
  "SA19n1289:961": "svasaṃvittiḥ phalaṃ vā'tra tadrūpādarthaniścayāt ||",
  "SA19n1289:962": "yadābhāsaṃ prameyaṃ tat pramāṇamatha tatphalam |",
  "SA19n1289:963": "grāhakākārasaṃvittī trayaṃ nātaḥ pṛthakkṛtam ' ||",
  "SA19n1289:964": "pramāṇasa. ślo. 9-10-11",
  "SA19n1289:965": "iti | pratyakṣe pramāṇatatphalayorvastubhedo nāstītyatra dharmakīrtavacanaṃ pramāṇayati-yathoktamiti |",
  "SA19n1289:966": "nanu kiṃ sārūpyaṃ jñānasyārthena,",
  "SA19n1289:967": "nirākāraṃ tu jñānamityāśaṅkāṃ nirasyannāha-yadi punariti |",
  "SA19n1289:968": "iti pratyakṣaparicchedaḥ 61",
  "SA19n1289:970": "anumānaparicchedaḥ",
  "SA19n1289:971": "athānumānaṃ vibhajate--anumānaṃ dvidheti |",
  "SA19n1289:972": "nanvanirūpyānumānasāmānyalakṣaṇaṃ tadvibhajanamanucitam,",
  "SA19n1289:973": "lakṣaṇa eva hi prathamato jijñāsā samudeti |",
  "SA19n1289:974": "satyam |",
  "SA19n1289:975": "sati samanugate lakṣaṇe prathamaṃ tadeva nirūpaṇiyam |",
  "SA19n1289:976": "asati tu viśeṣayoreva |",
  "SA19n1289:977": "svārthaṃ jñānātmakaṃ parārthaṃ tu vacanātmakam,",
  "SA19n1289:978": "tadenayorvisajātīyayornaikaṃ lakṣaṇaṃ ghaṭate |",
  "SA19n1289:979": "tat prathamaṃ vibhajyaiva tayorlakṣaṇaṃ vaktavyamiti yukto vibhāgaḥ |",
  "SA19n1289:980": "svārthamityetad vyutpādayati--svasmai yat tat svārthamiti |",
  "SA19n1289:981": "parārthānumānādbhedamāha-jñānātmakamiti |",
  "SA19n1289:982": "svārthatāmupapādayati-parvatādāvityādinā |",
  "SA19n1289:983": "parārthamityetat vyutpādayati--parasmai yattatparārthānumānamiti |",
  "SA19n1289:984": "parārthatāmupapādayati--trirūpetyādinā |",
  "SA19n1289:985": "jñānaviśeṣabodhakasyānumānaśabdasya śabde pravṛttīiḥ kathamityata āha--upacārāditi |",
  "SA19n1289:986": "nanu--trirūpaliṅgāvabodhakamekatra darśanamanyatra śabdaḥ,",
  "SA19n1289:987": "tāvatā kathamanumānadvaividhyam,",
  "SA19n1289:988": "yadyevaṃ cakṣuṣo'pi parārthānumānatvaṃ prasajet |",
  "SA19n1289:989": "maivam |",
  "SA19n1289:990": "trirūpaliṅgasūcakaḥ śabdaḥ,",
  "SA19n1289:991": "śabdo hyarthasya vivakṣādvāreṇa bhavati sūcakaḥ |",
  "SA19n1289:992": "cakṣustu sākṣāt trirūpaliṅgapratyāyakaḥ |",
  "SA19n1289:993": "sūcaka eva tu parārthānumānamityasmākaṃ paribhāṣeti |",
  "SA19n1289:994": "tathācoktaṃ śāntarakṣitena --",
  "SA19n1289:995": "'trirūpaliṅgavacasaḥ sattāsaṃsūcakatvataḥ |",
  "SA19n1289:996": "yatparārthānumānatvamuktaṃ tacchrotrapekṣayā ||",
  "SA19n1289:997": "gauṇaṃ sāṅketikaṃ caivamanumānatvamāśritam |",
  "SA19n1289:998": "saktasaṃsūcakatvena tena nātiprasajyate' ||",
  "SA19n1289:999": "(tattvasaṃ. pa. 431)",
  "SA19n1289:1000": "iti | vyākhyātaṃ ca kamalaśīlena--'vacanasya yatparārthānumānatvamuktam,",
  "SA19n1289:1001": "tacchrotrapekṣayā |",
  "SA19n1289:1002": "tena vaktrapekṣābhāvī doṣo na bhavati |",
  "SA19n1289:1003": "śrotrapekṣayā'pi trirūpaliṅgasūcanādupacāreṇānumānakāraṇatvāt samayādvā'numānatvamuktam |",
  "SA19n1289:1004": "saktasaṃsūcaka evānumānasaṃjñāniveśāt tenendriyasyāvinābhāvitvasaṃbandhajñānasya ca parārthānumānatvaprasaṅgādatiprasaṅgo na bhavati |",
  "SA19n1289:1005": "tayoḥ saktasaṃsūcakatvābhāvā'diti |",
  "SA19n1289:1006": "svārthānumanaṃ nirūpayati--tatra svārthamiti |",
  "SA19n1289:1007": "trirūpaliṅgajanyamanumeyārthavijñānaṃ svārthānumānamiti yāvat |",
  "SA19n1289:1008": "kiṃ tadanumeyārthavijñānam,",
  "SA19n1289:1009": "yattrirūpaliṅgajñānādbhavati tadāha--tacceti |",
  "SA19n1289:1010": "dharmiviśeṣeti |",
  "SA19n1289:1011": "dharmiviśeṣaḥ--pakṣaḥ,",
  "SA19n1289:1012": "sādhyāvinābhāvitvaniścayaḥ |",
  "SA19n1289:1013": "liṅge iti śeṣaḥ |",
  "SA19n1289:1014": "sapakṣeṣu saṃbaddhaṃ vipakṣebhyo vyāvṛttaṃ pakṣe ca saṃbaddhaṃ liṅgaṃ paśyataḥ pakṣāṃśena bhavati liṅge sādhyāvinābhāvitvaniścaya iti bhāvaḥ |",
  "SA19n1289:1015": "agnyadhyavasāya ityanye iti |",
  "SA19n1289:1016": "atrāgnirayamagnimānveti niścaya iti yāvat |",
  "SA19n1289:1017": "sāmānyamasya viṣaya iti tu pūrvamevoktam |",
  "SA19n1289:1018": "anumānalakṣaṇe trirūpaṃ liṅgaṃ prasaktam;",
  "SA19n1289:1019": "prasaktaṃ trairūpyaṃ nirūpayati--saṃpratītyādinā |",
  "SA19n1289:1020": "tatra pakṣadharmatāsaṃjñakaṃ prathamaṃ rūpamāha--anumeye sattvameva niścitamiti |",
  "SA19n1289:1021": "ko'yamanumeyaḥ ?",
  "SA19n1289:1022": "āha--parvatādau dharmiṇīti |",
  "SA19n1289:1023": "yadyapi parvataḥ pratyakṣeṇaivāvagataḥ,",
  "SA19n1289:1024": "athāpi nāgnidharmā,",
  "SA19n1289:1025": "ato'yamagnimān parvata ityagniviśiṣṭatayā bhavatyanumeyaḥ,",
  "SA19n1289:1026": "tadidaṃ jñāpayitumuktaṃ parvate dharmiṇīti |",
  "SA19n1289:1027": "satyapi trairūpye'niścite tasmin nānumānodaya ityetadavagamayannāha--niścitamiti |",
  "SA19n1289:1028": "atra sattvagrahaṇeneti |",
  "SA19n1289:1029": "liṅgasyānumeyārthāvabodhane sapakṣasattvādīni trīṇi bhavanti rūpāṇyaṅgāni |",
  "SA19n1289:1030": "eteṣvanyatamenāpi vikalo bhavati liṅgābhāsaḥ |",
  "SA19n1289:1031": "tatra pakṣa-sattvaṃ cedrūpaṃ neṣyate tadā'siddhe liṅgābhāse'tiprasaṅgaḥ syāttannimasāya tadrūpamupāttamiti bhāvaḥ |",
  "SA19n1289:1032": "sattvamevetyayogavyacchedārthasyaivakārasya prayojanamāha--evakāreṇetyādinā |",
  "SA19n1289:1033": "vyāvarthaṃ pakṣaikadeśāsiddhamudāharati--yathā digambaraprayoga iti |",
  "SA19n1289:1034": "na sarveṣu taruṣviti |",
  "SA19n1289:1035": "yo'yaṃ hetutayā nirdiṣṭaḥ svāpaḥ patrasaṅkocalakṣaṇaḥ,",
  "SA19n1289:1036": "sa sarveṣu taruṣu pakṣeṣu nāsti,",
  "SA19n1289:1037": "kecana hyasaṅkucitapatrā evāharniśam,",
  "SA19n1289:1038": "nānena sarveṣu taruṣu siṣādhayiṣitaṃ cetanatvaṃ siddhyet,",
  "SA19n1289:1039": "tasmāt pakṣaikadeśāsiddhaḥ asartyevakāre kasmiṃścittarau vivakṣitasya svāpasya sattvādatiprasaṅgaḥ syāt |",
  "SA19n1289:1040": "evakāreṇa pakṣe'sattvasya vyavacchedānnātiprasaṅga iti bhāvaḥ |",
  "SA19n1289:1041": "niścitamityasya prayojanamāha--niścitagrahaṇeneti |",
  "SA19n1289:1042": "ayamāśayaḥ -- asti nāma parvate dhūmaḥ,",
  "SA19n1289:1043": "paśyato'sya taṃ dhūmo vā bāṣpo veti yadā saṃśayo'bhūt,",
  "SA19n1289:1044": "tadā'yaṃ dhūmāditvena saṃdihyamāno bhūtasaṅghātaḥ sandigdhāsiddhaḥ,",
  "SA19n1289:1045": "bāspa eva vā tayā sandigdhaḥ |",
  "SA19n1289:1046": "atra pakṣasattvaṃ mātrajñātamiti bhavatyatiprasaṅga iti bhāvaḥ |",
  "SA19n1289:1047": "idamatra bodhyam--liṅgena trirūpeṇa bhāvyam,",
  "SA19n1289:1048": "ekarūpavaikalye'pyasalliṅgameva |",
  "SA19n1289:1049": "trarūpyāṃśe ced bhramastena jāyamānaṃ jñānaṃ nānumānaṃ bhrama eva,",
  "SA19n1289:1050": "trarūpyāṃśe cet saṃśayo na bhavedevānumānam,",
  "SA19n1289:1051": "na hyakṣamiva sattayaiva liṅgaṃ jñānaṃ janayituṃ prabhavati |",
  "SA19n1289:1052": "evaṃ sthite kiṃ liṅgalakṣaṇavicāre niścayapadagrahaṇavicāreṇeti |",
  "SA19n1289:1053": "sattvāśabdātpaścādevakāreṇeti |",
  "SA19n1289:1054": "ayamāśayaḥ--anumeya eva sattvaṃ celliṅgasya rūpamucyeta,",
  "SA19n1289:1055": "pakṣādanyato vyāvartyeta,",
  "SA19n1289:1056": "tathāsati sapakṣasattvaṃ rūpamaparaṃ vyāhataṃ bhavati,",
  "SA19n1289:1057": "tathā ca sati bhavatyasādhāraṇe sapakṣavipakṣavyāvṛtte pakṣamātravṛttāvasādhāraṇe'tiprasaṅga iti |",
  "SA19n1289:1058": "atha dvitīyaṃ rūpaṃ nirūpayati--sapakṣa evetyādinā |",
  "SA19n1289:1059": "iti vartate iti |",
  "SA19n1289:1060": "iti ca vartata ityarthaḥ -- liṅgasyedaṃ dvitīyaṃ rūpamapi vartata iti bhāvaḥ |",
  "SA19n1289:1061": "tatra sattvagrahaṇeneti |",
  "SA19n1289:1062": "agṛhīte dvitīyaṃ rūpameva parityaktam,",
  "SA19n1289:1063": "tathāsati--śabdo nityaḥ kṛtakatvādityasminviruddhe'tiprasaṅgaḥ,",
  "SA19n1289:1064": "kṛtakatvaṃ hyasti pakṣe śabde,",
  "SA19n1289:1065": "yadyapi tṛtīyaṃ rūpaṃ vipakṣe'sattvamityetanna viruddha iti na tatrātiprasaṅgāvakāśaḥ |",
  "SA19n1289:1066": "athāpi tadrūpamadhunā'nupāttamityabhipretyedaṃ prayojanamuktam |",
  "SA19n1289:1067": "saṃpakṣa eva sattvamiti dvitīyarūpagamyaṃ tu tat |",
  "SA19n1289:1068": "upātte tu vipakṣāsattve sapakṣe sattvopādānasya asādhāraṇavyāvṛttiḥ prayojanam |",
  "SA19n1289:1069": "śabdo nityaḥ śrāvaṇatvādityatra pakṣamātravṛtti śrāvaṇatvaṃ vipakṣata iva sapakṣato'pi hi vyāvṛttam |",
  "SA19n1289:1070": "sattvaśabdātpūrvasminnevakāreṇeti sapakṣe sattvamevetyanuktvā sapakṣa eva sattvamityuktyetyarthaḥ |",
  "SA19n1289:1071": "sattvamevetyuktāvayogavyavacchedena sarveṣu sapakṣeṣu sattvaṃ vivakṣitaṃ syāt,",
  "SA19n1289:1072": "tathā ca sati--prayatnānantarīyakatvena liṅgena śabde'nityatvasādhanaṃ vyāhanyeta |",
  "SA19n1289:1073": "yadyatprayatnānantarīyakaṃ tattadanityaṃ dṛṣṭaṃ yathā ghaṭādi |",
  "SA19n1289:1074": "nahi vidyudādāvanityatayā niścate prayatnānantarīyakatvaṃ netyetāvatā tasyānityatvasādhakatvaṃ hīyate |",
  "SA19n1289:1075": "sapakṣeṣu sattvamevetyayogavyavacchedārthakaivakāragrahaṇe tu vidyudādau prayatnānantarīyakatvābhāvena tasya hetutvaṃ hīyate iti bhāvaḥ |",
  "SA19n1289:1076": "na vidyudvaditi |",
  "SA19n1289:1077": "ghaṭādayaḥ sapakṣā grāhyā yeṣu laṅgamidamasti,",
  "SA19n1289:1078": "na vidyudādaya ityarthaḥ |",
  "SA19n1289:1079": "atha tṛtīyaṃ rūpamāha--asapakṣe cetti |",
  "SA19n1289:1080": "asattvagrahaṇeneti |",
  "SA19n1289:1081": "ayamāśayaḥ-vipakṣe'sattvameva niścitamityasmiṃstṛtīye rūpe'sattvaṃ cennopādīyeta,",
  "SA19n1289:1082": "asapakṣe niścitamityarthaḥ syāt |",
  "SA19n1289:1083": "tathāsati viruddhasyedaṃ rūpam,",
  "SA19n1289:1084": "kathaṃ liṅgasya rūpaṃ bhavitumarhatīti |",
  "SA19n1289:1085": "etena -- viruddhe liṅgalakṣaṇasya kathamatiprasaṅgāpādanaṃ ghaṭeta,",
  "SA19n1289:1086": "dvitīyasya rūpasya sapakṣe sattvasyābhāvāditi śaṅkā parāstā |",
  "SA19n1289:1087": "evakāreṇa sādhāraṇasyeti |",
  "SA19n1289:1088": "vipakṣaikadeśavṛtteritiśeṣaḥ dhūme sādhye'gnau hetau sādhāraṇe'sti pakṣe sattvaṃ sapakṣe ca mahānasādau sattvam,",
  "SA19n1289:1089": "vipakṣe ca kvacit hrade'sattvaṃ ceti trayāṇāmapi rūpāṇāṃ sattvādatiprasaṅgaḥ |",
  "SA19n1289:1090": "evakāragrahaṇe cāyogavyavacchedalābhāt sarvebhyo vipakṣebhyo vyāvṛttatvalābhāt vipakṣe'yogolake vahneḥ sattvānnātiprasaṅga iti bhāvaḥ |",
  "SA19n1289:1091": "nanu sapakṣa eva sattvamityavadhāraṇagarbhaṃ dvitīyaṃ rūpamuktam,",
  "SA19n1289:1092": "tacca na sādhāraṇe syāt,",
  "SA19n1289:1093": "kathamatiprasaṅgāvasaraḥ |",
  "SA19n1289:1094": "na |",
  "SA19n1289:1095": "dvitīyarūpāntargatāvadhāraṇartha eva tu tṛtīya rūpam,",
  "SA19n1289:1096": "tadeva tu nirūpyate,",
  "SA19n1289:1097": "tat adhunā avadhāraṇāghaṭitameva tu dvitīyaṃ rūpaṃ bodhyam |",
  "SA19n1289:1098": "niścitagrahaṇasya prayojanamāha--niścitagraṇeneti |",
  "SA19n1289:1099": "vītarāgo'pi lokakalyāṇāyedaṃ vaktīti vadantaṃ vādiṇaṃ prayogeṇa nirasyati kaścit--avītarāgo'yaṃ puruṣaḥ vaktṛtvāt rathyāpuruṣavat iti |",
  "SA19n1289:1100": "ayaṃ ca hetuḥ sandigdhānaikāntikaḥ,",
  "SA19n1289:1101": "vītarāgo'pi kimiti na brūyādityastyeva sandehaḥ,",
  "SA19n1289:1102": "yo nāvītarāgaḥ,",
  "SA19n1289:1103": "sa na vaktā iti upalakhaṇḍādinidarśanena vyatireke samarthyamāne bhavati saṃśayaḥ upalagvaṇḍasyāvaktṛtvaṃ kiṃ vītarāgatvakṛtamuta svata eveti,",
  "SA19n1289:1104": "tat vipakṣe'sattvaṃ na niścitamiti sandigdhānaikāntiko'yam,",
  "SA19n1289:1105": "etadvyāvṛttaye niścitapadamiti bhāvaḥ |",
  "SA19n1289:1106": "evakāreṇa vipakṣaikadeśavṛtterityādi |",
  "SA19n1289:1107": "idaṃ ca vākyaṃ 'niścitagrahaṇene'tyataḥ prāk 'evakāreṇa sādhāraṇasye'tyatraiva sthānamarhati |",
  "SA19n1289:1108": "iha tu--evakāraḥ asattvagrahaṇātprāgeva 'asapakṣa evāsattva'miti kuto nopātta ityasya prayojanaṃ vaktavyam,",
  "SA19n1289:1109": "tacca dharmoddharācāryeṇo dāhṛtam--'asattvavacanāt pūrvasminnavadhāraṇe'yamarthaḥ syāt vipakṣe eva yo nā'sti sa hetuḥ |",
  "SA19n1289:1110": "tathā ca prayatnānantarīyakatvaṃ sapakṣe'pi sarvatra nāsti |",
  "SA19n1289:1111": "tato na hetuḥ syāt |",
  "SA19n1289:1112": "tataḥ pūrvaṃ na kṛta'miti |",
  "SA19n1289:1113": "(nyāyabiṃ. ṭī. 23)",
  "SA19n1289:1114": "śaṅkate--nanviti |",
  "SA19n1289:1115": "pariharati--neti pūrvavṛddhā ityādi |",
  "SA19n1289:1116": "ayamāśayaḥ--tridhā bhavanti vipakṣāḥ sādhyābhāvavān sādhyavadanya sādhyaviruddhaśceti |",
  "SA19n1289:1117": "tadanurodhena vyatirekāvadhāraṇamapi bhavati tredhā,",
  "SA19n1289:1118": "yatra nāgnirna tatra dhūmaḥ,",
  "SA19n1289:1119": "yo niragniḥ sa nirdhūmaḥ yatrāgniviruddhaṃ (jalaṃ)",
  "SA19n1289:1120": "na tatra dhūma iti |",
  "SA19n1289:1121": "eṣu trividheṣvanyatamaniyamajñāpanāya punarupādānamiti bhāvaḥ |",
  "SA19n1289:1122": "yadvā--sādhyahetvorniyamo hi sambaddhayoreva,",
  "SA19n1289:1123": "saṃbandhaśca tādātmyaṃ tadutpattirvā,",
  "SA19n1289:1124": "yatra tadutpattiḥ--vahnerdhūmasya,",
  "SA19n1289:1125": "yatra na vahnistatra na dhūma ityabhāvato bhavati vipakṣaḥ,",
  "SA19n1289:1126": "yatra tu tādātmyaṃ--vṛkṣatādātmyaṃ śiśupāyāṃ tatra yo na vṛkṣaḥ sa na śiśupeti bhedataḥ |",
  "SA19n1289:1127": "uṣṇo'yaṃ pradeśo vahnerityatra uṣṇaviruddhaḥ śītaḥ pradeśo bhavati vipakṣaḥ,",
  "SA19n1289:1128": "ya uṣṇaḥ sa vahnimān,",
  "SA19n1289:1129": "yastu śīto na sa tadvān,",
  "SA19n1289:1130": "tadviruddhahimavāniti |",
  "SA19n1289:1131": "teṣveteṣu vipakṣeṣu yathāyogyaṃ vyatireko bodhya iti vivekadyotanāya tṛtīyasya pṛthagupādānamiti bhāvaḥ |",
  "SA19n1289:1132": "prayoganiyamārthamiti keciditi |",
  "SA19n1289:1133": "parārthānumāne prayoge kārye niyamārtham,",
  "SA19n1289:1134": "anvayayirūpavat vyatirekirūpamapi yo dhūmavān so'gnimān yo niragnaḥ sa nirdhūma iti prayoktavyamityetajjñāpanāyeti bhāvaḥ |",
  "SA19n1289:1135": "yadvā--prayoge kartavye niyamajñāpanārtham--ayamāśayaḥ--prayoge hi anvayo vyatireko vā niyamavāneva prayoktavyo na tadvirahitaḥ |",
  "SA19n1289:1136": "anyathā śyāmo'yaṃ tatputratvādityapi prayogaḥ sādhuḥ syāt,",
  "SA19n1289:1137": "yastatputraḥ sa śyāmaḥ putrāntaravat,",
  "SA19n1289:1138": "yastu na śyāmaḥ sa na tatputra iti anvayavyatirekayoḥ prayogasaṃbhavāt |",
  "SA19n1289:1139": "paraṃ na śyāmatvatatputratvayorasti kaścana pratibandhaḥ,",
  "SA19n1289:1140": "yattayorna prayojyaprayojakabhāvo na vā tādātmyaṃ,",
  "SA19n1289:1141": "tadanvayavyatirekau niyamavatoreva prayoktavyau,",
  "SA19n1289:1142": "sati niyame dvayoranyataraprayoga eva tu paryāptaḥ,",
  "SA19n1289:1143": "nobhayamapyapekṣitamiti dyotanāya pṛthaguktamiti bhāvaḥ |",
  "SA19n1289:1144": "dharmottarācāryaścedamāha--taducyate ityādinā |",
  "SA19n1289:1145": "(nyāyabiṃ. ṭī. 24)",
  "SA19n1289:1146": "liṅgaṃ vibhajate--trirūpāṇi ceti |",
  "SA19n1289:1147": "trairūpyalakṣaṇalakṣitāni liṅgāni triprakārāṇi bhavantītyarthaḥ |",
  "SA19n1289:1148": "trirūpāṇīti padaṃ vyācaṣṭe--trīṇi rūpāṇi yeṣāṃ tānīti |",
  "SA19n1289:1149": "prakārabheda māha--anupalabdhirityādinā |",
  "SA19n1289:1150": "liṅgānāṃ paryāyaśabdānāha--sādhanamityādinā |",
  "SA19n1289:1151": "sukhapratipatteḥ prasiddheśca vibhajanakramavyutkrameṇa trīṇi tāni nirūpayati--tatra kāryamityādinā prayogamukhena |",
  "SA19n1289:1152": "kāryaṃ liṅgaṃ darśayati--yatra dhūmastatrāgnirityanena |",
  "SA19n1289:1153": "dhūmo hyagneḥ kāryam,",
  "SA19n1289:1154": "tenedaṃ kāryaliṅgamucyate,",
  "SA19n1289:1155": "kāryaṃ bhavati hetorgamakam |",
  "SA19n1289:1156": "parārthānumāne vaktavyaṃ nyāyāvayavavibhāganirṇayamatraiva prasaṅgādāha--vyāptipakṣadharmatāsaṃjñakaṃ dvayamevati |",
  "SA19n1289:1157": "atra pareṣāṃ pakṣaṃ nirasyannanuvadati--anye tvityādinā |",
  "SA19n1289:1158": "nirasyati--etaccāyuktatyādinā |",
  "SA19n1289:1159": "ayamāśayaḥ--pratijñeyamanupayoginī,",
  "SA19n1289:1160": "nahi sādhanāṅgaṃ pratijñā,",
  "SA19n1289:1161": "nanu siṣādhayiṣitasya sādhyasyāvabodhanāya tadapekṣeti cet,",
  "SA19n1289:1162": "kathamasambaddhamabhidadhyāt śabdaḥ,",
  "SA19n1289:1163": "nahyasti śabdārthayoḥ sambandhaḥ,",
  "SA19n1289:1164": "śabdapramāṇanirākaraṇāvasare saṃbandhābhāvaḥ samarthitaḥ prāk |",
  "SA19n1289:1165": "nanu vivakṣāmavagamayati śabdaḥ |",
  "SA19n1289:1166": "ataḥ pāramparyeṇa sādhyādhigatihetutvādbhavati pratijñā sādhanāṅgam |",
  "SA19n1289:1167": "athāpi tadanaṅgameva tat |",
  "SA19n1289:1168": "nahi saktaḥ saṃsūcyate tayā |",
  "SA19n1289:1169": "na hi prathamaṃ siṣādhayiṣitāvabodhanamavaśyamapekṣyate |",
  "SA19n1289:1170": "tasmādasaktasaṃsūcakatvātpratijñā nānumānāṅgam |",
  "SA19n1289:1171": "vyāptipakṣadharmatāvacanābhyāmevānumānaniṣpatteḥ |",
  "SA19n1289:1172": "nanvanavayavabhūtamapi yathā mahānase iti dṛṣṭāntapadaṃ prayujyate,",
  "SA19n1289:1173": "tathā pratijñāvacanaṃ prathamaṃ prayoge siṣādhayiṣitajñāpanāya prayoktavyamiticet evaṃ sati vādinaṃ prativādinaṃ vā prayoganirdeśe pravartayat 'śabdasyānityatvaṃ sādhaya,",
  "SA19n1289:1174": "nityatvaṃ sādhaye' tyādi prerayiturvacanamapi tathā syāt |",
  "SA19n1289:1175": "āhacātra śāntarakṣitaḥ --",
  "SA19n1289:1176": "'pratijñādivaco'yanyaiḥ parārthamiti varṇyate |",
  "SA19n1289:1177": "asādhanaṅgabhūtvātpratijñā'nupayoginī ||",
  "SA19n1289:1178": "asaṃbaddhānna sākṣāddhi sā yuktā'rthopapādikā |",
  "SA19n1289:1179": "asaktasūcanānnāpi pāramparyeṇa yujyate ||",
  "SA19n1289:1180": "sādhyasādhanadharmasya viṣayasyopadarśanāt |",
  "SA19n1289:1181": "dṛṣṭāntapadavattveṣā sādhanāṅgaṃ yadīṣyate ||",
  "SA19n1289:1182": "abhyanujñādivākyena nanvatra vyabhicāritā |",
  "SA19n1289:1183": "niṣphalaṃ ca tadā tatra viṣayasyopadarśanam' ||",
  "SA19n1289:1184": "(tattvasaṃ. pa. -418)",
  "SA19n1289:1185": "iti | pratijñāyā avayavānaṅgatvenānupayuktatve siddhe pañcamyantahetuprayogasya kvopayoga ityāha -- pratijñāmantareṇeti |",
  "SA19n1289:1186": "nigamanasyāvayavānaṅgatāmāha--yatra pratijñaiva nāstītyādinā |",
  "SA19n1289:1187": "atradaṃ bodhyam--pratijñāvacanānnādhiko'rthaḥ siddhyati nigamanena |",
  "SA19n1289:1188": "tat nigamanaṃ pratijñāmabhyupagacchatāṃ mate punaruktamāpadyate |",
  "SA19n1289:1189": "tathācācāryadiṅnāgaḥ--'nigamanaṃ punaruktatvādeva na sādhana'miti |",
  "SA19n1289:1190": "nanu--adhikārthaṃ nigamanam,",
  "SA19n1289:1191": "pratijñā hi kevalaṃ sādhyanirdeśaḥ,",
  "SA19n1289:1192": "pratijñāhetūdāharaṇopanayairye'rthā abhihitāste ekavākyatayā nigamyante'nena,",
  "SA19n1289:1193": "ataeva ca nigamanamucyate anena cābādhitatvāśaṅkā nirasyata iti cet |",
  "SA19n1289:1194": "naivam |",
  "SA19n1289:1195": "yat śaṅkāvakāśa-eva nāstiḥ vyāptipakṣadharmatāvacanābhyāmeva pakṣe sādhyasya niścayāt |",
  "SA19n1289:1196": "nahi tābhyāmapyanirasyamānā śaṅkā'nena vāryeta |",
  "SA19n1289:1197": "tadidamutprekṣaṇaṃ svagoṣṭyāmeva śobhate |",
  "SA19n1289:1198": "uktaṃ ca śāntarakṣitena --",
  "SA19n1289:1199": "'trirūpahetunirdeśasāmarthyādeva siddhitaḥ |",
  "SA19n1289:1200": "na viparyayaśaṅkā'sti vyarthaṃ nigamanaṃ vacaḥ ||' iti |",
  "SA19n1289:1201": "(tatvasaṃ. pa. - 421)",
  "SA19n1289:1202": "agnyādau sādhya iti |",
  "SA19n1289:1203": "dṛśye agnyādau sādhye dṛśyo dhūmādiriti yāvat |",
  "SA19n1289:1204": "agnau sati dhūmo dṛśyate,",
  "SA19n1289:1205": "asati na dṛśyate,",
  "SA19n1289:1206": "yadi dhūmo nāgneḥ kāryaṃ,",
  "SA19n1289:1207": "asatyagnāvupalabhyet,",
  "SA19n1289:1208": "nacopalabhyate,",
  "SA19n1289:1209": "tasmāt pratyakṣānupalabdhā agneḥ kāryaṃ dhūma iti niścīyata iti bhāvaḥ |",
  "SA19n1289:1210": "cakṣurādau sādhya iti |",
  "SA19n1289:1211": "cakṣurāderadṛśyatvena pratyakṣānupalambhasyāsaṃbhavāt kādācitkatvena rūpādijñānasya cakṣurādikāryatvaṃ niścīyate iti bhāvaḥ |",
  "SA19n1289:1212": "nanu-sambaddhayoreva niyamaḥ,",
  "SA19n1289:1213": "nāsambaddhayoḥ,",
  "SA19n1289:1214": "sambandhaśca nāparastādātmyatadutpattibhyām,",
  "SA19n1289:1215": "tat kāraṇaṃ kāryeṇānumīyet,",
  "SA19n1289:1216": "svabhavena vā tādātmyalakṣaṇena tadātmā'numīyeta |",
  "SA19n1289:1217": "atha kathaṃ rasāt rūpānumānam,",
  "SA19n1289:1218": "nahi tayoḥ kāryakāraṇabhāvaḥ,",
  "SA19n1289:1219": "na ca rūpātmā rasa iti pareṣāmāśaṅkāyāmucyate -- ekasāmagryadhīnatvena bhavati rasena rūpānumānamiti |",
  "SA19n1289:1220": "tadidamudāharati--rūpādivityādinā |",
  "SA19n1289:1221": "ekasāmagryadhīnatvamupapādayati--atretyādinā |",
  "SA19n1289:1222": "pūrvakamiti |",
  "SA19n1289:1223": "avyavahitapūrvakamityarthaḥ |",
  "SA19n1289:1224": "pūrvapūrvarūpāduttarottararūpotpattiriti yāvat |",
  "SA19n1289:1225": "pūrvapūñjāduttarapuñjotpattāviti |",
  "SA19n1289:1226": "ayamāśayaḥ-- na kāṇādādyabhimato'vayavāvayibhāvaḥ saugatasaṃmataḥ,",
  "SA19n1289:1227": "navā'vayavarūpamavayavirūpe avayavaraso'vayavirase kāraṇamiti |",
  "SA19n1289:1228": "nāpi rūparūpibhedaḥ |",
  "SA19n1289:1229": "kintu--pūrvapūrvarūpādilakṣaṇātpuñjāduttarottararūpādilakṣaṇapuñjāntarotpattiḥ,",
  "SA19n1289:1230": "tatrottararūpāpekṣayā pūrvapūrvatvaṃ rasasyāpi tulyam |",
  "SA19n1289:1231": "athāpi uttarottararūpāṇāṃ pūrvapūrvarūpasantānataiva,",
  "SA19n1289:1232": "tathā rasānām rasasantānānataiva,",
  "SA19n1289:1233": "tathā ca svasantānāpekṣayā uttarasya svayamevopādānam,",
  "SA19n1289:1234": "tasmin rūpasantānalakṣaṇe puñje pūrvarasaḥ sahakārikāraṇamisyate uttarapuñje rasānubhavāt |",
  "SA19n1289:1235": "evaṃ rasasantāne pūrvarūpaṃ sahakārikāraṇam |",
  "SA19n1289:1236": "evaṃ ca sati rūpasāmagrī rasaghaṭitā rasasāmagrī rūpaghaṭitā,",
  "SA19n1289:1237": "upādānanimittabhāve tu vinimayaḥ,",
  "SA19n1289:1238": "tat rase samupalabhyamāne tatsāmagrīsādhyaṃ rūpamanumīyetaiveti |",
  "SA19n1289:1239": "atha svabhāvaṃ liñgaṃ nirūpayati--svabhāva ityādinā |",
  "SA19n1289:1240": "svasattāmātrabhāvinīti svaṃ--hetuḥ,",
  "SA19n1289:1241": "hetoryā sattā tayaiva bhavituṃ śīlaṃ yasya sa svasattāmātrabhāvī,",
  "SA19n1289:1242": "tasmin sādhye sa hetuḥ svabhāva ucyate |",
  "SA19n1289:1243": "śiṃśupāsattāmapekṣyaiva vṛkṣasattā,",
  "SA19n1289:1244": "na tato'nyadapekṣate vṛkṣaḥ svabhavane |",
  "SA19n1289:1245": "so'yaṃ svasattāmātrabhāvī |",
  "SA19n1289:1246": "tasmin sādhye svabhāvo heturucyate iti saṃbandhaḥ |",
  "SA19n1289:1247": "udāharati --yathetyādinā |",
  "SA19n1289:1248": "śaṅkate--nanviti |",
  "SA19n1289:1249": "ekatve--abheda ityarthaḥ |",
  "SA19n1289:1250": "pratijñātārthaikadeśatvāditi |",
  "SA19n1289:1251": "pratijñātaḥ--sādhyatayā |",
  "SA19n1289:1252": "bhimato yo'rtho vṛkṣaḥ,",
  "SA19n1289:1253": "tadekadeśatvāt--teṣvanyatamatvādityarthaḥ |",
  "SA19n1289:1254": "ayamāśayaḥ--sādhanena hyavagatena bhāvyam,",
  "SA19n1289:1255": "sādhanatayā vivakṣitā śiṃśupā patraśākhādiviśeṣasaṃsthānalakṣaṇā cedavagatā,",
  "SA19n1289:1256": "avagata eva sa vṛkṣa iti siddhasya kathaṃ sādhyateti |",
  "SA19n1289:1257": "pariharatineti |",
  "SA19n1289:1258": "mūḍhaṃ prati svabhāvaheturupayujyata ityetatat |",
  "SA19n1289:1259": "āha ca dharmottarācāryaḥ--'pracuraśiṃśupe deśe'viditaśiṃśupāvyavahāro jaḍaḥ kenaciduccāṃ śiṃśupāmupadarśyocyate vṛkṣo'yamiti,",
  "SA19n1289:1260": "tadā'sau jāḍyācchiṃśupāyā uccatvamapi vṛkṣavyavāranimittamavasyati |",
  "SA19n1289:1261": "tadā yāmevānuccāṃ śiṃśupāṃ paśyati tāmevāvṛkṣamavasyati |",
  "SA19n1289:1262": "tadā sa mūḍhaḥ śiṃśupātvamātranimitte vṛkṣavyavahāre pravartyate' iti |",
  "SA19n1289:1263": "(nyāyabiṃ. ṭī. 28)",
  "SA19n1289:1264": "anupalabdhiṃliṅgaṃ nirūpayati--anupalabdhiryatheti |",
  "SA19n1289:1265": "upalabdhilakṣaṇaprāptasyeti |",
  "SA19n1289:1266": "upalabdhiḥ--jñānam,",
  "SA19n1289:1267": "tasyā lakṣaṇam--sāmagrī,",
  "SA19n1289:1268": "tatra prāptaḥ,",
  "SA19n1289:1269": "janakatayā sāmagryanupraviṣṭaḥ |",
  "SA19n1289:1270": "dṛśya iti yāvat |",
  "SA19n1289:1271": "viṣayo'pi jñānasāmagryantarbhūtaḥ |",
  "SA19n1289:1272": "śaṅkate--nanviti |",
  "SA19n1289:1273": "dṛśyatā--dṛśigocaratā |",
  "SA19n1289:1274": "dṛśyati na dṛśigocaratvaṃ vivakṣitam,",
  "SA19n1289:1275": "api tu dṛśigocaratvena saṃbhāvyamānatvameva |",
  "SA19n1289:1276": "tadevopalabdhilakṣaṇaprāptamityucyate ityabhiprāyeṇa samādhatte--ekendriyetyādinā |",
  "SA19n1289:1277": "ghaṭastadāśrayaḥ pradeśaścaikendriyagrāhyau,",
  "SA19n1289:1278": "sati ghaṭe āśrayeṇa sahava so'pyupalabhyeta,",
  "SA19n1289:1279": "yadi nopalabhyate darśanayogyasyāpi tasya na dṛśigocaratetyetadadarśanamanupalabdhirucyate,",
  "SA19n1289:1280": "seyamanupalabdhirghaṭābhāve liṅgaṃ bhavatītyarthaḥ |",
  "SA19n1289:1281": "upalambhapratyayāntareti |",
  "SA19n1289:1282": "pratyayaḥ kāraṇam,",
  "SA19n1289:1283": "upalambhasya yāni pratyayāntarāṇi--ālambanādanyāni kāraṇāni indriyādīni tatsākalyāt |",
  "SA19n1289:1284": "anupalabdhiśabdena vivakṣitamarthamāha--sacetyādinā |",
  "SA19n1289:1285": "saca -- anupalabdhiśabdavācyo hetuśca |",
  "SA19n1289:1286": "castvarthe |",
  "SA19n1289:1287": "ekajñānasaṃsargīti |",
  "SA19n1289:1288": "indriyapraṇidhānayogyaṃ pradeśatadāśraya-vastudvayamanyonyasāpekṣamekajñānasaṃsargītyucyate,",
  "SA19n1289:1289": "tayormadhye ya ekaḥ padārthaḥ pradeśaviśeṣaḥ,",
  "SA19n1289:1290": "sa kevalamupalabhyamānaḥ,",
  "SA19n1289:1291": "tasmāt tadupalambhāccetyarthaḥ |",
  "SA19n1289:1292": "karmakartṛbhāveneti |",
  "SA19n1289:1293": "viviktaḥ pradeśa ālambanabhūtaḥ karmocyate,",
  "SA19n1289:1294": "upalambhastatprakāśakatvāt kartṛ ucyate |",
  "SA19n1289:1295": "tadidamubhayamihānupalabdhiśabdena vivakṣitamiti bhāvaḥ |",
  "SA19n1289:1296": "upalabdhinivṛttimātraparatve asādhakatāmāha--na tvityādinā |",
  "SA19n1289:1297": "taddhi svayameveti |",
  "SA19n1289:1298": "jñānābhāvamātraṃ hi asatyāṃ jñānasāmagryāmastyevetyarthaḥ |",
  "SA19n1289:1299": "na kiciditi |",
  "SA19n1289:1300": "akiñcitkaramityarthaḥ |",
  "SA19n1289:1301": "paryudāsavṛttyāśrayaṇena anyasya yasyakasyacit jñānamanupalabhaśabdārthatayā na grāhyamityāha--nāpītti |",
  "SA19n1289:1302": "anupalabdhiśabdārthamupasaṃharati--tasmāditi |",
  "SA19n1289:1303": "viśiṣṭameveti |",
  "SA19n1289:1304": "itaravyāvṛttamityarthaḥ--viviktaḥ pradeśaviśeṣaḥ,",
  "SA19n1289:1305": "tajjñānaviśeṣaśca,",
  "SA19n1289:1306": "na tu yaḥ kaścana pradeśo yatkiñcid jñānamiti bhāvaḥ |",
  "SA19n1289:1307": "uktaṃ ca dharmottarācāryeṇa--'tasmāt sa eva ghaṭaviviktapradeśastadālambanaṃ ca jñānaṃ dṛśyānupalambhaniścayahetutvād dṛśyānupalambha ucyate' iti |",
  "SA19n1289:1308": "(nyāyabiṃ. ṭī. 26)",
  "SA19n1289:1309": "seyamanupalabdhirnābhāve liṅgam,",
  "SA19n1289:1310": "apitvabhāvavyavahāre ityāha-- ataevetyādinā |",
  "SA19n1289:1311": "abhāve pratyakṣeṇāvagamyamāne tadvyavahāro'pi nenaiva bhavediti tasya vā kutaḥ sādhanāpekṣā,",
  "SA19n1289:1312": "tatrāha--mūḍhaṃ pratītyādi |",
  "SA19n1289:1313": "anupalabdherlinṅgasya sādhyasyāsadravyavahārayogyatvasya ca saṃbandhaṃ nirūpayati--anupalambhasyetyādinā |",
  "SA19n1289:1314": "karmadharmapakṣa iti |",
  "SA19n1289:1315": "paryudāsavṛttyā'nupalabdhiśabdārthavivecanāvasare viviktapradeśaviśeṣasyopalambhakarmatayā tajjñānasya tatprakāśakasya kartṛtayā cānupalabdhipadārthatvamuktam |",
  "SA19n1289:1316": "tamimaṃ bhedamabhipretya karmadharmapakṣe svabhāvaṃ saṃbandhaṃ kartṛdharmapakṣe kāryatvaṃ saṃbandhaṃ copapādayati--tathāhītyādinā |",
  "SA19n1289:1317": "jñānaṃ tu pradeśasya kāryamiti |",
  "SA19n1289:1318": "ālambanasya jñāne kāraṇatvāt |",
  "SA19n1289:1319": "āśaṅkate nanvati |",
  "SA19n1289:1320": "pariharati--pratiṣedhasādhanādbheda iti |",
  "SA19n1289:1321": "atrāptasaṃvādaṃ pramāṇayati--yathoktamiti |",
  "SA19n1289:1322": "ācāryadharmakīrtinetyetat |",
  "SA19n1289:1323": "upalabdhilakṣaṇaprāptasyetyasya prayojanamāha--upalabdhīti |",
  "SA19n1289:1324": "deśataḥ kālataḥ svabhāvato vā yo viprakṛṣṭaḥ sa hi nopalabdhilakṣaṇaprāptaḥ,",
  "SA19n1289:1325": "ato na tadabhāvagraho bhaveduktānupalabdhyabhāvāditi bhāvaḥ |",
  "SA19n1289:1326": "iyaṃ cānupalabdhirvartamānakāla ivātītakāle'pi jātu pramāṇam,",
  "SA19n1289:1327": "bhaviṣyatkāle tu naiva pramāṇamityāha--iyaṃ cetyādinā |",
  "SA19n1289:1328": "yadāha--nyāyavādīti |",
  "SA19n1289:1329": "idaṃ ca ' amūḍhasmṛtisaṃskārasye'tyādi 'sādhinī' tyantaṃ vacanamācāryadharmakīrtinā nyāyabindāvuktam |",
  "SA19n1289:1330": "(nyāya vi. 105) ayamasyārthaḥ--amūḍhaḥ abhraṣṭaḥ smṛtijanakaḥ saṃskāro yasmin ghaṭādāvarthe so'yamamūḍhasmṛtisaṃskāraḥ,",
  "SA19n1289:1331": "evambhūtasyātītasya,",
  "SA19n1289:1332": "tathā vartamānasya ca pratipattṛpratyakṣasya--pratipattuḥ pratyakṣo ghaṭādirarthaḥ,",
  "SA19n1289:1333": "tasya nivṛttiranupalabdhirabhāvavyavahārasādhinīti |",
  "SA19n1289:1334": "nyāyabinduṭīkāyāṃ cedaṃ vacanaṃ vistareṇa vyākhyātam | (nyāya vi. ṭī. 33)",
  "SA19n1289:1335": "anupalabheḥ prakārabhedānnirūpayati--tatratyādinā |",
  "SA19n1289:1336": "atreti dharminirdeśaḥ |",
  "SA19n1289:1337": "nāsti dhūma iti sādhyanirdeśaḥ |",
  "SA19n1289:1338": "svabhāvānupalabdherviviktapradeśatadupalaṃbharūpatvena pradeśopalambhenaivābhāvo'pyalabdha iti nābhāvasyā sādhyatā |",
  "SA19n1289:1339": "apitvabhāvavyavahārayogyatvatvasyaiva |",
  "SA19n1289:1340": "uktaṃcedaṃ prākū |",
  "SA19n1289:1341": "anyatra kāryānupalabdhyādāvabhāvasya tadvyavahārasya ca sādhyatā | 1 |",
  "SA19n1289:1342": "kāryānupalabdhiryatheti |",
  "SA19n1289:1343": "pratiṣedhyasya yatkāryaṃ tasyānupalabdhirityarthaḥ |",
  "SA19n1289:1344": "dhūmābhāvāditi |",
  "SA19n1289:1345": "yadyapyabhāvo liṅgam,",
  "SA19n1289:1346": "athāpyanupalabdhigamyaḥ sa kāryābhāva ityanupalabdhiviśeṣeṣu nirūpitaḥ |",
  "SA19n1289:1347": "sarva ete kāryānupalabdhyādayaḥ svabhāvahetāveva samāveśamarhanti,",
  "SA19n1289:1348": "athāpi prayogavaicitryāttu prapañco'yam |",
  "SA19n1289:1349": "vakṣyati ca svayam -- ete cetyādinā |",
  "SA19n1289:1350": "prayuktibhedena paraṃ bheda iti |",
  "SA19n1289:1351": "dṛśyānupalabdheryatraivāsaṃbhavastatraiva kāryānubdhirāśrayaṇīyā,",
  "SA19n1289:1352": "anyathā tata eva tatsiddheḥ |",
  "SA19n1289:1353": "atra ca dhūmakāraṇasya vyavahitatvenādṛśyatayā kāryānupalambho bhavati liṅgam |",
  "SA19n1289:1354": "satyapi kāreṇe prabandhavaśātkāryānupalambho ghaṭeta,",
  "SA19n1289:1355": "ata uktamapratibaddhasāmarthyānīti | 2 |",
  "SA19n1289:1356": "kāraṇānupalabdhiryatheti |",
  "SA19n1289:1357": "niṣedhyasya dhūmasya yatkāraṇaṃ dahanastasyānupalabdheridaṃ sādhyate --nātra dhūmo dahanābhāditi |",
  "SA19n1289:1358": "nanu dahanasced dṛśyeta tatprabhavo dhūmo'pi dṛśyetaiva,",
  "SA19n1289:1359": "yadi sa nopalabhyate sopīti dṛśyānupalambhenaiva dhūmābhāvasyāpi niścayasaṃbhavāt kimiti tatsādhanaprasaṅgaḥ |",
  "SA19n1289:1360": "ucyate--viralatamasi prabhātasamaye hrade hemantasamaye aghisalilaṃ paritaḥ prasṛtaṃ bāṣpamavalokya dhūmo'yatisandihānaḥ,",
  "SA19n1289:1361": "dahanamapaśyan kāraṇānupalambhādanumānenādhyavasyati |",
  "SA19n1289:1362": "dahano hi prajvalanasvabhāvaḥ sati samupalabhyetaiva,",
  "SA19n1289:1363": "anupalambhāttadabhāvaḥ pratyakṣāvagataḥ | 3 |",
  "SA19n1289:1364": "vyāpakānupalabdhimudāharati--vyāpakānupalabdhiryatheti |",
  "SA19n1289:1365": "pratiṣedhyasya yo vyāpakastasyānupalabdhirityarthaḥ |",
  "SA19n1289:1366": "iyaṃ cānupalabdhiravagatavṛkṣasāmānyasyānavagataśiṃśupāviśeṣasya śiṃśupābhāvasādhane bhavati liṅgam |",
  "SA19n1289:1367": "yastu avagataśiṃśupāviśeṣaḥ tasya tu dṛśyānupalabdhyaiva tadabhāvaḥ siddhati | 4 |",
  "SA19n1289:1368": "svabhāvaviruddhopalabdhiryatheti |",
  "SA19n1289:1369": "pratiṣedhyasya yaḥ svabhāvaḥ,",
  "SA19n1289:1370": "tadviruddhopalabdhirityarthaḥ |",
  "SA19n1289:1371": "nanūpalambhaḥ kathamanupalabdheḥ prakārabhedo bhavitumarhati |",
  "SA19n1289:1372": "ucyate |",
  "SA19n1289:1373": "na yasya kasyacidupalambhaḥ,",
  "SA19n1289:1374": "apitu niṣedhyasvabhāvaviruddhasvabhāvasya,",
  "SA19n1289:1375": "nañā cābhāva iva virodho'pigamyate |",
  "SA19n1289:1376": "dṛśyānupalambhaśca paryudāsavṛttyā viviktapradeśopalambhe parvasyati,",
  "SA19n1289:1377": "evaṃ viruddhasvabhāvopalambhi'pi |",
  "SA19n1289:1378": "iyaṃ ca viruddhopalabdhirasannikṛṣṭe śīte,",
  "SA19n1289:1379": "sannikṛṣṭe tu dṛśyānupalabdhireva |",
  "SA19n1289:1380": "vahnirdūrādapi rūpaviśeṣaprakāśād bhavati dṛśyaḥ,",
  "SA19n1289:1381": "sparśastu vyavadhānānna dṛśiyogyaḥ | 5 |",
  "SA19n1289:1382": "kāryaviruddhopalabdhiryatheti |",
  "SA19n1289:1383": "pratiṣedhyasya yat kāryaṃ tadviruddhasyopalabdhirityarthaḥ |",
  "SA19n1289:1384": "antyadaśāprāptameveti |",
  "SA19n1289:1385": "sarvaṣāṃ kṣaṇikatvana kāraṇasantāneṣu pūrvapūrveṣu na sarvameva kāryotpādanasamaryam,",
  "SA19n1289:1386": "tathā sati pūrvapūryasamaya eva kāryotpādaprasaṅgāt tasmāt pūrvapūrvakṣaṇātmani kāraṇasantāne yadantimakṣaṇātmakaṃ kāryādavyahitapūrvakṣaṇarūpaṃ tadevāpratibaddhasāmarthyamityāśayaḥ | 6 |",
  "SA19n1289:1387": "kāraṇaviruddhopalabdhiryatheti |",
  "SA19n1289:1388": "niṣedhyasa yat kāraṇaṃ tadviruddhasyopalabdhirityarthaḥ |",
  "SA19n1289:1389": "nāsyetyādinā |",
  "SA19n1289:1390": "asyeti puruṣaviśeṣo dharmī |",
  "SA19n1289:1391": "romaharṣādiviśeṣābhāvaḥ sādhyam,",
  "SA19n1289:1392": "ādiśadbād dantavīṇadikaṃ grāhyam,",
  "SA19n1289:1393": "sannihitadahanaviśeṣatvāditi hetuḥ |",
  "SA19n1289:1394": "sannihito dahanaviśeṣo yasyeti bahuvīhiḥ |",
  "SA19n1289:1395": "viśeṣaśabdaḥ prabhūtaparaḥ,",
  "SA19n1289:1396": "tadgrahaṇādatyalpānāṃ śītāvirodhināṃ dīpādīnāṃ vyāvṛttiḥ |",
  "SA19n1289:1397": "yadā dūrātpaśyati puruṣaṃ vahniṃ ca tatrāyaṃ prayogo bhavati |",
  "SA19n1289:1398": "tadā hi romaharsādi nopalambhayogyam,",
  "SA19n1289:1399": "nāpi śītam,",
  "SA19n1289:1400": "kāraṇaviruddhamātropalambhāt kāryābhāvo'numīyate |",
  "SA19n1289:1401": "sannihite tu puruṣe upalambhayogyasyāpi romaharṣādiviśeṣasyānupalambhād dṛśyānupalabdhyaiva tadabhāvaḥ sidhyet |",
  "SA19n1289:1402": "tathopalambhayogyasya śītasyānupalabdhyā kāraṇānupalabdhyaiva tasya siddhiḥ syāt | 7 |",
  "SA19n1289:1403": "vyāpakaviruddhopalabdhiryatheti--pratiṣedhyasya yo vyāpakaḥ,",
  "SA19n1289:1404": "tadviruddhasyopalabdhirityarthaḥ |",
  "SA19n1289:1405": "udāharati--nātra tuṣārasparśo dahanāditi |",
  "SA19n1289:1406": "tuṣārasparśo yadā nopalambhayogyo nāpi śītaṃ tatra vahnimātropalambhādbhavatyayaṃ hetuḥ |",
  "SA19n1289:1407": "anyathā tu svabhāvānupalabdhiḥ vyāpakānupalabdhirvā syāt | 8 |",
  "SA19n1289:1408": "svabhāvaviruddhakāryopalabdhiryatheti |",
  "SA19n1289:1409": "pratiṣedhyasya yaḥ svabhāvaḥ tasya yo viruddhastasya yat kāryaṃ tasyopalabdhirityarthaḥ |",
  "SA19n1289:1410": "udāraharati--nātra tuṣāraspaśā dhūmāditi |",
  "SA19n1289:1411": "dūrāddharmiṇi dhūmamātraṃ paśyatastuṣārasparśābhāvapratipattau bhavati heturayam |",
  "SA19n1289:1412": "svabhāve upalambhayogye'nupalabhyamāne tu svabhāvānupalabdhyaiva pratiṣedhaḥ sidhyet tadviruddhe copalabhyamāne viruddhopalambhādeva pratiṣedhaḥ sidhyet | 9 |",
  "SA19n1289:1413": "kāryaviruddheti |",
  "SA19n1289:1414": "pratiṣedhyasya yat kāryaṃ tasya yo viruddhastasya yat kāryaṃ tasyopalabdhirityarthaḥ |",
  "SA19n1289:1415": "udāharati--neheti |",
  "SA19n1289:1416": "śītakāraṇānāṃ tatkāryasya śītasya tadviruddhasya vahneśca yadā nopalambhayogyatā tadā'yaṃ hetuḥ |",
  "SA19n1289:1417": "anyathā tu svabhāve upalambhayogye'nupalabhyamāne svabhāvānupalabdhyaiva pratiṣedhaḥ sidhyet |",
  "SA19n1289:1418": "kārye upalambhayogye'nupalabhyamāne kāryānupalambhādeva tatpratiṣedhaḥ sidhyet |",
  "SA19n1289:1419": "kāryaviruddhe tūpalabhyamāne kāryaviruddhopalambhādeva pratiṣedhaḥ sidhyet | 10 |",
  "SA19n1289:1420": "kāraṇaviruddhakāryopalabdhiryatheti |",
  "SA19n1289:1421": "pratiṣedhyasya yat kāraṇaṃ tasya yo viruddhaḥ,",
  "SA19n1289:1422": "tasya yat kāryaṃ tasyopalabdherityarthaḥ udāharati--na romaharṣādīti |",
  "SA19n1289:1423": "pratiṣedhye romaharṣādau tatkāraṇe kāraṇaviruddhe copalambhāyogye bhavatyayaṃ hetuḥ |",
  "SA19n1289:1424": "anyathā tu--svabhāve,",
  "SA19n1289:1425": "kāraṇe vā upalambhayogye'nupalabhyamāne svabhāvānupalabdhyā kāraṇānupalabdhyā vā kāraṇaviruddhe upalabhyamāne kāraṇaviruddhopalambhena vā pratiṣedhaḥ sidhyet | 11 |",
  "SA19n1289:1426": "vyāpakaviruddhakāryopalabdhiriti |",
  "SA19n1289:1427": "pratiṣedhyasya yad vyāpakaṃ tasya yadviruddhaṃ tasya yatkāryaṃ tadupalabdhirityarthaḥ |",
  "SA19n1289:1428": "udāharati--nātreti |",
  "SA19n1289:1429": "dūrādeva dhūmamātraṃ paśyatastena bhavati nātra tuṣārasparśa iti tatpratiṣedhānumānam |",
  "SA19n1289:1430": "tuṣārasparśaṃ tadvyāpake śīte vopalambhayogye'nupalabhyamāne tadviruddhe vahnau vopalabhyamāne svabhāvānupalabdhirvyāpakānupalabdhiḥ vyāpakaviruddhopalabdhirvā syāt | 12 |",
  "SA19n1289:1431": "svabhāvaviruddhavyāptopalabdhiryatheti |",
  "SA19n1289:1432": "pratiṣedhyasya yaḥ svabhāvaḥ tasya yo viruddhastasya yadyāptaṃ tasyopalabdhirityarthaḥ |",
  "SA19n1289:1433": "udāharati--nātreti |",
  "SA19n1289:1434": "tuṣārasparśamātramanubhūyamānaṃ vahnipratiṣedhe liṅgam |",
  "SA19n1289:1435": "anyathā svabhāve upalambhayogye'nupalabhyamāne svabhāvānupalabdhiḥ syāt |",
  "SA19n1289:1436": "upalabhyamāne tu śīte svabhāvaviruddhopalabdhiḥ syāt | 13 |",
  "SA19n1289:1437": "kāryaviruddhavyāptopalabdhiriti |",
  "SA19n1289:1438": "pratiṣedhyasya yat kāryaṃ tasya yadviruddhaṃ tasya yadvyāptaṃ tasyopalabdhirityarthaḥ |",
  "SA19n1289:1439": "udāharati--neheti |",
  "SA19n1289:1440": "vahnikāraṇe upalambhayogye'nupalabhyamāne tu svabhāvānupalabdhiḥ syāt |",
  "SA19n1289:1441": "kārye vahnāvupalambhayogye'nupalabhyamāne tu kāryānupalabdhiḥ syāt tadviruddhe śīte upalabhyamāne kāryaviruddhopalabdhireva liṅga syāt,",
  "SA19n1289:1442": "śītavyāpyaṃ tuṣāramātramanubhūyate iti kāryaviruddhavyāptopalabdhiliṅgam | 14 |",
  "SA19n1289:1443": "kāraṇaviruddhavyāptopalabdhiriti |",
  "SA19n1289:1444": "pratiṣedhyasya yat kāraṇaṃ tasya yat viruddhaṃ tasya yadvyāpyaṃ tadupalabdhirityarthaḥ |",
  "SA19n1289:1445": "udāharati--nātra dhūma iti |",
  "SA19n1289:1446": "dhūmasvabhāve upalambhayoghe'nupalabhyamāne svabhāvānupalabdhiḥ,",
  "SA19n1289:1447": "kāraṇe yogye'nupalabhyamāne kāraṇānupalabdhiḥ syāt |",
  "SA19n1289:1448": "kāraṇaviruddhe tūpalabhyamāne kāraṇaviruddhopalabdhiḥ syāt |",
  "SA19n1289:1449": "iha tu kāraṇaviruddhavyāptatuṣāramātramanubhūyata iti tena dhūmapratiṣedhāt kāraṇaviruddhavyāptopalabdherbhavati kāryapratiṣedhaḥ | 15 |",
  "SA19n1289:1450": "vyāpakaviruddhavyāptopalabdhiryatheti |",
  "SA19n1289:1451": "pratiṣedhyasya yabdyāpakaṃ tasya yadviruddhaṃ tasya yadavyāptaṃ tasyopalabdhirityarthaḥ |",
  "SA19n1289:1452": "udāharati--nāyaṃ nitya iti |",
  "SA19n1289:1453": "yadi vyāpakaviruddhamupalabhyeta vyāpakaviruddhopalambhādeva pratiṣedhaḥ sidhyet |",
  "SA19n1289:1454": "iha tu tadviruddhavyāptopalambhāt vyāpakapratiṣedha iti viśeṣaḥ | 16 |",
  "SA19n1289:1455": "eteceti vyākhyātaprāyam |",
  "SA19n1289:1456": "svabhāvānupalabdheranyeṣāṃ viśeṣamāha--atretyādinā |",
  "SA19n1289:1457": "idamapi vyākhyātaprāyam |",
  "SA19n1289:1458": "iti svārthānumānaparicchedaḥ 71",
  "SA19n1289:1460": "tṛtīyaḥ parārthānumānaparicchedaḥ |",
  "SA19n1289:1461": "parārthānumānaṃ nirūpayati--trirūpeti |",
  "SA19n1289:1462": "trirūpaliṅgākhyānamiti padaṃ vyācaṣṭeanvayeti |",
  "SA19n1289:1463": "anvayaḥ sapakṣe sattvam |",
  "SA19n1289:1464": "vyatireko vipakṣe'sattvam |",
  "SA19n1289:1465": "ākhyāyate'nenevyākhyānamiti karaṇe vyutpattimabhipretya vyācaṣṭe--yena vacaneneti |",
  "SA19n1289:1466": "upacārāditi |",
  "SA19n1289:1467": "kāraṇe kāryopacārādityarthaḥ |",
  "SA19n1289:1468": "śabdād bhavati trirūpaliṅgapratipattiḥ;",
  "SA19n1289:1469": "tena ca bhavatyanumānam |",
  "SA19n1289:1470": "ataḥ paramparayā bhavati vākyamanumāne kāraṇam |",
  "SA19n1289:1471": "nanu upacārādanyadapi yatkiñcit parārthānumānamastu,",
  "SA19n1289:1472": "vicāryatāṃ ca tadapi |",
  "SA19n1289:1473": "maivam |",
  "SA19n1289:1474": "anumāne yannimittaṃ tadeva tu vicāryaṃ,",
  "SA19n1289:1475": "tacca trirūpaṃ liṅgaṃ,",
  "SA19n1289:1476": "tasya svarūpaṃ svārthānumāne vicāritaṃ,",
  "SA19n1289:1477": "iha tu tadbodhakaṃ vākyaṃ vicāryate,",
  "SA19n1289:1478": "ato na yasya kasyāpīha vicārāvasaraḥ |",
  "SA19n1289:1479": "tasya dvaividhyamāha--tad dvividhamityādinā |",
  "SA19n1289:1480": "sādhyadarmī pakṣaḥ |",
  "SA19n1289:1481": "dṛṣṭāntadharmī mahānasaḥ,",
  "SA19n1289:1482": "tayorhetumattayā sādharmyaṃ,",
  "SA19n1289:1483": "yo dhūmavān so'gnimān yathā mahānasaḥ,",
  "SA19n1289:1484": "dhūmavāṃścāyamityanena sādhanavākyena gamyate,",
  "SA19n1289:1485": "tadidaṃ sādharmyavat sādhanavākyam |",
  "SA19n1289:1486": "hetvasattākṛtaṃ vaidharmyaṃ--yo niragniḥ sa nirdhūmaḥ,",
  "SA19n1289:1487": "dhūmavāṃścāyamityanena gamyate,",
  "SA19n1289:1488": "tadidaṃ vaidharmyavat sādhanavākyam.",
  "SA19n1289:1489": "tatra sādharmyavantaṃ prayogamudāharati--tatretyādinā |",
  "SA19n1289:1490": "sādharmyavantaṃ prayogaṃ pradarśayitimiti |",
  "SA19n1289:1491": "iyaṃ vākyaśailī prāmādikīti pratibhāti |",
  "SA19n1289:1492": "na hi bhagavān prayogabhedanirūpaṇāya pravṛttaḥ,",
  "SA19n1289:1493": "api tu sarvasya kṣaṇikatāṃ samarthayituṃ,",
  "SA19n1289:1494": "idaṃ ca svabhāvahetoḥ sādharmyavataḥ prayogasyodāharaṇaṃ bhavitumarhati,",
  "SA19n1289:1495": "nāpi sautrāntikamatamāśritya bhagavatedamuktam |",
  "SA19n1289:1496": "sautrāntika-prabhedo hi bhagavataḥ samanantarakālabhāvī |",
  "SA19n1289:1497": "sautrāntikaṃ matamāśrityetyanena bodhyaṃ tvetāvat sarvāstitvavādāśrayaṇeneti |",
  "SA19n1289:1498": "jñānamātrāstitve tu sarvamiti nirdeśo nātīva svarasaḥ |",
  "SA19n1289:1499": "yadvā--sādharmyavantaṃ prayogaṃ pradarśayituṃ sautrāntikamatamāśritya vyutpādyate ityanvayaḥ |",
  "SA19n1289:1500": "kiṃ vyutpādyate,",
  "SA19n1289:1501": "tatrāha--bhagavatā yaduktamityādi |",
  "SA19n1289:1502": "yat saṃskṛtaṃ tat kṣaṇikaṃ,",
  "SA19n1289:1503": "saṃskṛtaṃ cedaṃ sarvamiti tu bhavadvacanāśayaḥ |",
  "SA19n1289:1504": "tadetad bhagavadvacanaṃ vyākhyātumārabhate--tad vyutpādyate iti |",
  "SA19n1289:1505": "samityupasargeṇa vivakṣitamarthamāha--saṃbhūya hetubhiriti |",
  "SA19n1289:1506": "hetavo yāvanna samavayanti,",
  "SA19n1289:1507": "tāvanna kāryaniṣpattiḥ,",
  "SA19n1289:1508": "samavetaistu taitanniṣpattiḥ |",
  "SA19n1289:1509": "ta ete samavetā hetavaḥ pratyayā ucyanta ityabhipretyāha--pretyayairiti |",
  "SA19n1289:1510": "hetuṃ hetuṃ prati ayante hetvantarāṇīti teṣāmayamānānāṃ yo bhāvaḥ sa pratyaya ucyate |",
  "SA19n1289:1511": "samavetā hetava iti yāvat |",
  "SA19n1289:1512": "saṃskṛtasyaiṣa svabhāvaḥ kṣaṇikatā,",
  "SA19n1289:1513": "yathā śīśupāyāḥ svabhāvo vṛkṣatā |",
  "SA19n1289:1514": "ataścāyaṃ svabhāvahetuḥ |",
  "SA19n1289:1515": "svabhāvahetorasya kṣaṇaprabhāyāṃ sādharmyaṃ bodhyam |",
  "SA19n1289:1516": "tatrāpi kṣaṇikatvaṃ neti pareṣāṃ vādastu pratyakṣopahataḥ |",
  "SA19n1289:1517": "saugataṃmanyāḥ vātsīputrīyāḥ punaḥ buddhiśabdādīnāṃ kṣaṇikatvaṃ ghaṭādīnāmakṣaṇikatvaṃ cābhyupagacchanti |",
  "SA19n1289:1518": "tān pratyeṣa prayogaḥ -- buddhiśabdādaya iva sarvameva kṣaṇikam saṃskṛtatvāditi |",
  "SA19n1289:1519": "kṣaṇikamityetad vyācaṣṭe--utpattikṣāṇa eveti utpattikṣaṇamātrasthāyitā kṣaṇikatvamiti yāvat |",
  "SA19n1289:1520": "nanu kathaṃ kṣaṇikatvaṃ ghaṭādīnāṃ tiṣṭhanti khalu te samutpannā utpattyanantaramapīti-śaṅkāṃ nirasyannāha--sarvaṃ tāvadityādinā |",
  "SA19n1289:1521": "ayamāśayaḥ--svahetubhirutpadyamāno'yaṃ ghaṭādirvinaśvarasvabhāva utpādyate kimavinaśvarasvabhāvaḥ,",
  "SA19n1289:1522": "avinaśvarasvabhāvaścenna mudgarādyabhidhāte'pi tasya nāśo bhavet |",
  "SA19n1289:1523": "atha vinaśvarasvabhāva eva cedutpādyate,",
  "SA19n1289:1524": "utpattyanantaraṃ tena vinaśyatā bhāvyamiti |",
  "SA19n1289:1525": "nanu nāvinaśvarasvabhāvā na vā vinaśvarasvabhāvā utpadyante kintu kiyantaṃ kālaṃ sthitisvabhāvā utpādyante ityāśaṅkāmanūdya nirasyati--athedṛśa eva svabhāva iti |",
  "SA19n1289:1526": "mudgarādisannidhānakāle'pyeṣa eva svabhāva iti |",
  "SA19n1289:1527": "ayamāśayaḥ-- kiyantaṃ kālaṃ sthitveti yā kila maryādā kalpyate seyamaniyateti punarapi tāvantaṃ kālaṃ kuto'yaṃ na tiṣṭhet svabhāvāniyateranavasthiteriti |",
  "SA19n1289:1528": "kṣaṇadvayasthāyitvavādino'pyeṣaivānavasthetyāśayenāha--tasmāditi |",
  "SA19n1289:1529": "utpādakasāmagrī sthirasvabhāvamevotpādayati,",
  "SA19n1289:1530": "nāśakasāmagrī tu tato'pi prabalā vināśayatītyabhiprāyeṇāśaṅkate--syādetadityādinā ṃirasyati--tadasadityādinā |",
  "SA19n1289:1531": "ayamāśayaḥ -- sthirasvabhāvameva vastu naśyatītyanupapannam |",
  "SA19n1289:1532": "na hyekasvabhāvaṃ vastu tadviruddha-svabhāvatāṃ prāpnuyāt |",
  "SA19n1289:1533": "tasmādutpādakādvināśakasya prābalyamityeṣā kalpanā nopapadyeteti |",
  "SA19n1289:1534": "nanu--ko'yaṃ vikalpaḥ,",
  "SA19n1289:1535": "kiṃ sthirasvabhāva utpadyate utāsthirasvabhāva iti |",
  "SA19n1289:1536": "kāryaṃ kāraṇasāpekṣaṃ,",
  "SA19n1289:1537": "ghaṭādikāryaṃ yathā svotpattau kāraṇasāpekṣaṃ,",
  "SA19n1289:1538": "tathā nāśākhyaṃ kāryaṃ svotpattau kāraṇasāpekṣam |",
  "SA19n1289:1539": "tasmāt nāśakasamavadhāne nāśo jāyate nocenneti kathaṃ kṣaṇabhaṅgaprasādhanamiticet |",
  "SA19n1289:1540": "ucyate |",
  "SA19n1289:1541": "satyaṃ kāryaṃ kāraṇasāpekṣamiti |",
  "SA19n1289:1542": "kāryakāraṇabhāvastu bhāvayoreva,",
  "SA19n1289:1543": "na ca vināśo nāma kimapi vastu |",
  "SA19n1289:1544": "avastuno'bhāvasya kā nāma kāraṇāpekṣā |",
  "SA19n1289:1545": "utpādakādbhavati vastuna utpattiḥ,",
  "SA19n1289:1546": "utpannaṃ sapadi svayameva nivartate |",
  "SA19n1289:1547": "uktaṃ ca śāntarakṣitena --",
  "SA19n1289:1548": "“tatra ye kṛtakā bhāvāste sarvaṃ kṣaṇabhaṅginaḥ |",
  "SA19n1289:1549": "vināśaṃ prati sarveṣamanapekṣatayā sthiteḥ ||",
  "SA19n1289:1550": "yadbhāvaṃ prati yannaiva hetvantaramapekṣate |",
  "SA19n1289:1551": "tattatra niyataṃ jñeyaṃ svahetubhyastathodayāt ||",
  "SA19n1289:1552": "nirnibandhā hi sāmagrī svakāryotpādane yathā |",
  "SA19n1289:1553": "vināśaṃ prati sarve'pi nirapekṣāśca janminaḥ ||“",
  "SA19n1289:1554": "(tattvasaṃ. 132)",
  "SA19n1289:1555": "āha ca kamalaśīlaḥ--'bhāvasya hi karaṇaṃ bhavati,",
  "SA19n1289:1556": "nābhāvasya,",
  "SA19n1289:1557": "nimittīkartavya-sakalasvabhāvavirahalakṣaṇatvānna kiñcidutpādyaṃ rūpamasti |",
  "SA19n1289:1558": "ato bhāvābhāvātmakaḥ-- bhāvaniṣedhātmako nāśo na kenacit kriyate avastutvāt kharaviṣāṇavat ' iti |",
  "SA19n1289:1559": "(tattvasaṃ. pa. 136)",
  "SA19n1289:1560": "mudgarādisaṃnidhāne tu kapālādivisatīyasantānārambhaḥ,",
  "SA19n1289:1561": "ataśca sthūlo nirodha ucyate |",
  "SA19n1289:1562": "vinaśvarasvabhāvasya kṣaṇikatāṃ prayogeṇa sādhayannāha--prayogaḥ punaraḥ kartavya iti |",
  "SA19n1289:1563": "yathā'ntyakṣaṇavartīti |",
  "SA19n1289:1564": "kapālādivisajātīyasantānotpādakamudgarādisaṃnidhikṣāṇo'ntyakṣaṇa ucyate |",
  "SA19n1289:1565": "bhāvānāṃ kṣaṇikatve pratyabhijñāvirodhamāśaṅkate--yadīti |",
  "SA19n1289:1566": "pariharati--nirantarasadṛśetyādinā |",
  "SA19n1289:1567": "nirantaretyutpādaviśeṣaṇam |",
  "SA19n1289:1568": "sādṛśyaṃ ca pūrvapūrvapekṣayā |",
  "SA19n1289:1569": "utpāde nairantaryaṃ apareṣu pūrvasādṛśyaṃ ca viśadayannāha--pūrvakṣāṇavināśakālaeva tatsadṛśaṃ kṣaṇāntaramudayata iti |",
  "SA19n1289:1570": "ghaṭātmako yaḥ pūrvakṣāṇaḥ tadvināśakāla eva tatsadṛśaṃ ghaṭātmakaṃ kṣāṇāntaramudayata ityarthaḥ |",
  "SA19n1289:1571": "vināśakāla evetyavadhāraṇāt pūrvāparayoravyavadhānaṃ gamyate |",
  "SA19n1289:1572": "abhāvenāvyavadhānāditi |",
  "SA19n1289:1573": "pūrvaghaṭakṣaṇavināśāparaghaṭakṣāṇayormadhye ghaṭakṣaṇaśūnyaḥ samayaviśeṣo nāstīti bhāvaḥ |",
  "SA19n1289:1574": "yadi syāttadā bhedagrahaḥ pūrvāparayorjātu gṛhyetāpi,",
  "SA19n1289:1575": "vyavadhānābhāvādabhedabhramasyāvasara iti |",
  "SA19n1289:1576": "sādṛśyaṃ nairantaryaṃ cābhedādhyavasāye kāraṇamiti bhāvaḥ |",
  "SA19n1289:1577": "tadetannirūpayati--tenākāravilakṣaṇatvābhāvādabhāvenāvyavadhānācceti abhāvena vyavadhānābhāvādityarthaḥ |",
  "SA19n1289:1578": "pratyaya iti |",
  "SA19n1289:1579": "bhramātmakaḥ pratyaya ityarthaḥ |",
  "SA19n1289:1580": "abhedabhrame nidarśanaṃ pradarśayati--atyantabhinneṣvapīti |",
  "SA19n1289:1581": "vyaktabhedeṣvapīti yāvat |",
  "SA19n1289:1582": "ihāpīti |",
  "SA19n1289:1583": "avyaktabhede iha tu kiṃpunarnyāya-siddho'bhedabhrama iti bhāvaḥ |",
  "SA19n1289:1584": "nirveśeṣaṇasya svabhāvahetorayaṃ prayoga iti |",
  "SA19n1289:1585": "saṃskṛtatvaṃ hi bhāvānāṃ svabhāva eva,",
  "SA19n1289:1586": "nirveśeṣaṇatā cāsya saviśeṣaṇasvabhāvahetuvivecanāvasare vyaktībhaviṣyati |",
  "SA19n1289:1587": "sphuṭapratipattaye prayogāntaraṃ pradarśayati -- tathā'paro'pīti |",
  "SA19n1289:1588": "yatsaditi |",
  "SA19n1289:1589": "sattā hi sarveṣāṃ svabhāvaḥ |",
  "SA19n1289:1590": "nanu--'yatsattatkṣāṇikaṃ' iti vyāptirna sidhyati,",
  "SA19n1289:1591": "ātmākāśādayo hi nityā bhāvāḥ santīti parapakṣavāsanāmūlakāṃ śaṅkāṃ pariharan sarvaśabdena kroḍīkṛtaṃ viśadayati--pramāṇapratītāḥ padārthā iti |",
  "SA19n1289:1592": "ātmādiṣu pramāṇaṃ nāstīti te śasaśṛṅgāyanta iti bhāvaḥ |",
  "SA19n1289:1593": "saviśeṣaṇaprayogo yatheti |",
  "SA19n1289:1594": "saviśeṣaṇasya svabhāvahetoḥ prayoga ityarthaḥ |",
  "SA19n1289:1595": "saviśeṣaṇatāmupapādayati--anutpannebhya ityādinā |",
  "SA19n1289:1596": "ayamāśayaḥ--yathā agovyāvṛtto gaurityucyate,",
  "SA19n1289:1597": "anīlavyāvṛtto nīla ucyate evamanutpannebhyo vyāvṛttamātramutpannamityucyate |",
  "SA19n1289:1598": "utpattiriyamutpattimāṃścāyamiti na dharmadharmibhedaḥ |",
  "SA19n1289:1599": "vyāvṛttiśca vyāvṛttasya svabhāva eva,",
  "SA19n1289:1600": "vyāvṛttānnātiricyate |",
  "SA19n1289:1601": "saiva vyāvṛttiḥ kalpitaṃ dharmabhedamāśritya nīlasyotpattiriti anīlavyāvṛttyātmano vyavacchedena vyatiriktevocyate |",
  "SA19n1289:1602": "tatheha śabdasyotpattiriti |",
  "SA19n1289:1603": "tamimaṃ kalpitaṃ viśeṣyaviśeṣaṇabhedamāśritya utpattimattvāditi heturayaṃ prayukta iti saviśeṣaṇasvabhāvaheturayaṃ bhavatīti |",
  "SA19n1289:1604": "śaṅkate--nanviti |",
  "SA19n1289:1605": "sarveeva śabdāṃ apohamukhenaiva pravartante |",
  "SA19n1289:1606": "tat sanniti śabdo'pi asadvyāvṛtte'sadvyāvṛttyā pravartate tat satvāditi yaḥ svabhāvahetuḥ prāk pradarśitaḥ so'pyutpattimattvamiva saviśeṣaṇaheturbhavitumarhatīti bhāvaḥ |",
  "SA19n1289:1607": "pariharati--naitadastīti |",
  "SA19n1289:1608": "sata eveti |",
  "SA19n1289:1609": "pūrvasmin 'yatsattadanityaṃ santaścāmī bhāvā' ityasmin prayoge sadityeva dharmī nirdiśyate |",
  "SA19n1289:1610": "sattvaṃ cāsya svabhāvaḥ,",
  "SA19n1289:1611": "nātra sattvenāsattvavyāvṛttirūpeṇa kalpitena dharmabhedena kimapi viśeṣyate,",
  "SA19n1289:1612": "yena saviśeṣaṇatāyāḥ prasaṅgaḥ |",
  "SA19n1289:1613": "iha tu yadutpattimattadanityaṃ,",
  "SA19n1289:1614": "utpattimāṃśca śabda ityatra yadutpattimadityutpattyā viśeṣato dharmī nirdiśyate anutpattivyāvṛttilakṣaṇayotpattyā viśeṣitastato vyatirikta iva dharmī nirdiśyate |",
  "SA19n1289:1615": "utpattimāṃśca śabda iti śabdasya dharmiṇo dharma iva samāropitabhedā utpattirnirdiśyate |",
  "SA19n1289:1616": "tadayaṃ prayogaḥ saviśeṣaṇasvabhāvahetuko bhavitumarhati,",
  "SA19n1289:1617": "yadi yadutpannaṃ tadanityaṃ,",
  "SA19n1289:1618": "utpannāścāmī bhāvā iti syātprayogaḥ,",
  "SA19n1289:1619": "tadā syādavaiṣamyamiti |",
  "SA19n1289:1620": "saviśeṣaṇahetuprayoge prakārāntaramāha--bhinnaviśeṣaṇasyeti |",
  "SA19n1289:1621": "bhinnatvaṃ ca svabhāvānantargatatā |",
  "SA19n1289:1622": "kṛtakaśabdārthamajānan śaṅkate--nanu citraguritīti |",
  "SA19n1289:1623": "devadattāddharmiṇo bahirbhūtāścitrā gāvo viśeṣaṇatayā viśeṣaṇatayā vivakṣitā iti bhinnaviśeṣaṇatā tatra vyaktaṃ gamyate,",
  "SA19n1289:1624": "kṛtakamiti nirdeśastu kāryamiti nirdeśādaviśiṣṭaḥ kāryasvabhāvaṃ kāryatāmeva gamayatīti kathaṃ bhinnaviśeṣaṇateti bhāvaḥ |",
  "SA19n1289:1625": "pariharati--apekṣitetyādinā |",
  "SA19n1289:1626": "na kāryaśabdavat paryāyaḥ kṛtakaśabdaḥ,",
  "SA19n1289:1627": "kintu paravyāpārasāpekṣasvaniṣpattikatvalakṣaṇaṃ svabhāvaviśeṣaṃ bodhayati |",
  "SA19n1289:1628": "itthaṃ ca citraguśabdavat dharmisvarūpānantargataparavyāpārasāpekṣatvasya viśeṣaṇasyāvabodhanāt bhinnaviśeṣaṇasvabhāvahetorayaṃ prayogo bhavitumarhatīti bhāvaḥ |",
  "SA19n1289:1629": "āha ca dharmakīrtirnyāyabindau--'yatkṛtakaṃ tadanityamityupādhibhedena |",
  "SA19n1289:1630": "apekṣitaparavyāpāro hi bhāvaḥ kṛtaka' iti (nyā. bi. pa. 109) |",
  "SA19n1289:1631": "vyākhyātaṃ caitat dharmottarācāryeṇa--'upādhibhedena svabhāvasya prayoga iti saṃbandhaḥ upādhirviśeṣaṇaṃ,",
  "SA19n1289:1632": "tasya bhedena bhinnopādhinā viśiṣṭaḥ svabhāvahetuḥ prayukta ityarthaḥ |",
  "SA19n1289:1633": "iha kadācicchuddha evārtha ucyate,",
  "SA19n1289:1634": "kadācidavyatiriktena viśeṣaṇena viśiṣṭaḥ,",
  "SA19n1289:1635": "kadācidvyatiriktena |",
  "SA19n1289:1636": "devadatta iti śuddhaḥ,",
  "SA19n1289:1637": "lambakarṇa ityabhinnakarṇadvayaviśiṣṭaḥ,",
  "SA19n1289:1638": "citraguriti vyatiriktacitragavīviśiṣṭaḥ |",
  "SA19n1289:1639": "tadvatsattvaṃ śuddhaṃ,",
  "SA19n1289:1640": "utpattimattvamavyatiriktaviśeṣaṇaṃ,",
  "SA19n1289:1641": "kṛtakatvaṃ vyatiriktaviśeṣaṇam x x x x x yasmādapekṣitaparavyāpāraḥ kṛtaka ucyate tasmād vyatiriktena viśeṣaṇena viśiṣṭaḥ svabhāvaḥ ucyate |",
  "SA19n1289:1642": "yadyapi vyatiriktaṃ viśeṣaṇapadaṃ na prayuktaṃ,",
  "SA19n1289:1643": "tathā'pi kṛtakaśabdenaiva vyatiriktaṃ viśeṣaṇamantarbhāvitam |",
  "SA19n1289:1644": "ataeva saṃjñāprakāro'yaṃ kṛtakaśabdaḥ,",
  "SA19n1289:1645": "yasmātsaṃjñāyāmayaṃ kanpratyayo vihitaḥ |",
  "SA19n1289:1646": "' iti ( nyā. bi. ṭī. pa. 30)",
  "SA19n1289:1647": "athāparaṃ prakāramāha svabhāvahetoḥ--prayuktaviśeṣaṇasyeti |",
  "SA19n1289:1648": "bhinnapadopāttaviśeṣaṇasyeti yāvat |",
  "SA19n1289:1649": "viśeṣyopasthāpakena kṛtakapadenaiva viśeṣaṇamapyupasthāpyate |",
  "SA19n1289:1650": "iha tu padāntareṇa pratyayabhedetyanena |",
  "SA19n1289:1651": "tadidaṃ prayuktaviśeṣaṇatvamupapādayati--pratyayabhedaśabdasyatyādinā |",
  "SA19n1289:1652": "svabhāvahetupradarśanaṃ ceti |",
  "SA19n1289:1653": "saviśeṣaṇasvabhāvahetūnāṃ trayāṇāṃ pradarśanaṃ cetyarthaḥ |",
  "SA19n1289:1654": "svabhāvahetuprapañcapradarśanaṃ ceti vā'rthaḥ |",
  "SA19n1289:1655": "vyāmohanivṛttaya iti |",
  "SA19n1289:1656": "mandasya nāyaṃ svabhāva iti vyāmohaḥ syāt,",
  "SA19n1289:1657": "tannivṛttaye ityarthaḥ |",
  "SA19n1289:1658": "vyāmohe kāraṇamanuvadaṃstannivṛttiprakāramāha--dharmabhedakalpanayā'pi svabhāvahetureva prasajyata iti |",
  "SA19n1289:1659": "āha ca dharmottarācāryaḥ--' tadevaṃ trividhaḥ svabhāvahetuprayogo darśitaḥ,",
  "SA19n1289:1660": "śuddho'vyatiriktaviśeṣaṇo vyatiriktaviśeṣaṇaśceti |",
  "SA19n1289:1661": "evamarthaṃ caitadākhyātam |",
  "SA19n1289:1662": "mābhūdvācakabhedātkvacitsvabhāvahetāvapi prayukte vyāmoha iti ' iti (nyā. bi. ṭī. 31)",
  "SA19n1289:1663": "atha svabhāvahetorvaidharmyavantaṃ prayogamudāharati--svabhāvahetorityādināṃ |",
  "SA19n1289:1664": "yadyadā'nantarānavasthāyi na bhavati na tadvinaśvarasvarūpamiti |",
  "SA19n1289:1665": "yadvinaśvarasvarūpaṃ tadanantarānavasthāyi,",
  "SA19n1289:1666": "yathā'ntyakṣaṇavṛttighaṭa iti svabhāvahetoḥ sādharmyavānayaṃ prayogaḥ,",
  "SA19n1289:1667": "tasyāsya vaidharmyavānayaṃ prayogaḥ--'yadyadā'ntarānavasthāyi na bhavatīti |",
  "SA19n1289:1668": "yathā''kāśamiti |",
  "SA19n1289:1669": "idaṃ ca nidarśanaṃ sarvāstitvavādibhiḥ saugataikadeśibhiḥ saṃskṛtāsaṃskṛtabhedena saṃgṛhya dvedhā vibhakte āryasatye'saṃskṛtakoṭau ākāśapratisaṃkhyānirodhāpratisaṃkhyānirodhānāṃ trayāṇāṃ gaṇanāt bodhyam |",
  "SA19n1289:1670": "ākāśānabhyupagamapakṣe tu śaśaśṛṅgādinidarśanatulyaṃ bodhyam |",
  "SA19n1289:1671": "vyatirekaprayoge iti |",
  "SA19n1289:1672": "vyatirekavyāptiprayoga ityarthaḥ |",
  "SA19n1289:1673": "sādhyābhāvaḥ--anvayena siṣādhayiṣitaṃ yatsādhyaṃ,",
  "SA19n1289:1674": "tasyābhāvaḥ,",
  "SA19n1289:1675": "sādhanābhāvena--anvayena siṣādhayiṣitaṃ yat sādhanaṃ tasyābhāvena,",
  "SA19n1289:1676": "vyāptatvāt vyāptiviśiṣṭatvāt |",
  "SA19n1289:1677": "anvaye sādhyavyāpyaṃ bhavati sādhanaṃ,",
  "SA19n1289:1678": "vyatireke sādhanābhāvavyāpyo bhavati sādhyābhāvaḥ |",
  "SA19n1289:1679": "tathātvāt sa sādhyābhāvaḥ sādhanābhāve niyataḥ sādhanābhāvavato'nyatra netyetat |",
  "SA19n1289:1680": "yathā svakarmaṇyeva niyata ityukte svakarmaṇo'nyatrānanvayo gamyate tathā tena sādhanābhāve sādhyābhāvavyāpakatā labhyate |",
  "SA19n1289:1681": "tathā ca vyāpakanivṛttyā vyāpyanivṛttiḥ sidhyatīti bodhyam |",
  "SA19n1289:1682": "anantarānavasthāyitvābhāvasya yadvyāpakamavinaśvarasvarūpatvaṃ tadrūpādibhyo nivartamānamanantarānavasthāyitvābhāvaṃ tebhyo nivartayat teṣāmantantarānavasthāyitāṃ sādhayati--tadetatpratipāditaṃ vinaśvararūpaṃ ca rūpādikamudayakāla iti |",
  "SA19n1289:1683": "yatra kṣaṇikatvaṃ nāstīti |",
  "SA19n1289:1684": "sattvena kṣaṇikatve sādhye vaidharmyaprayogo'yaṃ |",
  "SA19n1289:1685": "ayaṃ ca śuddhasya svabhāvahetorvaidharmyaprayogaḥ |",
  "SA19n1289:1686": "utpattimattvenānityatve sādhye vaidharmyaprayogaṃ pradarśayati--yatrānityatvaṃ nivṛttaṃ tatrotpattimattvamapīti |",
  "SA19n1289:1687": "nivṛttamityanena saṃbandhaḥ |",
  "SA19n1289:1688": "ayaṃ cāvyatiriktaviśeṣaṇasya svabhāvahetorvaidharmyaprayogaḥ |",
  "SA19n1289:1689": "kṛtakatvenānityatve sādhye vaidharmyaprayogaṃ pradarśayati -- yatrānityatvaṃ nivṛttaṃ tatra kṛtakatvamapīti |",
  "SA19n1289:1690": "nāstīti pūrveṇa sambandhaḥ |",
  "SA19n1289:1691": "athaṃ ca vyatiriktaviśeṣaṇasya svabhāvahetorvaidharmyaprayogaḥ |",
  "SA19n1289:1692": "padāntaropasthāpitavyatiriktaviśeṣaṇasya svabhāvahetorvaidharmyaṃ darśayati--yatra kṛtakatvaṃ nāsti tatra pratyayabhedabheditvamapīti |",
  "SA19n1289:1693": "nāstīti pūrveṇa saṃbandhaḥ |",
  "SA19n1289:1694": "atha kāryahetoḥ sādharmyavaidharmyaprayogau pradarśayati--yathatyādinā |",
  "SA19n1289:1695": "pratyakṣānupalambhābhyāmiti |",
  "SA19n1289:1696": "pratyakṣeṇānupalambhena cetyarthaḥ |",
  "SA19n1289:1697": "vahnāvupalabhyamāne niyamena dhūmasyopalambhaḥ pratyakṣamucyate |",
  "SA19n1289:1698": "vahnāvanupalabhyamāne dhūmasyānupalambho'nupalambha ucyate |",
  "SA19n1289:1699": "pratyakṣeṇa kāryakāraṇayoranvayasacāro niścīyate |",
  "SA19n1289:1700": "sati vahnau dhūmo'stīti |",
  "SA19n1289:1701": "anupalabhyamāne vahnau dhūmasyānupalambhena tayorvyatirekasahacāro niścīyate |",
  "SA19n1289:1702": "evaṃ pratyakṣānupalambhābhyāṃ yayoranvayavyatirekasahacārāvavadhāryete tayoḥ kāryakāraṇabhāvo'vagamyate iti |",
  "SA19n1289:1703": "anavadhārite ca kāryakāraṇabhāve pareṇāpādyamānāprayojakāśaṅkā na nivārayituṃ śakyeteti kāryahetuṃ prayuñjatā prathamaṃ kāryakāraṇabhāvaḥ pratyakṣānupalambhābhyāmavadhārya iti bhāvaḥ |",
  "SA19n1289:1704": "yathā'vayavinirākaraṇayeti |",
  "SA19n1289:1705": "prayujyata iti śeṣaḥ |",
  "SA19n1289:1706": "avayevebhyo'tiriktaḥ kaścidavayavī avayaveṣu samaveta iti vadato nirākaraṇāyānupalabdhihetuḥ prayujyate |",
  "SA19n1289:1707": "tasyāsya sādharmyavataḥ prayogo'yaṃ--yadyatretyādi |",
  "SA19n1289:1708": "asadvyavahārayogyatvaṃ sādhyaṃ,",
  "SA19n1289:1709": "upalabdhilakṣaṇaprāptatve satyanupalabhyamānatvaṃ hetuḥ |",
  "SA19n1289:1710": "tatra yadyatropalabdhilakṣaṇaprāptaṃ sannopalabhyate tattatrāsadvyavahārayogyaṃ yathā naraśirasi śṛṅgam,",
  "SA19n1289:1711": "iti vyāptipratipādakaṃ vākyam |",
  "SA19n1289:1712": "nopalabhyate cātropalabdhilakṣaṇaprāptaḥ parābhimato'vayavī kapāleṣviti pakṣadharmatāpratipādakaṃ vākyam |",
  "SA19n1289:1713": "nanu--upalabhyate pataḥ |",
  "SA19n1289:1714": "satyam |",
  "SA19n1289:1715": "yo yena prakāreṇa parairabhimato'vayavī sa tathā naivopalabhyate,",
  "SA19n1289:1716": "nahi bhūtale ghaṭa iva bhūtalādatiriktastadādhārakaḥ pratīyate'vayavī avayaveṣu tadādhārakastebhyo'tiriktaḥ |",
  "SA19n1289:1717": "tantava eva tu saṃśleṣaviśeṣamāpannā upalabhyante,",
  "SA19n1289:1718": "paṭa iti saṃjñābhedaḥ kevalam |",
  "SA19n1289:1719": "upalabdhilakṣaṇaprāptatve satyanupalabhyamānatvena hetunā asadvyavahārayogyatve sādhye,",
  "SA19n1289:1720": "yadasadvyavahārayogyaṃ na (sadvyavahārayogyaṃ)",
  "SA19n1289:1721": "tadupalabdhilakṣaṇaprāptatvaviśiṣṭānupalabhyamānatvābhāvavat iti tu vyatirekeṇa vyāptiḥ |",
  "SA19n1289:1722": "tatra viśeṣyavati vartamāno viśiṣṭābhāvo viśeṣaṇābhāvātmakaḥ,",
  "SA19n1289:1723": "viśeṣaṇavati vartamānastu viśeṣyābhāvarūpa iti sadvyavahārayogye upalabdhilakṣaṇaprāptatvarūpaviśeṣaṇavati vartamāna uktaviśiṣṭābhāvo'nupalabhyamānatvābhavarūpa evetyabhipretya vyatirekavyāptiṃ pradarśayati--yat sadupalabdhilakṣaṇaprāptaṃ tadupalabhyata eveti |",
  "SA19n1289:1724": "yattu sadapi nopalabhyate tadupalabdhiyogyaṃ neti viśeṣaṇābhāve viśiṣṭābhāvo bodhyaḥ |",
  "SA19n1289:1725": "nacaivamiheti |",
  "SA19n1289:1726": "iha--avayave kapāle,",
  "SA19n1289:1727": "pradeśaviśeṣe--bhūtalādau,",
  "SA19n1289:1728": "upalabdhilakṣaṇaprāptasya--ghaṭasya,",
  "SA19n1289:1729": "nacaivamihopalabdhirityanvayaḥ |",
  "SA19n1289:1730": "tathā ca vyāpakanivṛttyā vyāpyenāpi tato nivṛttena bhāvyamityato'vayavino'vayave'sadvyavahārayogyataiva sidhyatīti bhāvaḥ |",
  "SA19n1289:1731": "sādhanasya ca sādhye niyatatvakathanamiti |",
  "SA19n1289:1732": "sādhye sādhanavyāpakatvakathanamiti yāvat |",
  "SA19n1289:1733": "sādhyābhāvasya ca sādhanābhāve niyatatvakathanamiti |",
  "SA19n1289:1734": "sādhanābhāve sādhyābhāvavyāpakatvakathanamiti yāvat |",
  "SA19n1289:1735": "vyākhyāto niyataśabdārthaḥ |",
  "SA19n1289:1736": "ukteṣu prayogeṣu pareṣāmaprayojakaśaṅkāṃ vārayannāha--tataḥ pramāṇena vyāptisiddhāviti |",
  "SA19n1289:1737": "ayamāśayaḥ--pratyakṣapramāṇamūlāṃ vyāptiṃ svīkurvatāmasmākaṃ paraiḥ kriyamāṇāyā aprayojakaśaṅkāyā nāvakāśaḥ |",
  "SA19n1289:1738": "vayaṃ kāryakāraṇabhāvādvā svabhāvādvā siṣādhayiṣitaṃ sādhayāmaḥ |",
  "SA19n1289:1739": "tadubhayamapi pratyakṣamūlakam,",
  "SA19n1289:1740": "kāryakāraṇabhavo hi anvayavyatirekasahacārābhyāṃ pratyakṣagamyābhyāṃ sidhyati |",
  "SA19n1289:1741": "svabhavaśca sādhyasādhanayoḥ pratyakṣagamyaḥ |",
  "SA19n1289:1742": "upalabdhiranupalabdhiśca upalabhyamānānupalabhyamānayoḥ svabhāva eva paryavasyatīti |",
  "SA19n1289:1743": "evaṃ sattvamasattvaṃ ca |",
  "SA19n1289:1744": "śṛṅgasyānyatra sattvaṃ śaśe'sattvaṃ ca śaśaśṛṅgayoḥ svabhāvaviśeṣāveva |",
  "SA19n1289:1745": "pratyakṣagamyamevaitaditi |",
  "SA19n1289:1746": "prasaṅgāt pareṣāmaprayojakaśaṅkāmudbhāvayannāha--yatretyādinā |",
  "SA19n1289:1747": "teṣāṃ--naiyāyikānām |",
  "SA19n1289:1748": "ihānyaḥ sarvajño bhavatu mā vā bhūditi |",
  "SA19n1289:1749": "atīndriyārthadarśanasamarthaṃ sarvajñaṃ nityamekamīśvaramapyanabhyupagacchanto mīmāṃsakāḥ sarvajñamātranirāsāya prayatante saugatādyabhimatasarvajñapratiṣedhābhiniveśāt |",
  "SA19n1289:1750": "vayaṃ tu brūmaḥ--iha jagati īśvarādanyaḥ sarvajño bhavatu mā vā bhūt |",
  "SA19n1289:1751": "tatsamarthane tannirasane vā nāsmākamabhiniveśah |",
  "SA19n1289:1752": "kintu bhagavān punarīśvaraḥ sarvajño'sti,",
  "SA19n1289:1753": "yo'sya jagataḥ sraṣṭā |",
  "SA19n1289:1754": "śakyate cāstīti sādhayitumiti |",
  "SA19n1289:1755": "teṣāmīśvarasādhanaprakāramanuvadati--tathāhītyādinā |",
  "SA19n1289:1756": "nirūpayiṣyamāṇe īśvarasādhake prayoge pakṣasapakṣavipakṣavibhāgaṃ prathamataḥ pradarśayannupakramate--trayaḥ khalviti |",
  "SA19n1289:1757": "sakartṛkatve sādhye niścitakartṛkā ghaṭādayaḥ sapakṣāḥ |",
  "SA19n1289:1758": "ye ca vyomādayo niścitasakartṛkatvavirahāste vipakṣāḥ |",
  "SA19n1289:1759": "ye cānye vanaspatyādayo ye ca mahīmahīdharādayaḥ te sandigdhakartṛkā bhavanti |",
  "SA19n1289:1760": "mahattvasāvayavatvādi sakartṛkatvopasthāpakam,",
  "SA19n1289:1761": "karturanupalambhastadabhāvopasthāpakaḥ,",
  "SA19n1289:1762": "vipratipattervā saṃśayaḥ,",
  "SA19n1289:1763": "atasta ete mahīmahīdharādayaḥ sarve pakṣakoṭāvantarbhavanti |",
  "SA19n1289:1764": "anye ca bhavāḥ sapakṣakoṭau vipakṣakoṭau cāntarbhavanti |",
  "SA19n1289:1765": "na caturthaḥ prakāro bhaveṣu |",
  "SA19n1289:1766": "tadayaṃ prayogo'tra--yat kāryaṃ tat sakartṛkaṃ,",
  "SA19n1289:1767": "yathā ghaṭādi |",
  "SA19n1289:1768": "kṣityādikaṃ ca kāryaṃ,",
  "SA19n1289:1769": "yanna kāryaṃ tanna sakartṛkaṃ yathā vyomādi,",
  "SA19n1289:1770": "kāryaṃ cedaṃ kṣityādīti |",
  "SA19n1289:1771": "buddhimatkartṛkā iti |",
  "SA19n1289:1772": "sādhyaśarīre buddhimattvaniveśena upādānopakaranādyabhijñena kartrā bhāvyamiti niyamo gamyate |",
  "SA19n1289:1773": "tenārthāntarādernāvasaraḥ |",
  "SA19n1289:1774": "sakartṛkatvasādhakatayopanyastasya kāryatvahetorābhāsatvaśaṅkāṃ nivārayannāha--nāyamityādinā |",
  "SA19n1289:1775": "hetorābhāsatā cāṅgavaikalye,",
  "SA19n1289:1776": "hetoraṅgāni ca trīṇi pakṣe sattvaṃ sapakṣe ca sattvaṃ,",
  "SA19n1289:1777": "vipakṣetvasattvamiti |",
  "SA19n1289:1778": "etattrayasamarthanena cābhāsatāśaṅkā pratikṣiptā bhavati |",
  "SA19n1289:1779": "tasmātkramaśastāni samarthayati |",
  "SA19n1289:1780": "sarveṣāṃ -- mahīmahīdharādīnāṃ |",
  "SA19n1289:1781": "sapakṣe--kumbhādau |",
  "SA19n1289:1782": "nacānaikāntika iti |",
  "SA19n1289:1783": "māstu buddhimatkartṛkatvam astu ca kāryatvamityaprayojakaśaṅkāmūlakeyamanaikāntikatvaśaṅkā,",
  "SA19n1289:1784": "sā parihriyate |",
  "SA19n1289:1785": "pakṣatayā parigṛhīte taru--mahī--mahāruhādau,",
  "SA19n1289:1786": "sādhyaviparyaye--buddhimatkartṛkatvaviparyaye bādhakaṃ pramāṇamasti,",
  "SA19n1289:1787": "bādhakapramāṇopahatatvādviparyayasya nānaikāntikatvaprasaṅgaḥ |",
  "SA19n1289:1788": "kiṃ tadbādhakapramāṇaṃ?",
  "SA19n1289:1789": "tadāha--tathā hītyādinā |",
  "SA19n1289:1790": "kāryaṃ tāvaditi |",
  "SA19n1289:1791": "ghaṭādi kāryaṃ tāvadityarthaḥ |",
  "SA19n1289:1792": "mānasena pratyakṣeṇeti |",
  "SA19n1289:1793": "atra mānaseneti viśeṣaṇaṃ prāmādikam |",
  "SA19n1289:1794": "ātmasukhādāvevāntare manaḥ prabhavati,",
  "SA19n1289:1795": "na bāhye sākṣāt,",
  "SA19n1289:1796": "mano nimittamityetāvatā na bāhyārthapratyakṣaṃ mānasamiti vaktuṃ suśakam |",
  "SA19n1289:1797": "tasmād alaukikaparatayā kathamapi neyam |",
  "SA19n1289:1798": "ghaṭādīnāṃ kāryāṇāṃ kumbhakārādikartṛkatvasya bhūyodarśanāt tatsahakṛtena kāryatvasāmānyalakṣaṇāpratyāsattyā jāyamānena kāryamātrasya sakartṛkatvāvagāhinā'laukikena pratyakṣeṇa sarvatra kārye sakartṛkatvaṃ pratyakṣeṇopalabdhamiti tadāśayaḥ |",
  "SA19n1289:1799": "idameva ca pratyakṣaṃ sādhyaviparyaye bādhakapramāṇamastītyāśayaḥ |",
  "SA19n1289:1800": "tathāhītyādimūlavākyaṃ kāryaṃ tāvat kumbhakārāderupajāyamānaṃ bhūyodṛṣṭamiti bhūyodarśanasahāyena pratyakṣeṇa kāryaṃ sakartṛkamityupalabhyata iti kathamapi śeṣapūraṇena vyākhyeyam |",
  "SA19n1289:1801": "tasmānnedamiti |",
  "SA19n1289:1802": "yasmāt kāryasya sakartṛkatvaṃ naisargikamiti pratyakṣeṇāvagataṃ tasmānnedaṃ śaṅkanīyaṃ,",
  "SA19n1289:1803": "kāryaṃ ca syāt kartṛnirapekṣamapi syādityarthaḥ |",
  "SA19n1289:1804": "sarvopasaṃhāreṇeti |",
  "SA19n1289:1805": "sarvavyaktyupasaṃhāreṇetyarthaḥ |",
  "SA19n1289:1806": "nahi katipayavyaktīnāṃ mithaḥ sāhacaryadarśanamātreṇā tatsāmānyayorvyāptiḥ saṃbhavati |",
  "SA19n1289:1807": "nahi katipayaghaṭapaṭavyaktīnāṃ sāhacaryadarśanamātrād bhavati ghaṭapaṭasāmānyayorvyāptiriti bhāvaḥ |",
  "SA19n1289:1808": "buddhimatkartṛkatvaṃ vikalpya dūṣayati--tatra yadītyādi |",
  "SA19n1289:1809": "ayamāśayaḥ--pratiniyatā hi kāryeṣu tasya tasya sā sā sāmagrī,",
  "SA19n1289:1810": "nahi ghaṭasya yā sāmagrī sā paṭasya,",
  "SA19n1289:1811": "yā paṭasya na sā ghaṭasya |",
  "SA19n1289:1812": "śarīrendriyamanovyāpārasāpekṣeṣu kāryeṣu buddhimatkartṛkateti tu dṛṣṭam,",
  "SA19n1289:1813": "śarīravyāpārasāpekṣāṇi kānicitkāryāṇi yathopalabhyante,",
  "SA19n1289:1814": "tathā tannirapekṣāṇyasaṃkhyātānyupalabhyante,",
  "SA19n1289:1815": "yathā tṛṇatarulatāgulmaprabhṛtīni |",
  "SA19n1289:1816": "tasmāddṛśyaśarīrakabuddhimatkartṛkatvavyabhicaritaṃ tu kāryatvaṃ,",
  "SA19n1289:1817": "yāni ca buddhimatkartṛkāṇyupalabhyante tāni ca dṛśyaśarīrakabuddhimatkartṛkāṇyeva |",
  "SA19n1289:1818": "tṛṇādīnāmapi pakṣīkaraṇāt na vyabhicārāśaṅketi tu na yuktam |",
  "SA19n1289:1819": "nahi vyabhicāranivāraṇāya vyabhicāraviṣayasya pakṣīkaraṇaṃ yujyata iti |",
  "SA19n1289:1820": "saṃdigdhe hetuvacanāditi |",
  "SA19n1289:1821": "ayamāśayaḥ--siṣādhayiṣitasyānvaye niścite hetorāśrayaṇaṃ vyartham |",
  "SA19n1289:1822": "vyatireke niścite hetorāśrayaṇamayuktam anaikāntikatāpatteḥ |",
  "SA19n1289:1823": "saṃdigdhe tu hetorāśrayo yujyate |",
  "SA19n1289:1824": "iha tu tṛṇādau dṛśyaśarīrasya karturvyatirekaniścayāt tatra tatsādhanāya hetorāśrayo'nupapanna iti |",
  "SA19n1289:1825": "āśaṅkate--atheti |",
  "SA19n1289:1826": "pariharati--tanneti |",
  "SA19n1289:1827": "durārohe parvate vahnervyatireko durniśceyaḥ |",
  "SA19n1289:1828": "anyatra ca dhūmena niyato vahnirdṛṣṭaḥ,",
  "SA19n1289:1829": "ataḥ saṃdehāt parvate vahneḥ sādhanaṃ yuktam |",
  "SA19n1289:1830": "iha tu sādhyavyatireko dṛśyānupalambhena niścita iti mahadasti vaiṣamyamiti bhāvaḥ |",
  "SA19n1289:1831": "vikalpāntaramanūdya dūṣayati--athādṛśyeti |",
  "SA19n1289:1832": "adṛśyaśarīreṇa buddhimatā kartrā,",
  "SA19n1289:1833": "buddhimanmātreṇa vā kartrā vyāptiravagamyata ityarthaḥ |",
  "SA19n1289:1834": "adṛśyaśarīrakatvasya sādhyatāvacchedakakoṭāvanupraveśe kulālādidṛśyapuruṣakartṛkatayā prasiddhe ghaṭādāvanaikāntyāśaṅkā syāditi pakṣāntaramāśrayat--buddhimanmātrasya veti |",
  "SA19n1289:1835": "ayamāśayaḥ--buddhimatkartṛkatvameva tu sādhyam |",
  "SA19n1289:1836": "sa ca kartā dṛśyaśarīro vā syādadṛśyaśarīro vā,",
  "SA19n1289:1837": "yatra dṛsyasya saṃbhavaḥ tatrāstu saḥ,",
  "SA19n1289:1838": "yatra na,",
  "SA19n1289:1839": "tatrādṛśyo bhavitumarhatīti |",
  "SA19n1289:1840": "dṛśyānupalambhena vyatirekāsiddheriti |",
  "SA19n1289:1841": "vyatirekasya dṛśyānupalambhenāsiddherityarthaḥ |",
  "SA19n1289:1842": "ayaṃ bhāvaḥ--abhāvo hi dṛśyānupalambhagamyaḥ |",
  "SA19n1289:1843": "sa cānupalambhaḥ pratiyogino dṛśyatāsāpekṣaḥ,",
  "SA19n1289:1844": "na hyadṛśyasya piśācāderabhāvo neha piśāca iti cakṣuṣā garītuṃ śakyate |",
  "SA19n1289:1845": "tathā pratiyogiṣu keṣāṃcidadṛsyasvabhāvatvena na tatsāmānyābhāve dṛśyānupalambhasaṃbhavaḥ |",
  "SA19n1289:1846": "itthaṃ ca tvayā kartṛṣvadṛśyo'pi kartā yadyabhyupagamyeta taddhiṭitakartṛsāmānyābhāvo dṛśyānupalambhābhāvena naivāvadhāryeta |",
  "SA19n1289:1847": "vastuto ghaṭādiṣvapi tvayā kartṛtayā'bhyupagato buddhimān kartā nityaḥ kaścidātmā,",
  "SA19n1289:1848": "so'pyadṛśya eveti yogyānupalambhāsaṃbhavena buddhimataḥ karturabhāvo naivāvadhāryeta |",
  "SA19n1289:1849": "tathā ca buddhimataḥ karturvyatireke saṃśayāt,",
  "SA19n1289:1850": "kāryatvasya tato vyāvṛtterapi saṃdehāt tṛṇādiṣvapi tatsaṃdehasyaiva prasaṅgāt kārye kartṛṣāpekṣatvasaṃsayaḥ syādeveti saṃdighavipakṣavyāvṛttikatvaṃ hetordoṣo bhavedeveti |",
  "SA19n1289:1851": "idamabhihitaṃ bhavati -- buddhimatkartṛkatve sādhye buddhimatkartṛkatvābhāvavān vipakṣaḥ |",
  "SA19n1289:1852": "ayaṃ buddhimatkartṛko nāyamityavadhāraṇaṃ durghaṭam |",
  "SA19n1289:1853": "adṛśyaviṣayatvena dṛśyānupalambhāsaṃbhavāt |",
  "SA19n1289:1854": "tathā ca saṃdehena tṛṇādau tadabhāvaḥ sandigdha eveti saṃdigdhavipakṣavyāvṛttikatvaṃ saṃdigdhānaikāntikatve paryavasitaṃ hetordoṣa eveti |",
  "SA19n1289:1855": "sandigdhavipakṣavyāvṛttikatvaṃ hetudoṣatayā nidarśayatā''cāryadharmakīrtinedamudāhṛtam--'asyaiva rūpasya sandehe'pyanaikāntika eva |",
  "SA19n1289:1856": "yathā'sarvajñaḥ kaścidvivakṣitaḥ puruṣo rāgādimānveti sādhye vaktṛtvādiko dharmaḥ saṃdigdhavipakṣavyāvṛttikaḥ,",
  "SA19n1289:1857": "sarvatraikadeśe vā sarvajño vaktā nopalabhyate ityevaṃprakārasyānupalambhasyādṛśyātmaviṣayatvena saṃdehahetutvā'-diti | (nyā. vi. 112.) |",
  "SA19n1289:1858": "nanu tṛṇādi pakṣīkṛtaṃ,",
  "SA19n1289:1859": "ghaṭādi tu sapakṣaḥ,",
  "SA19n1289:1860": "atha vyomādi nityameva tu vipakṣaḥ |",
  "SA19n1289:1861": "yadakartṛkaṃ na tadutpattimat yathā vyomādīti nidarśanamupalabhyata evetyatrāha--sādhyābhāvaprayuktasyeti |",
  "SA19n1289:1862": "ayamāśayaḥ--kimanena nidarśanamātreṇa,",
  "SA19n1289:1863": "vyomādau nityatayā'bhimate kāryatvābhāvaḥ kiṃ kartrabhāvaprayukto vā kartṛnirapekṣakāraṇāntarābhāvaprayukto vetyatra niyāmakābhāvāt kāryatvābhāvasya kartrabhāvaprayuktvānavadhāraṇāt vyāpterasiddheriti |",
  "SA19n1289:1864": "uktadoṣe āptasaṃvādamāha -- tathā ceti |",
  "SA19n1289:1865": "kāryatvasyeti |",
  "SA19n1289:1866": "vipakṣavṛttihataye--anaikāntikatvaprasaṅgaparihārāyeti yāvat |",
  "SA19n1289:1867": "saṃbhāvyate'tīndriyaḥ kartā cet -- buddhimatā hi kartrā śarīrendriyamanoviśiṣṭena bhāvyam |",
  "SA19n1289:1868": "buddheḥ śarīrādisāpekṣatvadarśanāt |",
  "SA19n1289:1869": "śarīriṇyeva vā dṛṣtatvāt |",
  "SA19n1289:1870": "na dṛśyate ca śarīrī kartā tṛṇādau |",
  "SA19n1289:1871": "athātīndriyaśarīro buddhimān kartā tṛṇādau kārye'bhyupagamyate cediti bhāvaḥ |",
  "SA19n1289:1872": "vyatirekasiddhividhurā vyāptiḥ kathaṃ sidhyati,",
  "SA19n1289:1873": "tadā tasminnatīndriye dṛśyānupalabdhyasaṃbhavena tadvyatirekāsiddheḥ |",
  "SA19n1289:1874": "atha vyatirekasiddhyarthaṃ dṛśyaḥ kartā cettṛṇādāvapyāśrīyate tasya tatrānupalambhādanaikāntikataiva hetorityāśayaḥ |",
  "SA19n1289:1875": "nanvasti svābhāvikaḥ saṃbandhaḥ sakartṛkatvena sahotpattimattvasya,",
  "SA19n1289:1876": "tathā utpattimattvābhāvena saha sakartṛkatvābhāvasya,",
  "SA19n1289:1877": "yad utpattimat tat sakartṛkaṃ yathā ghaṭādi,",
  "SA19n1289:1878": "yadakartṛkaṃ tannotpattimat yathā vyomādīti nidarśanatastallābhāt |",
  "SA19n1289:1879": "vahninā saha dhūpasyāpi svābhāvikaḥ saṃbandhaḥ,",
  "SA19n1289:1880": "sa cāvadhāryate bhūyodarśanena,",
  "SA19n1289:1881": "tādātmyatatadutpattibhyāṃ nāparaḥ saṃbandhaḥ sādhyena hetoriti tu na |",
  "SA19n1289:1882": "tathā ca sādhanābhāvasya sādhyābhāvaprayuktatvāditi kiṃ prayojyaprayojakabhāvavicāreṇetīmāṃ śaṅkāṃ pariharan parābhimataṃ hetoḥ sādhyena saha svābhāvikatvasaṃbandhavādaṃ nirasyati--yattu trilocanenetyādinā |",
  "SA19n1289:1883": "tadupādheḥ--tasya saṃbandhasyopādherityarthaḥ |",
  "SA19n1289:1884": "dhūmena vahneḥ saṃbandhe ārdrendhanasaṃyoga iva vahninā dhūmasya saṃbandhe na ko'pyupādhirityarthaḥ |",
  "SA19n1289:1885": "uktaṃ ca vācaspatimiśrarnyāyavartikatātparyaṭīkāyāṃ--' tathāhi dhūmādīnāṃ vahnyādisaṃbandhaḥ svābhāvikaḥ,",
  "SA19n1289:1886": "na tu vahnyādīnāṃ dhūmādibhiḥ,",
  "SA19n1289:1887": "te hi vinā'pi dhūmādibhirupalabhyante,",
  "SA19n1289:1888": "yadā tvārdrendhanādisaṃbandhamanubhavanti tadā dhūmādibhiḥ saha saṃbadhyante |",
  "SA19n1289:1889": "tasmāt vahnyādīnāmardrendhanādyupādhikṛtaḥ saṃbandhaḥ svābhāviko na bhavati |",
  "SA19n1289:1890": "tato na niyataḥ,",
  "SA19n1289:1891": "svābhāvikastu dhūmādīnāṃ vahnyādibhiḥ saṃbandhaḥ,",
  "SA19n1289:1892": "upādheranupalabhyamānatvāt |",
  "SA19n1289:1893": "kvacid vyabhicārasyādarśanāt |",
  "SA19n1289:1894": "anupalabhyamānasyāpi kalpanānupapatteḥ |",
  "SA19n1289:1895": "ato niyataḥ saṃbandho'numānāṅgamiti | (nyā. vā. ṭī. 165)",
  "SA19n1289:1896": "nirasyati--tanna yuktamiti |",
  "SA19n1289:1897": "svābhāvikasaṃbandhopapādakatayā nirūpitayordvayormadhye prathamaṃ pratikṣipati--yata ityādinā |",
  "SA19n1289:1898": "tasya tena saha saṃbandhe saṃbandhibhyāṃ yadanyadapekṣyate tadupādhiśabdenābhidhīyate ityarthaḥ |",
  "SA19n1289:1899": "kathamadarśanamātreṇa nāstyevetyucyata iti |",
  "SA19n1289:1900": "upādhirnāstyevetyucyata ityarthaḥ |",
  "SA19n1289:1901": "upādhiśaṅkāyā anivāryatayā na svābhāvikasaṃbandhāvadhāraṇaṃ ghaṭeteti bhāvaḥ |",
  "SA19n1289:1902": "dvitīyaṃ hetuṃ pratikṣipati--yadapyuktamiti |",
  "SA19n1289:1903": "pratyayāntaravakalyeneti |",
  "SA19n1289:1904": "kāraṇāntaravaikalyenetyarthaḥ |",
  "SA19n1289:1905": "nacaivamiti |",
  "SA19n1289:1906": "evaṃ sati prāmāṇikānāmanumānena bhavantī lokayātrā nopapadyeta,",
  "SA19n1289:1907": "sarvatropādhikalpanāyāḥ prasaṅgāditi bhāvaḥ |",
  "SA19n1289:1908": "sādhakabādhakapramāṇābhāve saṃśayasya vihitatvāditi |",
  "SA19n1289:1909": "idaṃ ca vācaspatimiśrairāśaṅkya parihṛtam--' na cādṛśyamāno'pi darśanānarhatayā sādhakabādhakapramāṇābhāvena saṃdihyamāna upādhiḥ svābhāvikatvaṃ pratibadhnātīti sāṃpratam |",
  "SA19n1289:1910": "avaśyaṃ śaṅkayā bhavitavyaṃ niyāmakābhāvāditi dattāvakāśā khalviyaṃ laukikapramāṇamaryādātikrameṇa śaṅkāpiśācī labdhaprasarā na kvacinnāstīti nāyaṃ kvacitpravarteta' iti (nyā. vā. ṭī. 165)",
  "SA19n1289:1911": "yathā'nyatvāviśeṣepīti |",
  "SA19n1289:1912": "pūrvapūrvakṣaṇānāmuttarottarakṣaṇeṣu hetutve vaktavye pūrvatvasyottaratvasya cāsaṃkhyāteṣu pūrveṣūttareṣu ca sādhāraṇyenātiprasaṅge prasajati deśakāla jātyādinā sādharmasya sarvasya svalakṣaṇatayā anyānyatvaṃ vadatāṃ saugatānāmasaṃbhavādanyatvāviśeṣe'pi kasyacideva kṣaṇasya kasmiṃścideva kṣaṇe hetutvaṃ yathā'bhimataṃ tathā kasyacideva kenacideva svābhāvikaḥ saṃbandha iti mamāpyabhimatamityāśayaḥ |",
  "SA19n1289:1913": "tanna yuktamiti |",
  "SA19n1289:1914": "pramāṇasiddhaṃ vahnidhūmayorhetumadbhāvameva tayoḥ saṃbandhaṃ vadatāmasmākaṃ pramāṇaśūnyaṃ svābhāvikaṃ saṃbandhaṃ tayoḥ kalpayatāṃ yuṣmākaṃ ca mahadasti vaiṣamyamiti bhāvaḥ |",
  "SA19n1289:1915": "svābhāvikaśabdārthaṃ vikalpya dūṣayati--svābhāvikaḥ saṃbandha iti ko'rtha iti |",
  "SA19n1289:1916": "bhūyodarśanamātrasya vyāptiniścayādhāyakatvaṃ na yujyata ityāśayenāha--sādharmyeṇa vaidharmyeṇa vā dṛṣṭāntamātramastīti na vyāpterapi siddhiriti |",
  "SA19n1289:1917": "yadṛcchāmilitayorapīti |",
  "SA19n1289:1918": "karabhaviśeṣagardabhaviśeṣayoryadṛcchāmilitayorbhūyassu syaleṣu darśanamātreṇa tayorapi vyāptiniścayāpātādityarthaḥ |",
  "SA19n1289:1919": "nanu tarhi nyāyaprayogasthale nidarśanaprayogasya kvopayogaḥ ?",
  "SA19n1289:1920": "ityatrāha--tasmānnidarśanamiti |",
  "SA19n1289:1921": "gṛhītavismṛtapratibandhagrāhakapramāṇasmaraṇadvāreṇeti |",
  "SA19n1289:1922": "pūrvaṃ gṛhītaḥ,",
  "SA19n1289:1923": "atha vismṛtaḥ,",
  "SA19n1289:1924": "yo vahnidhūmayoḥ pratibandhaḥ hetuhetumadbhāvalakṣaṇaḥ saṃbandhaḥ tadgrāhakaṃ yatpramāṇaṃ anvayasahacāravyatirekasahacāralakṣaṇaṃ tatsmaraṇadvāreṇetyarthaḥ |",
  "SA19n1289:1925": "gṛhītaṃ vismṛtaṃ ca yatpratibandhagrāhakaṃ pramāṇaṃ tatsmaraṇadvāreṇeti vā tadarthaḥ |",
  "SA19n1289:1926": "na svasannidhimātreṇeti--anvayavyatirekayornidarśanasaṃnidhimātreṇetyarthaḥ |",
  "SA19n1289:1927": "nahi vyomādau sakartṛkatvābhāvotpattimattvābhāvayoḥ sāhacaryadarśanamātreṇeti prakṛte tātparyam |",
  "SA19n1289:1928": "tadetadupapādayati--tathāhītyādinā |",
  "SA19n1289:1929": "ākāśe hi yatheti |",
  "SA19n1289:1930": "ayamāśayaḥ--utpattimattvena buddhimatkartṛkatvaṃ sādhayatā tatra vyomādi vyatirekanidarśanatayā pradarśayatā tvayā vyomādīnāmutpattirāhityasya buddhimatkartrabhāvaprayuktatvamupapādanīyam,",
  "SA19n1289:1931": "tannopapadyate |",
  "SA19n1289:1932": "tatra buddhimata iva tato'nyasyācetanasyāpi kāraṇasyābhāvo vartata ea |",
  "SA19n1289:1933": "tathā ca cetanādhiṣṭhitādapi svasvakāraṇād bījādestṛṇādikamudbhavatīti vadatāṃ yo'bhimatastathāvidhakāraṇād bījādestṛṇādikamudbhavatīti vadatāṃ yo'bhimatastathāvidhakāraṇābhāvaḥ tatprayuktatvameva vyomāderanutpattimattve prayojakaṃ kiṃ na syāt |",
  "SA19n1289:1934": "tasmāt buddhimatkartṛkatvābhāvaprayuktatvasyotpattimattvābhāve'siddhyā notpattimattve buddhimatkartṛkatvavyāpyatā siddhyediti |",
  "SA19n1289:1935": "nāpi ghaṭe kāryatvasya buddhimadanvayadarśanādākāśe'pi buddhimadabhāvādeva kartṛtvābhāvo vaktuṃ yujyata iti |",
  "SA19n1289:1936": "ghaṭe kāryatvasya buddhimadanvayadarśane taṃ vinā tasyotpattirmābhūt |",
  "SA19n1289:1937": "ākāśasyānutpāde kathaṃ tasya prayojakatā ?",
  "SA19n1289:1938": "nahyanyatra dṛṣṭaṃ kāraṇamanyatra na dṛśyata ityetāvatā'nyasyānutpattau tattantraṃ bhavediti bhāvaḥ |",
  "SA19n1289:1939": "nanu dhūmena vahnyādau sādhye vipakṣe dhūmasyādarśanāt dhūmābhāvo vahnyabhāvaprayukto yathā bhavati,",
  "SA19n1289:1940": "tathā vyomni vipakṣe upalabhyamāna utpattyabhāvo buddhimadabhāvaprayuktaḥ kiṃ na syādityāśaṅkyāha--kiṃcādarśanamātreṇeti |",
  "SA19n1289:1941": "vipakṣe hetoradarśanamātreṇa cet tasya vyatirekaḥ sidhyet,",
  "SA19n1289:1942": "saṃbhāvyate nāma sādhanābhāve sādhyābhāvaprayuktatvam |",
  "SA19n1289:1943": "na ca hetoradarśanamātreṇa hetvabhāvaḥ sidhyatīti bhāvaḥ |",
  "SA19n1289:1944": "tadetadupapādayati--tathāhīti |",
  "SA19n1289:1945": "na copalambhanivṛttimātraṃ prayojakamupalambhābhāve bhavitumarhati |",
  "SA19n1289:1946": "upalambhanivṛttirupalambhakasāmagryabhāvāt |",
  "SA19n1289:1947": "upalabhyanivṛttistu svasāmagryabhāvādeva |",
  "SA19n1289:1948": "upalambhaśca nopalabhyniṣpādakasāmagryantartaḥ,",
  "SA19n1289:1949": "kintu upalambhakasāmagryāṃ upalabhyo'ntarbhavati,",
  "SA19n1289:1950": "cakṣurāderiva viṣayasyāpyupalambhe hetutvāt |",
  "SA19n1289:1951": "tat upalabhyābhāvaprayuktaḥ upalambhābhāvo,",
  "SA19n1289:1952": "natūpalambhābhāvaprayukta upalabhyābhāvaḥ,",
  "SA19n1289:1953": "nahi khalabilāntargatamupalabhyate kenāpi |",
  "SA19n1289:1954": "tasmāt sādhyasādhanayorhatuhetumadbhāve tādātmye vā pratibandhe satyeva sādhyābhāvaprayuktaḥ sādhanābhāvo bhavet |",
  "SA19n1289:1955": "anyatra tu saṃdigdhavipakṣavyāvṛttikatve hetordoṣo'parihārya eveti bhāvaḥ |",
  "SA19n1289:1956": "yadapi vācaspatirāheti |",
  "SA19n1289:1957": "idaṃ tu vācaspatimiśrāṇāṃ vacanam 'tasmāt prāmāṇikalokayātrāmanupālayatā yathādarśanaṃ śaṅkanīyam |",
  "SA19n1289:1958": "na tvadṛṣṭapūrvamapi |",
  "SA19n1289:1959": "viṣeṣasmṛtyapekṣe hi śaṃśayo nāsmṛte bhavati,",
  "SA19n1289:1960": "na ca smṛtirananubhūtacare bhavitumarhati |",
  "SA19n1289:1961": "tasmādupādhiṃ prayatnato'nviṣyanto'nupalabhamānā nāstītyavagamya svābhāvikatvaṃ saṃbandhasya niścinumaḥ' iti |",
  "SA19n1289:1962": "(nyā. vā. ṭī. 165) tadidamarthano'nūdyate--viśeṣasmṛtyapekṣa evetyādinā |",
  "SA19n1289:1963": "ayamāśayaḥ--nanu sādhyasādhanayostādātmyena tadutpattyā vā saṃbandhena bhāvyam,",
  "SA19n1289:1964": "anyathā iha siṣādhayiṣitaṃ na syādapi,",
  "SA19n1289:1965": "sādhanaṃ tu syāditi sādhyasaṃśayasamudbhavādaprayojakaśaṅkā samavataredeveti cenna |",
  "SA19n1289:1966": "vahnidhūmayoḥ sāhacarye bhūyassvadhikaraṇeṣu bhūyodṛṣṭe dhūmasya vahninā saha saṃbandhe upādhāvanupalabhyamāne parvate dhūmaṃ paśyato na tatra vahneḥ saṃśayaḥ syāt |",
  "SA19n1289:1967": "saṃśayastu sati viśeṣasmaraṇe |",
  "SA19n1289:1968": "vahnivirahitasya dhūmavataḥ kasyaciddeśasya prāganubhūtasya smaraṇe satyeva bhavet |",
  "SA19n1289:1969": "yathā dhūmavahnyośśataśaḥ sahacāradarśane'pi dhūmarahitasya vahnimato'yogolakasya prāganubhūtasya smaraṇāt parvatādau vahnau dṛśyamāne bhavedeva dhūme śaṃśayaḥ |",
  "SA19n1289:1970": "tathā pārthivatva lohalekhyatvayoḥ śataśaḥ sahacāradarśane'pi lohalekhyatvābhāvavataḥ pārthivasya vajramaṇeḥ smaraṇe bhavedeva prārthive'pi kvacillohalekhyatve saṃśayaḥ |",
  "SA19n1289:1971": "tasmāt yathādarśanamevāśaṅkanīyamiti |",
  "SA19n1289:1972": "tādātmyatadutpattisaṃbandhatyāgeneti |",
  "SA19n1289:1973": "āśaṅkanīyamityuttareṇānveti |",
  "SA19n1289:1974": "tatra prameyatvasya vyabhicāradarśanameveti |",
  "SA19n1289:1975": "ayamāśayaḥ --katipayaprameyeṣu bhūyodṛṣṭavahnisāhacaryaṣvapi dṛṣṭādṛṣṭasādhāraṇatvena prameyatvasya prameye dṛśyamāne'pi bhavati yathā vahnau saṃśayastathā katipayadhūmeṣu dṛṣṭakatipayavahnisāhacaryeṣvapi dhūmatvasya dṛṣṭasāhacaryādṛṣṭasāhacaryasādhāraṇatayā prabandhaviśeṣānabhyupagame dṛṣṭe'pi dhūme bhavedeva vahnau śaṃśayaḥ,",
  "SA19n1289:1976": "evaṃ katipayakāryeṣu dṛṣṭakartrapekṣeṣvapi kāryatvasya dṛṣṭakartrapekṣādṛṣṭakartrapekṣasādhāraṇatayā dṛśyamāne'pyaṅkurādau kārye bhavedeva kartrapekṣāyāṃ saṃśaya iti yathādarśanameva bhavati saṃśayāvasara iti |",
  "SA19n1289:1977": "niranuyojyānuyogalakṣaṇeti |",
  "SA19n1289:1978": "nigrahasthāneneti śeṣaḥ |",
  "SA19n1289:1979": "saṃdigdhavipakṣavyāvṛttikatve paroktahetoḥ saddūṣaṇe'smābhirāpādite'saddoṣodbhāvanaṃ nāma nigrahasthānamityasmān prati vadan vādī asatyapi nigrahasthāne nigrahasthānamudbhāvayan svavacanena svayameva niranuyojyānuyogalakṣaṇena nigrahasthānena gṛhīto bhavatīti bhāvaḥ |",
  "SA19n1289:1980": "“anigrahe nigrahasthānābhiyogo niranuyojyānuyogaḥ“ iti ca niranuyojyānuyogalakṣaṇam | (nyā. sū. a. 5 ā. 2 sū. 23 )",
  "SA19n1289:1981": "paroktamīśvarānumānaṃ prakārāntareṇa nirasyati--kiñceti |",
  "SA19n1289:1982": "siddhasādhanamiti |",
  "SA19n1289:1983": "asarvajñenaikena buddhimatā bahubhirvā taiḥ saṃbhūya kṛtatve'pi siṣādhayiṣitasaṃpattyā'rthāntaramiti yāvat |",
  "SA19n1289:1984": "dṛṣṭāntadharmiṇi pramāṇeneti |",
  "SA19n1289:1985": "ghaṭādau kulālādyasarvajñakartṛkatayā prasiddhe nityasarvajñaikakartṛkatvasya pramāṇāgamyatvena dṛṣṭāntasya sādhyavikalatayā'naikāntyamiti bhāvaḥ |",
  "SA19n1289:1986": "atha sāmānyena vyāptimādāyeti |",
  "SA19n1289:1987": "sarvajñatvādiviśeṣaṇāviśeṣitabuddhimanmātrakartṛkatvena sāmānyenaiva kāryatvasya vyāptiḥ,",
  "SA19n1289:1988": "siddhyati tu viśeṣaḥ sarvajñaikakartṛkatvam |",
  "SA19n1289:1989": "katham ? kāryatvasya tṛṇalatātarubhūbhūdharādipakṣadharmatābalāt,",
  "SA19n1289:1990": "nahi sarvajñaikakartṛkatvaṃ vinā teṣāṃ kāryatopapadyata iti bhāvaḥ |",
  "SA19n1289:1991": "nirasyati--tatra yuktamiti |",
  "SA19n1289:1992": "vinā'pi kartuḥ sarvajñatvādiviśeṣaṃ kāryatvasya pakṣadharmatopapadyata eveti kathaṃ pakṣadharmatābalādviśeṣasiddhirityāśayenāha--yenetyādinā |",
  "SA19n1289:1993": "asarvajñatve'pīti |",
  "SA19n1289:1994": "tṛṇādāpi kartā cetkāryatvena siddhyati,",
  "SA19n1289:1995": "tena sarvajñena bhāvyamiti ko'yaṃ niyama iti bhāvaḥ |",
  "SA19n1289:1996": "ekatvasiddhau hīti |",
  "SA19n1289:1997": "tṛṇatarulatābhūbhūdharādīnāṃ sarveṣāmeva kartācedekaḥ syāt tadā tena sarvajñena bhāvyam,",
  "SA19n1289:1998": "na caiṣa niyamaḥ,",
  "SA19n1289:1999": "tattadupādānādyabhijñaistaistairbahubhiḥ saṃbhūya sarvamidaṃ kṛtamityapi vaktuṃ śakyeta hīti bhāvaḥ |",
  "SA19n1289:2000": "anekakartṛkaṃ kāryaṃ nidarśayati--yathā'nekakīṭikāśateti |",
  "SA19n1289:2001": "nityaikasarvajñe buddhimati sādhya iti |",
  "SA19n1289:2002": "nityaikasarvajñakartṛkatve sādhye ityarthaḥ |",
  "SA19n1289:2003": "nityatā cātra janmamaraṇarāhityalakṣaṇā |",
  "SA19n1289:2004": "viruddhatāmupapādayati -- anityānekāsarvajñena buddhimatā kāryasvasya vyāptatvāditi |",
  "SA19n1289:2005": "yatra kāryatvaṃ tatra nityaikasarvajñakartṛkatvābhāvaḥ |",
  "SA19n1289:2006": "yathā ghaṭādi |",
  "SA19n1289:2007": "ghaṭādīnāṃ keṣāṃcidekakartṛkatve'pi nityaikasarvajñakartṛkatvaṃ nātsyeva |",
  "SA19n1289:2008": "kulālāderasarvajñatvāt janmamaraṇaśālitvācca |",
  "SA19n1289:2009": "rathagopurādīnaṃ tu kartāro bahavaḥ,",
  "SA19n1289:2010": "asarvajñā anityāśca |",
  "SA19n1289:2011": "ato heturviruddha ityarthaḥ |",
  "SA19n1289:2012": "upakrāntamupasaṃharati--tasmāt sādhyasādhanayorvyāptirdṛṣṭāntadharmiṇi pramāṇenāvaśyaṃ darśayitavyeti sthitamiti |",
  "SA19n1289:2013": "na kevalaṃ bhūyodarśanamātreṇa vyāptiḥ siddhyati,",
  "SA19n1289:2014": "pramāṇena tu sā dṛṣṭānte pradarśayitavyā |",
  "SA19n1289:2015": "sādhyena saha hetoḥ pratibandhaḥ pramāṇasiddhaḥ kaścidapekṣyate sa ca tādātmyaṃ tadurpattirvā |",
  "SA19n1289:2016": "svābhāvikaḥ saṃbandha iti tu na pramāṇasiddham |",
  "SA19n1289:2017": "ataḥ kāryatvena karturanumānaṃ nopapadyata iti bhāvaḥ |",
  "SA19n1289:2018": "nanu prayogabhedāt sādharmyavadvaidharmyavacceti parārthānumānasya dvaividhyamucyate |",
  "SA19n1289:2019": "sāmānyalakṣaṇaṃ tu trirūpaliṅgākhyānaṃ parārthānumānamiti |",
  "SA19n1289:2020": "tatra sādharmyavatā tvanvayamātramavagamyate |",
  "SA19n1289:2021": "vaidharmyavatā tu vyatirekamātramavagamyate |",
  "SA19n1289:2022": "ato naikatra trirūpapratipattiḥ,",
  "SA19n1289:2023": "ato lakṣaṇamidamasaṃbhavītyāśaṅkate--nanvityādinā |",
  "SA19n1289:2024": "pariharati--naiṣa doṣa ityādinā |",
  "SA19n1289:2025": "anvayaścecchabdena gamyate tatra vyatireko'rthādgamyate |",
  "SA19n1289:2026": "vyatirekaścecchadbato gamyeta tatrānvayo'thato gamyeta |",
  "SA19n1289:2027": "tasmādubhayamapi trirūpākhyāyakaṃ bhavatītyāha--yasmātsādharmyavatītyādinā |",
  "SA19n1289:2028": "ārthikatāmupapādayati--vyatirekāgṛhītāviti |",
  "SA19n1289:2029": "sāmarthyamiti |",
  "SA19n1289:2030": "tadidaṃ sāmarthyamityarthaḥ |",
  "SA19n1289:2031": "uktaṃ ca dharmakīrtinā--“sādharmyeṇāpi hi prayoge'rthāt vaidharmyagatiḥ,",
  "SA19n1289:2032": "asati tasmin sādhyena hetoranvayābhāvāt,",
  "SA19n1289:2033": "tathā vaidharmyeṇāpyanvayagatiḥ asati tasmin sādhyābhāve hetvabhāvasyāsiddheḥ“ iti | (nyā. bi. 109)",
  "SA19n1289:2034": "vyākhyātaṃ caitaddharmottarācāryeṇa--'nanu ca sādharmyavati vyatireko noktaḥ |",
  "SA19n1289:2035": "vaidharmyavati cānvayaḥ,",
  "SA19n1289:2036": "tatkathametattrirūpaliṅgākhyānam' ityādinā (nyā. bi. ṭī. 55)",
  "SA19n1289:2037": "sādhyadharmiṇyeveti |",
  "SA19n1289:2038": "pakṣaikadeśa evetyarthaḥ |",
  "SA19n1289:2039": "antarvyāptipakṣa iti |",
  "SA19n1289:2040": "vyāptigrahaṇāya pakṣādanyasyānāśrayaṇādantarvyāptipakṣo'yamityarthaḥ |",
  "SA19n1289:2041": "pakṣaikadeśa eva vyāptigrahaṇaṃ parairapīṣyate |",
  "SA19n1289:2042": "teṣāṃ bahirvyāptipakṣo'bhimata iti vyāptigrahaṇāya pakṣādanyasyāśrayaṇād bahirvyāptipakṣa ityarthaḥ |",
  "SA19n1289:2043": "vyomādikaṃ vimataṃ na sthiraṃ,",
  "SA19n1289:2044": "kintu kṣaṇikaṃ sattveneṣyamāṇatvāt,",
  "SA19n1289:2045": "yat sattat kṣaṇikaṃ yathā ghaṭa iti bhavati sādharmyadṛṣṭāntaprayoga iti bhāvaḥ |",
  "SA19n1289:2046": "vyāptigrāhakaṃ pramāṇaṃ kiṃ?",
  "SA19n1289:2047": "āha--prasaṅgaprasaṅgaviparyayābhyāmiti |",
  "SA19n1289:2048": "anupadamevopapādayiṣyati svayam |",
  "SA19n1289:2049": "tatra śiṃśapātvasya vṛkṣavyavahārayogyatve sādhye dṛṣṭānte pratyakṣānupalambhābhyāṃ vyāptirgrahītavyeti |",
  "SA19n1289:2050": "sādharmyadṛṣṭānte pratyakṣeṇānvayāvagamāt vaidharmyadṛṣṭānte'nupalambhena vyatirekāvagamācca pratyakṣeṇānupalbhena ca vyāptyavagama ityarthaḥ |",
  "SA19n1289:2051": "yadvṛkṣavyavahārayogyatvaṃ yacca śiṃśupātvaṃ tadubhayamapi vṛkṣasya svabhāvaviśeṣa iti śiṃśupāntareṣu sādharmyadṛṣṭānteṣu pratyakṣeṇa tayoranvayāvadhāranāt |",
  "SA19n1289:2052": "vaidharmyadṛṣṭānteṣu vṛkṣādanyeṣu tayorvyatirekasyānupalanbhenāvadhāraṇāt pratyakṣānupalambhābhyāṃ vyāptyavadhāraṇamiti bhāvaḥ |",
  "SA19n1289:2053": "sattvakṣaṇikatvayoriti |",
  "SA19n1289:2054": "prasaṅgaprasaṅgaviparyayāvuttaratra 'yaduktaṃ prāgi'tyādinā nidarśanopanyāsamukhenopapādayiṣyati |",
  "SA19n1289:2055": "ayamāśayaḥ -- prasaṅgaḥ --prasañjanaṃ,",
  "SA19n1289:2056": "yadi kṣāṇikatā na syāt tarhi sattvaṃ na syāt |",
  "SA19n1289:2057": "sattvaṃ hyarthakriyākāritvaṃ,",
  "SA19n1289:2058": "sthiratvenābhimatasya tannopapadyate iti |",
  "SA19n1289:2059": "sthiratvenābhimatasya tadanupapattiścānyato bodhyā |",
  "SA19n1289:2060": "ghaṭādiṣu ca bhāveṣu arthakriyāsamartheṣu kṣaṇikatvameveti prasaṅgaviparyayo dṛṣṭaḥ |",
  "SA19n1289:2061": "tadidaṃ parābhimatavyomādinityabhāvanirākaraṇaprakaraṇe śāntarakṣitainoktam--",
  "SA19n1289:2062": "'kṣaṇikatvaviyoge tu na sattaiṣāṃ prasajyate |",
  "SA19n1289:2063": "krameṇa yugapaccāpi yasmādarthakriyākṛtaḥ ||",
  "SA19n1289:2064": "na bhavanti sthirā bhāvā nissattvāste tato matāḥ |'",
  "SA19n1289:2065": "iti (tattvasaṃ. 143)",
  "SA19n1289:2066": "vyākhyātaṃ ca kamalaśīlena--'kathaṃ punasya hetorvyāptiḥ siddhetyāha--kṣaṇikatvaviyogetvidyādi |",
  "SA19n1289:2067": "' iti (tatvasaṃ. pañci. 143)",
  "SA19n1289:2068": "sthiratayā'bhimateṣu bhāveṣvarthakriyāsāmarthyaṃ nopapadyata ityetat 'tathāhī'tyādinā'sā ca sthireṣu bhāveṣu na ghaṭete'tyantena granthena vistaraśa upapāditam (tattvasaṃ. pañci. 144)",
  "SA19n1289:2069": "sādhyaviparyayabādhakapramāṇena veti |",
  "SA19n1289:2070": "sarveṣāmeva ghaṭādīnāṃ bhāvānāṃ sattvena kṣaṇikatve sādhye sādhyaviparyaye sthiratve yad bādhakaṃ pramāṇaṃ kramayaugapadyanivṛttilakṣaṇaṃ tena vipakṣe parābhimate vyomādau vastutvāvastutvābhyaṃ vikalpyamāne sati vyāptiravadhāryata ityarthaḥ |",
  "SA19n1289:2071": "ayamāśayaḥ--sarvaṣāmeva bhāvānāṃ kṣaṇikatve sādhye sapakṣāsaṃbhavena yanna kṣaṇikaṃ tanna sat yathā parābhimataṃ vyomādīti vyatirekavyāptiravadhāryā |",
  "SA19n1289:2072": "nanu satā kṣaṇikena bhāvyamiti ko'yaṃ niyamaḥ ? |",
  "SA19n1289:2073": "ghaṭādayaḥ santo'pyakṣaṇikā eva kiṃ na syuriti tu nāśaṅkanīyam |",
  "SA19n1289:2074": "yadvevaṃ sattvamapyeṣāṃ mā bhūt |",
  "SA19n1289:2075": "sattvaṃ hyarthakriyākāritvaṃ |",
  "SA19n1289:2076": "arthakriyāḥ kurvadakhilaṃ krameṇa yugapadvā kuryāt |",
  "SA19n1289:2077": "sthiratva bhāvānāmubhayathā'pi tanna ghaṭate,",
  "SA19n1289:2078": "tasmād vyomādīnāmivāvastutaivāpatet |",
  "SA19n1289:2079": "atha teṣāṃ vastutve kṣaṇikaireva tarbhāvyamiti |",
  "SA19n1289:2080": "nanu vyomādisthirabhāvamanaṅgīkurvatāṃ mate vyomādervipakṣasyāprasiddhervipakṣe dharmiṇīti kathamucyate |",
  "SA19n1289:2081": "satyam |",
  "SA19n1289:2082": "atāpi nāsaṅgatiḥ na hyatra vaidharmyadṛṣṭāntenāvaśyaṃ vastubhūtena bhāvyam |",
  "SA19n1289:2083": "tathācoktam",
  "SA19n1289:2084": "'tasmādvaidharmadṛṣṭānte neṣṭo hetoranāśrayaḥ |'",
  "SA19n1289:2085": "iti | udāhṛtaṃ caitat kamalaśīlena (tatvasaṃ. pañci. 145)",
  "SA19n1289:2086": "trividhapratyakṣānupalambheneti |",
  "SA19n1289:2087": "pratyakṣaṃ cānupalambhaśca tayoḥ samāhāraḥ pratyakṣānupalambhaṃ tena |",
  "SA19n1289:2088": "tatra pratyakṣamekanupalambhau dvāviti samudāyasyāvayavabhedāt traividhyam,",
  "SA19n1289:2089": "pratyakṣānupalambhalakṣaṇakāraṇatrikeṇa kāryakāraṇabhāvāvadhārād vyāptyavadhāraṇamiti yāvat |",
  "SA19n1289:2090": "ayamāśayaḥ--kāryakāraṇabhāgrāhakāvanvayavyatirekau,",
  "SA19n1289:2091": "tatrānvayaḥ pratyakṣeṇa gamyate |",
  "SA19n1289:2092": "vyatireko'nupalambhena |",
  "SA19n1289:2093": "dhūmaḥ sati vahnāvupalabhyate ityetat pratyakṣam |",
  "SA19n1289:2094": "asati nopalabhyata ityayamanupalambhaḥ |",
  "SA19n1289:2095": "ayaṃ cānupalambhaḥ prāk paścācca,",
  "SA19n1289:2096": "utpatteḥ prāk kāraṇasya vahnerabhāvāt |",
  "SA19n1289:2097": "paścācca kāraṇe vahnau vinaṣṭe,",
  "SA19n1289:2098": "evaṃ pūrvāparakālabhedāt anupalambhadvaividhyam |",
  "SA19n1289:2099": "āhatya pratyakṣānupalambhalakṣaṇakāraṇatrikeṇa kāryakāraṇabhāvāvadhāraṇadvārā bhavati vyāptyavadharaṇamiti |",
  "SA19n1289:2100": "'yadā dhūmastadā vahniḥ,",
  "SA19n1289:2101": "yadā na vahnistadā na dhūma' iti kālata upalambhānupalambhābhyāṃ traividhyamuktam |",
  "SA19n1289:2102": "atha 'yatra dhūmastatra vahniryatra na vahnistatra na dhūmaḥ' iti deśata upalambhānupalambhābhyāṃ dvābhyāṃ militāste trayaḥ kāryakāraṇabhāvāvadhāraṇe kāraṇamiti bhavati kāraṇapañcakamityabhipretyāha--pañcavidhapratyakṣamupalambhato veti |",
  "SA19n1289:2103": "vyāptyavadhāraṇe kāraṇamuktkā'navadhāraṇe doṣamāha--vyāptyaniścaye'naikāntiko doṣa iti |",
  "SA19n1289:2104": "ghaṭavaditi |",
  "SA19n1289:2105": "vaidharmyadṛṣṭānto'yam |",
  "SA19n1289:2106": "ayaṃ heturiti |",
  "SA19n1289:2107": "sādhyasya sapakṣeṃiścayāt vipakṣe sādhanābhāvasya sato'pi sādhyābhāvaprayuktatvāniścayāt jīvaccharīre sātmakatvasādhanāya paraiḥ prayujyamānaḥ saprāṇatvaheturasādhāraṇa iti bhāvaḥ |",
  "SA19n1289:2108": "paramatenāha--aparaścāsādhāraṇa iti |",
  "SA19n1289:2109": "yathā'nityaḥ śabdaḥ śrāvaṇatvāditi |",
  "SA19n1289:2110": "pakṣamātravṛttitvāditi yāvat |",
  "SA19n1289:2111": "ghaṭavadākāśavaditi |",
  "SA19n1289:2112": "kramātsapakṣavipakṣayornirdeśaḥ |",
  "SA19n1289:2113": "nanu yadyetat pramāṇaṃ neti |",
  "SA19n1289:2114": "yadanekagataṃ tadanekam anekavṛtti ca sāmānyam yat sat tat kṣaṇikam sacca vyometi vadadbhirasmābhiḥ sāmānyaṃ vyoma vā'bhyupagamya tatra darmaviśeṣasya sādhanāya neha vyāptiḥ pramāṇīkriyate,",
  "SA19n1289:2115": "tayoranabhyupagamāditi cet kimartho'yaṃ vyāpyavyāpakabhāvopanyāsa iti bhāvaḥ |",
  "SA19n1289:2116": "vyāptismaraṇārthamiti |",
  "SA19n1289:2117": "ayamāśayaḥ--yadanekagataṃ tadanekaṃ,",
  "SA19n1289:2118": "tasmāt anekagataṃ sāmānyamiṣyatā sāmānyamanekameveṣṭavyam ekaṃtaditi vadatā'nekagatamityetadvā parityājyam,",
  "SA19n1289:2119": "iti paraṃ pratyaniṣṭe āpādayitavye'nekagatatvānekatvayorvyāpyavyāpakabhāve aniṣṭāpādakāṃśe'nekānugataikasāmānyavādinaṃ prati pradarśite ekatvaṃ vā parityājyaṃ,",
  "SA19n1289:2120": "anekasamavetatvaṃ vā neṣṭavyamityāpādanīyāniṣṭāṃśaḥ smārito bhavet |",
  "SA19n1289:2121": "yathā katipayavahnidhūmavyaktīnāṃ katipayasthāneṣu yathā mahānasa ityekāṃśabodhane sakalavahnidhūmayoravinābhāva upapādyaḥ smārito bhavati tatheti |",
  "SA19n1289:2122": "idaṃ cāniṣṭāpādanaṃ parābhimatasāmānyapratiṣedhārthaṃ paryavasyatīti |",
  "SA19n1289:2123": "vādineti | vijigīṣukathāyāṃ vādinā svapakṣasthāpanāya prayogaḥ kartavyaḥ,",
  "SA19n1289:2124": "svārthaparārthānumānanirūpaṇena tatra yajjñātavyaṃ tadavabodhitaṃ bhavati |",
  "SA19n1289:2125": "atha paroktahetau doṣodbhāvanaṃ vidheyam,",
  "SA19n1289:2126": "tadavabodhanāyāyamupakrama iti hetvābhāsanirūpaṇe saṅgatiḥ pradarśitā bhavati |",
  "SA19n1289:2127": "nyūnatādyuktiriti |",
  "SA19n1289:2128": "nyūnatā--hetoravaśyāpekṣite rūpatraye'nyatamasya nyūnatā |",
  "SA19n1289:2129": "sandigdhasādhyadharmo hīti |",
  "SA19n1289:2130": "siddhasya sādhane siddhasādhanaṃ nāma nigrahasthānāntaramiti pare |",
  "SA19n1289:2131": "trirūpaṃ tu liṅgaṃ,",
  "SA19n1289:2132": "triṣvanyatamaṃ ca pakṣasattvaṃ |",
  "SA19n1289:2133": "pakṣaśca saṃdigdhasādhyadharmā,",
  "SA19n1289:2134": "sādhyaṃcenniścitaṃ sandigdhasādhyakatvābhāvena pakṣasattvasya rūpasyāsaṃbhavāt hetulakṣaṇaṃ nāstītyasiddhāveva samāveśānna nigrahasthānāntaramiti |",
  "SA19n1289:2135": "hetoranāśrayo vyastaḥ--hetorvaiyarthyaṃ nirastam |",
  "SA19n1289:2136": "nahi sāmarthyaṃ nāma svarūpādanyaditi |",
  "SA19n1289:2137": "samarthe vastuni sāmarthyaṃ nāma na vastusvarūpādbhinnaḥ kaścana dharmaḥ,",
  "SA19n1289:2138": "vastusvarūpameva tu tat |",
  "SA19n1289:2139": "tasminnasati vastveva netyuktaṃ bhavatīti hetorasāmarthye'vastutvameva tasyeti svarūpāsiddhāveva tasyāntarbhāva iti bhāvaḥ |",
  "SA19n1289:2140": "yathā sarvagata ātmeti |",
  "SA19n1289:2141": "ātmeti pakṣanirdeśaḥ |",
  "SA19n1289:2142": "sarvagata iti sādhyanirdeśaḥ |",
  "SA19n1289:2143": "tadiha bauddhasyātmaiva nāsaddha iti |",
  "SA19n1289:2144": "pakṣeṇa hyubhayasaṃpratipannena bhāvyam |",
  "SA19n1289:2145": "kiṃ punarasya sarvadeśopalabhyamānaguṇakatvaṃ setsyatīti |",
  "SA19n1289:2146": "pakṣatayo'bhimatatasyā''tmana evāsiddhau taddharmatayā'bhimatasya hetoḥ kva siddhiriti kaimutikanyāyenāsiddhirityuktaṃ bhavati |",
  "SA19n1289:2147": "pakṣasyāsiddhimupapādayati--tathā hītyādinā |",
  "SA19n1289:2148": "yacca mānasena pratyakṣeṇātmanaḥ siddhiriti,",
  "SA19n1289:2149": "tannirasyati--mānasasyāpīti |",
  "SA19n1289:2150": "satyaṃ, bhavatyahamiti pratyayaḥ,",
  "SA19n1289:2151": "sa na kevalamahamityetāvanmātrāvalambanaḥ,",
  "SA19n1289:2152": "gauro'haṃ,",
  "SA19n1289:2153": "sthūlo'haṃ,",
  "SA19n1289:2154": "kṛśo'haṃ,",
  "SA19n1289:2155": "gacchāmyahamiti sthaulyādibāhyadharmāvalambana eva,",
  "SA19n1289:2156": "tasmādahamarthena tadanuguṇena dharmiṇā śarīreṇaiva bhāvyamiti bhāvaḥ |",
  "SA19n1289:2157": "bhākto yukta iti |",
  "SA19n1289:2158": "bhāktatāśrayaṇameva yuktamityarthaḥ |",
  "SA19n1289:2159": "skhaladvṛttitvaprasaṅgāditi |",
  "SA19n1289:2160": "āha ca kamalaśīlaḥ--'yadyayaṃ gauṇaḥ syāt tadā skhaladvṛttirbhavet |",
  "SA19n1289:2161": "nahi loke siṃhamāṇavakayormukhyāropitayordvayorapi siṃha ityaskhalitā buddhirbhavati |",
  "SA19n1289:2162": "madīyāḥ śarīrādaya iti vyatirekadarśanāt skhaladvṛttirahaṃkāraḥ śarīrādiriti cenna |",
  "SA19n1289:2163": "ātmanyapi skhaladvṛttitva-prasaṅgāt |",
  "SA19n1289:2164": "tatrāpi hi madīya ātmeti vyatireko dṛśyate |",
  "SA19n1289:2165": "kalpito'tra bheda iti ceditaratrāpi samānamastu' |",
  "SA19n1289:2166": "iti |",
  "SA19n1289:2167": "(tatvasaṃ. pañci. 90)",
  "SA19n1289:2168": "kāryasvabhāvaliṅgābhāvāditi |",
  "SA19n1289:2169": "kāryasya svabhāvasya vā liṅgasyābhāvādityarthaḥ |",
  "SA19n1289:2170": "tayorabhāvamevopapādayati--nityaparokṣeṇetyādinā |",
  "SA19n1289:2171": "sati tasminnidaṃ kāryaṃ,",
  "SA19n1289:2172": "asati ca tasminnedaṃ ityanvayavyatirekasacāradarśane hi tasyedaṃ kāryamiti vijñāyeta |",
  "SA19n1289:2173": "nityatayā parokṣatayā cābhyupagatasya deśakālaparicchedābhāvenānvayatirekopalambhābhāvānna kāryaliṅgasiddhiḥ,",
  "SA19n1289:2174": "ātmana evāsiddheḥ kaḥ svabhāvaliṅgasya prasaṅga iti bhāvaḥ |",
  "SA19n1289:2175": "anyetāpi liṅgeneti |",
  "SA19n1289:2176": "jīvaccharīraṃ sātmakaṃ prāṇādimattvāditi yadanumānaṃ pradarśitaṃ tatra sādhyasyātmano'siddhatayā na tena hetorvyāptirniścīyeteti na tadanumānamātmasādhanāya prabhavatīti bhāvaḥ |",
  "SA19n1289:2177": "na kā'pi vipratipattiriti |",
  "SA19n1289:2178": "asmadabhyupagatā kṣaṇikavijñānadhīreva bhavatā''tmeti śabdāntareṇa vyavahriyata iti nātra no vipratipattiriti bhāvaḥ |",
  "SA19n1289:2179": "nanu vyāptyasiddhirapi dūṣaṇamiti |",
  "SA19n1289:2180": "sopādhikatvena vyāpyatvāsiddhiriti pararasiddhāvantarbhāvyamānā yā vyāpyatvāsiddhiḥ sā kuto nokteti bhāvaḥ |",
  "SA19n1289:2181": "na svalakṣaṇābhyāmiti |",
  "SA19n1289:2182": "sarvameva hi vastu svalakṣaṇam |",
  "SA19n1289:2183": "svameva lakṣaṇaṃ yasya tat,",
  "SA19n1289:2184": "nānyenānugatena sāmānyena lakṣyate |",
  "SA19n1289:2185": "tasmāt sarvameva kṣaṇikaṃ tattadvyaktilakṣaṇameva |",
  "SA19n1289:2186": "tāsāṃ ca tattadvyaktīnāṃ deśakālabhedena paricchedena paricchinnatayā tattadvayaktīnāmeva sāhacaryagrahāt sāmānyānavalambhinī vyāptirnaiva siddhayet |",
  "SA19n1289:2187": "sāmānyamukhenaiva hi vyāptirgrāhyeti bhāvaḥ |",
  "SA19n1289:2188": "tatra yadi sādhanaṃ sādhyena vyāptamityādi |",
  "SA19n1289:2189": "upādhiparijñānapūrvakaṃ vā'nyathā vā sādhane sādhyavyāptyuparodhagrahe syādevānaikāntikateti vyabhicāronnāyakatāmātreṇa na doṣāntarateti bhāvaḥ |",
  "SA19n1289:2190": "nanu sāmānyamanabhupagacchatāṃ sāmānyamukhenaiva vyāptigraha ityetat kathaṃ syāditi śaṅkate--nānvatyādinā |",
  "SA19n1289:2191": "samādhatte--naiva doṣa iti |",
  "SA19n1289:2192": "nanvapoha iti saṃjñābhedamātram,",
  "SA19n1289:2193": "anekānugataṃ tvabhyupagamyate tvayā'pītyāśaṅkāṃ pariharannāha--nanu ko'yamapoho nāmetyādinā |",
  "SA19n1289:2194": "bāhya eveti |",
  "SA19n1289:2195": "yo'bhyupagato bāhyo gavādiḥ sa eva,",
  "SA19n1289:2196": "nānyat sāmānyaṃ parairiveṣyata iti bhāvaḥ |",
  "SA19n1289:2197": "apohaśca paryudāsataḥ prasajyapratiṣedhataśca bhavati dvedhā |",
  "SA19n1289:2198": "paryudāsaśca bhavati dvedhā--arthātmā buddhyātmā ceti |",
  "SA19n1289:2199": "tathā coktam--",
  "SA19n1289:2200": "“tathāhi dvividho'pohaḥ paryudāsaniṣedhataḥ |",
  "SA19n1289:2201": "dvividhaḥ paryudāso'pi buddhyātmārthātmabhedataḥ ||“",
  "SA19n1289:2202": "iti (tatvasaṃ. 396)",
  "SA19n1289:2203": "tatra prathamamarthātmātmakamapohaṃ vyācaṣṭe--apohyeta'nyasmāditi |",
  "SA19n1289:2204": "anyasmāt mahiṣāderanyad vijātīyaṃ śābaleyādi apohyate vyāvartyate iti seyaṃ vyāvṛttirapohaḥ |",
  "SA19n1289:2205": "sā ceyaṃ vyāvṛttiḥ śābaleyādyātmaiva,",
  "SA19n1289:2206": "abhāvasyāvastutvādinyarthaḥ |",
  "SA19n1289:2207": "yadyapi na śābaleyātmā bāhuleyaḥ,",
  "SA19n1289:2208": "navā bāhuleyātmā śābaleyaḥ,",
  "SA19n1289:2209": "athāpyubhāvapyagonivṛttyātmānau tu |",
  "SA19n1289:2210": "anūditaṃ caitat |",
  "SA19n1289:2211": "“yadrūpaṃ śābaleyasya bāhuleyasya nāsti tat |",
  "SA19n1289:2212": "bāhuleyasya yadrūpaṃ śābaleyasya nāsti tat ||",
  "SA19n1289:2213": "atadrūpaparāvṛttirdvayorapi samā matā ||“",
  "SA19n1289:2214": "iti | catadrūpaparāvṛttiḥ--agovyāvṛttiḥ |",
  "SA19n1289:2215": "apohaścārthātmā buddhyātmā ceti dvedhā bhavati |",
  "SA19n1289:2216": "tatra prathamamarthātmoktaḥ,",
  "SA19n1289:2217": "atha buddhyātmānamāha--yathāpratibhāsamityādinā |",
  "SA19n1289:2218": "śābaleyabāhuleyādīn viśeṣān paśyataḥ svalakṣaṇairata eva mitho bhinnairapi tairyathāpratibhāsamarthapratibhāsātmā buddhāvākāra udbhavati |",
  "SA19n1289:2219": "so'yamapoha ucyate iti bhāvaḥ |",
  "SA19n1289:2220": "nanu kathamasminnapoha iti saṃjñā ?",
  "SA19n1289:2221": "tatrāha -- apohyate pṛthakkriyate'sminniti | uktaṃ ca--",
  "SA19n1289:2222": "“ekapratyavamarśasya yā uktā hetavaḥ purā |",
  "SA19n1289:2223": "abhayādisamā arthāḥ prakṛtyaivānyabhedinaḥ ||",
  "SA19n1289:2224": "tānupāśritya yajjñāne bhātyarthapratibimbakam ||",
  "SA19n1289:2225": "kalpake'rthātmatābhāve'pyarthā ityeva niścitam ||",
  "SA19n1289:2226": "pratibhāsāntarād bhedādanyavyāvṛttavastunaḥ ||",
  "SA19n1289:2227": "prāptihetutayā'śliṣṭavastudvārā gaterapi ||",
  "SA19n1289:2228": "vijātīyaparāvṛttaṃ tat phalaṃ yatsvalakṣaṇam ||",
  "SA19n1289:2229": "tasminnadhyavasāyādvā tādātmyenāsya viplutaiḥ ||",
  "SA19n1289:2230": "tatrānyāpoha ityeṣā saṃjñoktā sanibandhanā || “",
  "SA19n1289:2231": "iti (tatvasaṃ. 317)",
  "SA19n1289:2232": "darśitaṃ cārthātmanaḥ svarūpaṃ tatraiva--",
  "SA19n1289:2233": "“svalakṣaṇe'pi taddhetāvanyaviśleṣabhāvataḥ“ | iti |",
  "SA19n1289:2234": "atha prasajyapratiṣedharūpamapohamāha--yathātattvamiti |",
  "SA19n1289:2235": "prasajyarūpo'poha iti |",
  "SA19n1289:2236": "prasajyepratiṣedharūpo'poha ityarthaḥ |",
  "SA19n1289:2237": "uktaṃ caitat --",
  "SA19n1289:2238": "'prasajyapratiṣedhaśca gauragaurna bhavatyayam |",
  "SA19n1289:2239": "ativispaṣṭa evāyamanyāpoho'vagamyate ||",
  "SA19n1289:2240": "' iti (tatvasaṃ. 318)",
  "SA19n1289:2241": "nivṛttimātramiti |",
  "SA19n1289:2242": "na tu nivṛttaḥ sa hi paryudāsa iti yāvat |",
  "SA19n1289:2243": "prasajyapratiṣedhena hyapohanamavagamyate ityāha--apohanamapoha iti kṛtveti |",
  "SA19n1289:2244": "prasajyapratiṣedharūpāpohapakṣe gauriti pratītau kevalo vidhiḥ svalakṣaṇātmā viṣayo bhavatītyāgataṃ na tvapoha ityāśayenāśaṅkate--nanvityādinā |",
  "SA19n1289:2245": "samādhatte neti |",
  "SA19n1289:2246": "yadyapi prasajyapratiṣedhātmā'poho'pohanameva,",
  "SA19n1289:2247": "pratyaye viṣayastu tadviśiṣṭo vidhireva,",
  "SA19n1289:2248": "na kevalaṃ vidhirityarthaḥ |",
  "SA19n1289:2249": "uktārthadārḍhyārya pareṣāṃ mataṃ nirasyannāha yattviti |",
  "SA19n1289:2250": "na gavātmā'gavātmeti |",
  "SA19n1289:2251": "gavātmāyaṃ,",
  "SA19n1289:2252": "nāgavātmā--nāgauḥ,",
  "SA19n1289:2253": "iti prasajyapratiṣedhalakṣaṇo'pohaḥ sāmarthyāt--arthāpatteḥ paścāt pratīyate,",
  "SA19n1289:2254": "prathamaṃ tu vidhereva vastunaḥ svalakṣaṇasyaivetyarthaḥ |",
  "SA19n1289:2255": "tadidaṃ matadvayaṃ lokānubhavaviruddhamityāha--tannetyādinā |",
  "SA19n1289:2256": "nanu śābde vyavahāre gaurityeva śabda uccāryate,",
  "SA19n1289:2257": "nānyāpoḍha iti śabdaḥ,",
  "SA19n1289:2258": "kathamanyāpoḍhasya śabdataḥ pratipattirbhavet ;",
  "SA19n1289:2259": "anyaḥ śabdaḥ,",
  "SA19n1289:2260": "anyasyārthasya tu pratipattiriti kathamityāśayena śaṅkate--yadyapīti |",
  "SA19n1289:2261": "apoha eva śabdārtha ityāśayena pariharati--tathā'pīti |",
  "SA19n1289:2262": "śabdādarthapratipattikāla evāpoho'pi pratipadyetetyetad draḍhayannāha--yathācetyādinā |",
  "SA19n1289:2263": "pratyakṣasyeti |",
  "SA19n1289:2264": "gāṃ paśyan puruṣaḥ sapadi nāyamaśva iti prasajyapratiṣedhalakṣaṇamabhāvaṃ gṛhṇātyeva,",
  "SA19n1289:2265": "pratyakṣaṃ tu svayaṃ vikalparahitaṃ,",
  "SA19n1289:2266": "vikalpotpādanaśaktimat,",
  "SA19n1289:2267": "vikalpotpādanaśaktimattaiva tu vikalpagrāhitā pratyakṣasya,",
  "SA19n1289:2268": "ataeva bhavati gāṃ purataḥ sthitāṃ paśyataḥ sapadi nāyamaśva ityadhyavasāya iti bhāvaḥ |",
  "SA19n1289:2269": "tathā vikalpānāmapīti |",
  "SA19n1289:2270": "vikalpāḥ--śabdājjāyamānā bodhāḥ |",
  "SA19n1289:2271": "pratyakṣamekaṃ nāmajātyādikalpanāhīnam,",
  "SA19n1289:2272": "anyat sarvameva jñānamanumānaṃ vā śābdaṃ vā bhavati vakalpātmakameva |",
  "SA19n1289:2273": "teṣāmeṣāṃ śābdānāṃ vikalpānāmeṣā tadanurūpānuṣṭhānajananaśaktiḥ,",
  "SA19n1289:2274": "anuṣṭhānaṃ pravṛttinivṛttyātmakam,",
  "SA19n1289:2275": "sā śaktirevāpohalakṣaṇābhāvagrahaṇamucyate |",
  "SA19n1289:2276": "apohādhyavasāya iti yāvat |",
  "SA19n1289:2277": "tasmāt gāmānayeti śabdaṃ śṛṇvataḥ puruṣasya sapadi bhavatyapoḍhādhyavasāyaḥ,",
  "SA19n1289:2278": "yathādhyavasāyaṃ ca pravartate,",
  "SA19n1289:2279": "ataḥ śabdānāmapoḍhe saṅketa iti susthitamiti bhāvaḥ |",
  "SA19n1289:2280": "śabdārthayorvācyavācakabhāvasvarūpamavadhārayati--tasmāt sthitametaditi |",
  "SA19n1289:2281": "adhyavasāyādeveti |",
  "SA19n1289:2282": "apohādhyavāsāyādevetyarthaḥ |",
  "SA19n1289:2283": "śabdena bhavatyadhyavasāyaḥ,",
  "SA19n1289:2284": "tasmādevāpoḍho bāhyārthaḥ śabdavācyo bhavatītyarthaḥ |",
  "SA19n1289:2285": "bāhyārthapratipattyādhāyakāpohādhyavasāyaprayojakataiva śabdasya bāhyārthavācakateti yāvat |",
  "SA19n1289:2286": "natu svalakṣaṇaparisphūrttyeti |",
  "SA19n1289:2287": "na pratyakṣeṇeva svalakṣaṇaparisphūrttyādhānenetyarthaḥ |",
  "SA19n1289:2288": "tatra kāraṇamāha--pratyakṣavaditi |",
  "SA19n1289:2289": "atrāptasaṃvādamāha--yadāheti |",
  "SA19n1289:2290": "avyāpṛtākṣasya śabdena śabdārthayorvācyavācakabhāvatattvaṃ śāntarakṣitena nirūpitam--",
  "SA19n1289:2291": "'tatrāyaṃ prathamaḥ śabdairapohaḥ pratipādyate |",
  "SA19n1289:2292": "bāhyārthādyavasāyinyā buddheḥ śabdāt samudbhavāt |",
  "SA19n1289:2293": "tadrūpapratibimbasya dhiyaḥ śabdācca janmani |",
  "SA19n1289:2294": "vācyavācakabhāvo'yaṃ jāto hetuphalātmakaḥ | '",
  "SA19n1289:2295": "iti tattvasaṃ. pa. 318-319",
  "SA19n1289:2296": "vyākhyātaṃ ca kamalaśīlena--'prathama iti |",
  "SA19n1289:2297": "yathoktārthapratibimbātmā |",
  "SA19n1289:2298": "(yathoktārthaśca paryudāsātmako'pohaḥ)",
  "SA19n1289:2299": "tatra kāraṇamāha--bāhyārthādhyavasāyinyetyādi |",
  "SA19n1289:2300": "ya eva hi śabde jñāne pratibhāsate sa eva śabdārtho yuktaḥ,",
  "SA19n1289:2301": "na cātra prasajyapratiṣedhādhyavasāyo'sti,",
  "SA19n1289:2302": "ncāpīndriyajñānajatsvalakṣaṇapratibhāsaḥ, kiṃ tarhi?",
  "SA19n1289:2303": "bāhyārthādhyavasāyinī kevalaṃ śābdī buddhirupajāyate,",
  "SA19n1289:2304": "tena tadevārthapratibimbakaṃ śābde jñāne sākṣāt tadātmatayā pratibhāsanācchābdo'rtho yukto nānya iti bhāvaḥ |",
  "SA19n1289:2305": "yaścāpi śabdasyārthena saha vācyavācakabhāvalakṣaṇaḥ saṃbandhaḥ prasiddho nāsau kāryakāraṇabhāvādanyo'tratiṣṭhate;",
  "SA19n1289:2306": "api tu kāryakāraṇabhāvātmaka eveti darśayati--tadrūpapratibimbasyatyādi |",
  "SA19n1289:2307": "tat adhyavasitabahirbhāvalakṣaṇaṃ rūpaṃ svabhāvo yasya tattathoktam,",
  "SA19n1289:2308": "tadrūpaṃ ca tat pratibimbaṃ ceti samāsaḥ |",
  "SA19n1289:2309": "tasya tadrūpapratibambasya dhiyaḥ saṃbandhinaḥ śabdāt janmanyutpāde sati sa vācyavācakalakṣaṇo nirūpyamāṇaḥ kāryakāraṇabhāvātmaka eva jātaḥ |",
  "SA19n1289:2310": "tathāhi--śabdaḥ pratibimbasya janakatvādvācaka ucyate,",
  "SA19n1289:2311": "tacca pratibimbaṃ śabdena janyamānatvādvācyam |",
  "SA19n1289:2312": "' iti (tattvasaṃ. pa. 318-319)",
  "SA19n1289:2313": "tattvataḥ svalakṣaṇasya śabdavācyatve doṣamāha--kiñceti |",
  "SA19n1289:2314": "idaṃ ca śabdaprāmāṇyamanabhyupagacchataḥ svasamayaniṣṭhān prati pratipādyate |",
  "SA19n1289:2315": "ayamāśayaḥ --yadi śabdasya tattvato bāhyārthavācakatā sākṣādiṣyeta,",
  "SA19n1289:2316": "tadā tasminnarthe śabdasya prāmāṇyāpātena śabdapramāṇato'vagatasyārthasya sattvaviniścayāt ' ayaṃ gaurastī' ti astipadaprayogo vyarthaḥ,",
  "SA19n1289:2317": "nāstīti cānupapannamiti |",
  "SA19n1289:2318": "upasaṃharati tasmānna svalakṣaṇamiti |",
  "SA19n1289:2319": "śabdaśravaṇasamantaraṃ yathāsaṅketaṃ samupajātāduktalakṣaṇādhyavasāyādbhavati bāhyārthāvabodhaḥ tasya sattā tu nāvagamyate,",
  "SA19n1289:2320": "ata stadavabhdhanāyāstīti padaprayotopapattiḥ |",
  "SA19n1289:2321": "uktamarthaṃ śaṅkātatparihāramukhena viśadayati--nanviti |",
  "SA19n1289:2322": "pratyakṣāt śābde vaiṣamyamāha--pratyakṣyasyāniścayātmakatvādityādinā |",
  "SA19n1289:2323": "vikalpasya tviti |",
  "SA19n1289:2324": "pratyakṣaṃ hi svalakṣaṇamātraṃ gṛhṇāti,",
  "SA19n1289:2325": "naikamapi vikalpaṃ anyattu vikalpaviśiṣṭameva,",
  "SA19n1289:2326": "ata eva pratyakṣādanyadviniścayātmakameveti,",
  "SA19n1289:2327": "śabdasya cedbāhyārthe sākṣādvācakatā,",
  "SA19n1289:2328": "tena tadarthāvabodho viniścayātmaka eva syāt,",
  "SA19n1289:2329": "tathā ca svalakṣāṇasya tadarthasya sattā tenaivāvadhṛteti na tadavabodhanāya astītipadāpekṣeti bhāvaḥ |",
  "SA19n1289:2330": "na kiñcitpramāṇamupalabhāmaha--iti |",
  "SA19n1289:2331": "pramāṇāsaṃbhavamevopapādayati--tathāhītyādi nā |",
  "SA19n1289:2332": "yā vyaktiryenendriyeṇa gṛhyate tanniṣṭhā jātirapi tenaivendriyeṇa gṛhyata ityeṣa pareṣāṃ svagoṣṭhīniṣṭhaḥ samayaḥ kevalam,",
  "SA19n1289:2333": "na hyunmīlitanayanaṃ paśyato'pi puṃso nīlādivarṇāt sāsnālāṅgūlādisanniveśaviśeṣalakṣaṇākṛteścānyannayanapathe'vatarati |",
  "SA19n1289:2334": "tat sāmānye na pratyakṣaṃ pramāṇamiti bhāvaḥ |",
  "SA19n1289:2335": "nanu mā bhūt sāmānye pratyakṣaṃ,",
  "SA19n1289:2336": "athāpi gamekāṃ purataḥ paśyato'nubhūtānekagovyakteḥ puṃso bhavati kaścidekākāraparāmarśalakṣaṇaḥ pratyayaḥ,",
  "SA19n1289:2337": "tatra cālambanaṃ kimapi nimittaṃ kalpanīyam,",
  "SA19n1289:2338": "anyathā tadanupapattestadeva ca sāmānyamityāśayena pareṇa kriyamānāmāśaṅkāmanūdya nirasyati--naceti |",
  "SA19n1289:2339": "vyaktibhya eva svahetudattaśaktibhya iti |",
  "SA19n1289:2340": "gavādivyaktayaḥ svahetubhyo jāyamānāṃ śaktiviśeṣaviśiṣṭā eva jāyante,",
  "SA19n1289:2341": "yayā mitho bhinnā api gośabdābhilapyāḥ kāścideva vyaktayo gaurityekākāraparāmarśe hetavo bhavanti,",
  "SA19n1289:2342": "tasmānnaikākāraparāmarśapratyayopapattaye sāmānyamālambanāntaraṃ kalpanīyamiti bhāvaḥ |",
  "SA19n1289:2343": "bhinnānāmapi satāṃ kathamekākāraparāmarśapratyahetutvamityatrāha--bhede'pītyādi |",
  "SA19n1289:2344": "atrāptasaṃvādamāha--bhede'pi niyatāḥ keciditi |",
  "SA19n1289:2345": "indriyādivaditi |",
  "SA19n1289:2346": "indriyatvāviśeṣe'pi kāsāñcideva vyaktīnāṃ rupagrahaṇasāmarthyaṃ kāsāñcideva rasagranaḥasāmarthyamiti yathā niyataṃ tathetyarthaḥ |",
  "SA19n1289:2347": "ādiśabdāt harītakyādayo gṛhyante |",
  "SA19n1289:2348": "nanu satyapi sāmānyāśrayaṇasyāvaśyakatve kiṃ sāmānyena,",
  "SA19n1289:2349": "vyaktibhirevālam,",
  "SA19n1289:2350": "tāsāmeṣa svabhāvaviśeṣo yadekākārapratyavamarśahetutvamiti svabhāvāśrayaṇetottaraṃ pramāṇikavastvapalāpāyaivetyāśaṅkāṃ parihannāha-- kiñceti |",
  "SA19n1289:2351": "ayamāśayaḥ--dravyādibhyo vyāvṛttaṃ bhinnaṃ sāmānyamatiriktaḥ padārthaṃ iti vadatāṃ mate jātivyaktyoratyantabhedo bhavatyabhimataḥ,",
  "SA19n1289:2352": "gotvāśvatvādi tu sutarāṃ bhinnam,",
  "SA19n1289:2353": "evaṃ bhedāviśeṣe'pi gotvaṃ govyaktiṣveva samavaiti nānyatra,",
  "SA19n1289:2354": "aśvatvamaśvavyaktiṣveva samavaiti nānyatretyatra kiṃ niyāmakamiti śaṅkāyāṃ svabhāva evaiṣa gotvādīnāṃ,",
  "SA19n1289:2355": "yannānyatra samavaitīti svabhāvāśrayaṇenaivottaraṃ tairapi deyaṃ,",
  "SA19n1289:2356": "tadasmān prati ko'yamākṣepaḥ svabhāvāśrayaṇenottaramasaṃgatamiti |",
  "SA19n1289:2357": "asmābhiḥ pratipādyamānaṃ svabhāvāśraṇenottaraṃ prāmāṇikaṃ paraiḥ pratipādyamānaṃ tvaprāmāṇikamityeṣa viśeṣa iti |",
  "SA19n1289:2358": "sāmānyasādhakatayā parairāśritamanumānaṃ dūṣayannāha--tathedamaparamityādinā |",
  "SA19n1289:2359": "atrocyata iti |",
  "SA19n1289:2360": "sādhyaṃ vikalpya dūṣayati--viśiṣṭavuddherityādinā |",
  "SA19n1289:2361": "bhinnaviśeṣaṇeti |",
  "SA19n1289:2362": "viśeṣyāt bhinnaṃ yadviśeṣaṇam--viśiṣṭabuddhau viśeṣyatayā bhāsamānasya yadviśeṣaṇatayā bhāsate viśeṣyato bhinnaṃ,",
  "SA19n1289:2363": "tadgrahaṇanāntarīyakatvamityarthaḥ |",
  "SA19n1289:2364": "prathamavikalpe dūṣaṇamāha--vastugrāhiṇi pratyakṣe ubhayapratibhāsābhāvāditi |",
  "SA19n1289:2365": "viśeṣaṇaviśeṣyobhayapratibhāsābhāvādityarthaḥ |",
  "SA19n1289:2366": "gauriti yadvastupratyakṣaṃ tat piṇḍaṃ tato bhinnaṃ gotvaṃ sāmānyaṃ cobhayamavabhāsayatītyetat sarvānubhavaviruddham,",
  "SA19n1289:2367": "puraḥsthitaṃ paśyato hi sphurati vastumātramiti bhāvaḥ |",
  "SA19n1289:2368": "dūṣaṇāntaramāha--viśiṣṭabuddhitvaṃ ceti |",
  "SA19n1289:2369": "anekāntikatāmupapādayati--bhinnaviśeṣaṇagrahaṇamantareṇāpīti |",
  "SA19n1289:2370": "yathā svarūpavān ghaṭa iti |",
  "SA19n1289:2371": "ghaṭasya svarūpaṃ hi ghaṭānnātiricyate |",
  "SA19n1289:2372": "gotvaṃ sāmānyamiti veti |",
  "SA19n1289:2373": "na sāmānyaṃ gotvādanyat,",
  "SA19n1289:2374": "gotve sāmānyatvamiti ca na gotvato bhinnaṃ,",
  "SA19n1289:2375": "tatsvarūpameva tu tat |",
  "SA19n1289:2376": "dvitīyavikalpe dūṣaṇamāha--dvitīyetyādinā |",
  "SA19n1289:2377": "siddhasādhanamupapādayati--svarūpavān ghaṭa ityādivaditi |",
  "SA19n1289:2378": "ayaṃ gauriti pratyakṣe vastuto vastumātragrāhiṇyapi svarūpavān ghaṭa ityatra kalpitabhedamādāya viśeṣyaviśeṣaṇabhāvopapattivat piṇḍādananyatve'pi gotvasya kalpitabhedamādāya viśeṣyaviśeṣaṇabhāvopapattyā arthāntaraprasaṅga iti bhāvaḥ |",
  "SA19n1289:2379": "gaurayamityanugatavyavahārastvagovyāvṛttimevāvalambate,",
  "SA19n1289:2380": "sā ca vyāvṛttirvyāvarttyānnātiricyata ityāha--agovyāvṛttyanubhavabhāvitvāditi |",
  "SA19n1289:2381": "evaṃ sāmānyasādhakatayā parābhimataṃ prayogaṃ nirasya sāmānyanirāsakaṃ prayogaṃ pradarśayati--sāmānyasya niṣedhāyetyādinā--yadyatropalabdhilakṣaṇaprāptaṃ sannopalabhyate iti |",
  "SA19n1289:2382": "upalabdhilakṣaṇaprāptatve satyapyanupalabhyamānatvaṃ hetuḥ |",
  "SA19n1289:2383": "hetorasiddhiśaṅkāṃ nivārayati--nacāsiddhisaṃbhāvaneti |",
  "SA19n1289:2384": "varṇasaṃsthānasahitamiti |",
  "SA19n1289:2385": "satyapīndriyasaṃprayogādāvupalambhakasamavāye upalabhyamāne ca vyaktiviśeṣe tatra gotvaṃ vipratipannaṃ naivopalabhyate,",
  "SA19n1289:2386": "upalabhyamānaṃ vyakteḥ svarūpaṃ tu varṇasaṃsthānātmakam,",
  "SA19n1289:2387": "na tato'nyā gotvajātirupalabhyate iti nāsiddho heturiti bhāvaḥ |",
  "SA19n1289:2388": "nanu darśanāgocarasyāpi jñānasyeva cākṣuṣopalambhāgocarasyāpi sāmānyasya nāsadbhāva ityāśaṅkāmanūdya pariharati--nāpītyādinā |",
  "SA19n1289:2389": "upakrāntaṃ sāmānyanirasanamupasaṃharati--tasmāditi |",
  "SA19n1289:2390": "nāpīti | prasaktānuprasaktyā prāpto'yaṃ vicāraḥ |",
  "SA19n1289:2391": "hetudoṣanirūpaṇaprakaraṇe'siddhinirūpaṇāvasare sāmānyavicāraḥ prasaṅgataḥ prāptaḥ,",
  "SA19n1289:2392": "sa ca prāsaṅgiko vicāraḥ 'tasmāt sarvaṃ saṃskṛtaṃ vastu paraparikalpitasāmānyena śūnya' miti samupasaṃhṛtaḥ |",
  "SA19n1289:2393": "yathā saṃskṛtaṃ sarvaṃ vastu niḥsāmānyakaṃ tathā na kenāpyuparacitamiti prasaktamanuprasaktametat |",
  "SA19n1289:2394": "nanu śākhācaṅkramaṇaṃ yat saṃskṛtavastunirdeśamanupravṛttirasmin vicāra iti |",
  "SA19n1289:2395": "naitat |",
  "SA19n1289:2396": "' yadi nityaḥ kartā jagato na kāraṇaṃ kimasya tarhi kāraṇam,",
  "SA19n1289:2397": "sattvānāṃ śubhāśubhākhyaṃ karma' ityādinā pramāṇanirūpaṇāt prameyanirūpaṇe'vatarato dvārametat |",
  "SA19n1289:2398": "etena pūrvameveśvaro jagataḥ kartā nirasta iti punaruktametaditi śaṅkā parihṛtā,",
  "SA19n1289:2399": "prakarāntareṇa tanniṣedho'tra pravartata iti |",
  "SA19n1289:2400": "tatreśvarasādhakatayā paropanyastasya prayogasya nirasanamiha tu tasya sargādikartṛtvānupapattiriti nirasanaprakārabhedaḥ |",
  "SA19n1289:2401": "tatra tāvanna nityo yukta iti |",
  "SA19n1289:2402": "nityaḥ jananamaraṇaśūnyaḥ |",
  "SA19n1289:2403": "asamarthaḥ,",
  "SA19n1289:2404": "athāpi karteti vyāhatam,",
  "SA19n1289:2405": "atha samartho nityaśca,",
  "SA19n1289:2406": "tadā tvayaṃ doṣa ityāha--nityeṃ kartari samarthe satīti |",
  "SA19n1289:2407": "tadasya svarūpaṃ pralayakāle'pīti |",
  "SA19n1289:2408": "nahi nityasya svarūpaṃ kālabhedāt bhidyeta,",
  "SA19n1289:2409": "yadi bhidyeta,",
  "SA19n1289:2410": "tarhyanityataivāpatediti bhāvaḥ |",
  "SA19n1289:2411": "sargādīnāmayaugapadyasya sahakāryasamavadhānamūlakatāmāśaṅkya nirasyati |",
  "SA19n1289:2412": "sahakārivirahādityādinā |",
  "SA19n1289:2413": "anityasya sahakāriṇo'pi tadāyattatvāditi |",
  "SA19n1289:2414": "kāryamātraṃ prati tasya kāraṇatvena sahakāriṇo janayanneṣa nityaḥ samarthaḥ kuto yugapanna janayatītīyamāśaṅkā tatrāpi tulyaiveti bhāvaḥ |",
  "SA19n1289:2415": "nanu satyameṣa samartho nityaśca,",
  "SA19n1289:2416": "paramīśvaro'yam,",
  "SA19n1289:2417": "satyāmicchāyāṃ kuryāt na cenna kuryāditi na sarvakāryayaugapadyaprasaṅga ityāśayena śaṅkate--buddhimatvādīśvarasyeti |",
  "SA19n1289:2418": "adhiṣṭhātṛnirapekṣapradhānakāraṇavāde seyamāśaṅkāvataret,",
  "SA19n1289:2419": "jaḍatvāt tasya,",
  "SA19n1289:2420": "cetanaṃ kāraṇamabhyupagacchato'smān prati tu nāsyāḥ śaṅkāyā avasara iti bhāvaḥ |",
  "SA19n1289:2421": "icchānāṃ vā kuto na yaugapadyamityāśayenāha -- tā apīti |",
  "SA19n1289:2422": "sahakārilakṣāṇayā āgantukaśaktayeti |",
  "SA19n1289:2423": "ayamāśayaḥ--satyaṃ sahakāriṇyo'pyetadāyattāḥ,",
  "SA19n1289:2424": "śaktasyāsyāsya śaktiviśeṣarūpāstāḥ ayaṃ ca nityaḥ samarthaśca sarvakāryorpādane,",
  "SA19n1289:2425": "athāpi tāḥ sahakārilakṣaṇāḥ śaktayastvāgantukyaḥ ataḥ sargādīnāṃ na yaugapadyaprasaṅgaṃ iti bhāvaḥ |",
  "SA19n1289:2426": "sa ca nityaḥ,",
  "SA19n1289:2427": "sāmarthyaṃ cāsyāvyāhataṃ,",
  "SA19n1289:2428": "sahakāri sarvaṃ tadadhīnam,",
  "SA19n1289:2429": "athāpi te sahakāriṇaḥ kādācitkā ityatat vyāhataṃ vaca ityāśayenāha--tarhi mātā'pi satīti |",
  "SA19n1289:2430": "yatkiñcidetat asāramityarthaḥ |",
  "SA19n1289:2431": "kāryasya svabhāvaviśeṣamavalambhya pratyavatiṣṭhate--nanveṣa eva kāryasya svabhāva iti |",
  "SA19n1289:2432": "nirasyati--tanneti |",
  "SA19n1289:2433": "samarścet parasvabhāvamayibhūyāpi kasmānna svakāryaṃ sādhayati,",
  "SA19n1289:2434": "yadi na sādhayedasamrtha eva sa iti bhāvaḥ |",
  "SA19n1289:2435": "dūṣaṇāntaramāha--nāpīti |",
  "SA19n1289:2436": "sraṣṭā'yaṃ kramāt bhāvān sṛjatīti hi bhavān manyate |",
  "SA19n1289:2437": "samarthasya nityasya kramāt kāryādhānamityanupapannam,",
  "SA19n1289:2438": "nairapekṣyāt samarthatvācca karturiti bhāvaḥ |",
  "SA19n1289:2439": "atrāptasaṃvādamāha--yadāheti |",
  "SA19n1289:2440": "kālayoḥ--kāryaniṣpādanakāle,",
  "SA19n1289:2441": "atatkālecityarthaḥ |",
  "SA19n1289:2442": "sadṛśātmanaḥ--samarthasya nityasya svarūpaṃ hi na viparivartate jātu,",
  "SA19n1289:2443": "tathāsatyanityatāpatteriti bhāvaḥ |",
  "SA19n1289:2444": "eteneti | nityānām--nityatayā'bhimatānāṃ jīvātmanām,",
  "SA19n1289:2445": "akṣaṇikānām--akṣaṇikatayā'bhimatānāṃ ghaṭādīnāṃ ca |",
  "SA19n1289:2446": "yadidaṃ kramāt kāryādhānaṃ dṛśyate tat sthira tayā'bhimate kasmiṃścadapi na ghaṭata iti bhāvaḥ |",
  "SA19n1289:2447": "uktaṃ ca śāntarakṣitena--",
  "SA19n1289:2448": "kāryāṇi hi vilambante kāraṇāsannidhānataḥ |",
  "SA19n1289:2449": "samarthahetusadbhāve kṣepasteṣāṃ hi kiṃkṛtaḥ ||",
  "SA19n1289:2450": "iti (tattva. pa. 146)",
  "SA19n1289:2451": "ataeva kāryakriyāsamarthānāṃ sarveṣāṃ kṣaṇikataiveti susthitam |",
  "SA19n1289:2452": "nanu sarvasya kṣaṇikateti pratyakṣaviruddham,",
  "SA19n1289:2453": "pratyakṣeṇākṣaṇikataiva hi gamyata ityāśaṅkate--nacātra pratyakṣavirodha iti |",
  "SA19n1289:2454": "atra pratividhante--pratyakṣeṇetyādinā |",
  "SA19n1289:2455": "akṣaṇikasyeti |",
  "SA19n1289:2456": "akṣaṇikatvasyeti yāvat |",
  "SA19n1289:2457": "nahīti |",
  "SA19n1289:2458": "ayamāśayaḥ--pratyakṣaṃ hi sākṣātkāraḥ,",
  "SA19n1289:2459": "sa ca kṣaṇikaḥ,",
  "SA19n1289:2460": "yadā svayamudbhavati tadā vartamānaṃ vastumātraṃ gṛhṇāti,",
  "SA19n1289:2461": "na tasya pūrvāparakṣaṇayogaṃ ca,",
  "SA19n1289:2462": "svayaṃ ca kṣaṇāntare vinaśyan anekakṣaṇayogamekasya gṛhītuṃ na kalpante iti |",
  "SA19n1289:2463": "pūrvāparakṣaṇayośca na vartamāne sākṣātkārakāle prakāśo ghaṭeta,",
  "SA19n1289:2464": "tathāsati tayorapi kālayorvartamānatāpatterityāha--nahi prāgūrdhvamiti |",
  "SA19n1289:2465": "yadi punaḥ pratyakṣakāle pūrvāparakṣaṇayogasyāpi prakāśa iṣyeta,",
  "SA19n1289:2466": "tarhi sākṣātkriyamāṇasya vastunastadaivājanmata āvināśamanuvartamānaḥ kālānvayo'pi prakāśeta,",
  "SA19n1289:2467": "tathāsatyutpannasya vastuno vināśāvadhirapi bhavatāṃ mate vijñāta eva bhavedityāśayenāha--janmavināśāvadhīti |",
  "SA19n1289:2468": "nanu pratyabhijñāpratyakṣaṃ kāladvayaṃsaṃbandhaṃ gṛhṇātītyatrāha--eteneti |",
  "SA19n1289:2469": "etenetyanenābhipretaṃ pratyabhijñāyā apratyakṣatvamupapādayati--sākṣātkāri hi jñānamityādinā |",
  "SA19n1289:2470": "sākṣātkartavyam,",
  "SA19n1289:2471": "sākṣātkartuṃ kṣamamiti yāvat |",
  "SA19n1289:2472": "naca smaraṇaṃ pratyakṣamiti |",
  "SA19n1289:2473": "smaraṇaṃ pratyakṣātmakaṃ na bhavatītyarthaḥ--",
  "SA19n1289:2474": "atra kumārilamataṃ nirasyaṃstanmatenākṣipati--atheti |",
  "SA19n1289:2475": "idānīntanamavasthānaṃ na sākṣātkuryāditi |",
  "SA19n1289:2476": "ayamiti tu bhavatīdānīntanasya grahaṇam,",
  "SA19n1289:2477": "taccākṣasāpekṣam,",
  "SA19n1289:2478": "tadaindrikasyāsya pratyakṣatā'vyāhataiveti,",
  "SA19n1289:2479": "pratyakṣaviruddhā ca kṣaṇikateti bhāvaḥ |",
  "SA19n1289:2480": "uktārtha tasya kārikāmanuvadati--yadāhetyādinā |",
  "SA19n1289:2481": "atirekiṇīti |",
  "SA19n1289:2482": "smṛtito bhinnā,",
  "SA19n1289:2483": "sākṣātkaraprametyarthaḥ |",
  "SA19n1289:2484": "tadetat kumāriloktaṃ pratikṣipati--smaraṇagrahaṇarūpaṃ tarhi pratyabhijñānaṃ syāditi |",
  "SA19n1289:2485": "nanu neyaṃ pratyabhijā smṛteratiricyate,",
  "SA19n1289:2486": "ayamitivat sa ityavi grahaṇāt,",
  "SA19n1289:2487": "smaryamāṇe ca tadavasthe'kṣāyogāt na sākṣātkārarūpatā,",
  "SA19n1289:2488": "gṛhyamāṇe cedamavasthe na smaraṇātmatā,",
  "SA19n1289:2489": "tasmāt smaraṇagrahaṇobhayātmataiva prasajet,",
  "SA19n1289:2490": "natu smṛtivyatiriktasākṣātkāripramātmatā,",
  "SA19n1289:2491": "ubhayarūpatā caikajñānasya na ghaṭeteti bhāvaḥ |",
  "SA19n1289:2492": "nanu--ekamevānyena rūpeṇa smaryate,",
  "SA19n1289:2493": "anyena rūpeṇa tu gṛhyate,",
  "SA19n1289:2494": "prādhānyaṃ tu gṛhyamāṇarūpataḥ,",
  "SA19n1289:2495": "saṃskārasāpekṣatā tu gṛhyamāṇasyopalakṣaṇāṃśe,",
  "SA19n1289:2496": "ataḥ purasthitavastugrahaṇarūpaiveyaṃ pratyabhijñetyāśayena parasya pratyavasthānamanūdya nirasyati -- yena hītyādinā |",
  "SA19n1289:2497": "anunmattena na śakyate vaktumiti |",
  "SA19n1289:2498": "ekaṃ vastu rūpe ca bhinne dve iti vadannunmatta eva syāt,",
  "SA19n1289:2499": "rūpabhedo hi svarūpabhedādananya iti bhāvaḥ |",
  "SA19n1289:2500": "bhāvepīti | ekasya smaraṇagrahaṇabhāvābhyupagamepītyarthaḥ |",
  "SA19n1289:2501": "pratyakṣāpratyakṣatvaṃ syāditi |",
  "SA19n1289:2502": "ekasyaiva jñānasyāṃśataḥ pratyakṣatvamaṃśato'pratyakṣatvaṃ cāpatet,",
  "SA19n1289:2503": "na tu pratyakṣataivetyarthaḥ |",
  "SA19n1289:2504": "tasmātpratyabhijñāpratyayo bhrānta eva nirviṣayatvāditi |",
  "SA19n1289:2505": "nirviṣayatvāt--yathā'vasthitavastvaviṣayatvādityarthaḥ |",
  "SA19n1289:2506": "āha ca śāntarakṣitaḥ --",
  "SA19n1289:2507": "nanu ca pratyabhijñānaṃ sa evetyupajāyate |",
  "SA19n1289:2508": "akṣavyāpārasadbhāve niṣprakampamabādhitam ||",
  "SA19n1289:2509": "tataḥ pratyakṣabādheyaṃ durvārā sarvahetuṣu |",
  "SA19n1289:2510": "kṣaṇabhaṅgaprasiddhyarthamupātteṣu na yujyate ||",
  "SA19n1289:2511": "na khalu pratyabhijñānaṃ pratyakṣamupapadyate |",
  "SA19n1289:2512": "vasturūpamanirdaśyaṃ sābhilāpaṃ ca tadyataḥ ||",
  "SA19n1289:2513": "bhrāntaṃ ca pratyabhijñānaṃ pratyekaṃ tadvilakṣaṇam |",
  "SA19n1289:2514": "abhedādhyavasāyena bhinnarūpe'pi vṛttitaḥ ||",
  "SA19n1289:2515": "iti (tattva. pa. 157)",
  "SA19n1289:2516": "pratyabhijñāyā bhramatve prayogamāha--prayogaścaivamiti |",
  "SA19n1289:2517": "sa tattvato naikālambana iti |",
  "SA19n1289:2518": "tattvato nābhinnālambanaḥ,",
  "SA19n1289:2519": "adhyastābhedālaṃbana iti yāvat |",
  "SA19n1289:2520": "viruddhavyāptopalabdhiriti |",
  "SA19n1289:2521": "viruddhavyāptopalabdhimupapādayati--ekatvānekatvayorigyādinā |",
  "SA19n1289:2522": "ekatvānekatvayoḥ--bhedābhedayoḥ |",
  "SA19n1289:2523": "viṣayavirodhādviṣayiṇorapyupalambhayorvirodha ityāha--tadviṣayayorapīti |",
  "SA19n1289:2524": "na pratyabhijñānaṃ kṣaṇikānumāne bādhakamiti |",
  "SA19n1289:2525": "bhrāntitvāditi bhāvaḥ |",
  "SA19n1289:2526": "viruddhavyaptirnāstītyāśaṅkate--na ceti |",
  "SA19n1289:2527": "ata eveti |",
  "SA19n1289:2528": "ayamāśayaḥ -- nanu viruddho'yaṃ hetuḥ--pratyabhijñā hi deśāre kālātare vā'nubhūtasya taddeśakālayogaṃ tadevedaṃ nīlamiti gamayati,",
  "SA19n1289:2529": "autsargikametat |",
  "SA19n1289:2530": "lūnapunarjātādiṣu ca sāmānyaikyam,",
  "SA19n1289:2531": "tadevaṃ pratyabhijñātvaṃ naikālambanatvatya viruddham,",
  "SA19n1289:2532": "vahneriva jalam,",
  "SA19n1289:2533": "virodhādeva cānaikāntikatā'pīti cenna |",
  "SA19n1289:2534": "sthirasya krameṇākrameṇa vā kriyākāritvamanupapannamityasakṛduktameva,",
  "SA19n1289:2535": "tat pratyabhijñānasyaikālambanatvaṃ naivopapadyate iti na viruddhatvamanaikāntikatā veti |",
  "SA19n1289:2536": "nanu pratyabhijñānameva svarasato vastvaikvamavagamayati,",
  "SA19n1289:2537": "naiva,",
  "SA19n1289:2538": "tasyaikālambanatvaṃ kiṃ yuktaṃ na vetyetadevādya vicāryata iti pratyabhijñānato vastvaikyopapādanamanupapannamipyāha--naca pratyabhijñānameveti |",
  "SA19n1289:2539": "jagato buddhimadviracitatvāsaṃbhavamupakrāntamupasaṃharati--tasmāt sthitametaditi |",
  "SA19n1289:2540": "sattvalokamiti |",
  "SA19n1289:2541": "sattvāni--prāṇinaḥ,",
  "SA19n1289:2542": "tallakṣāṇo lokaḥ sattvalokaḥ |",
  "SA19n1289:2543": "bhājana lokaḥ--sattvānāṃ prāṇināṃ bhājanabhūtaḥ-- āśrayabhūto loko bhājanalokaḥ,",
  "SA19n1289:2544": "tadimamativicitraṃ cittameva racayati--cittaṃ buddhirjñānamiti paryāyāḥ |",
  "SA19n1289:2545": "cittamevabāhyātmanā bhāsata iti cittavilāsa eva sarmaviti bhāvaḥ |",
  "SA19n1289:2546": "karmajaṃ hi jagaduktamaśeṣaṃ |",
  "SA19n1289:2547": "karma cittamavadhūya na cānyat--dvividhaṃ satyaṃ--pāramārthikasatyaṃ sāṃvṛtika satyaṃ ceti |",
  "SA19n1289:2548": "tatra pāramārthikadṛṣtayā tu cittameva sarvasya mūlam sāṃvṛtidṛṣṭayā tu aśeṣaṃ jagat sattvānāṃ karmaṇā jātam |",
  "SA19n1289:2549": "tadevaṃ karma cittaṃ cetyubhayaṃ vinā jagato na kiñcinmūlamiti bhāvaḥ |",
  "SA19n1289:2550": "vaibhāṣikamatamāśrityetyetadvakturdṛṣtayā,",
  "SA19n1289:2551": "vaibhāṣikādyavāntarabhedo hi bhagavataḥ paścāttanaḥ yadvacanamāśritya vaibhāṣikāḥ pravartante iti yāvat |",
  "SA19n1289:2552": "atha sarvajñāṃ sādhayan parasyāśaṅkāmanuvadati--nanviti |",
  "SA19n1289:2553": "kiṃ pramāṇam--pramāṇaṃ nāstītyarthaḥ |",
  "SA19n1289:2554": "asti pramāṇamanumānamityabhiprāyeṇāha--ucyate iti catvāryāsatyāni teṣāṃ sākṣātkāro yasya bhavati sa sarvajñaḥ,",
  "SA19n1289:2555": "sākṣātkāraśca sphuṭāvabhāsa ityabhiprāyeṇa teṣāṃ sphuṭāvabhāse prayogaṃ darśayati--yo ya ityādinā |",
  "SA19n1289:2556": "vyāptyavabodhakaṃ prathamaṃ vākyam,",
  "SA19n1289:2557": "dvitīyaṃ ca pakṣadharmatāvabodhakam,",
  "SA19n1289:2558": "tatra sādaranirantaradīrghakālābhyāsasahitacetoguṇatā hetuḥ,",
  "SA19n1289:2559": "sphuṭibhāvayogyatā sādhyam,",
  "SA19n1289:2560": "udāharaṇaṃ kāminyākāraḥ kāmukacittagataḥ,",
  "SA19n1289:2561": "caturāryasatyaviṣayākārāḥ bodhicittagatāḥ pakṣaḥ,",
  "SA19n1289:2562": "svabhāvahetunā'nena caturṇāmāryasatyānāṃ sphuṭībhāvayogyatve siddhe sphuṭāvabāṣāsaṃbhavanirasanamukhena sarvajñāsiddhirnirastā bhavati |",
  "SA19n1289:2563": "idamatra bodhyam |",
  "SA19n1289:2564": "sarvajñe pramāṇaṃ neti vadato'yamāśayaḥ--na tasmin pratyakṣaṃ pramāṇam,",
  "SA19n1289:2565": "na hi dṛśyate kaścit sarvadarśī,",
  "SA19n1289:2566": "nāpyanumānam,",
  "SA19n1289:2567": "dṛṣṭasajāteyeṣveva tatprasarāt,",
  "SA19n1289:2568": "na ca śabdaḥ tadbodhake prāmāṇyasaṃśayāt |",
  "SA19n1289:2569": "sarvajñatā ca na ghaṭate |",
  "SA19n1289:2570": "na hyatīndriyānarthān kaścid draṣṭuṃ śaknoti,",
  "SA19n1289:2571": "indriyāyattaprakāśā hyarthaḥ ,",
  "SA19n1289:2572": "prajñāprakarṣe'pi nendriyārthayoḥ svabhāvaṃ samatilaṅghya kiñcit jñātuṃ śaknoti | uktaṃ ca --",
  "SA19n1289:2573": "ye'pi sātiśayā dṛṣṭāḥ prajñāmeghābalairnarāḥ |",
  "SA19n1289:2574": "stokastokāntaratvena na tvatīndriyadarśanāt ||",
  "SA19n1289:2575": "prājño'pi hi naraḥ sūkṣmānarthān draṣṭuṃ kṣamo'pi san |",
  "SA19n1289:2576": "svajātīnanatikrāmannatiśete parānnarān ||",
  "SA19n1289:2577": "iti | (tattvasaṃ. pa. 825)",
  "SA19n1289:2578": "tasmādabhyāsātiśaye satyapi niravadhāvarthendriyayoḥ svabhāvātilaṅghanaṃ durghaṭameva |",
  "SA19n1289:2579": "yattu yogābhyāsabalādatīndriyārthadarśanaṃ ghaṭeteti,",
  "SA19n1289:2580": "tadapyanupapannam,",
  "SA19n1289:2581": "so'pi vicāryamāṇoṃavaratānudhyānalakṣaṇaḥ avicchinnasmṛtidhārārūpaḥ svayaṃ na sākṣātkārātmā,",
  "SA19n1289:2582": "smṛtirapyanubhūtārthāvalaṃbanīti na yogābhyāsato'pyatīndriyārthasākṣātkāriteti na sarvajñaḥ siddhyatīti |",
  "SA19n1289:2583": "sarvajñaṃ samarthayatastvayamāśayaḥ--yāvanna bādhakamupalabhyate,",
  "SA19n1289:2584": "tāvannāstīti na niścīyeta,",
  "SA19n1289:2585": "na hayadṛṣṭimātreṇārthasyāsambhavaḥ,",
  "SA19n1289:2586": "tat sarvajñe pratyakṣādipramāṇānupalambhamātreṇa kathaṃ tatpratiṣedhaḥ kartuṃ śakyeta,",
  "SA19n1289:2587": "na ca svāpnikānāṃ tattatpuruṣamātravedyānāmaparairanupalabhyamānānāmapalāpaḥ kartuṃ śakyeta |",
  "SA19n1289:2588": "yāvadbādhakaṃ nopalabhyate tāvat tatra saṃśayastu syādeva,",
  "SA19n1289:2589": "evaṃ sati kathaṃ bhavān sugatasārvajñyaṃ pratiṣeddhuṃ prabhavati |",
  "SA19n1289:2590": "nanu bādhakaṃ pradarśitam--'sarvajñatā ca na ghaṭate' ityādinā |",
  "SA19n1289:2591": "atrocyate--na kimapi daurghaṭyam |",
  "SA19n1289:2592": "yaścāyaṃ svabhāvaviśeṣa indriyārthayoḥ cakṣū rūpamevagṛhṇīyāt,",
  "SA19n1289:2593": "na śrotrādi śrotraṃ śabdameva gṛhṇīyānna rūpam,",
  "SA19n1289:2594": "'evaṃ rūpaṃ cakṣuṣaiva gṛhyeta netareṇendriyeṇa,",
  "SA19n1289:2595": "śabdaḥ śrotreṇaiva netareṇendriyeṇeti |",
  "SA19n1289:2596": "satyam |",
  "SA19n1289:2597": "indriyeṇa ced gṛhyeta tadā tathaiva,",
  "SA19n1289:2598": "cittena cet nāyaṃ niyamaḥ |",
  "SA19n1289:2599": "nanu mano nāmāntaramindriyaṃ bāhyendriya dvāreṇaivārthe pravartetetyanullaṅghanīyo niyamaḥ |",
  "SA19n1289:2600": "maivam |",
  "SA19n1289:2601": "na mano nāmendriyaṃ kiñcidānantaraṃ,",
  "SA19n1289:2602": "manaścittaṃ buddhirvijñānamityanarthāntaram |",
  "SA19n1289:2603": "pratisattvaṃ bhinnā cittadhārā'nuvartate,",
  "SA19n1289:2604": "sarva ca rāgādivividhamalāvilā bhavati,",
  "SA19n1289:2605": "āvidyaṃ ca malajālamāgantukam |",
  "SA19n1289:2606": "nairātymabhāvanayā cāpacīyate,",
  "SA19n1289:2607": "caturāryabhāvanayā ca bhavati prakarṣaḥ,",
  "SA19n1289:2608": "yathā yathā nairātmyabhāvanayā'pacīyante rāgādayo malāstathā tathā caturāryabhavanayā ca prakarṣaṃ gatayā pravardhate prajñā,",
  "SA19n1289:2609": "anekabhavānusyūtasādaranirantarāryasatyabhāvanayā kāṣṭāṃ gatayā yogalakṣaṇayā bhavati caturṇāmapyāryasatyānāmaparokṣam,",
  "SA19n1289:2610": "yogajamapi hi pratyakṣam,",
  "SA19n1289:2611": "sphuṭāvabhāsatvāt |",
  "SA19n1289:2612": "indriyārthasvabhāvaniyamastvaindriyake nāparokṣamātre |",
  "SA19n1289:2613": "caturāryāparokṣeṇa bhavati sarvajñaḥ |",
  "SA19n1289:2614": "sādaranirantarābhyāsāt prajñāprakarṣo bhatītyatra tu bhavatyayaṃ prayogaḥ--'yo yaḥ sādare' tyādi riti |",
  "SA19n1289:2615": "yathā yuvatyākāraḥ kāminaḥ puruṣasyeti |",
  "SA19n1289:2616": "sphuṭāvabhāsayogya iti śeṣaḥ |",
  "SA19n1289:2617": "kāmicittaṃ bhavati kāmyamānākāram,",
  "SA19n1289:2618": "tasmāt kāmyamānayuvatyākāraścittasya guṇo bhavati,",
  "SA19n1289:2619": "so'yaṃ kāmicittaguṇabhūto yuvatyākāraḥ sādaranirantaradīrghakālābhyāsasahitaḥ sphuṭībhāvayogyo bhavati (sphuṭāvabhāso bhavati)",
  "SA19n1289:2620": "tathā vivekinaścittaṃ vibhāvyamānacaturāryasatyākāraṃ bhavatīti so'yaṃ caturāryasatyākāraścetoguṇabhūtaḥ sādaranirantaradīrghakālābhyāsasahitaḥ sphuṭāvabhāsayogyo bhavati,",
  "SA19n1289:2621": "sphuṭāvabhāse ca tadaparokṣataḥ sarvajño bhavatīti |",
  "SA19n1289:2622": "kāni caturāryasatyāni?",
  "SA19n1289:2623": "duḥkhaṃ samudayo nirodho mārgaśceti |",
  "SA19n1289:2624": "rūpaskandho vedanāskandhaḥ saṃjñāskandhaḥ saṃskāraskandho vijñānaskandha iti tadetat skandhapañcakaṃ duḥkha mucyate |",
  "SA19n1289:2625": "yenāsya skandhapañcakasya samudayaḥ so'yaṃ samudayaḥ,",
  "SA19n1289:2626": "yo nirodho duḥkhasya sa nirodhaḥ,",
  "SA19n1289:2627": "nirodhasyāsya yat dvāraṃ sa mārga ucyate |",
  "SA19n1289:2628": "hetordūṣaṇatrayarahitatāmupapādayaṃstatrāśrayāsiddhihetvasiddhirāhityamupapādayati na tāvadāśrayadvāreṇeti |",
  "SA19n1289:2629": "dharmiṇām--āśrayāṇāṃ pakṣatayā nirdiṣṭānām |",
  "SA19n1289:2630": "te hi saṅkalpapathamārūḍhā duḥkhādyāryacatuṣṭayākārāḥ pratyātmaṃ cetastale prakāśanta eveti nāśrayāsiddhiḥ |",
  "SA19n1289:2631": "cetoguṇamātrasyeti |",
  "SA19n1289:2632": "mātraśabdaḥ kṛṣnārthaḥ |",
  "SA19n1289:2633": "cittasyālambanākāratayā ālambanamātraṃ cittākāra eveti te cetoguṇāḥ pratyātmaṃ prakāśanta eveti na hetvasiddhiḥ |",
  "SA19n1289:2634": "dharmiṇi ca sādara nirantaradīrghakālābhyāsaviśiṣṭacetoguṇatāyāḥ saṃbhavena pakṣadharmatā na nopapadyate |",
  "SA19n1289:2635": "nacaiṣa viruddha iti |",
  "SA19n1289:2636": "kāminyākāre--kāmini citte yogyaṃ yuvatyākārastasmin,",
  "SA19n1289:2637": "kāminyā yuvatyā ākāre kāminā'nudhyāyamāne iti vā |",
  "SA19n1289:2638": "virodho hi sādhyābhāvena cedvyāpto hetuḥ,",
  "SA19n1289:2639": "na ceha tathā,",
  "SA19n1289:2640": "sādaranirantaradīrghakālābhyāsaviśiṣṭā ye ye cetoguṇā yuvatyākārādayaste sarve'pi sphūṭāvabhāsayogyā eva na tu sarva te sphuṭāvabhāsāyogyāḥ |",
  "SA19n1289:2641": "nanu sādaranirantaradīrdhakālābhyāsaviśiṣṭeṣu katipayacetoguṇeṣu sphuṭāvabhāsayoghyatvadarśane'pi sarveṣāṃ tathātve ko niyamaḥ,",
  "SA19n1289:2642": "tasmādanaikāntiko'yaṃ heturiti śaṅkā vārayannāha--nacānaikāntika iti |",
  "SA19n1289:2643": "na vayaṃ sahacāradarśanamātreṇa vyāptiṃ brūmaḥ,",
  "SA19n1289:2644": "kintu kāyakāraṇabhāvāt pratibandhādityāha--abhyāsetyādinā |",
  "SA19n1289:2645": "kāryakāraṇabhāvo vā kathametayoḥ siddhyatītyatrāha--pratyakṣānupalambhata iti |",
  "SA19n1289:2646": "pratyakṣānupalambhābhyāmityarthaḥ |",
  "SA19n1289:2647": "kāryakāraṇabhāvastvanvayavyatirekasacārābhyāṃ siddhyati,",
  "SA19n1289:2648": "tatrānvayasahacāraḥ pratyakṣagamyaḥ,",
  "SA19n1289:2649": "vyatirekasahacāro'nupalambhagamyaḥ,",
  "SA19n1289:2650": "itthaṃ ca sarvopasaṃhāreṇa pratyakṣānupalambhābhyāṃ tayoḥ kāryakāraṇabhāvaḥ siddhyantīti kāryakāraṇabhāvalakṣaṇāt pratibandhādhvayāptisiddhiriti bhāvaḥ |",
  "SA19n1289:2651": "prakṛte pratyaksānupalambhāvupapādayati--tathāhīti |",
  "SA19n1289:2652": "kāmyantarvarttini--kāmicittāntarvattini |",
  "SA19n1289:2653": "trividhapratyakṣānupalambhasādhya iti |",
  "SA19n1289:2654": "pratyakṣaṃ anupalaṃbhaścetyanayoḥ samāhāraḥ pratyakṣānupalambhaṃ,",
  "SA19n1289:2655": "anupalabdhiḥ sphuṭābhatvasyetīyamekā'nupalabdhiḥ,",
  "SA19n1289:2656": "pascādabhyasasaṃvedanaṃ sphuṭabasasaṃvedanaṃ ceti pratyakṣadvayaṃ,",
  "SA19n1289:2657": "tairetaistribhiḥ prakāraryuktaḥ pratyakṣānupalambhasamudāyaḥ,",
  "SA19n1289:2658": "tatsādhyaḥ kāryakāraṇabhāva ityarthaḥ |",
  "SA19n1289:2659": "idamatrāvedyate--yathā paścādabhyāsasaṃvedanaṃ sphuṭābhasaṃvedanaṃ ceti pratyakṣadvayam tathā pūrvamabhyāsaviśiṣṭacetoguṇānupalambhaḥ sphuṭāvabhāsānupalambhaścetyanupalambhadvayaṃ kiṃ na syāt,",
  "SA19n1289:2660": "vastutastu svetarayāvatkāraṇfsamavadhāne satyapi yasminna sati kāryānupalambha ityeko'nupalambhaḥ,",
  "SA19n1289:2661": "sati tu yasmin kāryopalambha iti pratyakṣamekam,",
  "SA19n1289:2662": "itthaṃ ca pratyakṣānupalambhābhyāṃ kāryakāraṇabhāvāvadhāraṇamiti tu yuktam |",
  "SA19n1289:2663": "evaṃ sthite kāraṇopalambhaṃ kāryopalambhaṃ ca pṛthak gaṇayitvā pratyakṣadvayaṃ cet saṃpādyeta kāraṇānupalambhaṃ kāryānupalambhaṃ ca pṛthaggaṇayitvā'nupalambhadvayāśrayaṇena cāturvidhyaṃ kiṃ na syāt |",
  "SA19n1289:2664": "anayaivāśaṅkayā pūrvaṃ 'kāryahetordhūmādervahnyādinā mahānasādau dṛṣṭāntadharmiṇi trividhapratyakṣānupalambhena pañcavidhapratyakṣānupalambhato ve' tyetadvākyaṃ prakārāntareṇonnītam |",
  "SA19n1289:2665": "nibandhakārasya tu hārdamiha paśyatāṃ naḥ pūrvavyākhyānaṃ nibandhakarturhārdaṃ nānusaratīti |",
  "SA19n1289:2666": "śaṅkate nanviti |",
  "SA19n1289:2667": "caturāryasākṣātkāritvasiddhāvapi na sarvasākṣātkaritvaṃ saṃbhavati atha kathaṃ sarvajñatāsiddhiriti śaṅkiturāśayaḥ yadyapi catuṣvāryasatyeṣvanangargato naiko'pi bhāvaḥ |",
  "SA19n1289:2668": "athāpi sarvajñatāṃ vyaktaṃ prasādhayan śaṅkate--aśeṣeṇeti |",
  "SA19n1289:2669": "sākalyenetyarthaḥ |",
  "SA19n1289:2670": "sarvadharmeti |",
  "SA19n1289:2671": "dharmaśabdo bhāvamātravacanaḥ,",
  "SA19n1289:2672": "kāryakāraṇabhāvāpannaṃ yadbījāṅkurādi yacca citta caittaṃ sa dharma iti paribhāṣyate |",
  "SA19n1289:2673": "yatpramāṇasaṃvādīti |",
  "SA19n1289:2674": "pramāṇasaṃvādiniścitārthavacanatvaṃ hetuḥ,",
  "SA19n1289:2675": "tadarthasākṣātkārapūrvakatvaṃ sādhyam |",
  "SA19n1289:2676": "sākṣātkārijñānamiti |",
  "SA19n1289:2677": "sākṣātkāri yad jñānamityarthaḥ |",
  "SA19n1289:2678": "sākṣāt pāramparyeṇaveti |",
  "SA19n1289:2679": "sākṣātkārapūrvakatvaṃ sākṣāt pāramparyeṇa vetyarthaḥ |",
  "SA19n1289:2680": "agnerdāhakatvaṃ svayaṃ sākṣātkṛtya procyamāne sākṣāt,",
  "SA19n1289:2681": "tathāvidhajñānapūrvakatvaṃ svayamananubhūya sākṣātkarturvacane prāmāṇyamanu prayujyamāne paramparayā,",
  "SA19n1289:2682": "tathā sugatānuyāyināṃ 'kṣāṇikaḥ sarva eva saṃskārā' ityasmin vacane ca |",
  "SA19n1289:2683": "kāryaheturiti |",
  "SA19n1289:2684": "uktavacanasyoktasākṣātkārakāryatvāt |",
  "SA19n1289:2685": "hetorisiddhyādidūṣaṇatrarāhityamupapādayati nāsyāsiddhirityādinā |",
  "SA19n1289:2686": "sarvadharmakṣaṇabhaṅgaprasādhanādasya vacanasyeti |",
  "SA19n1289:2687": "kṣāṇabhaṅgo hi sarvadharmāṇāṃ svabhāvaḥ tadarthāvabodhakatayā cāsya vākyasya pramāṇasaṃvādiniścitārthāvabodhatvarūpahetornāsiddhiriti bhāvaḥ |",
  "SA19n1289:2688": "pramāṇaniścitārthakatvasya hetuviśeṣaṇasya prayojanaṃ prakāśayannanaikāntikatāṃ vārayati--vacanamātrasya saṃśayapiparyāsapūrvakatve'pīti |",
  "SA19n1289:2689": "pramāṇaniścitārthasyeti |",
  "SA19n1289:2690": "pramāṇena niścito'rtho yasya tasya vākyasyetyarthaḥ |",
  "SA19n1289:2691": "nanvanayorvyāpau kiṃ pramāṇam,",
  "SA19n1289:2692": "tatrāha--pratyakṣānupalambhābhyāmiti |",
  "SA19n1289:2693": "pramāṇasaṃvādivacanaṃ hi svārthasākṣātkārakāryam,",
  "SA19n1289:2694": "kāraṇe sati kāryopalambhaḥ,",
  "SA19n1289:2695": "asati kāraṇe kāryānupalambha iti pratyakṣānupalambhābhyāṃ kāryakāraṇavyorvyāptirnirābādhā gṛhyata eveti bhāvaḥ,",
  "SA19n1289:2696": "tatrāpi cedāśaṅkā,",
  "SA19n1289:2697": "kāryahetumātrocchedaprasaṅga ityāha anyatheti |",
  "SA19n1289:2698": "atrāyaṃ sarvajñasamarthanasaṅgrahaḥ |",
  "SA19n1289:2699": "prakāśitapūrvaścāsmābhiranyatra--",
  "SA19n1289:2700": "pramāṇānāṃ nivṛttyā tu prameyaṃ na nivartate |",
  "SA19n1289:2701": "avyāpakanivṛttyā syānnāvyāpyasya nivartanam |",
  "SA19n1289:2702": "sā pramāṇanivṛttiśca kvacid dṛṣṭā na sādhanam |",
  "SA19n1289:2703": "sarvapramātṛsandohe taddṛṣṭistu mudurgrahā |",
  "SA19n1289:2704": "sarvajñe bādhakaṃ nāpi pramāṇamupalabhyate |",
  "SA19n1289:2705": "ye nāma bodhisattvāḥ syuḥ prakṛtyaiva kṛpāmayāḥ |",
  "SA19n1289:2706": "aśeṣadharmanairātmyabhāvanābhyāsapāṭavāt |",
  "SA19n1289:2707": "vyapetasarvāvaraṇā rāgādimalavarjitāḥ |",
  "SA19n1289:2708": "prajñāprakarṣayogena sārvajñyaṃ samupāgatāḥ |",
  "SA19n1289:2709": "kṛpāprakaṣayogena sarvasattvoddidḥirṣayā |",
  "SA19n1289:2710": "āsaṃsāraṃ vartamānāḥ svacchaspaṭikanirmalāḥ |",
  "SA19n1289:2711": "doṣavātairaprakampyāste buddhā jagato hitāḥ || iti",
  "SA19n1289:2712": "bhavapraramparāsiddhaye tu kiṃ pramāṇamiti |",
  "SA19n1289:2713": "kiṃ śabdaḥ pratikṣepe--pramāṇa nāstītyarthaḥ lokāyata tānuyāyinaḥ seyamāśaṅkā |",
  "SA19n1289:2714": "anyestadapratikṣepāt |",
  "SA19n1289:2715": "ayamabhiprāyaḥ--astu nāma ye sthiramātmānamabhyupacchanti teṣāṃ kathamapi punarbhavapratyāśā |",
  "SA19n1289:2716": "sarvasya kṣaṇikatāṃ vadataḥ kathaṃ punarbhavakathā ghaṭeteti |",
  "SA19n1289:2717": "pratividhatte--ucyate ityādinā |",
  "SA19n1289:2718": "kṣaṇabhaṅgavādibhirasmābhirapyahaṃpratyayāspadabhūtā vijñānadhārā pratisattvaṃ bhinnā'nuvartata eva bhave bhava ityabhyupagataṃ nāma,",
  "SA19n1289:2719": "pūrvapūrvacittasyaiva svabhāva uttarottaraṃ cittaṃ janayatīti,",
  "SA19n1289:2720": "tasmāt maraṇakālabhāvicittasyāpi cittāntarotpādakatvamastyeva |",
  "SA19n1289:2721": "atrāyaṃ prayoto bhavatītyāśayenāha--yaccittaṃ taccittāntaraṃ pratisandhatte iti |",
  "SA19n1289:2722": "utpādayatītyetat |",
  "SA19n1289:2723": "ayaṃ cotpādyotpādakabhāva ekasantānānvayinoreva pūrvāparacittayoḥ |",
  "SA19n1289:2724": "maraṇakālabhāvi cittaṃ pakṣaḥ,",
  "SA19n1289:2725": "cittāntarotpādakatvaṃ sādhyaṃ cittatvaḥ hetuḥ |",
  "SA19n1289:2726": "idānīntanacittaṃ dṛṣṭāntaḥ |",
  "SA19n1289:2727": "na cārhaccaramacittena vyabhicāra iti |",
  "SA19n1289:2728": "arhatāmapagatarāgādīnāṃ caramaṃ cittaṃ cittāntaraṃ notpādayatīti saugaterapīṣyata iti tasmiṃścitte vyabhicāra iti bhāvaḥ |",
  "SA19n1289:2729": "imāmanaikāntikāśaṅkāṃ pariharati--tasyāgamamātrapratītatvāditi |",
  "SA19n1289:2730": "ayamāśayaḥ--parakīyāgamaikasiddhenārhaccaramacittenāṃnaikāntikāśaṅkā parāgamasyāprāmāṇyaṃ vadatā nodbhāvyā,",
  "SA19n1289:2731": "paramatābhupagamena cedabhyupagamyatāṃ tathaiva punarbhavo'pīti |",
  "SA19n1289:2732": "niṣkleśacittāntarajananādveti |",
  "SA19n1289:2733": "ayamāśayaḥ--na saugatānāṃ sarveṣāmabhimatametat arhato bhavati caramaṃ cittaṃ,",
  "SA19n1289:2734": "yaccintāntaraṃ notpādayateti,",
  "SA19n1289:2735": "kecit kathayanti nāmaivam |",
  "SA19n1289:2736": "vastutasteṣāmapi vītarāgāṇāṃ vyapetasakalāvidyāmūlāṇāṃ kleśādimalairanāliptā vimalā cittasantatiranuvartata eveti nānaikāntikapralaṅga iti |",
  "SA19n1289:2737": "uktaṃ ca śāntarakṣitena--",
  "SA19n1289:2738": "kṣīṇāsravasya vijñānamasandhānaṃ kuto bhavet |",
  "SA19n1289:2739": "parakīyakṛtāntāccenna,",
  "SA19n1289:2740": "prāmāṇyāparigrahat ||",
  "SA19n1289:2741": "ye ceha sudhiyaḥ kecidapratiṣṭhitanirvṛtīn |",
  "SA19n1289:2742": "jināṃ stadyānaniṣṭatvaṃ yānayośca pracakṣate ||",
  "SA19n1289:2743": "tān pratyayamasiddhaśca sādhyadharmasamanvitaḥ |",
  "SA19n1289:2744": "dṛṣṭāntaḥ prativādīṣṭasiddhāntāśrayaṇe'pi te ||",
  "SA19n1289:2745": "iti (tattvasaṃ. 538-539)",
  "SA19n1289:2746": "kamalaśīlena cetthaṃ vyākhyātam--'kutaḥ prasiddhamarhatāṃ na cittāntaraṃ pratisandhatte maraṇacittamiti,",
  "SA19n1289:2747": "athā'pi syāt parakīye bauddhasiddhānte paṭhyate kṣīṇā me jātiruṣitaṃ brahmacaryaṃ kṛtaṃ karaṇīyaṃ nāparamasmāt bhavaṃ prajānāmīti,",
  "SA19n1289:2748": "ataḥ siddhamasādhanamiti,",
  "SA19n1289:2749": "tadetadayuktaṃ' parakīyasya siddhāntasya prāmāṇyenāparigrahāt,",
  "SA19n1289:2750": "kathaṃ tathā'prāmāṇyena parigṛhītānniścayaḥ,",
  "SA19n1289:2751": "paralokasyāpi niścayaprasaṅgāt |",
  "SA19n1289:2752": "x x x x parasiddhāntāśrayaṇenāpi kāṃścid bauddhān prati sādhyadharmasamanvito na siddho dṛṣṭānta iti darśayannāha--yeceha sudhiya itī'ti (tattvasaṃ. pañci. 538-539)",
  "SA19n1289:2753": "tuṣyatvitināyenāha--hetorvā kleśe satīti viśeṣaṇāpekṣaṇāditi |",
  "SA19n1289:2754": "rāgādimalakaluṣitacittatvasya hetutetyarthaḥ |",
  "SA19n1289:2755": "arhanmaraṇacittaṃ tu na tathāvidhamiti nānaikāntikateti bhāvaḥ |",
  "SA19n1289:2756": "tathācoktaṃ śāntarakṣitena--",
  "SA19n1289:2757": "maraṇakṣaṇavijñānaṃ svopādeyodayakṣamam |",
  "SA19n1289:2758": "rāgiṇo hīnasaṅgatvātpūrvavijñānavattathā ||",
  "SA19n1289:2759": "iti (tattvasaṃ. 535)",
  "SA19n1289:2760": "vyākhyātaṃ caitat 'yatsarāgaṃ cittaṃ tatsvopādeyacittāntarodayasamartham,",
  "SA19n1289:2761": "sarāgatvātpūrmacittavat sarāgaṃ cedaṃ maraṇacitta'miti |",
  "SA19n1289:2762": "maraṇakālabhāvicittasya cittāntarotpādatvaṃ prasādhya janmakālabhāvinaścittasya svodayahetubhūtacittapūrvakatvaṃ prasādhayannāha--ihetyādinā pūrvottarabhavadvayasamarthanena anekabhavānvayo dṛḍhīkṛto bhavati |",
  "SA19n1289:2763": "bhāvibhavasādkhalohetuḥ svabhāvahetuḥ,",
  "SA19n1289:2764": "bhūtabhavasādhakastvayaṃ kāryaṃheturityāi--kāryaheturiti |",
  "SA19n1289:2765": "nanu pratisattvaṃ vijñānadhārā pravahati sācānekabhavānuvartinī,",
  "SA19n1289:2766": "sarvajñāśca bahavo buddhāḥ ityādibhedavarṇanaṃ kathaṃ ghaṭate,",
  "SA19n1289:2767": "śūnyameva tu tattvamiṣṭam,",
  "SA19n1289:2768": "śūnyatādṛṣṭireva tu muktiriti ca tāttvikī sthitirityāśayena śaṅkate--nanuceti |",
  "SA19n1289:2769": "śaṅkātannirasanamukhena vaibhāṣikādimatabhedamavatārayati nāma |",
  "SA19n1289:2770": "sattvān--lokān |",
  "SA19n1289:2771": "sarvaṃ evāvidyāvaśāt sthiravividhabhāvavāsanākaluṣitacetasaḥ sapadi śreyaḥpathe nāvatārayituṃ śakyante,",
  "SA19n1289:2772": "tānetānadvaye naiḥśrayasapathe'vatārayatā bhagavatā karuṇārdracittena bhūtārthatayedamuktamiti |",
  "SA19n1289:2773": "ayamāśayaḥ--avidyayā''veṣṭitān dṛṣtamātreṣu avicārya tattattvamidamidamiti dhāvato'narthaṃ nipatato lokān śūnyatādṛṣṭau sapadyāvatārayitumaśakyatayā yadidaṃdṛśyate tadetat skandhāyatanādi,",
  "SA19n1289:2774": "sarvaṃ kṣaṇikaṃ na sthiramekamiti kṣaṇikatvopadeśaḥ prathamataḥ pravṛtto bhagavanaḥ,",
  "SA19n1289:2775": "tataśca tān jñānajñeyabhedavāsanākaluṣpitān tato'vatārayituṃ vijñānamātropadeśaḥ,",
  "SA19n1289:2776": "tato vijñānādvaitatadṛṣṭeravatārya śūnyatādṛṣṭau naiḥśreyasaikāntāyāṃ lokānvartayituṃ sarvaṃ śūnyamiti sarvaṃśūnyatopadeśaḥ |",
  "SA19n1289:2777": "tadevaṃ sāṃvṛtāsāṃvṛtabhedamāśritya kṣaṇikaṃ kṣaṇikaṃ vijñānaṃ vijñānaṃ śūnyaṃ śūnyamiticopadeśabhedaḥ pravṛtta iti |",
  "SA19n1289:2778": "tathācoktam--lokāvataraṇārthaṃ ca bhāvā nāthena deśitāḥ | iti |",
  "SA19n1289:2779": "vineyajanāvataraṇāya pravṛttamupadeśabhedamavalabhya saugateṣu matabhedaḥ pravṛttaḥ sa ca vaibhāṣikādibhedādbhinnaḥ |",
  "SA19n1289:2780": "tān bhedānnirūpannāha--tathāhītyādinā |",
  "SA19n1289:2781": "ākāśaṃ dvau nirodhau ceti |",
  "SA19n1289:2782": "dividhaṃ vastu--saṃskṛtamasaṃskṛtaṃ ca,",
  "SA19n1289:2783": "tatrāsaṃskṛtamākāśaṃ dvau ca nirodhau--pratisaṅkhyanirodho'prisaṅkhyānirodhaśceti |",
  "SA19n1289:2784": "saṃskritaṃ sarvaṃ tu kṣaṇikamiti bhāvaḥ |",
  "SA19n1289:2785": "atha sautrāntikānāṃ matamāha--sautrāntikānāṃ matamiti |",
  "SA19n1289:2786": "na bāhyo'rtha iti |",
  "SA19n1289:2787": "nīlādirbāhyo'rtho na pratibhāti,",
  "SA19n1289:2788": "asti tu bāhyo'rthaḥ,",
  "SA19n1289:2789": "sa ca na dṛggocaraḥ,",
  "SA19n1289:2790": "yadidaṃ nīlamitibhāsate,",
  "SA19n1289:2791": "saṅkrāntabāhyākāraṃ jñānameva tu taditi bhāvaḥ |",
  "SA19n1289:2792": "jñānānumeyabāhyārthavādina ete |",
  "SA19n1289:2793": "svākārabuddhijanakā iti |",
  "SA19n1289:2794": "dṛśyāḥ--dṛśyatayā'bhimātāḥ--bāhyā ityetata |",
  "SA19n1289:2795": "nīlādayo bāhyārthaḥ svākāraṃ buddhau samarpya svayaṃ najyanti,",
  "SA19n1289:2796": "prakāśate tu jñānameva,",
  "SA19n1289:2797": "jaḍasya prakāśāyogāditi |",
  "SA19n1289:2798": "yadi saṃvedyata iti |",
  "SA19n1289:2799": "nīlādi yadi saṃvedyate--vittau prakāśate,",
  "SA19n1289:2800": "tarhi prakāśasvabhāvatayā tadapi cittavadābhyantarameveti kathaṃ tad bāhyamucyate |",
  "SA19n1289:2801": "ayamarthaḥ -- nīlamiti yatprakāśate taktimiti vaktavyam |",
  "SA19n1289:2802": "cakṣuḥpathe yannipatitaṃ tasya ca cittasya ca kaḥ saṃbandhaḥ yaccittena gṛhyeta,",
  "SA19n1289:2803": "vastuni nayanapathamupagatamātre bhavati nīlamityavabhāsaḥ,",
  "SA19n1289:2804": "sa ca cittasyaiva prakāśaḥ,",
  "SA19n1289:2805": "ato gamyate nīlākārāvabhāsaścittasyaiveti |",
  "SA19n1289:2806": "na cet saṃvedyate--yadā ca na saṃvedyate,",
  "SA19n1289:2807": "nayanapathasaṃnikṛṣṭamanu jāyamānena na viṣayī kriyate,",
  "SA19n1289:2808": "atha kathaṃ tasya bāhyatābahirindriya janyapratyakṣagocaratā |",
  "SA19n1289:2809": "tathā ca bāhyānāmapratyakṣatvaṃ siddhamiti |",
  "SA19n1289:2810": "yadi bāhyo'rthaḥ pratyakṣapramāṇena na gṛhyate tarhi tasmin pramāṇābhāvād vijñānamātrameva vastvitīṣyatām,",
  "SA19n1289:2811": "ityāśayena śaṅkate--nanu yadīti |",
  "SA19n1289:2812": "pariharati--vyatirekata iti |",
  "SA19n1289:2813": "jñānādarthasya nīlādervyatirekāt |",
  "SA19n1289:2814": "vyatireke kāraṇamāha--nahītyādinā |",
  "SA19n1289:2815": "nacaitaditi |",
  "SA19n1289:2816": "etat -- uttarottaracitte pūrvapūrvacittato nirantaramanuvartamāne'pi kvacideva deśe kvacideva samaye nīlāvabhāso nānyadā nānyatretyetat |",
  "SA19n1289:2817": "svopādānapūrvapūrvacittabalamātrabhāvitye na yujyate |",
  "SA19n1289:2818": "samanantarapratyayavyatiriktamiti |",
  "SA19n1289:2819": "samanantarapūrvapratyayavyatiriktamityarthaḥ |",
  "SA19n1289:2820": "evaṃ vaibhāṣikasautrāntikābhittaṃ bāhyāstitvapakṣaṃ nirūpya,",
  "SA19n1289:2821": "atha yogācāramataṃ vijñānamātrāstitvapakṣaṃ nirūpayan bāhyastitvavādaṃ vikalpya dūṣayati--kaḥ punarasāṃ bāhyo'rthaṃ iti |",
  "SA19n1289:2822": "kimavayavī,",
  "SA19n1289:2823": "kiṃ vā paraidravyāśritvenābhimatā guṇādayaḥ,",
  "SA19n1289:2824": "kiṃ vā navavidhaṃ dravyaṃ kiṃ vā paramāṇava iti vikalpārthaḥ |",
  "SA19n1289:2825": "yadyapyavayavyādivibhāgo vaibhāṣikasautrāntikāmyāṃ nādriyate athāpi vijñānamātrastitvavādanā bāhyārthamātrasya nirasanīyatayā teṣāmapyupādānam |",
  "SA19n1289:2826": "ante paramāṇūnāṃ niveśaḥ avayavinirasanapūrvakaṃ paramāṇumātrābhyupagamaṃ vaibhāṣikasautrāntikayorviśeṣamabhipretya |",
  "SA19n1289:2827": "prathamaṃ nirdiṣṭo'pyavayavī ata evānte nirasyate,",
  "SA19n1289:2828": "tannirasanasamantaraṃ paramāṇuvāde samavataraṇaṃ samucitamiti |",
  "SA19n1289:2829": "tatra na tāvadguṇādaya iti |",
  "SA19n1289:2830": "ādiśabdāt kriyādeḥ parigrahaḥ dravaniṣedhanava teṣāṃ niṣiddhatvāditi |",
  "SA19n1289:2831": "kathaṃ dravyaniṣedhenaiva tanniṣedhaḥ āha--na cāsati samavāyini dravye iti |",
  "SA19n1289:2832": "ataeva satyāpi dūṣaṇāntare tannādṛtamatrāsmābhirityāha--dūṣaṇamapi nādrīyata iti |",
  "SA19n1289:2833": "pṛthag dūṣaṇaṃ sadapi nādrīyate ityarthaḥ |",
  "SA19n1289:2834": "dravyasya kathaṃ niṣedhastatrāha--dravyaṃ cetyādinā |",
  "SA19n1289:2835": "tatrātmaniṣedhāyadamapi sādhanamiti pūrvamevātmanirasanaṃ kṛtam,",
  "SA19n1289:2836": "idamapi tannirasanasādhanamityapiśabdena gamyate |",
  "SA19n1289:2837": "yat kādācika jñānamiti |",
  "SA19n1289:2838": "idaṃ ca vyāptinidarśakamudāharaṇavākyam |",
  "SA19n1289:2839": "kādācitkajñānatvaṃ hetuḥ,",
  "SA19n1289:2840": "kādācitkakāraṇapūrvakatvaṃ sādhyam,",
  "SA19n1289:2841": "vyāptāvudāharaṇaṃ saudāminījñānavaditi |",
  "SA19n1289:2842": "kādācitkaṃ cedamahaṅkārajñānamiti pakṣadharmatopapādaka mupanayavākyam |",
  "SA19n1289:2843": "anenāhaṃgrahahetubhūtasyāhamarthasya kādācitkatvasiddhyā ātmā nityo'stītyetannirastaṃ bhavatīti bhāvaḥ |",
  "SA19n1289:2844": "asiddhyādidoṣatrayarahitatāṃ hetornirūpayati--nāyamasiddha ityādinā |",
  "SA19n1289:2845": "ahaṅkāre dharmiṇīti |",
  "SA19n1289:2846": "ahaṅkāre--ahaṃgrahe dharmiṇi--pakṣe |",
  "SA19n1289:2847": "hetorviśeṣyāṃśāsiddhiṃ vāriyitvā viśeṣaṇāṃśāsiddhiṃ vārayati--nāpi kādācitketi |",
  "SA19n1289:2848": "sapakṣe--saudāminījñāne |",
  "SA19n1289:2849": "pratyakṣānupalambhābhyāṃ vyāptisiddheriti |",
  "SA19n1289:2850": "saudāminī kṣaṇamāvirbhūya tiṃrobhavati tāmanu tadjñānamapīti pratyakṣam |",
  "SA19n1289:2851": "saudāminyāḥ prāk paścācca na tajjñānopalambha ityanupalambhaḥ |",
  "SA19n1289:2852": "kādācitkajñānasyacākādacitkakāraṇādutpattāvityādi |",
  "SA19n1289:2853": "kādācitkasyāpi jñānasya syādakādācitko'pyarthaḥ kāraṇam,",
  "SA19n1289:2854": "iti cet,",
  "SA19n1289:2855": "tathāsati kadā'pi kādācitkādarthānna syāt,",
  "SA19n1289:2856": "kāraṇasyākādācikatvābhyupagamāt |",
  "SA19n1289:2857": "nanu akādacitkādapi syāt kādācitkādapīti cet tarhi aniyatakāraṇatāpatteṃrahetukataivāpataditi bhāvaḥ |",
  "SA19n1289:2858": "tathā'pyanaikāntikatva iti |",
  "SA19n1289:2859": "saudāminyāṃ tadjñāne ca pratyakṣānupalambhābhyāṃ sādhyahetvoḥ sāhacaryaniyame satyapyanyatrānaikāntikataivetyāśayaḥ |",
  "SA19n1289:2860": "prasiddhadhūmāḍhirapīti |",
  "SA19n1289:2861": "mahānasādau vahnidhūmayoḥ sāhacaryaniyame satyapi,",
  "SA19n1289:2862": "anyatra vinaiva vahniṃ dhūmaḥ kiṃ na svādityanaikāntikatāśaṅkā tatrāpi prasajediti bhāvaḥ |",
  "SA19n1289:2863": "apicetyādi |",
  "SA19n1289:2864": "kāraṇamamartho'kācitkaḥ,",
  "SA19n1289:2865": "kāryastvahaṃgrahaḥ kādācitka ityetannopapadyate,",
  "SA19n1289:2866": "kāraṇasya kāryajanasamartharaya nityātvena sarvadaivāhaṃgraho'pyutpadyeti |",
  "SA19n1289:2867": "kāraṇasya kuvadrapatvāt--kāryaniṣpādanasāmarthyena kāraṇaṃ kāryarupaṃ kurvadeva syāt,",
  "SA19n1289:2868": "akarotkāryaṃ kariṣyatīti veti naiveti bhāvaḥ |",
  "SA19n1289:2869": "kāryamakurvato'pi tiṣṭhatastu kāraṇatvamaupacārikamevāpatet |",
  "SA19n1289:2870": "ekameva kurvadapi bhavet,",
  "SA19n1289:2871": "akurvadapi bhavediti vyāhataṃ,",
  "SA19n1289:2872": "tayorbhedaniyamāt abhede tu svabhāvaikyena kurvato'pyakurvato'pi syādeva kāryotpattiritiṃ bhāvaḥ |",
  "SA19n1289:2873": "kiñcāhaṅkārasyeti |",
  "SA19n1289:2874": "akādācitkasyaivātmanaḥ kādācitkāhaṃgrahotpādakatve ekena tena kramādyāvanto'haṃgrahā utpādyante te sarve yugapadutpadyeran |",
  "SA19n1289:2875": "karaṇasya jāgarūkatvāt na ca sāmagrīvaikalyam |",
  "SA19n1289:2876": "sāmarthye kathaṃ sāmagrīvaikalyam,",
  "SA19n1289:2877": "kāraṇāntarasāpekṣetve tu naiva sāmarthyamiti bhāvaḥ |",
  "SA19n1289:2878": "nanvātmāhaṃgrahahasyālambanamātram,",
  "SA19n1289:2879": "anyadeva tu kāraṇamityāśaṅkāmanūdya nirasyati--nanvahaṃkārasyetyādinā |",
  "SA19n1289:2880": "kāraṇatātonātiricyate ālaṃbanateti bhāvaḥ |",
  "SA19n1289:2881": "evaṃ parābhimata ātmā nirastaḥ |",
  "SA19n1289:2882": "athākāśaṃ nirasyati--atha kimākāśamityādinā |",
  "SA19n1289:2883": "ayamāśayaḥ--saugataikadeśino vaibhāṣikā ākāśaṃ vastviti manyate,",
  "SA19n1289:2884": "vastu vā tadavastu veti vicārayanto vayamavastveveti brūmaḥ--vastunā hyarthakriyāsamarthena bhāvyam,",
  "SA19n1289:2885": "anyathātvavastveva tat,",
  "SA19n1289:2886": "nacākāśena bhavati kā'pyarthakriyā |",
  "SA19n1289:2887": "nanu--avakāśapradānalakṣaṇārthakriyāsāmarthyamasti tasyeti cenna |",
  "SA19n1289:2888": "yatra sapratighaṃ vastu ghaṭapaṭādyasti,",
  "SA19n1289:2889": "tatra sadapyākāśaṃ nāvakāśādhāne prabhavati,",
  "SA19n1289:2890": "atha teṣu sapratigheṣvasatsu teṣāmabhāvādevāvakāśaḥ siddha iti kimākāśena,",
  "SA19n1289:2891": "sapratighavastuvirahānnacātiricyate kaścidavakāśa iti |",
  "SA19n1289:2892": "tadekaṃ bibhunityamākāśamityanupapannam |",
  "SA19n1289:2893": "ghaṭādivadapasaraṇopasaraṇbhyupagame paricchedāpattiḥ |",
  "SA19n1289:2894": "sapratighavastusaṃnidhānāsannidhānābhyāṃ nāśotpādābhyupagame tu nityaikatā vyāhanyeteti |",
  "SA19n1289:2895": "atha vaiśeṣikabhimatākāśasamarthanaprakāraṃ nirasyati--paraistvityādinā |",
  "SA19n1289:2896": "samānadaśatvāt sarvaśabdānāmiti |",
  "SA19n1289:2897": "nityamekaṃ vibhumākāśamicchatāṃ śabdasya tadāśrayatāṃ ca svīkurvatāṃ jāyamānasya sarvasya śabdasyākāśa eva deśa iti asya śabdasyāyaṃ deśaḥ tasya tu sa deśa iti deśavibhāgasya vaktumaśakyatayā deśavibhāgena śabdaśravaṇaṃ nopapadyeta,",
  "SA19n1289:2898": "yaḥ śrotrākāśa ucyate sa cākāśānnatiricyate iti nāyaṃ śrotrākāśasya saṃnihitaḥ śabdaḥ ayameva tu sannihita ityāśrayākāśe pradeśabhedakalpanasyānupapannatvāt sarva eva śabdāḥ śrūyeran,",
  "SA19n1289:2899": "yadi vyavahito na śrūyeta,",
  "SA19n1289:2900": "tarhi tadanyaḥ sannihitoṃ ya ucyate so'pi na śrūyeta,",
  "SA19n1289:2901": "deśabhedasya durvacatvāt |",
  "SA19n1289:2902": "yadi śrūyeran sarvaṃ eva śrūyeran na cennaikopīti bhāvaḥ |",
  "SA19n1289:2903": "tadidaṃ dūṣaṇaṃ śabdasya kramotpattyanupapatteṃrapyupalakṣakam |",
  "SA19n1289:2904": "uktaṃ ca kamalaśīlena --'yadi hi nityaikanabhodravyasamavetā amī syuḥ,",
  "SA19n1289:2905": "tadā sakṛdutpannānekaśabdavat atatkālā api śabdā abhimatakāla eva syuḥ |",
  "SA19n1289:2906": "avikalakāraṇatvāt,",
  "SA19n1289:2907": "ekāśrayatvācca |",
  "SA19n1289:2908": "na ca nityasya parāpekṣā'tī'ti |",
  "SA19n1289:2909": "(tatvasaṃ. paṃ. pa. 208)",
  "SA19n1289:2910": "dikkālayoścakatvāditi |",
  "SA19n1289:2911": "diśa ekatvābhyupagamāt kālasya caikatvābhyupagamādityarthaḥ |",
  "SA19n1289:2912": "nityatvavibhutvābhyupagamasyopalakṣakam |",
  "SA19n1289:2913": "eteneti |",
  "SA19n1289:2914": "ākāśakāladiśāṃ nirasanenaivetyarthaḥ |",
  "SA19n1289:2915": "nirasanayukterekaprakāratvāditi yāvat |",
  "SA19n1289:2916": "yā tu manaḥsādhane parairyuktirnirūpitā tāmanudya nirasyati--yugapadjñānānutpattyetyādinā |",
  "SA19n1289:2917": "ayamāśayaḥ -- yadi mano neṣyeta jñānāṃ cākṣuṣādīnāṃ yaugapadyamāpadyeta |",
  "SA19n1289:2918": "ātmano vibhoścakṣurādīndriyaiḥ saha sadaiva saṃbhavāt karatalasannihitasya kusumādeścakṣuḥspārśanādīndriyasaṃprayogasya yugapat saṃbhavāt |",
  "SA19n1289:2919": "manasi cendriye'bhyupagamyamāne'ṇostasya yugapadanekendriyasaṃyogasyāsaṃbhavād indriyamanaḥsaṃyogasyāpi pratyakṣe hetutayā na jñānānāṃ yaugapadyaprasaṅga iti vaiśeṣikā manyante |",
  "SA19n1289:2920": "atrocyateha -- jñānānāṃ yaugapadyaṃ netyetallokānubhavaviruddham |",
  "SA19n1289:2921": "nartakīṃ paśyanto hi tasyā rūpaṃ gānaṃ ca yugapadeva sākṣātkurvantaḥ kamapyahlādamanubhavanti,",
  "SA19n1289:2922": "manaśvedaṇu kimapīndriyamiṣyeta,",
  "SA19n1289:2923": "lokānubhavasiddhasya jñānayaugapadyasya vyāvatireva syāttannāstyeva parābhimataṃ manaḥ,",
  "SA19n1289:2924": "iti mano na jñānādanyat |",
  "SA19n1289:2925": "cittaṃ gano jñānamityanarthāntaramityasakṛduktam",
  "SA19n1289:2926": "kiñca--",
  "SA19n1289:2927": "jñānānāṃ yaugapadye'pi lokasiddhe dviṣannayam |",
  "SA19n1289:2928": "prakalpayanmano nityamiṣṭahāniṃ na paśyati ||",
  "SA19n1289:2929": "kāraṇasya tu nityatve kārye kramikatā katham |",
  "SA19n1289:2930": "nānyāpekṣā samarthasya nāsamarthasya hetutā |",
  "SA19n1289:2931": "ayaugapadyaṃ jñānānāṃ naiva siddhyedabhīpsitam |",
  "SA19n1289:2932": "uktaṃ ca śāntarakṣitena --",
  "SA19n1289:2933": "'nitye tu manasi prāptāḥ pratyayā yaugapadyataḥ |",
  "SA19n1289:2934": "tena heruriha prokto bhavatīṣṭavighātakṛt' ||",
  "SA19n1289:2935": "iti (tattva. 209)",
  "SA19n1289:2936": "pṛthivyādayo'vaśiṣyanta iti |",
  "SA19n1289:2937": "nirasanīyā iti yāvat |",
  "SA19n1289:2938": "avayaviparamāṇubhedena dvividhā iti |",
  "SA19n1289:2939": "dvyaṇukādayo'vavinaḥ,",
  "SA19n1289:2940": "tadārambhakāśca paramāṇavaḥ |",
  "SA19n1289:2941": "anupalambho bādhaka iti |",
  "SA19n1289:2942": "avayavebhyo'tiriktasyāvayavinaḥpaṭāderanupalambhastadaṅgīkāre bādhakaṃ pramāṇam |",
  "SA19n1289:2943": "yadi syādupalabhyeta nopalabhyatetu paṭo nāma kaścittaṃttubhyonyaḥ,",
  "SA19n1289:2944": "tathā kapālābhyaṃ bhinno ghaṭaḥ;",
  "SA19n1289:2945": "evaṃ tantukapālādayopīti bhāvaḥ |",
  "SA19n1289:2946": "atrāyaṃ prayogaḥ--yadupalabdhilakṣaṇaprāptaṃ sadyatra nopalabhyate na tattatrāsti,",
  "SA19n1289:2947": "yathā kvacitpradeśaviśeṣe ghaṭadiranupalabhyamānaḥ,",
  "SA19n1289:2948": "nopalabhyatecāvayavebhyo'rthāntarabhūtastatraiva deśe,",
  "SA19n1289:2949": "upalabdhilakṣaṇaprāptaścābhimato'vayavī'ti |",
  "SA19n1289:2950": "nanūpalabhyate ghaṭo'yameka itityāśaṅkate--yadyavayavī nāstīti |",
  "SA19n1289:2951": "ekatveneti ekatvaṃ hi bhāsamānamavayavinamatiriktameva gamayati |",
  "SA19n1289:2952": "anyathā'ṇuṣu pratīyamāneṣu tadananvayāt |",
  "SA19n1289:2953": "āptavacanopanyāsamukhena śaṅkāṃ pariharati--bhāgā eva hīti |",
  "SA19n1289:2954": "yaścāyamatiriktāvayavivādināṃ vyavahāraḥ--ayamavayavī paṭaḥ,",
  "SA19n1289:2955": "asya bhāgā aṃśā ime tantavaḥ,",
  "SA19n1289:2956": "taiścāyaṃ bhāgavāniti,",
  "SA19n1289:2957": "nadanurodhena nirdeśo bhāgā iti |",
  "SA19n1289:2958": "bhāgā eva bhāsante cākṣuṣe,",
  "SA19n1289:2959": "na tu tebhyo'nyoṃ bhāgavān--bhāgairārabdhaḥ,",
  "SA19n1289:2960": "syavaṃ nirbhāgaḥ--akhaṇḍaḥ kaścitū pratīyate ityarthaḥ |",
  "SA19n1289:2961": "bhāgā eva hi bhāsanta ityetat praśnaprativacanamukhena vyācaṣṭe nanu ko'yamityadinā |",
  "SA19n1289:2962": "sañcitaparamāṇupratibhāsaeveti |",
  "SA19n1289:2963": "puñjībhūtaparamāṇupratibhāsa evetyarthaḥ |",
  "SA19n1289:2964": "nānādigdeśāvaṣṭambhena bahavaḥ paramāṇavaḥ ekasmin sthale pūrvapaścimadakṣiṇottarordhvādholakṣaṇanānādigdeśāvaṣṭambhena sthitāḥ puṃjībhūtā ucyante",
  "SA19n1289:2965": "śaṅkate--yadyevamiti |",
  "SA19n1289:2966": "vacanasya hārdamajānataḥ śaṅkeyam |",
  "SA19n1289:2967": "ajñānamevopapādayati--arthasya svarūpeṇa nāsti vedanamityādinā |",
  "SA19n1289:2968": "arthasya--sthūlādeḥ svarūpeṇa--arthātmanā nāsti vedanam,",
  "SA19n1289:2969": "kintu vittirevārthātmanā bhāsate iti |",
  "SA19n1289:2970": "tatra vacanamāha--bhāktaṃ syādarthavedanamiti |",
  "SA19n1289:2971": "arthasya vedanamityetadbhāktaṃ syāditi bhāvaḥ |",
  "SA19n1289:2972": "sthūlapratibhāsasyānyathāsiddhimāha--tasmāditi |",
  "SA19n1289:2973": "sthūlāvabhāso bhrama ityuktaṃ bhavati |",
  "SA19n1289:2974": "evameva tu bhadantaśubhagupto manyate,",
  "SA19n1289:2975": "anūdyate ca śāntarakṣitena--",
  "SA19n1289:2976": "'tulyāparakṣaṇotpādādayathā nityatvavibhramaḥ |",
  "SA19n1289:2977": "avicchinnasajātīyagrahe cetsthūlavibhramaḥ |'",
  "SA19n1289:2978": "iti (tattva. 552)",
  "SA19n1289:2979": "nanu--avayavino'nabhyupagame sthūlo'yaṃ nīlo'yamiti cākṣuṣaṃ kathamupapadyate,",
  "SA19n1289:2980": "tatrāha--ye'pi tadārambhakāḥ paramāṇo vaiśeṣikāṇāmiti |",
  "SA19n1289:2981": "tadārambhakatvena vaiśeṣikairabhimatā ityarthaḥ |",
  "SA19n1289:2982": "sāksādakṣigocarā vaibhāṣikāṇāṃ darśana iti |",
  "SA19n1289:2983": "bāhyārthamātranirasane pravṛttānāṃ paraṃāṇūnāṃ dṛśyatvasamarthanaṃ sākṣānnātyantamapekṣitam |",
  "SA19n1289:2984": "avayavisamarthanāya pravṛttaṃ prati prativaktavye sayūthyānāṃ matenedamucyate iti bhāvaḥ |",
  "SA19n1289:2985": "vaibhāṣikebhyaḥ sautrāntikānāṃ viśeṣamāha svākārasamarpaṇeti |",
  "SA19n1289:2986": "atha bāhyārthānnirasyannāha--te'pi yogācārāṇāṃ mate na santīti |",
  "SA19n1289:2987": "na khalveka iti |",
  "SA19n1289:2988": "ayamāśayaḥ -- pratyekaṃ bhinnabhinnāḥ paramāṇavo'saṅkhyātāḥ puñjātmanā |",
  "SA19n1289:2989": "vasthitā dṛśyante,",
  "SA19n1289:2990": "pratyekaṃ svātantryeṇa naiṣāṃ kadācidapi sthitiḥ,",
  "SA19n1289:2991": "saṃhatā evotpadyante saṃhatā eva naśyanti,",
  "SA19n1289:2992": "ataeva puñjāvasthāyāṃ dṛśyamānānāṃ pratyekamavasthitau kuto'dṛśyateti śaṅkāyā nāvakāśaḥ |",
  "SA19n1289:2993": "tathācoktaṃ--",
  "SA19n1289:2994": "pratyekaparamāṇūnāṃ svātantrye nāsti saṃbhavaḥ |",
  "SA19n1289:2995": "ato'pi paramāṇūnāmaikaikāpratibhāsanam ||",
  "SA19n1289:2996": "iti (tattva saṃ. paṃ. pa. 551)",
  "SA19n1289:2997": "iti bāhyāstitvavādino manyante |",
  "SA19n1289:2998": "atredaṃ vimṛśyate--samuditā eva jāyantāṃ samuditā eva naśyantu,",
  "SA19n1289:2999": "paramatraivaṃ khalu vaktavyam,",
  "SA19n1289:3000": "ayamekaḥ paramāṇurayameko'yamekaḥ samuditāścaite iti |",
  "SA19n1289:3001": "tatredaṃ pṛccāmaḥ--ayamekaḥ paramāṇuriti kathaṃ siddhayet,",
  "SA19n1289:3002": "so'pi vicāryamāṇo naiko bhavitumarhati, kasmāt ?",
  "SA19n1289:3003": "ucyate--yo hi paramāṇuḥ paramāṇumadhyamadhyāste sa caturṣu pārśveṣu adharottaraṃ ca paramāṇubhiḥ sasṛṣṭa iti digbhāgabhedena ṣaḍaṃśatāpattyā naikatāpattiranatilaṅghanīyaiva |",
  "SA19n1289:3004": "sa hi madhyagataḥ paramāṇuḥ pārśve paramāṇau yena svabhāvena saṃsṛjate,",
  "SA19n1289:3005": "na tena svabhāvena ūrdhvādhaḥparamāṇunā saṃsṛjyate,",
  "SA19n1289:3006": "yena svabhāvena ūrdhādhaḥparamaṇubhyāṃ saṃyujyate na tena pārśvaparamāṇau |",
  "SA19n1289:3007": "yadi vinā svabhāvabhedaṃ saṃsṛjyeta,",
  "SA19n1289:3008": "digbhedakṛtabhedasya durnirūpatayā ekadeśatāpatteḥ pracayo na siddhayet |",
  "SA19n1289:3009": "tathāca madhyāvasthitaparamāṇumātraṃ piṇḍaḥ syāt |",
  "SA19n1289:3010": "paramāṇūnāṃ mithaḥ saṃyogopapādanakleśādābhimukhyamātraṃ cet madhyasthaparamāṇunāmiṣyeta,",
  "SA19n1289:3011": "tadā'pyasmāddoṣādanirmokṣā e veti |",
  "SA19n1289:3012": "prakārāntareṇa dūṣayannāha--atha cāyaṃ vicāra iti |",
  "SA19n1289:3013": "nāpyanekaḥ paramāṇuriti |",
  "SA19n1289:3014": "ayamāśayaḥ -- nanu naikasvabhāvo'yamaṇuḥ,",
  "SA19n1289:3015": "ato naika ityeva brūmaḥ na paramāṇurathāpyaneka iti tryāha tam |",
  "SA19n1289:3016": "kasmāt ?, paramāṇoḥ--paramāṇutayā'bhimatasyānaiḥ saha paramāṇubhiḥ paramāṇuśaḥ--atyantāṇuśaḥ sayogasyāsaṃbhavāt |",
  "SA19n1289:3017": "paramāṇutayā'bhimatasya kathaṃ tato'pyaṇuśaḥ saṃyogaḥ syāt |",
  "SA19n1289:3018": "saṃyogaśca saṃyujyatāmaṃśata eva bhavati,",
  "SA19n1289:3019": "tasmādyadyasau sāṃśaḥ kathaṃ paramāṇurucyate |",
  "SA19n1289:3020": "atha cenniraṃśaḥ saṃyujyate ityutyucyeta sarvataḥ saṃyogāt parasparamabhinnadeśatayā piṇḍaḥ paramāṇūmātra eva syāt |",
  "SA19n1289:3021": "parvataḥ kṣitimātraśca syāditi |",
  "SA19n1289:3022": "tayoriti | piṇḍaparamāṇvorityarthaḥ |",
  "SA19n1289:3023": "svabhāvānāmiti |",
  "SA19n1289:3024": "paramāṇusvabhāvānāmityarthaḥ |",
  "SA19n1289:3025": "svoktadūṣane āptavacanaṃ saṃvādayati--ṣaṭkena yugapadyogāditi |",
  "SA19n1289:3026": "vyākhyātaprāyametat |",
  "SA19n1289:3027": "āha cedaṃ śāntarakṣitaḥ --",
  "SA19n1289:3028": "saṃyuktaṃ dūradeśasthaṃ nairantaryavyavasthitam |",
  "SA19n1289:3029": "ekāṇvabhimukhaṃ rūpaṃ yadakṣṇormadhyavartinaḥ ||",
  "SA19n1289:3030": "aṇvantarābhimukhyena tadeva yadi kalpyate ||",
  "SA19n1289:3031": "pracayo bhūdharādīnāmevaṃ sati na yujyate |",
  "SA19n1289:3032": "aṇvantarābhimukhyena rūpaṃ cedanyadiṣyate |",
  "SA19n1289:3033": "kathaṃ nāṃa bhavedekaḥ paramāṇustathāsati |",
  "SA19n1289:3034": "iti (tatva. 555)",
  "SA19n1289:3035": "nanu kathamasatyālambane nīlapītādyavabhāsaḥ |",
  "SA19n1289:3036": "kathamasatyarthe svāpnāvabhāsaḥ |",
  "SA19n1289:3037": "nanu vāsanayā |",
  "SA19n1289:3038": "tayaivātrāpi |",
  "SA19n1289:3039": "nanu spne'rthadaurghaṭyam |",
  "SA19n1289:3040": "ihāpi tatsamānam |",
  "SA19n1289:3041": "avicārayatāṃ tvarthasaulabhyam |",
  "SA19n1289:3042": "vicārayatāṃ tu daurghaṭyameva |",
  "SA19n1289:3043": "daurghaṭyaṃ ca nirūpitamityāśayenāha -- yadi bāhyo'rtha ityādinā |",
  "SA19n1289:3044": "nanu--hanta svāpnajāgarayoraviśeṣaprasaṅgaḥ,",
  "SA19n1289:3045": "ko viśeṣamācaṣṭe,",
  "SA19n1289:3046": "doṣe syānnāma viśeṣaḥ3,",
  "SA19n1289:3047": "svāpnādaviśiṣṭameva tu jāgrajjñānamapi |",
  "SA19n1289:3048": "bhavati cātra prayoga ityāśayenāha -- na ca svāpnajāgradanubhavayorityādinā anālambanādanavāptarūpaviśeṣamiti |",
  "SA19n1289:3049": "anālambanatayā'navāptarūpaviśeṣamityarthaḥ |",
  "SA19n1289:3050": "yathaikasmādākāśakeśadarśanāditi |",
  "SA19n1289:3051": "cākṣuṣadoṣavaśāt dṛśyate nabhasi keśa iva bhraman,",
  "SA19n1289:3052": "tadidamākāśakeśadarśanam |",
  "SA19n1289:3053": "na cākāśaṃ vastu,",
  "SA19n1289:3054": "na vā tatra keśaḥ,",
  "SA19n1289:3055": "tat bāhyālambananirapekṣaḥ ko'pyayaṃ vijñānavilāsa evābhāsaḥ |",
  "SA19n1289:3056": "viśeṣaścāyamanyato bhramādanapohyo'nyairapi |",
  "SA19n1289:3057": "ataevedamudāharaṇamādṛtam |",
  "SA19n1289:3058": "dvitīyamiti |",
  "SA19n1289:3059": "yannabhasi keśadarśanaṃ tasmādanyat dvitīyam |",
  "SA19n1289:3060": "nanu--asati bāhye'rthe kiṃ tarhi sat bhavataḥ,",
  "SA19n1289:3061": "vijñānamātraṃ tu paramārthasat,",
  "SA19n1289:3062": "ityāha--yadītyādinā |",
  "SA19n1289:3063": "atra prācāṃ saṃvādamāha--yathoktamityādinā |",
  "SA19n1289:3064": "grāhyagrāhakanirmuktam--grahyagrāhakabhāvanirmuktam |",
  "SA19n1289:3065": "nanvasati grāhyagrāhakabhāve,",
  "SA19n1289:3066": "jñānaṃ kena prakāśyeta ?",
  "SA19n1289:3067": "svenaiva prakāśate |",
  "SA19n1289:3068": "ato nāsya grāhyabhāvo'pītyāha--nānyo'nubhāvyo buddhayā'stītyādi |",
  "SA19n1289:3069": "atrāyaṃ saṅgrahaḥ--nirūpitaścāsmābhiranyatra--",
  "SA19n1289:3070": "'seyaṃ vijñānadhārā gaganatalagatālokavat svaprakāśā",
  "SA19n1289:3071": "nānākārāvabhāsā sphurati bahuvidhā svāpnavadvāsanātaḥ |",
  "SA19n1289:3072": "grāhyatvagrāhatvadvayarahitatayā jñyaptimātrā'dvitīyā",
  "SA19n1289:3073": "sūte saiveyamaikā vyavahṛtimakhilāṃ svānyabāhyānapekṣā ||",
  "SA19n1289:3074": "gṛhṇāti jñānamarthāniti jagati mato grāhakatvasvabhāvaḥ",
  "SA19n1289:3075": "saṃvṛttyaiva pravṛtto natu viṣayitayā vastutastena śūnyam |",
  "SA19n1289:3076": "nāpyātmagrāhakaṃ tat paramajāḍatayā svaprakāśaikarūpaṃ",
  "SA19n1289:3077": "taccāvicchinnadhāraṃ pravahati satataṃ sattvabhedānantam' iti |",
  "SA19n1289:3078": "vijānānamātravādiṣu kecana vijñānameva vāsanāvaicitryeṇa nīlapītādivividhākāraṃ bhūtvā bhāsate iti,",
  "SA19n1289:3079": "apare tu vastuto nirākārameva tu tat,",
  "SA19n1289:3080": "avidyayā nīlapītādidivividhākāramiva bhāsate,",
  "SA19n1289:3081": "tadvāsanāvaśādavabhāsamāno'pi nīlāpītādyākāraḥ sāṃvṛta eveti |",
  "SA19n1289:3082": "pakṣadvaye'pyasmin grāhyagrāhakabhāvarāhityaṃ vijñānasya saṃpratipannameveti vijñānasvabhāvaparyālocanayā bāhyārthagrāhakatā vijñānasyetyetaddarotsāritamityāha--tatra kecidityādinā |",
  "SA19n1289:3083": "atha mādhyamikānāṃ matamāha--mādhyamikānāṃ tvityādinā |",
  "SA19n1289:3084": "na cāsya vicārataḥ kaścit svabhāvo ghaṭate eko vā'neko veti |",
  "SA19n1289:3085": "vijñānamātravādīnā paramāṇau bāhyatayā parairabhimate kimayamekasvabhāvaḥ--uta naikasvabhāvaḥ (ekarūpa uta naikarūpaḥ)",
  "SA19n1289:3086": "iti ubhayatrāpyanupapattiruktā seyamanupapattirvijñānamātravāde'pi tulyaivetyāśayaḥ |",
  "SA19n1289:3087": "tadidamupapādayiṣyati |",
  "SA19n1289:3088": "prathamaṃ vijñānasyāpyavāstavattve āptavacanāni saṃvādayati -- yathoktamityādinā |",
  "SA19n1289:3089": "ekānekasvabhāveneti |",
  "SA19n1289:3090": "vastunā hyekasvabhāvena anekasvabhāvena vā bhāvyam,",
  "SA19n1289:3091": "atathābhūtasya tu vyomāravindavadasattvataiveti bhāvaḥ |",
  "SA19n1289:3092": "bhāvā yena nirūpyante iti bhāvāḥ--bāhyā ābhyantaraśca |",
  "SA19n1289:3093": "yadā tviti | vikalpasya--savikalpasya niścayātmakasya,",
  "SA19n1289:3094": "anyasya--nāmajātyādikalpanārahitasya pratyakṣasya yadā pramāṇatā nāsti |",
  "SA19n1289:3095": "prāmāṇyaṃ hi tasya vastutve,",
  "SA19n1289:3096": "ekānekasvabhāvarāhityenāvastutvāt kva prāmāṇyāvasaraḥ |",
  "SA19n1289:3097": "atha pramāṇameva yadā vicāryamāṇaṃ viśīryate tadadhīnasadgāvasya sarvaṃsyānyasya kva vastutā,",
  "SA19n1289:3098": "tadevaṃ sarvasmin viśīryamāṇe ko'parādhyatu |",
  "SA19n1289:3099": "bhāvānāṃ śūnyataiva svabhāva iti taulyānnaikasyāpekṣāpāvasaraḥ |",
  "SA19n1289:3100": "nanu ayaṃ baddho'yaṃ mukta iti vyavasthā'pi vyāhanyeta |",
  "SA19n1289:3101": "satyam |",
  "SA19n1289:3102": "iyaṃ vyavasthā'pi saṃvṛttyaiva na paramārthata iti |",
  "SA19n1289:3103": "niḥsvabhāvataiva ca śūnyatā |",
  "SA19n1289:3104": "uktaṃ caitadanyatrāpi --",
  "SA19n1289:3105": "'niḥsvabhāvā amī bhāvāstattvataḥ svaparoditāḥ |",
  "SA19n1289:3106": "ekānekasvabhāvena viyogāt pratibimbavat ||",
  "SA19n1289:3107": "iti | tarhi kiṃ tattvam--",
  "SA19n1289:3108": "'na sannāsanna sadasanna cāpyanubhayātmakam |",
  "SA19n1289:3109": "catuṣkoṭivinirmuktaṃ tattvaṃ mādhyamikā jaguḥ ||'",
  "SA19n1289:3110": "svabhāvarāhityādbhāvānāmapāramārthye prayogaṃ pradarśayati--prayogaḥ punarevamiti ekānekasvabhāvaṃ na bhavatīti |",
  "SA19n1289:3111": "ekasvabhāvamanekasvabhāvaṃ vā yanna bhavatītyarthaḥ |",
  "SA19n1289:3112": "vyāpakānupalabdhiriti |",
  "SA19n1289:3113": "paramārthasattvasya vyāpakamekasvabhāvānekasvabhāvānyataratvaṃ,",
  "SA19n1289:3114": "tasyānupalabdhiḥ,",
  "SA19n1289:3115": "vyāpakānupalbdhyā vyāpyasya paramārthasattvasya nivṛttiḥ siddhyati |",
  "SA19n1289:3116": "hetoḥ pakṣe sattvamupapādayannasiddhiśaṅkāṃ vārayati--na tāvada siddho hetuṃriti |",
  "SA19n1289:3117": "sākāre vijñāne bahirartha eva ekānekasvabhāvāyogyatvasya parispuṭatvāditi |",
  "SA19n1289:3118": "nīlapītādāvaṇusamudāye bāhyārthatayā iṣyamāṇe aṇurayamekasvabhāvo vā naikasvabhāvo vā ubhayathā'pi nopapadyata iti yo doṣa udbhāvitaḥ,",
  "SA19n1289:3119": "sa vijñānavādino vijñānameva |",
  "SA19n1289:3120": "nīlapītadyākāraṃ sadvabhāsate iti vadato'pi samāna eveti sphuṭameveti bhāvaḥ |",
  "SA19n1289:3121": "sphuṭatāmevopapādayati--yatrahītyādinā |",
  "SA19n1289:3122": "idaṃ nīlamidaṃ pītamiti idantayā loke vyavahriyamāṇo nīlapītādiraṇusamudāyo bāhyo'rtha iti sarvāstitvavādinā iṣyate,",
  "SA19n1289:3123": "vijñānavādinā tu vijñānameva ttattadākāraṃ bahirvadavabhāsata iti vadatā vijñānākāratayā nīlapītādyabhyugataṃ bhavatīti nīlapitādi tu na sarvathā'pohyate,",
  "SA19n1289:3124": "paramābhyantaratvabāhyatvamātre vivādaḥ,",
  "SA19n1289:3125": "tathāca bāhyatve ya ākṣepaḥ sa āntaratve'pi samāna eveti bhāvaḥ |",
  "SA19n1289:3126": "nahi tadbahirbhāvanibandhanaṃ dūṣaṇamiti |",
  "SA19n1289:3127": "nīlapītādervijñānādbahirbhāve na taddūṣaṇatayopanyastam,",
  "SA19n1289:3128": "kintu nīlapītādyabhyugamamātre |",
  "SA19n1289:3129": "tathāca bāhyaṃ vā bhavatu āntaraṃ vā,",
  "SA19n1289:3130": "samāna evāyaṃ doṣa iti bhāvaḥ |",
  "SA19n1289:3131": "nanu bāhyaṃ nīlapītādyabhyupagacchatā mūrtaṃ taditi svīkṛtaṃ bhavati,",
  "SA19n1289:3132": "vijñānamātraṃ taditi vadatāṃ tu tadamūrtaṃ bhavatīti neyaṃ śaṅkā'mūte prasaredityāśaṅkā paraharannāha--mūrtanimittamityādinā |",
  "SA19n1289:3133": "sākāratāyāṃ jñānasyāpi mūrtatvāditi |",
  "SA19n1289:3134": "sākāratve mūrtatā katha mityatrāha--ayameva hi cittānāmākāro mūrtiriti |",
  "SA19n1289:3135": "iṣyamāṇo'yamākāra eva bhavati cittasya mūrttirityarthaḥ |",
  "SA19n1289:3136": "nirākārajñānamātrapāramārthyavāde tu prakārāntareṇa bhāvamātrasādhāraṇo doṣo vistaraśo nirūpito'nyatra--",
  "SA19n1289:3137": "'na svato nāpi parato na dvābhyāṃ nāpyahetutaḥ |",
  "SA19n1289:3138": "utpannā jātu vidyante bhāvāḥ kvacana kecana |",
  "SA19n1289:3139": "mādhyamikakārikā (4)",
  "SA19n1289:3140": "ityādinā | vistarastatobodhyaḥ |",
  "SA19n1289:3141": "diṅnāgādinibandhānavahitadṛṣṭyā muhurvibhāvayatā |",
  "SA19n1289:3142": "parimitamatinā'pi mayā vyākhyeyaṃ vyaraci tarkabhāṣāyāḥ ||",
  "SA19n1289:3143": "nindantu vā'bhinandantu kṛtimenāṃ vipaścitaḥ |",
  "SA19n1289:3144": "adoṣadarśī ko nusyāt kṛtirvā doṣavarjitā |",
  "SA19n1289:3145": "gurjareṣu vasan yo'ṣāvādṛtānekabhūmikaḥ |",
  "SA19n1289:3146": "nānākṛtikamātmānaṃ parebhyo naṭavad vyadhāt |",
  "SA19n1289:3147": "padmanābhapadāmbhojasaurabhollāsavāsite |",
  "SA19n1289:3148": "viṣaye'pi vasanneṣa tāthāgatakṛtiṃ vyadhāt |",
  "SA19n1289:3149": "anekatantrakāntāre viśato bahuśo mama |",
  "SA19n1289:3150": "viṣṇuravyāhataḥ panthā hṛdayāmā'pasarpatāt ||",
  "SA19n1289:3151": "iti tarkabhāṣāvyākhyā samāptā"
}