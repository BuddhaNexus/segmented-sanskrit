{
    "1201:0": "VIII",
    "1201:1": "viśuddhiparivarto nāmāṣṭamaḥ|",
    "1201:2": "lokottarasya bhāvanāmārgasya nirhāraḥ saptamaparivartenoktaḥ|",
    "1201:3": "śuddhiraṣṭamasyādau vaktavyā|",
    "1201:4": "tasyāḥ śuddherduradhimocatāṃ tāvadāha|",
    "1201:5": "atha khalvityādinā|",
    "1201:6": "anarthikeneti mandacchandena|",
    "1201:7": "upastabdho vismitaḥ|",
    "1201:8": "aśuśrūṣaṇā-aparipacchakajātīyeneti kalyāṇamitreṣu subhūteḥ praśnaḥ|",
    "1201:9": "kiyadagambhīretyādi|",
    "1201:10": "kiyatā gambhīrā yato duradhimocetyarthaḥ|",
    "1201:11": "bhagavata uttaraṃ rūpaṃ subhūta ityādinā|",
    "1201:12": "rūpādayo rūpādīnāṃ ca pūrvāparamadhyāntā abaddhā amuktāḥ svabhāvenādhvatrayeṇa ca niḥsvabhāvatvādityarthaḥ|",
    "1201:13": "paramaduradhimoceti paramagambhīratvāditi bhāvaḥ|",
    "1201:14": "prākpravṛtto hi bandhaḥ prāgaśuddhiḥ paścāttannivṛttilakṣaṇo mokṣaḥ śuddhiriti prasiddham|",
    "1201:15": "iha tu bandhamokṣayoratyantābhāvaḥ śuddhiriti paramagambhīraṃ viśuddhilakṣaṇaṃ śāstre-",
    "1201:16": "[58] phalaśuddhiśca rūpādiśuddhireva tayordvayoḥ|",
    "1201:17": "abhinnācchinnatā yasmāditi śuddhirudiritā||[2-26]||",
    "1201:18": "'phalaśuddhiḥ' sādhyā|",
    "1201:19": "sā ca 'rūpādiśuddhireva'|",
    "1201:20": "yasmāt 'tayoḥ' 'abhinnācchinnatā' 'iti śuddhirudīritā'|",
    "1201:21": "śuddherlakṣaṇamuktaṃ sutre|",
    "1201:22": "katamasyāḥ śuddheḥ ?",
    "1201:23": "yasyāduradhimocatvamuktam|",
    "1201:24": "tatkasya hetorityādi|",
    "1201:25": "tadasyā duradhimocatvaṃ kuta ityarthaḥ|",
    "1201:26": "uttaraṃ yetyādinā|",
    "1201:27": "yata idaṃ tasyā lakṣaṇamiti bhāvaḥ|",
    "1201:28": "advayaṃ tādātmyāt|",
    "1201:29": "advaidhīkāramavyabhicārāt|",
    "1201:30": "anayoreva nirdeśo abhinnamacchinnamiti|",
    "1201:31": "yetyanuvādaḥ seti vidhiḥ|",
    "1201:32": "anūdyamānaśca dharmo vidhīyamāne niyata iti khyāpitaḥ|",
    "1201:33": "ataḥ sāmānyādhikaraṇādabhinnamubhayam|",
    "1201:34": "anyonyaniyamādanyonyāvyabhicāraḥ|",
    "1201:35": "tasmādacchinnamubhayam|",
    "1201:36": "tadevaṃ yaiva skandhānāmekaśo viśuddhiḥ saiva phalaviśuddhiḥ|",
    "1201:37": "yaiva phalaviśuddhiḥ saivetarā|",
    "1201:38": "anyonyāvyabhicārāt|",
    "1201:39": "anyonyaliṅgatā|",
    "1201:40": "sa cāvyabhicārastādātmyāt|",
    "1201:41": "ata āha|",
    "1201:42": "phalaviśuddhita ityādi punaraparamityataḥ prāk iti viśuddhilakṣaṇam|",
    "1201:43": "viśuddhibhedāśvatvāro mahatyorbhagavatyoruktāḥ sarvasaṃgrahārtham|",
    "1201:44": "asyāṃ tu noktā bodhisattvamārgādhikārāt|",
    "1201:45": "mārgasya viśuddhirucyate|",
    "1201:46": "sa ca bhūmau bhūmau navavidho mṛdumṛdvādibhedādadhimātrādhimātrādibhedāt|",
    "1201:47": "navavidhasyaiva doṣasya pratipakṣeṇa bhūmayastu śuddhestāścaiva nava|",
    "1201:48": "kāmadhāturaṣṭau ca rūpārūpyāḥ|",
    "1201:49": "ataḥ śāstram-",
    "1201:50": "[59] mṛdumṛdvādiko mārgaḥ śuddhirnavasu bhūmiṣu|",
    "1201:51": "abhimātrādhimātradermalasya pratipakṣataḥ||2-30||",
    "1201:52": "ato navavidhaṃ mārgamāha|",
    "1201:53": "punaraparamityādinā atyantānupapattirityataḥ prāk|",
    "1201:54": "sarvajñateti sarvākārajñatā|",
    "1201:55": "tasyā viśuddhirdvividhā|",
    "1201:56": "yā skandhānāmekaśo viśuddhiḥ pāramitānāṃ ca sā sarvākārajñatāviśuddhiḥ|",
    "1201:57": "yā ca tasyāḥ sā teṣāmityekā sarvākārajñatāviśuddhiḥ|",
    "1201:58": "adhyātmaśūnyatādīnāṃ skandhādīnāṃ ca yāvadāveṇikabuddhadharmāṇamekaśo yā viśuddhiryā ca prajñāpāramitāyā yā ca sarvākārajñatāyāḥ sarvametadabhinnamacchinnamiti dvitīyā sarvākārajñatāviśuddhiḥ|",
    "1201:59": "tadasyāṃ na paṭhyate upalakṣaṇatvāttadgrāhyam|",
    "1201:60": "iti mṛdumṛdumārgo mṛdumadhyaśca||",
    "1201:61": "atha khalvityādi|",
    "1201:62": "itaḥ prabhṛti prajñāpāramiteti prajñāpāramitāviśuddhirityarthaḥ|",
    "1201:63": "sā gambhīrā duravagāhā sarvadharmāṇāṃ viśuddhatvādatyantaśūnyatvāditi mṛdvadhimārgaḥ||",
    "1201:64": "sā'vabhāsakarī tamopahā viśuddhatvātsarvadharmāṇāmiti madhyamṛdumārgaḥ||",
    "1201:65": "sā āloko darśanaṃ viśuddhatvāditi madhyamadhyo mārgaḥ||",
    "1201:66": "sā apratisandhirasaṃkrāntirbhavāntare viśuddhatvāditi madhyādhimātro mārgaḥ||",
    "1201:67": "sā asaṃkleśo viśuddhitvāt prakṛtyasaṃkliṣṭatvātsarvadharmāṇāmityadhimātramṛdumārgaḥ||",
    "1201:68": "sā aprāptiranabhisamayo viśuddhatvāt sarvadharmāṇāmaprāpteranabhisamayāccetyadhimātramadhyo mārgaḥ||",
    "1201:69": "sā anabhinirvṛttirviśuddhatvāt anabhinirvṛttatvāt sarvadharmāṇāmityadhimātrādhimātro mārgaḥ||",
    "1201:70": "āha| atyantānupapattirityādikamāmārgajñatāparisamāpteḥ|",
    "1201:71": "ataḥ śāstram-",
    "1201:72": "[61] tridhātupratipakṣatvaṃ samatā mānameyayoḥ|",
    "1201:73": "mārgaḥ sa ceṣyate tasya codyasya parihārataḥ||2-31||",
    "1201:74": "tasyāṃ 'tridhātupratipakṣatvaṃ' yadāha|",
    "1201:75": "atyantānupapattiḥ prajñāpāramitā|",
    "1201:76": "kāmadhātvādiṣu viśuddhatvāt|",
    "1201:77": "kāmadhātvādiṣvabhāvānupapatteḥ iti tridhātupratipakṣatvam|",
    "1201:78": "atra ca 'samatā mānameyayoḥ'|",
    "1201:79": "yadāha|",
    "1201:80": "āhetyādi|",
    "1201:81": "na jāna tīti na gṛṇhāti|",
    "1201:82": "na saṃjānīta iti na vikalpayati|",
    "1201:83": "sphuṭīkartu praśnaḥ kiṃ punarityādi|",
    "1201:84": "uttaraṃ rūpamityādi|",
    "1201:85": "viśuddhatyādityatyantasamatvāt|",
    "1201:86": "tadevaṃ yathā syājjñeyaṃ grāhyaṃ na bhavati tathaiṣāpi tasya grāhikā na bhavatīti jñeyamānasamatā|",
    "1201:87": "yoyaṃ viśuddhilakṣaṇo bhāvanāmārga ukto na sa yuktaḥ|",
    "1201:88": "yato'sminnaṣṭau doṣā ityata āha|",
    "1201:89": "'mārgaḥ sa ceṣyate tasya codyasya parihārataḥ|",
    "1201:90": "' cakāro'vadhāraṇe|",
    "1201:91": "bhinnakramaśca|",
    "1201:92": "codyasyeti jātāvekavacanam|",
    "1201:93": "bhāvanāmārga eva sa iṣyate tadīyacodyānāmita ūrdhvaṃ parihārādityarthaḥ|",
    "1201:94": "atra ca siddhānta eva kākvā kuta etaditi hetusāpekṣāścodyasūcanādyāni|",
    "1201:95": "siddhāntahetavaḥ parihārāḥ|",
    "1201:96": "tatra dve codye śāriputrasya ṣaṭ subhūteḥ|",
    "1201:97": "nāpakāraṃ karoti na copakāramiti siddhāntaḥ|",
    "1201:98": "sa kutaḥ ? yadi hyakiṃcitkarī kathaṃ sā mārga iti codyam|",
    "1201:99": "viśuddhitvāditi parihāraḥ|",
    "1201:100": "sarvajñatā hi dharmadhātuviśuddhiḥ sa ca viśuddhaḥ prakṛtiśuddhaḥ|",
    "1201:101": "tataḥ sā asyākiñcitkarī|",
    "1201:102": "kevalamāgantukāvaraṇakṣayaṃ [prati] vyāpriyate|",
    "1201:103": "na gṛṇhāti na tyajatīti siddhāntaḥ|",
    "1201:104": "sa kutaḥ ? yadi hyasau gṛṇhāti vikalpaḥ syāt|",
    "1201:105": "atha na gṝṇhāti prajñaiva na syāditi codyam|",
    "1201:106": "viśuddhatvādi parihāraḥ|",
    "1201:107": "yathā hi yata evāsau dharmān dharmalakṣaṇairna paśyatyata eva dharmatayā paśyati|",
    "1201:108": "ata eva viśuddhaḥ|",
    "1201:109": "viśuddhatvāt na gṛṇhāti na ca tyajatīti|",
    "1201:110": "skandhaviśuddhitaḥ phalaviśuddhiḥ sarvajñatāviśuddhiścoktā|",
    "1201:111": "sā ca teṣāṃ viśuddhirātmaviśuddhyā|",
    "1201:112": "yathā hyātmano viśuddhiratyantamasattā tathā teṣāmapīti siddhāntaḥ|",
    "1201:113": "sa kutaḥ ? yadi hi skandhaphalasarvajñatānāmatyantamasattā tadaitā(te)",
    "1201:114": "na kiñciditi codyam|",
    "1201:115": "atyantaviśuddhitvāditi parihāraḥ|",
    "1201:116": "atyantamasanta eva dharmāḥ svalakṣaṇaiḥ|",
    "1201:117": "ata eva tacchūnyatālakṣaṇayā dharmatayā santītyarthaḥ|",
    "1201:118": "ātmaviśuddhito na prāptirnābhisamaya iti siddhāntaḥ|",
    "1201:119": "codyaṃ purvavat|",
    "1201:120": "atyantaviśuddhatvāditi parihāraḥ|",
    "1201:121": "yata eva dharmalakṣaṇairdharmā atyantamasantaḥ tata eva dharmatayā santaḥ|",
    "1201:122": "sā ca prakṛtyaiva śuddhā tacchuddhireva ca sarvajñateti na tasyāḥ prāptirnābhisamaya ityarthaḥ|",
    "1201:123": "ātmāparyantatayā rūpavedanā dīnāmaparyantateti siddhāntaḥ|",
    "1201:124": "sa kutaḥ|",
    "1201:125": "dṛśyate hi skandhādīnāṃ paryantastatkathamaparyantā iti codyam|",
    "1201:126": "atyantaviśuddhatvāditi parihāraḥ|",
    "1201:127": "yathā hyātmano'tyantamasattā tathā rūpādīnāmapi svalakṣaṇaiḥ|",
    "1201:128": "tato'satāṃ teṣāṃ kaḥ paryantaḥ ?",
    "1201:129": "dharmatayā santīti cet .............paryantaḥ|",
    "1201:130": "sarvadharmasāmānyalakṣaṇatvāt rūpādikasya|",
    "1201:131": "na, bhedasyāparamārthatvāt|",
    "1201:132": "tasmādyaiva rūpādiviśuddhiḥ saiva phalaviśuddhiḥ sarvajñatāviśuddhiḥ prajñāpāramitāviśuddhiścetyarthaḥ||",
    "1201:133": "ya evamatyantāsattayā sarvadharmāṇāṃ avabodhaḥ sa prajñāpāramiteti siddhāntaḥ|",
    "1201:134": "sa kutaḥ ?....................bodho na tarhi sā'tyantaviśuddhiriti codyam|",
    "1201:135": "atyantaviśuddhitvāditi parihāraḥ|",
    "1201:136": "evaṃ samāptā aṣṭāvatyantabhāvanāmārgamārgajñatādhikārāḥ||",
    "1201:137": "prathamaparivartena sarvākārajñatoktā|",
    "1201:138": "ito'rdhasaptamaiḥ parivartairmārjñatā|",
    "1201:139": "aṣṭamanavamayoḥ parivartayorardhābhyāṃ sarvajñatā vaktavyā|",
    "1201:140": "tasya aṣṭau vastūni|",
    "1201:141": "yathoktaṃ prāk",
    "1201:142": "[61] prajñayā na bhave sthānaṃ kṛpayā na śame sthitiḥ|",
    "1201:143": "anupāyena dūratvamupāyenāvidūratā||1-10||",
    "1201:144": "[62] vipakṣapratipakṣau ca prayogaḥ samatāsya ca|",
    "1201:145": "dṛṅmārgaḥ śrāvakādīnāmiti sarvajñateṣyate||1-11||",
    "1201:146": "iti| atra śāstram-",
    "1201:147": "[63] nāpare na pare tīre nāntarāle tayoḥ sthitā|",
    "1201:148": "adhvanāṃ samatāyogātprajñāpāramitā matā||3-1||",
    "1201:149": "'prajñāpāramitā' iti sarvajñatā|",
    "1201:150": "'nāpare tīre' iti saṃsāre|",
    "1201:151": "'na pare tīre' iti nirvāṇe|",
    "1201:152": "nāpi tayorantarāle sthitā'|",
    "1201:153": "trayaṃ nopalabhyata ityarthaḥ|",
    "1201:154": "kuta ityāha|",
    "1201:155": "'adhvānāṃ samatāyogād' iti|",
    "1201:156": "dharmatayāpyadhvasamatvāt|",
    "1201:157": "dharmāṇāṃ ca yathālakṣaṇamanupalambhat|",
    "1201:158": "etadāha|",
    "1201:159": "āyuṣmān ityādinā|",
    "1201:160": "seti samādhānaṃ pūrvamuktatvāt|",
    "1201:161": "iyamiti sarvajñatākhyena viśeṣeṇa vaktavyatvāt|",
    "1201:162": "ata evāha|",
    "1201:163": "viprakṛteti|",
    "1201:164": "viśeṣeṇa prakṛtatvāt vartamānatvādvā|",
    "1201:165": "athavā kuto na sthitā ?",
    "1201:166": "yato viprakṛtā trayānupalambhena bādhitā|",
    "1201:167": "bhagavān hetumāha|",
    "1201:168": "atyantaviśuddhatvāditi|",
    "1201:169": "svairlakṣaṇairasatāṃ dharmāṇāṃ dharmatālakṣaṇena nityaviśuddhatvādityarthaḥ|",
    "1201:170": "śrāvakāstu svaduḥkhakṣayamātraiṣiṇaḥ saṃsāraṃ parikalpya tenātyantamudvignā nirvāṇaṃ parikalpya tasminnatīvotkaṇṭhitā laghu ladhveva parinirvānti|",
    "1201:171": "naivaṃ bodhisatvāḥ,",
    "1201:172": "sarvasattvārthaṃ niruttarabodhikāmā iti saṃsāranirvāṇāpratiṣṭhatā||",
    "1201:173": "śāstram-",
    "1201:174": "[64] anupāyena dūraṃ sā sanimittopalambhataḥ|",
    "1201:175": "'sanimittaṃ upalambho'nupāyaḥ'|",
    "1201:176": "tena sā dūrībhavati|",
    "1201:177": "tadāha|",
    "1201:178": "āyuṣmānityādi|",
    "1201:179": "evamapīti nāmatopi nimittatopi|",
    "1201:180": "riñciṣyati tyakṣyati nāmataḥ|",
    "1201:181": "dūrīkariṣyati nimittataḥ|",
    "1201:182": "iti dūrībhāvaḥ|",
    "1201:183": "upāyakauśalenāsyāḥ samyagāsannatoditā||3-2||",
    "1201:184": "niḥsaṅgā vṛttiḥ samyagupāyakauśalam|",
    "1201:185": "tenāsannībhavati|",
    "1201:186": "tadāha|",
    "1201:187": "evamukta ityādinā|",
    "1201:188": "saṅgaḥ saktirabhūtaparikalpaḥ|",
    "1201:189": "sā nāmato syānnimittatopi|",
    "1201:190": "tayorapi bhūte'rthe'bhāvāt|",
    "1201:191": "ākhyātā ṣoḍaśabhirdṛṣṭimārgalakṣaṇaiḥ|",
    "1201:192": "sunirdiṣṭā dvādaśabhiḥ prayogaiḥ|",
    "1201:193": "supariniṣṭhitā saṃsāranirvāṇayorapratiṣṭhānāt|",
    "1201:194": "supariśuddhā saṅgakoṭīnāṃ vivarjanāt|",
    "1201:195": "yatra hīti vākyālaṅkāre|",
    "1201:196": "nāmetyāścarye|",
    "1201:197": "imepi saṅgā iti saṅgā'pi vakṣyamāṇāḥ|",
    "1201:198": "ataḥ saṅgavarjanamupāyakauśalamityā sannībhāvatā|",
    "1201:199": "te punaḥ saṅgāḥ sāmānyenoktāḥ|",
    "1201:200": "viśeṣato vaktavyāḥ|",
    "1201:201": "ataḥ śāstram-",
    "1201:202": "[65] rūpādiskandhaśūnyatve dharmeṣu tryadhvageṣu ca|",
    "1201:203": "dānādau bodhipakṣeṣu caryā saṃjñā vipakṣatā||3-3||",
    "1201:204": "rūpādīnāṃ sarvadharmāṇāṃ skandho rāśiḥ|",
    "1201:205": "tasya śūnyatāyāṃ traiyadhvike paradharmesu pāramitā bodhipakṣyaviṣayāyāṃ ca caryāyāṃ yā 'saṃjñā' nāmato nimittato vā sā 'vipakṣatā'|",
    "1201:206": "svārthe tal devatāvat|",
    "1201:207": "sa vipakṣaḥ sa saṅga ityarthaḥ|",
    "1201:208": "etadāha| atha khalvityādinā|",
    "1201:209": "asyāṃ bhagavatyāṃ 'caryāsaṃjñā' na paṭhyate|",
    "1201:210": "sā paṭhitānāmupalakṣaṇatvānnocyate|",
    "1201:211": "dānapāramitāṃ yāvatprajñāpāramitāṃ smṛtyupasthānāni yāvadāryāṣṭaṅgamārga carāmīti sañjānīte saṅga iti|",
    "1201:212": "asyāmadhikasaṅgamāha|",
    "1201:213": "iyantamityādinā|",
    "1201:214": "ye saṅgāsta uktāḥ|",
    "1201:215": "yathā te saṅgāstannoktam|",
    "1201:216": "tataḥ śakrasya praśno'tha khalvityādinā|",
    "1201:217": "paryāyeṇeti prakāreṇa|",
    "1201:218": "idaṃ tu prathamaṃ bodhicittamiti|",
    "1201:219": "eṣa vikalpaḥ prathamaḥ saṅgaḥ|",
    "1201:220": "bodhau pariṇāmayāmīti|",
    "1201:221": "evaṃ vikalpya pariṇāmanā dvitīyaḥ|",
    "1201:222": "kathamimau saṅgau ?",
    "1201:223": "tasya cittasyātītatvenāsattvāt|",
    "1201:224": "bodheścānāgatatvena|",
    "1201:225": "cittaprakṛtiḥ sadāstīti cedāha|",
    "1201:226": "na cetyādi|",
    "1201:227": "na śakyā iti nityasya pariṇāmāyogāt|",
    "1201:228": "tasmādubhau vikalpau|",
    "1201:229": "abhūtakalpanāt|",
    "1201:230": "śeṣāstu yathā saṅgāstathā purvamevoktam|",
    "1201:231": "saṅgāḥ teṣāṃ varjanamarvāguktaṃ bhavati|",
    "1201:232": "ataḥ śāstram-",
    "1201:233": "[66] dānādiṣvanahaṅkāraḥ pareṣāṃ tanniyojanam|",
    "1201:234": "saṅgaḥ koṭī niṣedho'yaṃ",
    "1201:235": "'dānādiṣvanahaṃkāraḥ' sāmarthyāt|",
    "1201:236": "pūrvamuktaḥ|",
    "1201:237": "'pareṣāṃ tanniyojanaṃ' āha tasmāttarhītyādinā|",
    "1201:238": "tasmāditi svayaṃ saṅgavivarjanāt kāraṇāt|",
    "1201:239": "tarhīti pareṣāṃ sandarśanādikāle|",
    "1201:240": "sandarśayateti pūrvamaśrutavataḥ rocayatā|",
    "1201:241": "samādāpayateti|",
    "1201:242": "anuṣṭhānāya samyag grāhayatā|",
    "1201:243": "samprahaṣayateti mantharān protsāhayatā|",
    "1201:244": "sampraharṣayateti|",
    "1201:245": "ārabdhavīryān sādhukāraiḥ|",
    "1201:246": "bhutānugamaḥ saṅgatyāgāt|",
    "1201:247": "evaṃ samādāya teṣvaparāddhaṃ (?)",
    "1201:248": "darśayitumāha|",
    "1201:249": "evamityādi|",
    "1201:250": "na kṣiṇotīti buddheṣvaparāddhaṃ na karoti|",
    "1201:251": "svayambhūtānugame'nuśaṃsamāha|",
    "1201:252": "imāścetyādinā|",
    "1201:253": "tadevaṃ yanna 'dānādiṣvanahaṅkāro' yanna'pareṣāṃ tatra niyojanaṃ',",
    "1201:254": "eṣa dvividhaḥ saṅgakoṭīnāṃ sthūlānāṃ niṣedhaḥ|",
    "1201:255": "śāstram|",
    "1201:256": "sūkṣmaḥ saṅgo jīnādiṣu||3-4||",
    "1201:257": "buddhādau yaḥ saṅgaḥ sa sūkṣmaḥ|",
    "1201:258": "tamāha atha khalu bhagavānityādinā|",
    "1201:259": "na sā śakyā pariṇāmayitumiti tryadhvaprasaṅgāt|",
    "1201:260": "na nimittīkartuṃ nārambaṇīkartumiti|",
    "1201:261": "apūrvatvenākāraṇatvāt|",
    "1201:262": "durbodhatvācca|",
    "1201:263": "yato na sā dṛṣṭaśrutamatavijñāta cakṣuṣā śrotreṇa ghrāṇajivhākāyairmanasā vā'pratītatvāt yathā kramam|",
    "1201:264": "gambhīrā prajñāpāramitā viviktatvāt|",
    "1201:265": "prakṛtigambhīrā prakṛtiviviktatvāt|",
    "1201:266": "ataśca namaskaraṇiyā|",
    "1201:267": "sarvadharmā api prakṛtiviviktāḥ|",
    "1201:268": "yā teṣāṃ prakṛtiviviktatā sā prajñāpāramitā|",
    "1201:269": "yato'kṛtāste bhagavatā'bhisambuddhāḥ|",
    "1201:270": "yataste prakṛtyaiva na kiñcit|",
    "1201:271": "yā caiṣāṃ prakṛtiḥ sā'bhāvaḥ|",
    "1201:272": "yaścābhāvaḥ saiṣāṃ prakṛtiḥ|",
    "1201:273": "ekalakṣaṇatvāt yadutālakṣaṇatvāt|",
    "1201:274": "evamaśeṣāḥ saṅgakoṭayo vivirjitā bhavanti|",
    "1201:275": "acintyā cintātītatvāt|",
    "1201:276": "nahi sā rūpaṃ na vedanā yāvanna buddhadharmāḥ|",
    "1201:277": "śeṣaṃ subodham|",
    "1201:278": "nāpi sā dṛṣṭaśrutamatavijñātetyādinā yaduktaṃ|",
    "1201:279": "atra śāstram",
    "1201:280": "[67] tadgāmbhīrya prakṛtyaiva vivekāddharmapaddhateḥ|",
    "1201:281": "ekaprakṛtikaṃ jñānaṃ dharmāṇāṃ saṅgavarjanam||3-5||",
    "1201:282": "[68] dṛṣṭādipratiṣedhena tasyā durbodhatoditā|",
    "1201:283": "rūpādibhiravijñānāttadacintyatvamiṣyate||3-6||",
    "1201:284": "'vivekād' iti viviktatvāt|",
    "1201:285": "'dharmapaddhatiḥ' dharmarāśiḥ|",
    "1201:286": "dharmāṇāṃ jñānamiti sambandhaḥ|",
    "1201:287": "ekā teṣāṃ prakṛtiḥ khyātiryasmiṃstathoktam|",
    "1201:288": "tanna vipakṣapratipakṣau vaktavyau|",
    "1201:289": "saṅgāsaṅgau kasmāduktau ?",
    "1201:290": "ataḥ śāstram-",
    "1201:291": "[69] evaṃ kṛtvā yathokto vai jñeyaḥ sarvajñatānaye|",
    "1201:292": "ayaṃ vibhāgo niḥśeṣo vipakṣapratipakṣayoḥ||3-7||",
    "1201:293": "'evaṃ kṛtvā' iti saṅgāsaṅgavyapadeśaṃ kṛtvā|",
    "1201:294": "'yathoktaṃ' iti|",
    "1201:295": "yathokto vibhāgaḥ 'sarvajñatānaye'|",
    "1201:296": "sarvo'yaṃ 'vipakṣapratipakṣayoḥ' veditavyaḥ|",
    "1201:297": "tathā hi|",
    "1201:298": "saṅga upalambho vikalpaḥ|",
    "1201:299": "asaṅgo'nupalambhaḥ prajñāpāramitā|",
    "1201:300": "tasmātsaṅgo vipakṣo'saṅgaḥ pratipakṣaḥ iti vipakṣapratipakṣau||",
    "1201:301": "prayogastatsamatā ca vaktavyā|",
    "1201:302": "ataḥ śāstram-",
    "1201:303": "[70] rūpādau tadanityādau tadapūriprapūrayoḥ|",
    "1201:304": "tadasaṅgatve caryāyāḥ prayogaḥ pratiṣedhataḥ||3-8||",
    "1201:305": "[71] avikāro na kartā ca prayogo duṣkarastridhā|",
    "1201:306": "yathābhavyaṃ phalaprāpterabandhyo'bhimataśca saḥ||3-9||",
    "1201:307": "[72] aparapratyayo yaśca saptadhā khyātivedakaḥ|",
    "1201:308": "'tadanityādau' iti|",
    "1201:309": "rūpāderanityatvanityatvādau|",
    "1201:310": "iṭ radhādibhya iti iñcāparipuriḥ|",
    "1201:311": "pariprapūreḥ bhāva iti pariprapūraḥ asaṅgaḥ|",
    "1201:312": "vivakṣāvaśāt tacchabdena saṅgo gṛhyate|",
    "1201:313": "samāhāradvandvaḥ|",
    "1201:314": "saṅgāsaṅgatvayorityarthaḥ|",
    "1201:315": "ekaśeṣastu na bhavatyana(?)bhidhānāt|",
    "1201:316": "'rūpādau' rūpāderanityatvanityatvādau|",
    "1201:317": "rūpāderaparipūrṇatvaparipūrṇatvayoḥ|",
    "1201:318": "rūpādeḥ saṅgāsaṅgayośca|",
    "1201:319": "yā 'caryā' caraṇaṃ tatpratiṣedhena prajñāpāramitāyāṃ caraṇaṃ 'prayogo' rūpādyādiṣu|",
    "1201:320": "amī ca catvāraḥ|",
    "1201:321": "uttare cāṣṭau|",
    "1201:322": "'avikāro'kartā'|",
    "1201:323": "[uddeśa] duṣkaraḥ kāritraduṣkaro'bandhyo'parapratyayaḥ saptadhākhyātivedakaśceti dvādaśavidhaḥ prayogaḥ|",
    "1201:324": "atastaṃ pṛcchati|",
    "1201:325": "āha|",
    "1201:326": "tena hītyādinā kathaṃ caritavyamiti|",
    "1201:327": "kathaṃ prayogaḥ kartavyaḥ ?",
    "1201:328": "atra rūpādayaḥ sarvadharmāḥ|",
    "1201:329": "skandhāstūpalakṣaṇam|",
    "1201:330": "rūpe yāvadvijñāne na caratīti rūpādīnna sañjānīta ityarthaḥ|",
    "1201:331": "tadā carati prajñāpāramitāyāmiti rūpādiprayogaḥ||",
    "1201:332": "sa cedrūpamanityaṃ yāvadvijñānamanityamiti na carati|",
    "1201:333": "tathā nityamiti sukhamiti śūnyamityaśūnyamiti ātmeti anātmeti śubhamiti aśubhamiti na carati tadā carati prajñapāramitāyāmiti rūpādyanityatvādiprayogaḥ||",
    "1201:334": "sa cedrūpaṃ yāvadvijñānaṃ aparipūrṇa paripūrṇa vā|",
    "1201:335": "tadeva rūpāderaparipūrṇatvaṃ paripūrṇatvaṃ tadeva rūpādi iti na carati|",
    "1201:336": "tadā caratyasyāmityaparipuriparipūriprayogaḥ||",
    "1201:337": "evamukta ityādinā caturthaṃ prastauti|",
    "1201:338": "bhagavāṃstamāha|",
    "1201:339": "rūpaṃ sasaṅgamityādinā caritavyāntena|",
    "1201:340": "atraiva evaṃ carannityādinā'nuśaṃsamāha|",
    "1201:341": "asaktetyādi|",
    "1201:342": "sarvasaṅgābhāvādasaktā|",
    "1201:343": "tato na baddhā kleśaistraidhātuke|",
    "1201:344": "tato na muktā kleśaiḥ|",
    "1201:345": "na samatikrāntā traidhātukam|",
    "1201:346": "evaṃ hītyādinopasaṃhāraḥ|",
    "1201:347": "iti rūpādisaṅgāsaṅgaprayogaḥ||",
    "1201:348": "subhūtirāhetyādinā parihāṇirbhavedityedantena pañcamaḥ|",
    "1201:349": "hānivṛddhayorabhāvādavikāratā|",
    "1201:350": "ākāśavat|",
    "1201:351": "varṇo guṇaḥ|",
    "1201:352": "ityavikāraprayogaḥ||",
    "1201:353": "tadyathāpītyādinā sthaviraśabdāt prāk ṣaṣṭhaḥ|",
    "1201:354": "saṃkliśyate śabdasyārthaḥ pratihanyata(?) iti|",
    "1201:355": "dvitīyasyānunīyata iti|",
    "1201:356": "deśanayā hānivṛddhayorakaraṇādakartṛprayogaḥ||",
    "1201:357": "sthavira ityādinā'bhisamboddhakāmāntena saptamaḥ|",
    "1201:358": "trividhāṃ duṣkaratāṃ vaktuṃ bhagavatī bhāvanāduṣkaratāmanuṣaṅgādāha|",
    "1201:359": "tasyāmeva sthitānāmuddeśāderduṣkaratvāt|",
    "1201:360": "caranniti śamathena|",
    "1201:361": "na saṃsīdati layena|",
    "1201:362": "notplavate auddhatyena|",
    "1201:363": "na pratyudāvartate nivartate|",
    "1201:364": "ākāśabhāvanā|",
    "1201:365": "ekalakṣaṇatāpratibhāsāt|",
    "1201:366": "ayaṃ sannāha iti yaḥ sarvasattvārthāya samyaksambodhau|",
    "1201:367": "ākāśeneti|",
    "1201:368": "ākāśanibhena yogena tadatyāgāt|",
    "1201:369": "tato duṣkaratā sattvānāmanupalambhādanantācca|",
    "1201:370": "viśvārthamuddiśya bodheḥ|",
    "1201:371": "sa coddeśaḥ sannāha ityuddeśaduṣkaratāprayogaḥ||",
    "1201:372": "ākāśamityādinā sannahyata ityetadantenāṣṭamaḥ|",
    "1201:373": "uccairgatirvibandhapātanaṃ(?)",
    "1201:374": "parimocanam|",
    "1201:375": "uccairnayanamutkṣepaḥ|",
    "1201:376": "etāvānsattvārthāya prayogaḥ|",
    "1201:377": "sa ca duṣkaraḥ|",
    "1201:378": "ākāśavatsattvarāśeranantatvādarūpitvādadravyatrvācceti prayogaduṣkaratāprayogaḥ||",
    "1201:379": "atha khalvityādinā'tha khalvityataḥ prāṅnavamaḥ|",
    "1201:380": "prayogasya phalaṃ kāritram|",
    "1201:381": "sāṃkleśikadharmaprahāṇaṃ vaiyavadānikadharmotpādanaṃ ca|",
    "1201:382": "tadubhayaṃ duṣkaraṃ bhagavatyā tayorakaraṇāditi kāritraduṣkaratāprayogaḥ||",
    "1201:383": "atha khalvityādinā'tha khalvityataḥ prāgdaśamaḥ|",
    "1201:384": "ya evaṃ yogamāpatsyata iti hetvavasthāyām|",
    "1201:385": "kva sa iti phalāvasthāyām|",
    "1201:386": "ākāśa iti ākāśaṃ tārāpatham|",
    "1201:387": "iha tu tatsādharmyādanuttarā bodhiḥ|",
    "1201:388": "abhyavakāśaṃ bhūmerūpariṣṭhādacchannamarūpiṣṭhānam|",
    "1201:389": "iha tu tatsādharmyāddhīnabodhiḥ|",
    "1201:390": "tadubhayaṃ phalam|",
    "1201:391": "tasya yathābhavyaṃ prāpteravandhyaprayogaḥ||",
    "1201:392": "atha khalvityādinā avatāramityetadantamekādaśaḥ|",
    "1201:393": "śakrastasya bodhisattvasya rakṣāvaraṇaguptiṃ kartukāmaḥ|",
    "1201:394": "rakṣāvaraṇābhyāṃ sahitā guptistathoktā|",
    "1201:395": "taṃ subhūtirāha|",
    "1201:396": "kimenaṃ prāpsyasīti|",
    "1201:397": "sa āha neti|",
    "1201:398": "tataḥ kimityāha evamityādi|",
    "1201:399": "evamiti|",
    "1201:400": "sarvadharmānupalambhena|",
    "1201:401": "śeṣaṃ sugamam|",
    "1201:402": "evamanvayavyatirekābhyāṃ prajñāpāramitādhīnaiva tasya rakṣā na parādhīnetyaparapratyayaprayogaḥ||",
    "1201:403": "api cetyādinā parijānātītyetadantena dvādaśaḥ|",
    "1201:404": "mahatyorbhagavatyoḥ saptadhā khyātiḥ paṭhyate|",
    "1201:405": "“māyāmarīcisvapnapratiśrutkāpratibhāsapratibimbagandharvanagaropamāḥ sarvadharmāḥ“ iti|",
    "1201:406": "yā ca saptadhā khyātiḥ sā sarvā'pyanvākhyātiḥ|",
    "1201:407": "dvayaśūnyena sthitānāṃ sarvadhārmāṇāṃ paratantrasvabhāvānāṃ dvayena khyātiḥ|",
    "1201:408": "sā ekenāpi dṛṣṭāntena śakyā darśayitum|",
    "1201:409": "yathā hi śabde'sati pratiśabdo'samprakhyāti|",
    "1201:410": "tathā sati dvayaśūnye svabhāve dharmā asatā dvayarūpeṇa prakhyāntīti|",
    "1201:411": "tasmādasyāṃ bhagavatyāṃ pratiśrutkopamataiva paṭhyate|",
    "1201:412": "ata enāṃ prati śāstrapāṭho'nyathā kartavyaḥ|",
    "1201:413": "'yo'paro khyātivedakaḥ' iti|",
    "1201:414": "dvividhā prajñāpāramitā lokottarā śuddhā laukikī ca|",
    "1201:415": "yathoktaṃ drumavikalpapraveśāyāṃ dhāraṇyāma avikalpadhātupratiṣṭhito bodhisattvo jñeyanirviśiṣṭena jñānena ākāśasamatalānsarvadharmān paśyati|",
    "1201:416": "tatpṛṣṭhalabdhena māyāmarīcisvapnapratibhāsapratiśrutkāpratibimbodakacandranirmitasamānsarvadharmānpaśyati“ iti|",
    "1201:417": "ato lokottaramadhikṛtyāha|",
    "1201:418": "ākāśasyetyādi|",
    "1201:419": "śuddhalaukikīmadhikṛtyāha|",
    "1201:420": "tatkimityādi|",
    "1201:421": "parijānātīti|",
    "1201:422": "tataḥ kiṃ tasya rakṣaṇīyaṃ pratibhāsānāmalīkatvāditi bhāvaḥ|",
    "1201:423": "ityanyathākhyātivedakaprayogaḥ||",
    "1201:424": "uktāḥ prayogāḥ|",
    "1201:425": "prayogasamatā vaktavyā|",
    "1201:426": "tāmadhikṛtya śāstram-",
    "1201:427": "caturdhā'mananā tasya rūpādau samatā matā||3-10||",
    "1201:428": "rūpādyadhiṣṭhānaṃ caturvidhamamananaṃ prayogasamatetyarthaḥ|",
    "1201:429": "yathoktaṃ mahatyoḥ|",
    "1201:430": "“rūpaṃ na manyate|",
    "1201:431": "rūpeṇa na manyate|",
    "1201:432": "rūpaṃ mameti na manyate|",
    "1201:433": "rūpepi na manyate|",
    "1201:434": "evaṃ vedanādiṣu“ iti|",
    "1201:435": "imāṃ tu bhagavatīṃ prati śāstrapāṭho'nyathā kartavyaḥ-",
    "1201:436": "aṣṭadhā'mananaṃ tasya rūpādau samatā mata|",
    "1201:437": "caturdhā grāhakasya caturdhā ca grāhyasyākalpanaṃ prayogasamatetyarthaḥ|",
    "1201:438": "tadāha ataścetyādinā atha khalvityataḥ prāk|",
    "1201:439": "ataśceti yataḥ pratiśrutkopamāḥ sarvadharmāḥ|",
    "1201:440": "ataśca tāniti sarvadharmān na manyate bhāvābhiniveśena|",
    "1201:441": "na samanupaśyati dṛṣṭyā|",
    "1201:442": "na jānāti grahaṇena|",
    "1201:443": "na sañjānīte kalpanayā|",
    "1201:444": "iti caturvidhaṃ grāhakakalpanam|",
    "1201:445": "tathaiva grāhyavikalpanamāha te cetyādinā|",
    "1201:446": "na vedyanta iti sattvena na manyante|",
    "1201:447": "na saṃdṛśyanta iti na dṛśyante|",
    "1201:448": "na saṃvidyanta iti na gṛhyante|",
    "1201:449": "nopalabhyanta iti na vikalpyante|",
    "1201:450": "ityevamaṣṭadhā grāhyagrāhakayorakalpanena viharatīti sarvadharmeṣu carati|",
    "1201:451": "tataḥ kiṃ syādityāha sa cedityādi subodham|",
    "1201:452": "iti prayogasamatā|",
    "1201:453": "prayogasamatānusaṅgāddeśanāsamatāyāmapyasyāṃ deśanāyāmabhisampratyayārthamāha|",
    "1201:454": "atha khalvityādinā āparivartasamāpteḥ|",
    "1201:455": "lokadhātāviti..........|",
    "1201:456": "[viśuddhiparivarto nāmāṣṭamaḥ parivartaḥ||]"
}