{
  "S04n405:0": "mahāvidyāmaṇḍalavarṇanaṃ ṣaṣṭhaṃ prakaraṇam |",
  "S04n405:1": "atha sarvanīvaraṇaviṣkambhī bhagavantametadavocat–kutrāhaṃ bhagavan gaccheyaṃ yatra ṣaḍakṣarīṃ mahāvidyārājñīṃ labheyam?",
  "S04n405:2": "bhagavānāha–asti kulaputra vārāṇasyāṃ mahānagaryāṃ dharmabhāṇako ya imāṃ ṣaḍakṣarīṃ mahāvidyāṃ dhārayati vācayati yoniśaśca manasi kurute |",
  "S04n405:3": "āha–gamiṣyāmyahaṃ bhagavan vārāṇasīṃ mahānagarīṃ tasya dharmabhāṇakasya darśanāya vandanāya paryupāsanāya |",
  "S04n405:4": "bhagavānāha–sādhu sādhu kulaputra,",
  "S04n405:5": "evaṃ kuruṣva |",
  "S04n405:6": "durlabhaste kulaputra dharmabhāṇakastathāgatasamo draṣṭavyaḥ,",
  "S04n405:7": "pūṇyakūṭa iva draṣṭavyaḥ |",
  "S04n405:8": "sarvatīrtho gaṅgeva draṣṭavyaḥ |",
  "S04n405:9": "avitathavādīva draṣṭavyaḥ |",
  "S04n405:10": "bhūtavādīva draṣṭavyaḥ |",
  "S04n405:11": "ratnarāśiriva draṣṭavyaḥ |",
  "S04n405:12": "varadaścintāmaṇiriva draṣṭavyaḥ |",
  "S04n405:13": "dharmarāja iva draṣṭavyaḥ |",
  "S04n405:14": "jagaduttāraṇa iva draṣṭavyaḥ |",
  "S04n405:15": "na ca kulaputra tvayā dharmabhāṇakaṃ dṛṣṭvā vicikitsācittamutpādayitavyam |",
  "S04n405:16": "mā tvaṃ kulaputra bodhisattvabhūmeścyutvā adāye prapatsyase |",
  "S04n405:17": "sa ca dharmabhāṇakaḥ śīlavipannaḥ ācaravipanno bhāryāputraduhitṛbhiḥ parivṛtaḥ kāṣāyoccāraprasrāvaparipūrṇaḥ asaṃvṛtteryāpathaḥ ||",
  "S04n405:18": "atha sarvanīvaraṇaviṣkambhī bhagavantametadavocat–yathājñaptaṃ bhagavatā |",
  "S04n405:19": "atha sarvanīvaraṇaviṣkambhī bodhisattvo mahāsattva anekairbodhisattvaparṣadgṛhasthaiḥ pravrajitairdārakadārikādibhiḥ saṃprasthitaḥ |",
  "S04n405:20": "tasya dharmabhāṇakasya pūjākarmaṇe divyāni chatrāṇi divyāni upānahāni maulīkuṇḍalasragdāmakeyūrahārārdhahāraratnahāraskandhopariṣvajānikapṛṣṭhottaryāṇi aṅguṣṭhavibhedikāni anyāni ca vividhāni vastrāṇi cīvarādhyuṣitāni vidyādharasaṃcoditāni kāśikavastrāṇyagniśaucavastrāṇi ca anyāni ca vividhāni vastrāṇi puṣpāṇi |",
  "S04n405:21": "tadyathā–utpalapadmakumudapuṇḍarīkamāndāravamahāmāndāravāṇi mañjūṣakamahāmañjūṣakāṇi caudumbarāṇi anyāni vividhāni kāṣṭhapuṣpāṇi campakakaravīrapāṭalāni muktakavārṣikāṇi śakunakādhyuṣitāni |",
  "S04n405:22": "sumanānavamālikacakravākopaśobhitāni |",
  "S04n405:23": "śālikautsukyāni śatapatrikāṇi nīlapītalohitāvadātamāñjiṣṭhasphaṭikarajatavarṇāni |",
  "S04n405:24": "anyāni ca sthalajalajāni puṣpāṇi vividhāni gṛhītvā yena vārāṇasī mahānagarī tenopajagāma |",
  "S04n405:25": "anupūrveṇa vārāṇasīṃ mahānagarīmanuprāptaḥ |",
  "S04n405:26": "yena sa dharmabhāṇakastenopasaṃkrāntaḥ |",
  "S04n405:27": "upasaṃkramya pādau śirasābhivandya sa tena dṛṣṭaḥ śīlavipanna ācāravipanno'saṃvṛteryāpathaḥ |",
  "S04n405:28": "tena tāṇi chātrāṇyupānahāni vastrābharaṇāni gandhamālyavilepanānyupaḍhaukitāni |",
  "S04n405:29": "tairvastrābharaṇaiḥ gandhamālyaiśca mahatīṃ pūjāṃ kṛtvā tasya dharmabhāṇakasya purastātprāñjalībhūtaḥ tadvijñamidamavocat–aho dharmanidhānāsvādako'mṛtanidhiriva saṃcaya anavagāho'si,",
  "S04n405:30": "sāgaro yathā bhājanabhūto'si sarvamānuṣyabhūteṣu eva te |",
  "S04n405:31": "tava sakāśāddharmaṃ deśayataḥ devā nāgā yakṣā gandharvā asurā garūḍāḥ kinnarā mahoragā manuṣyāmanuṣyāḥ sarve te saṃnipatitāḥ |",
  "S04n405:32": "tava dharmaśravaṇakāle mahāvajrasamaye dharmaparyāyaṃ nirdiśasi parimokṣayasi |",
  "S04n405:33": "bahavaḥ sattvā ye saṃsāre bandhanabaddhāḥ |",
  "S04n405:34": "puṇyavantaste sattvāḥ ye'syāṃ vārāṇasyāṃ mahānagaryāṃ vasanti,",
  "S04n405:35": "paśyanti,",
  "S04n405:36": "tava satataṃ parigrahaṃ kurvanti |",
  "S04n405:37": "darśanamātreṇa sarvapāpāni nirdahasi |",
  "S04n405:38": "yathāgnirdahati vanāntaram,",
  "S04n405:39": "evaṃ tvaṃ darśanena sarvapāpāni dahasi |",
  "S04n405:40": "jānante tava tathāgatā arhantaḥ samyaksaṃbuddhāḥ |",
  "S04n405:41": "anye cānekabodhisattvakoṭīniyutaśatasahasrāṇi tava pūjākarmaṇa upasaṃkrāmanti |",
  "S04n405:42": "brahmāviṣṇumaheśvaracandrādityavāyuvaruṇāgnayo yamaśca dharmarājo'nye ca catvāro mahārājānaḥ ||",
  "S04n405:43": "athe sa dharmabhāṇakastasyaitadavocat–mā tvaṃ kulaputra kaukṛtyamutpādayasi |",
  "S04n405:44": "kati māṣāḥ kleṣā aupabhogikāḥ saṃsārasya naimittikāḥ prajāmaṇḍalasyotpādikāḥ |",
  "S04n405:45": "ye ca kulaputrāḥ ṣaḍakṣarīṃ mahāvidyārājñīṃ jānante,",
  "S04n405:46": "na ca te rāgeṇa dveṣeṇa mohena saṃlipyante |",
  "S04n405:47": "yathā jāmbūnadasya suvarṇasya na sajjate malam,",
  "S04n405:48": "evameva kulaputra yasya ṣaḍakṣarī mahāvidyā kāyagatā,",
  "S04n405:49": "na tasya kāyena na rāgeṇa na dveṣeṇa na mohena saṃlipyate ||",
  "S04n405:50": "atha sarvanīvaraṇaviṣkambhī gāḍhaṃ pāde pariṣvajyainametadavocat–vikalendriyasya cakṣurbhūto bhava |",
  "S04n405:51": "naṣṭamārgasyopadarśako bhava |",
  "S04n405:52": "dharmaparitṛṣitasya dharmarasena saṃtarpaya me tvam |",
  "S04n405:53": "anuttarāsamyaksaṃbodhiviprahīṇasya bodhibījaṃ me dadasva |",
  "S04n405:54": "dharmāṇāmavakāśaṃ dadasva |",
  "S04n405:55": "supratiṣṭhitarūpāṇāṃ kāyapariśuddhiṃ dadasva |",
  "S04n405:56": "abhedyānāṃ kuśalānāṃ pratilambha iti sarvajanāḥ kathayanti vākyaṃ madhuropacayam |",
  "S04n405:57": "evaṃ gururdadasva me ṣaḍakṣarīṃ mahāvidyārājñīṃ yenāhaṃ kṣipramanuttarāṃ samyaksaṃbodhimabhisaṃbuddho bhaveyam |",
  "S04n405:58": "dvādaśākāraṃ dharmarandhra(cakra?)",
  "S04n405:59": "māvartayeyam |",
  "S04n405:60": "sarvasattvānāṃ sāṃsārikaṃ duḥkhaṃ parimocayeyam |",
  "S04n405:61": "ṣaḍakṣarīmahāvidyārājñīlabdhalābho bhaveyam |",
  "S04n405:62": "dadasva me ṣaḍakṣarīṃ mahāvidyārājñīm |",
  "S04n405:63": "trātā bhava,",
  "S04n405:64": "śaraṇaṃ parāyaṇam |",
  "S04n405:65": "advīpānāṃ dvipo bhava ||",
  "S04n405:66": "atha sa dharmabhāṇakastasyaitadavocat– durlabhaṃ ṣaḍakṣarimahāvidyārājñyā asamavajrapadam |",
  "S04n405:67": "abhedyavajrapadam |",
  "S04n405:68": "anuttarajñānadarśanapadam |",
  "S04n405:69": "akṣayajñānapadam |",
  "S04n405:70": "niruttarapadam |",
  "S04n405:71": "mokṣapraveśanapadam |",
  "S04n405:72": "tathāgatajñānaviśuddhipadam |",
  "S04n405:73": "rāgadveṣamohasaṃsāraduḥkhaparivarjanapadam |",
  "S04n405:74": "sarvopāyakauśalyapadam |",
  "S04n405:75": "dhyānavimokṣasamādhisamāpūrtipadam |",
  "S04n405:76": "sarvadharmapraviśanapadam |",
  "S04n405:77": "nityakāladevatābhikāṅkṣipadam |",
  "S04n405:78": "ye ca kulaputrā nānāsthāneṣu dīkṣante |",
  "S04n405:79": "mokṣārtheṣu nānāpaṭeṣu dīkṣante |",
  "S04n405:80": "tadyathā indrapaṭaṃ śvetapaṭaṃ dhyuṣitapaṭam |",
  "S04n405:81": "divasanirīkṣakā maheśvareṣu dīkṣante |",
  "S04n405:82": "bailmavegarūdreṣu nagnaśramaṇeṣu ca |",
  "S04n405:83": "eṣu sthāneṣu dīkṣante |",
  "S04n405:84": "na teṣāṃ mokṣaṃ saṃvidyate |",
  "S04n405:85": "anādigatikānāmapi nāpi nāśo bhavati |",
  "S04n405:86": "sarvadevagaṇāśca brahmaviṣṇumaheśvarāḥ śakraśca devānāmindraścandrādityau vāyuvaruṇādayo yamaśca dharmarājo catvāraśca mahārājānaḥ,",
  "S04n405:87": "te nityakālaṃ ṣaḍakṣarīṃ mahavidyārājñīṃ prārthayanti ||",
  "S04n405:88": "atha sarvanīvaraṇaviṣkambhī tamāha–kathaṃ vayaṃ ṣaḍakṣarīṃ mahāvidyārājñīṃ labhemahi yena vayaṃ kṣipravarā bhavāmaḥ ?",
  "S04n405:89": "dharmabhāṇakastamuvāca–tadyathāpi nāma sarvanīvaraṇaviṣkambhin prajñāpāramitānirjātāḥ sarvatathāgatāḥ |",
  "S04n405:90": "tatprajñāpāramitā sarvatathāgatānāṃ ca netrītyākhyāyate |",
  "S04n405:91": "sāpi ca ṣaḍakṣarīṃ mahāvidyārājñīṃ praṇamate kṛtāñjalipuṭā bhavantī,",
  "S04n405:92": "prāgeva tathāgatā arhantaḥ samyaksaṃbuddhā bodhisattvagaṇāḥ |",
  "S04n405:93": "ida kulaputra taṇḍulavatsāraṃ mahāyānasya kiṃcidasau bahumahāyānasūtraṃ geyaṃ vyākaraṇagāthānidānetivṛttajātakavaipulyādbhutadharmopadeśakaḥ prāpyante(?)",
  "S04n405:94": "kulaputra japitamātreṇa śivaṃ mokṣam,",
  "S04n405:95": "kiṃbahunā anyakuśalamiti |",
  "S04n405:96": "kiṃvā tu samadhyagataṃ sāramupagṛhṇanti śālinastathā sāramityanugṛhṇanti,",
  "S04n405:97": "nītvā svakīye niveśane bhāṇḍāni paripūrṇāni kṛtvā sthāpayitvā divasānurūpeṇa sūryatāpena pariśoṣayitvā musalaprahārairvibhedayanti,",
  "S04n405:98": "tataścaturvarṣāṇi parityajanti |",
  "S04n405:99": "kiṃ sāramiti vyavasthitam?",
  "S04n405:100": "taṇḍulasāramiti |",
  "S04n405:101": "evamevānye yogāḥ tuṣasadṛśāḥ |",
  "S04n405:102": "sarvayogānāṃ ceyaṃ ṣaḍakṣarī mahāvidyā rājñī taṇḍulamiti bhūtā draṣṭavyā |",
  "S04n405:103": "yasyāḥ kāraṇena kulaputra bodhisattvāḥ śrāvayanto bhramanti dānapāramitārthinaḥ,",
  "S04n405:104": "śīlapāramitārthinaḥ,",
  "S04n405:105": "kṣāntipāramitārthinaḥ vīryapāramitārthinaḥ,",
  "S04n405:106": "dhyānapāramitārthinaḥ,",
  "S04n405:107": "prajñāpāramitārthinaḥ |",
  "S04n405:108": "ekajāpena kulaputra ṣaṭpāramitāḥ paripūrayanti |",
  "S04n405:109": "yasya kasyacidvastrasparśanenāpi avaivartikabhūmiṃ pratilabhante |",
  "S04n405:110": "evamevāsyāḥ ṣaḍakṣarī mahāvidyā rājñī,",
  "S04n405:111": "durlabhamasyā nāmagrahaṇam |",
  "S04n405:112": "ekavāranāmagrahaṇena sarve tathāgatāścīvarapiṇḍapātraśayyāsanaglānapratyayabhaiṣajyapariṣkaraiḥ sarvopasthānairupasthitā bhavanti ||",
  "S04n405:113": "atha sarvanīvaraṇaviṣkambhī dharmabhāṇakametadavocat–dadasva me ṣaḍakṣarimahāvidyārājñīm |",
  "S04n405:114": "atha sa dharmabhāṇakaḥ saṃcintya saṃcintya vyavasthitaḥ |",
  "S04n405:115": "tato ākāśe chando (śabdo?)",
  "S04n405:116": "niścarati sma–dadasva ārya ṣaḍakṣarīṃ mahāvidyārājñīm |",
  "S04n405:117": "ayaṃ bodhisattvabhūto'nekaduṣkarābhiyuktaḥ |",
  "S04n405:118": "punaḥ sa dharmabhāṇakaḥ saṃcintayati sma–kutaḥ śabdo niścarati |",
  "S04n405:119": "tataḥ sa punarapyākāśācchabdo niścaritaḥ–dadasvārtha ṣaḍakṣarīṃ mahāvidyārājñīm |",
  "S04n405:120": "ayaṃ bodhisattvo'nekaduṣkarābhiyuktaḥ ||",
  "S04n405:121": "atha sa dharmabhāṇaka ākāśaṃ vyavalokayati sma |",
  "S04n405:122": "yāvatpaśyati śaratkāṇḍagauravarṇaṃ jaṭāmukuṭadharaṃ sarvajñaśirasikṛtaṃ śubhapadmahastaṃ padmaśriyālaṃkṛtaṃ śarīram |",
  "S04n405:123": "sa tādṛśaṃ rūpaṃ dṛṣṭvā sarvanīvaraṇaviṣkambhiṇaṃ bodhisattvametadavocat–anujñātaste kulaputra avalokiteśvareṇa bodhisattvena ṣaḍakṣarīṃ mahāvidyārājñīm ||",
  "S04n405:124": "tena sasaṃbhrameṇa kṛtāñjalipuṭena bhūtvā udgṛhītumārabdhaḥ–",
  "S04n405:125": " || 0 || + ||",
  "S04n405:126": "om maṇipadme hūṃ ||",
  "S04n405:127": "+ ||",
  "S04n405:128": "0 || * || * ||",
  "S04n405:129": "iyaṃ ca samanantaradattamātreṇa ṣaḍvikāraṃ pṛthivī prakampitā |",
  "S04n405:130": "ime samādhayaḥ sarvanīvaraṇaviṣkambhinaḥ pratilabdhāḥ |",
  "S04n405:131": "tadyathāpi nāma kulaputra sūkṣmajano nāma samādhiḥ,",
  "S04n405:132": "maitrīkarūṇāmudito nāma samadhiḥ,",
  "S04n405:133": "yogācāro nāma samādhiḥ,",
  "S04n405:134": "mokṣapraveśavyavasthāno nāma samādhiḥ,",
  "S04n405:135": "sarvālokakaro nāma samādhiḥ,",
  "S04n405:136": "vyūharājo nāma samādhiḥ,",
  "S04n405:137": "dharmadharo nāma samādhiḥ |",
  "S04n405:138": "ime samādhayaḥ pratilabdhāḥ |",
  "S04n405:139": "udgṛhītamātreṇa sarvanīvaraṇaviṣkambhīṇā bodhisattvena tasyopādhyāyasya dakṣiṇopanāmayitumārabdhā–catvāro dvīpāḥ saptaratnaparipūrṇāḥ ||",
  "S04n405:140": "atha sa dharmabhāṇakastasyaitadavocat–ekasyākṣarasyāpi na bhavati dakṣiṇā,",
  "S04n405:141": "prāgeva ṣaḍakṣarimahāvidyāyāḥ |",
  "S04n405:142": "na ca gṛhṇāmi kulaputra tvatsakāśāt |",
  "S04n405:143": "tvaṃ ca bodhisattvabhūta āryo'nāryo'si mā vaineyaśca tvaṃ kulaputra |",
  "S04n405:144": "tena tasya śatasahasramūlyamuktāhāramupanāmitam |",
  "S04n405:145": "sa kathayati–kulaputra,",
  "S04n405:146": "madvacanena śākyamunestathāgatasyārhataḥ samyaksaṃbuddhasyopanāmayitavyam ||",
  "S04n405:147": "atha sarvanīvaraṇaviṣkambhī tasya dharmabhāṇakasya pādau śirasā vanditvā prakrāntaḥ paripūrṇalābho labdhamanorathaḥ |",
  "S04n405:148": "yena jetavanavihārastenopasaṃkrāntaḥ |",
  "S04n405:149": "upasaṃkramya bhagavataḥ pādau śirasābhivandyaikānte vyavasthito'bhūt ||",
  "S04n405:150": "iti ṣaḍakṣarimahāvidyāmaṇḍalavarṇanaṃ ṣaṣṭhaṃ prakaraṇam ||"
}