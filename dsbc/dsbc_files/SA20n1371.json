{
  "SA20n1371:0": "dvādaśo'dhikāraḥ",
  "SA20n1371:1": "dharmadeśanāyāṃ mātsaryapratiṣedhe ślokaḥ |",
  "SA20n1371:2": "prāṇānbhogāṃśca dhīrāḥ pramuditamanasaḥ kṛcchralabdhānasārān",
  "SA20n1371:3": "sattvebhyo duḥkhitebhya satatamavasṛjantyuccadānaprakāraiḥ |",
  "SA20n1371:4": "prāgevodāradharmaṃ hitakaramasakṛtsarvathaiva prajānāṃ",
  "SA20n1371:5": "kṛcchre naivopalabdhaṃ bhṛśamavasṛjatāṃ vṛddhigaṃ cāvyayaṃ ca ||1 ||",
  "SA20n1371:6": "kṛcchralabdhānapyasārān kṣayitvā[t]prāṇān bhogāṃśca bodhisattvā duḥkhitebhyaḥ kāruṇyāt satatasamudārairvisargairutsṛjanti prāgeva dharmaṃ yo naiva kṛcchreṇa vā bhṛśamapi vāvasṛjatāṃ vṛddhiṃ gacchati na kṣayaṃ |",
  "SA20n1371:7": "dharma nairarthakyasārthakye ślokadvayaṃ |",
  "SA20n1371:8": "dharmo naiva ca deśito bhagavatā pratyātmavedyo yata",
  "SA20n1371:9": "ākṛṣṭā janatā ca yukta[yukti]vihitairdharmaiḥ svakīṃ dharmatāṃ",
  "SA20n1371:10": "svaśāntyāsyapuṭe viśuddhivipule sādhāraṇe 'thākṣaye",
  "SA20n1371:11": "lāleneva kṛpātmabhistvajagaraprakhyaiḥ samāpāditā ||2 ||",
  "SA20n1371:12": "tatra buddhā ajagaropamāsteṣāṃ svaśānti[śānte? ]",
  "SA20n1371:13": "rāsyapuṭaṃ dharmakāyaḥ |",
  "SA20n1371:14": "viśuddhivipulaṃ savāsanakleśajñeyāvaraṇaviśuddhitaḥ |",
  "SA20n1371:15": "sādhāraṇaṃ sarvabuddhaiḥ akṣayamātyantikatvāt |",
  "SA20n1371:16": "tasmānnaiva nirarthikā bhavati sā yā bhāvanā yogināṃ",
  "SA20n1371:17": "tasmānnaiva nirarthikā bhavati sā yā deśanā saugatī |",
  "SA20n1371:18": "dṛṣṭo'rthaḥ śrutamātrakādyadi bhavet syādbhāvanāpārthikā",
  "SA20n1371:19": "aśrutvā yadi bhāvanāmanuviśet syāddeśanāpārthikā ||3 ||",
  "SA20n1371:20": "tasmānna nirarthikā yogināṃ bhāvanā bhavati pratyātmavedyasya dharmasya tadvaśenābhigamāt |",
  "SA20n1371:21": "na nirarthikā deśanā bhavati yuktivihitairdharmaiḥ svadharmatāyāṃ janatākarṣaṇāt |",
  "SA20n1371:22": "yathā punarbhāvanā sārthikā bhaveddeśanā vā tat ślokārdhena darśayati |",
  "SA20n1371:23": "śeṣaṃ gatārtham |",
  "SA20n1371:24": "deśanāvibhāge ślokaḥ |",
  "SA20n1371:25": "āgamato adhigamato vibhutvato deśanāgrasatvānāṃ |",
  "SA20n1371:26": "mukhato rūpātsarvā[rvataā]kāśāduccaraṇatā'pi............. ||4 ||",
  "SA20n1371:27": "tatra vibhutvato yā mahābhūmipraviṣṭānāṃ |",
  "SA20n1371:28": "sarvato rūpādyā vṛkṣavāditrādibhyo 'pi niścarati |",
  "SA20n1371:29": "śeṣaṃ gatārtham |",
  "SA20n1371:30": "deśanāsaṃpatau ślokadvayaṃ |",
  "SA20n1371:31": "viṣadā saṃdehajahā ādeyā tattvadarśikā dvividhā |",
  "SA20n1371:32": "saṃpannadeśaneyaṃ vijñeyaṃ[yā] bodhisattvānāṃ ||5 ||",
  "SA20n1371:33": "ayaṃ catuṣkārthanirdeśena ślokaḥ |",
  "SA20n1371:34": "yaduktaṃ brahmaparipṛcchāyāṃ |",
  "SA20n1371:35": "catrubhirdharmaiḥ samanvāgatā bodhisattvā mahādharmadānaṃ vitaranti saddharmaparigrahaṇatayā ātmanaḥ prajñottāpanatayā satpurūṣakarmakaraṇatayā saṃkleśavyavadānasaṃdeśanatayā ca |",
  "SA20n1371:36": "ekena hi bāhuśrutyādviṣadā deśanā bhavati |",
  "SA20n1371:37": "dvitīyena mahāprājñatvāt |",
  "SA20n1371:38": "saṃśayajahā pareṣāṃ saṃśayacchedāt |",
  "SA20n1371:39": "tṛtīyenānavadyakarmattvādādeyā |",
  "SA20n1371:40": "caturthena tattvadarśikā dvividhā saṃkleśalakṣaṇasya ca tattvasya vyavadānalakṣaṇasya ca dvābhyāṃ dvābhyāṃ satyābhyām |",
  "SA20n1371:41": "madhurā madavyapetā na ca khinnā deśanāgrasattvānāṃ |",
  "SA20n1371:42": "sphuṭacitrayuktagamikā nirāmiṣā sarvagā caiva ||6 ||",
  "SA20n1371:43": "asmindvitīye śloke madhurā pareṇākṣiptasyāparūṣavacanāt |",
  "SA20n1371:44": "madavyapetā stutau siddhau vā madānanugamanāt |",
  "SA20n1371:45": "akhinnā akilāsikatvāt |",
  "SA20n1371:46": "sphuṭā nirācāryamuṣṭitvāt kṛtsnadeśanataḥ |",
  "SA20n1371:47": "citrā apunaruktatvāt |",
  "SA20n1371:48": "yuktā pramāṇāviruddhatvāt |",
  "SA20n1371:49": "gamikāpratītapadavyañjanatvāt |",
  "SA20n1371:50": "nirāmiṣā prasannādhikārānadhi[rthi]katvāt |",
  "SA20n1371:51": "sarvatragā yānatrayagatatvāt |",
  "SA20n1371:52": "vāksaṃpattau ślokaḥ |",
  "SA20n1371:53": "adīnā madhurā sūktā pratītā viṣadā tathā [vāgjinātmaje] |",
  "SA20n1371:54": "[yathārhānāmiṣācaiva pramitā viṣadā tathā] ||7 ||",
  "SA20n1371:55": "adīnā paurī parṣatpūraṇāt |",
  "SA20n1371:56": "madhurā valguḥ |",
  "SA20n1371:57": "sūktā vispaṣṭā sunirūktākṣaratvāt |",
  "SA20n1371:58": "pratītā vijñeyā pratītābhidhānatvāt |",
  "SA20n1371:59": "yathārhā śravaṇīyā vineyānurūpatvāt |",
  "SA20n1371:60": "anāmiṣā aniḥśrita[tā]lābhasatkārāloke[raśloke] |",
  "SA20n1371:61": "pratatā[pramitā] apratikūlā parimitāyāmakhedāt |",
  "SA20n1371:62": "viṣadā aparyāttā |",
  "SA20n1371:63": "vyañjanasaṃpattau ślokadvayaṃ |",
  "SA20n1371:64": "uddeśānnirdeśāttathaiva yānānulomanāt ślākṣṇyāt |",
  "SA20n1371:65": "prātītyādyāthārhānnairyāṇyādānukūlyatvāt ||8 ||",
  "SA20n1371:66": "yuktaiḥ padavyañjanairūddeśātpramāṇāvirodhena |",
  "SA20n1371:67": "sahitairnirdeśāduddeśāvirodhena |",
  "SA20n1371:68": "yānānulomanādānulomikairyānatrayāvirodhena |",
  "SA20n1371:69": "ślākṣṇyāda[dā]nucchavikairakaṣṭaśabdatayā |",
  "SA20n1371:70": "prātītyādaupayikaiḥ pratītārthatayā cārthopagamanāt |",
  "SA20n1371:71": "yāthārhātpratirūpairvineyānurūpatayā |",
  "SA20n1371:72": "nairyāṇyātpradakṣiṇairnirvāṇādhikāratayā |",
  "SA20n1371:73": "ānukūlyānnipakasyāṅgasaṃbhāraiḥ śaikṣasyāryāṣṭāṅgamārgānukūlyāt |",
  "SA20n1371:74": "vyañjanasaṃpaccaiṣā vijñeyā sarvathāgrasattvānāṃ |",
  "SA20n1371:75": "ṣaṣṭyaṅgī sācintyā ghoṣo 'nantastu sugatānāṃ ||9 ||",
  "SA20n1371:76": "ṣaṣṭyaṅgī sācintyā yā guhyakādhipatinirdeśe buddhasya ṣaṣṭyākārā vāg nirdiṣṭā |",
  "SA20n1371:77": "punaraparaṃ śāntamate tathāgatasya ṣaṣṭyākāropetā vāg niścarati snigdhā ca mṛdukā ca manojñā ca manoramā ca śuddhā ceti vistaraḥ |",
  "SA20n1371:78": "tatra snigdhā sattvādhātukuśalamūlopastambhikatvāt |",
  "SA20n1371:79": "mṛdukā dṛṣṭa eva dharme sukhasaṃsparśatvāt |",
  "SA20n1371:80": "manojñā svarthatvāt |",
  "SA20n1371:81": "manoramā suvyañjanatvāt |",
  "SA20n1371:82": "śuddhā nirūttaralokottarapṛṣṭhalabdhatvāt |",
  "SA20n1371:83": "vimalā sarvakleśānuśayavāsanāvisaṃyuktatvāt |",
  "SA20n1371:84": "prabhāsvarā pratītapadavyañjanatvāt |",
  "SA20n1371:85": "valguḥ sarvatīrthyakumatidṛṣṭividhātabalaguṇayuktatvāt |",
  "SA20n1371:86": "śravaṇīyā pratipattinairyāṇikatvāt |",
  "SA20n1371:87": "anantā[anelā] sarvaparapravādibhiranāchedyatvāt |",
  "SA20n1371:88": "kalā rañjikatvāt |",
  "SA20n1371:89": "vinītā rāgādipratipakṣatvāt |",
  "SA20n1371:90": "akarkaśā śikṣāprajñaptisukhopāyatvāt |",
  "SA20n1371:91": "aparūṣā tadvyatikramasaṃpanniḥsaraṇopadeśakatvāt |",
  "SA20n1371:92": "suvinītā yānatrayanayopadeśikatvāt |",
  "SA20n1371:93": "karṇasukhā vikṣepapratipakṣatvāt |",
  "SA20n1371:94": "kāyaprahṇādanakarī samādhyābāhakatvāt |",
  "SA20n1371:95": "cittaudvilyakarī vipaśyanāprāmodyāvāhaphalakatvāt |",
  "SA20n1371:96": "hṛdayasaṃtuṣṭikarī saṃśayacchedikatvāt |",
  "SA20n1371:97": "prītisukhasaṃjananī mithyāniścayāpakarṣikatvāt |",
  "SA20n1371:98": "niḥparidāhā pratipattāvavipratisāratvāt |",
  "SA20n1371:99": "ājñeyā saṃpannaśrutamayajñānāśrayatvāt |",
  "SA20n1371:100": "vijñeyā saṃpannacintāmayajñānāśrayatvāt |",
  "SA20n1371:101": "viṣpaṣṭā anācāryamuṣṭidharmavihitatvāt |",
  "SA20n1371:102": "premaṇīyā 'nuprāptasvakārthānāṃ premakaratvāt |",
  "SA20n1371:103": "abhinandanīyā 'nanuprāptasvakārthānāṃ spṛhaṇīyatvāt |",
  "SA20n1371:104": "ājñāpanīyā acintyadharmasamyagdarśikatvāt |",
  "SA20n1371:105": "vijñāpanīyā cintyadharmasamyagdeśikatvāt |",
  "SA20n1371:106": "yuktā pramāṇāvirūddhatvāt |",
  "SA20n1371:107": "sahitā yathārhavineyadeśikatvāt |",
  "SA20n1371:108": "punarūktadoṣajahā avandhyatvāt |",
  "SA20n1371:109": "siṃhasvaravegā sarvatīrthyasaṃtrāsakatvāt |",
  "SA20n1371:110": "nāgasvaraśabdā udāratvāt |",
  "SA20n1371:111": "meghasvaraghoṣā gambhīratvāt |",
  "SA20n1371:112": "nāgendrarutā ādeyatvāt |",
  "SA20n1371:113": "kinnarasaṃgītighoṣā madhuratvāt |",
  "SA20n1371:114": "kalaviṅkasvararūtaravitā'bhī[tī]kṣṇabhaṅguratvāt |",
  "SA20n1371:115": "brahmasvararutaravitā dūraṃgamatvāt |",
  "SA20n1371:116": "jīvaṃjīvakasvararutaravitā sarvasiddhipūrvaṃgamamaṅgalatvāt |",
  "SA20n1371:117": "devendramadhuranirghoṣā anatikramaṇīyatvāt |",
  "SA20n1371:118": "dundubhisvarā sarvamārapratyarthikavijayapūrvaṃgamatvāt |",
  "SA20n1371:119": "anunnatā stutyasaṃkliṣṭatvāt |",
  "SA20n1371:120": "anavanatā nindā'saṃkliṣṭatvāt |",
  "SA20n1371:121": "sarvaśabdānupraviṣṭā sarvavyākaraṇasarvākāralakṣaṇānupraviṣṭatvāt |",
  "SA20n1371:122": "apaśabdavigatā smṛtisaṃpramoṣe tadaniścaraṇatvāt |",
  "SA20n1371:123": "avikalā vineyakṛtyasarvakālapratyupasthitatvāt |",
  "SA20n1371:124": "alīnā lābhasatkārāniśritatvāt |",
  "SA20n1371:125": "adīnā sāvadyāpagatvāt |",
  "SA20n1371:126": "pramuditā akheditvāt |",
  "SA20n1371:127": "prasṛtā sarvavidyāsthānakauśalyānugatatvāt |",
  "SA20n1371:128": "akhilā[sakhilā] sattvānāṃ tatsakalārthasaṃpādakatvāt |",
  "SA20n1371:129": "saritā prabandhānupacchinnatvāt |",
  "SA20n1371:130": "lalitā vicitrākārapratyupasthānatvāt |",
  "SA20n1371:131": "sarvasvarapūraṇī ekasvaranaikaśabdavijñaptipratyupasthāpanatvāt |",
  "SA20n1371:132": "sarvasattvendriyasaṃtoṣaṇī ekānekārthavijñaptipratyupasthānatvāt |",
  "SA20n1371:133": "aninditā yathāpratijñatvāt |",
  "SA20n1371:134": "acañcalā āgamitakālaprayuktatvāt |",
  "SA20n1371:135": "acapalā atvaramāṇavihitatvāt |",
  "SA20n1371:136": "sarvaparṣadanuravitā durāntikaparṣattulyaśravaṇatvāt |",
  "SA20n1371:137": "sarvākāravaropetā sarvalaukikārthadṛṣṭāntadharmapariṇāmikatvāt |",
  "SA20n1371:138": "deśanāmāhātmye catvāraḥ ślokāḥ |",
  "SA20n1371:139": "vācā padaiḥ suyuktairanudeśavibhāgasaṃśayacchedaiḥ |",
  "SA20n1371:140": "bahulīkārānugatā hyuddhaṭitavipañcitajñeṣu ||10 ||",
  "SA20n1371:141": "ākhyāti vācā |",
  "SA20n1371:142": "prajñāpayati padaiḥ suyuktaiḥ |",
  "SA20n1371:143": "prasthāpayati vibhājayati vivṛṇoti yathākramamuddeśavibhāgasaṃśayacchedaiḥ |",
  "SA20n1371:144": "uttānīkaroti uttānīkaraṇaṃ bahulīkārānugatā deśanā niścayabalādhānārthaṃ |",
  "SA20n1371:145": "deśayatyuddhaṭitajñeṣu |",
  "SA20n1371:146": "saṃprakāśayati vipañcitajñeṣu |",
  "SA20n1371:147": "śuddhā trimaṇḍalena hiteyaṃ deśanā hi buddhānāṃ |",
  "SA20n1371:148": "doṣairvivarjitā punaraṣṭabhireṣaiva vijñeyā ||11 ||",
  "SA20n1371:149": "śuddhā trimaṇḍaleneti |",
  "SA20n1371:150": "yena ca deśayati vācā padaiśca |",
  "SA20n1371:151": "yathā coddeśādiprakāraiḥ |",
  "SA20n1371:152": "yeṣu coddhaṭitavipañcitajñeṣu |",
  "SA20n1371:153": "eṣaiva ca deśanā punaraṣṭadoṣavivarjitā veditavyā yathākramam |",
  "SA20n1371:154": "kauśīdyamanavabodho hyavakāśasyākṛtirhyanītatvam |",
  "SA20n1371:155": "saṃdehasyācchedastadvigamasyādṛḍhīkaraṇam ||12 ||",
  "SA20n1371:156": "te punaraṣṭau doṣāḥ |",
  "SA20n1371:157": "kauśīdyamanavasaṃbodhaḥ avakāśasyākaraṇaṃ anītārthatvaṃ saṃdehasyācchedanā tadvigamasyādṛḍhīkaraṇaṃ niścayaśyetyarthaḥ |",
  "SA20n1371:158": "khedo'tha matsaritvaṃ doṣā hyete matā kathāyāṃ hi |",
  "SA20n1371:159": "tadabhāvādbuddhānāṃ nirūttarā deśanā bhavati ||13 ||",
  "SA20n1371:160": "khedo yenābhīkṣṇaṃ na deśayet |",
  "SA20n1371:161": "matsaritvaṃ [matsaritvaṃ] cākṛtsnaprakāśanāt |",
  "SA20n1371:162": "arthasaṃpattau ślokadvayaṃ |",
  "SA20n1371:163": "kalyāṇo dharmo'yaṃ hetutvādbhaktituṣṭibuddhīnāṃ |",
  "SA20n1371:164": "dvividhārthaḥ sugrāhyaścaturguṇabrahmacaryavadaḥ ||14 ||",
  "SA20n1371:165": "paraisādhāraṇayogakevalaṃ tridhātukakleśavihānipūrakam |",
  "SA20n1371:166": "svabhāvaśuddhaṃ malaśuddhitaśca taccaturguṇabrahmavicaryamiṣyate ||15 ||",
  "SA20n1371:167": "caturguṇabrahmacaryasaṃprakāśako dharmaḥ |",
  "SA20n1371:168": "ādimadhyaparyavasānakalyāṇo yathākramaṃ śrutacintābhāvanābhirbhaktituṣṭibuddhihetutvāt |",
  "SA20n1371:169": "tatra bhaktiradhimuktiḥ saṃpratyayaḥ tuṣṭiḥ prāmodyaṃ yuktinidhyānācchakyaprāptitāṃ viditvā |",
  "SA20n1371:170": "buddhiḥ samāhitacittasya yathābhūtajñānaṃ |",
  "SA20n1371:171": "dvividhārtha ityataḥ svarthaḥ saṃvṛtiparamārthasatyayogāt |",
  "SA20n1371:172": "sugrāhya ityataḥ suvyañjanaḥ pratītapadavyañjanatvāt |",
  "SA20n1371:173": "caturguṇaṃ brahmacaryam |",
  "SA20n1371:174": "kevalaṃ paraisādhāraṇātvāt paripūrṇaṃ tridhātukleśaprahāṇaparipūraṇāt |",
  "SA20n1371:175": "pariśuddhaṃ svabhāvaviśuddhito 'nāsravatvāt |",
  "SA20n1371:176": "paryavadātaṃ malaviśuddhitaḥ saṃtānaviśuddhyā kṣīṇāsravāṇām |",
  "SA20n1371:177": "abhisaṃdhivibhāge ślokadvayam |",
  "SA20n1371:178": "avatāraṇasaṃdhiśca saṃdhirlakṣaṇato 'paraḥ |",
  "SA20n1371:179": "pratipakṣābhisaṃdhiśca saṃdhiḥ pariṇatāvapi ||16 ||",
  "SA20n1371:180": "śrāvakeṣu svabhāveṣu doṣāṇāṃ vinaye tathā |",
  "SA20n1371:181": "abhidhānasya gāmbhīrye saṃdhireṣa caturvidhaḥ ||17 ||",
  "SA20n1371:182": "caturvidho 'bhisaṃdhirdeśanāyāṃ buddhasya veditavyaḥ |",
  "SA20n1371:183": "avatāraṇābhisaṃdhirlakṣaṇābhisaṃdhiḥ pratipakṣābhisaṃdhiḥ pariṇāmanābhisaṃdhiśca |",
  "SA20n1371:184": "tatrāvatāraṇābhisaṃdhiḥ śrāvakeṣu draṣṭavyaḥ |",
  "SA20n1371:185": "śāsanāvatāraṇārthamanutrāsāya rūpādyastitvadeśanāt |",
  "SA20n1371:186": "lakṣaṇābhisaṃdhistriṣu parikalpitādisvabhāveṣu draṣṭavyo niḥsvabhāvānutpannādisarvadharmadeśanāt |",
  "SA20n1371:187": "pratipakṣābhisaṃdhirdoṣāṇāṃ vinaye draṣṭavyo yathāṣṭāvaraṇapratipakṣāgrayānasaṃbhāṣāsānuśaṃse[saṃ] gāthādvayaṃ vakṣyati |",
  "SA20n1371:188": "pariṇāmanābhisaṃdhirabhidhānagāmbhīrye draṣṭavyo yathāha |",
  "SA20n1371:189": "asāre sāramatayo viparyāse ca susthitāḥ |",
  "SA20n1371:190": "kleśena ca susaṃkliṣṭā labhante bodhimuttamāṃ || iti |",
  "SA20n1371:191": "ayamatrābhisaṃdhiḥ |",
  "SA20n1371:192": "asāre sāramataya ityavikṣepe yeṣāṃ sārabuddhiḥ pradhānabuddhirvikṣepo hi visāraścetasaḥ |",
  "SA20n1371:193": "viparyāse ca susthitā iti nityasukhaśucyātmagrāhaviparyayeṇānityādike viparyāse susthitā aparihāṇitaḥ |",
  "SA20n1371:194": "kleśena ca sa saṃkliṣṭā iti dīrghaduṣkaravyāyāmaśrameṇātyarthaṃ parikliṣṭāḥ |",
  "SA20n1371:195": "abhiprāyavibhāge ślokaḥ |",
  "SA20n1371:196": "samatā 'rthāntare jñeyastathā kālāntare punaḥ |",
  "SA20n1371:197": "pudgalasyāśaye caiva abhiprāyaścaturvidhaḥ ||18 ||",
  "SA20n1371:198": "caturvidho 'bhiprāyaḥ |",
  "SA20n1371:199": "sata[ma]tābhiprāyo yadāha |",
  "SA20n1371:200": "ahameva sa tasminsamaye vipaśvī samyaksaṃbuddho 'bhūvamityaviśiṣṭadharmakāyatvāt |",
  "SA20n1371:201": "arthāntarābhiprāyo yadāha |",
  "SA20n1371:202": "niḥ svabhāvāḥ sarvadharmā anutpannāityevamādi ayathārūtārthatvāt |",
  "SA20n1371:203": "kālantarābhiprāyo yadāha |",
  "SA20n1371:204": "ye sukhāvatyāṃ praṇidhānaṃ kariṣyanti te tatropapatsyanta iti kālāntareṇetyabhiprāyaḥ |",
  "SA20n1371:205": "pudgalāśayābhiprāyo yattadeva kuśalamūlaṃ kasyacitpraśaṃsate kasyacidvigarhate 'lpamātrasaṃtuṣṭasya vaipulyasaṃgrahāt mahāyānasūtrāntasānuśaṃsaṃ gāthādvayamupādāyāha |",
  "SA20n1371:206": "buddhe dharme 'vajñā kauśīdyaṃ tuṣṭiralpamātreṇa |",
  "SA20n1371:207": "rāge māne caritaṃ kaukṛtyaṃ cāniyatabhedaḥ ||19 ||",
  "SA20n1371:208": "sattvānāmāvaraṇaṃ tatpratipakṣo 'grayānasaṃbhāṣā |",
  "SA20n1371:209": "sarvāntarāyadoṣaprahāṇameṣāṃ tato bhavati ||20 ||",
  "SA20n1371:210": "yo granthato 'rthato vā gāthādvayadhāraṇe prayujyeta |",
  "SA20n1371:211": "sa hi daśavidhamanuśaṃsaṃ labhate sattvottamo dhīmān ||21 ||",
  "SA20n1371:212": "kṛtsnāṃ ca dhātupuṣṭiṃ prāmodyaṃ cottamaṃ maraṇakāle |",
  "SA20n1371:213": "janma ca yathābhikāmaṃ jātismaratāṃ ca sarvatra ||22 ||",
  "SA20n1371:214": "buddhaiśca samavadhānaṃ tebhyaḥ śravaṇaṃ tathāgrayānasya |",
  "SA20n1371:215": "adhimuktiṃ saha buddhyā dvayamukhatāmāśubodhiṃ ca ||23 ||",
  "SA20n1371:216": "buddhe dharme 'vajñeti pañca gāthāḥ |",
  "SA20n1371:217": "tatrāniyatabhedo bodhisattvānāmaniyatānāṃ mahāyānādbhedaḥ |",
  "SA20n1371:218": "agrayānasaṃbhāṣā yā mahāyānadeśanā |",
  "SA20n1371:219": "buddhe 'vajñāvaraṇasya pratipakṣasaṃbhāṣā |",
  "SA20n1371:220": "ahameva sa tena kālena vipaśvī samyaksaṃbuddho 'bhūvamiti |",
  "SA20n1371:221": "dharme 'vajñāvaraṇasya pratipakṣasaṃbhāṣā |",
  "SA20n1371:222": "iyato gaṃgānadīvālikāsamānabuddhānparyupāsya mahāyāne 'vabodha utpadyata iti |",
  "SA20n1371:223": "kauśīdyāvaraṇasya pratipakṣasaṃbhāṣā |",
  "SA20n1371:224": "ye sukhāvatyāṃ praṇidhānaṃ kariṣyanti te tatropapatsyanta iti |",
  "SA20n1371:225": "vimalacandraprabhasya ca tathāgatasya nāmadheyagrahaṇamātreṇa niyato bhavatyanuttarāyāṃ samyaksaṃbodhāviti |",
  "SA20n1371:226": "alpamātrasaṃtuṣṭyāvaraṇasya pratipakṣasaṃbhāṣā |",
  "SA20n1371:227": "yatra bhagavān kvaciddānādi vivarṇayati anyatra varṇitavān |",
  "SA20n1371:228": "rāgacaritasya cāvaraṇasya pratipakṣasaṃbhāṣā |",
  "SA20n1371:229": "yatra bhagavān buddhakṣetravibhūtiṃ varṇayati |",
  "SA20n1371:230": "mānacaritasyāvaraṇasya pratipakṣasaṃbhāṣā |",
  "SA20n1371:231": "yatra bhagavān kasyacid buddhasyādhikāṃ saṃpattiṃ varṇayati |",
  "SA20n1371:232": "kaukṛtyāvaraṇasya pratipakṣasaṃbhāṣā |",
  "SA20n1371:233": "ye buddhabodhisattveṣva[ṣvapa]kāraṃ kariṣyanti te sarve svargopagā bhaviṣyantīti |",
  "SA20n1371:234": "aniyatabhedasyāvaraṇasya pratipakṣasaṃbhāṣā |",
  "SA20n1371:235": "mahāśrāvakāṇāṃ buddhatve vyākaraṇadeśanā ekayānadeśanā ca |",
  "SA20n1371:236": "kṛtsnadhātupuṣṭiḥ sarvamahāyānādhiṣṭhānāya dhātupuṣṭistadāvaraṇavigamāt sarvatra mahāyāne 'dhimuktilābhataḥ |",
  "SA20n1371:237": "dvayamukhatā samādhimukhatā dhāraṇīmukhatā ca |",
  "SA20n1371:238": "dṛṣṭe dharme dvividho 'nuśaṃsaḥ sāṃparāyike'ṣṭavidhaḥ krameṇottarottaraviśeṣalābhādveditavyaḥ |",
  "SA20n1371:239": "deśanānuśaṃseślokaḥ |",
  "SA20n1371:240": "iti suga[ma]tirakhedavān kṛpāluḥ prathitayaśāḥ suvidhijñatāmupetaḥ |",
  "SA20n1371:241": "bhavati sukathiko hi bodhisattvastapati jane kathitairyathaiva sūryaḥ ||24 ||",
  "SA20n1371:242": "pañcabhiḥ kāraṇaiḥ sukathikatvaṃ |",
  "SA20n1371:243": "sūryavatpratapanaṃ cānuśaṃsaḥ |",
  "SA20n1371:244": "lokāvarjanato bahumatatvāt |",
  "SA20n1371:245": "pañca kāraṇāni sukathikatvasya yenāviparītaṃ darśayati abhīkṣṇaṃ nirāmiṣacitta ādeyavākyavineyānurūpaṃ ca |",
  "SA20n1371:246": " || mahāyānasūtrālaṃkāre deśanādhikāro dvādaśaḥ ||"
}