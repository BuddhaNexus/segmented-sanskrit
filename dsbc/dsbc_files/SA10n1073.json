{
  "SA10n1073:0": "nirvāṇaparīkṣā pañcaviṃśatitamaṃ prakaraṇam |",
  "SA10n1073:1": "atrāha -",
  "SA10n1073:2": "yadi śūnyamidaṃ sarvamudayo nāsti na vyayaḥ |",
  "SA10n1073:3": "prahāṇādvā nirodhādvā kasya nirvāṇamiṣyate ||1 ||",
  "SA10n1073:4": "iha hi bhagavatā uṣitabrahmacaryāṇāṃ tathāgataśāsanapratipannānnāṃ dharmānudharmapratipattiyuktānāṃ pudgalānāṃ dvividhaṃ nirvāṇamupavarṇitaṃ sopadhiśeṣaṃ nirupadhiśeṣaṃ ca |",
  "SA10n1073:5": "tatra niravaśeṣasya avidyārāgādikasya kleśagaṇasya prahāṇāt sopadhiśeṣaṃ nirvāṇamiṣyate |",
  "SA10n1073:6": "tatra upadhīyate'sminnātmasnehaḥ iti upadhiḥ |",
  "SA10n1073:7": "upadhiśabdena ātmaprajñaptinimittāḥ pañcopādānaskandhā ucyante |",
  "SA10n1073:8": "śiṣyata iti śeṣaḥ,",
  "SA10n1073:9": "upadhireva śeṣaḥ upadhiśeṣaḥ,",
  "SA10n1073:10": "saha upadhiśeṣeṇa vartate iti sopadhiśeṣam |",
  "SA10n1073:11": "kiṃ tat? nirvāṇam |",
  "SA10n1073:12": "tacca skandhamātrakameva kevalaṃ satkāyadṛṣṭayādikleśataskararahitamavaśiṣyate nihatāśeṣacauragaṇagrāmamātrāvasthānasādharmyeṇa |",
  "SA10n1073:13": "tat sopadhiśeṣaṃ nirvāṇam |",
  "SA10n1073:14": "yatra tu nirvāṇe skandhapañcakamapi nāsti,",
  "SA10n1073:15": "tannirupadhiśeṣaṃ nirvāṇam |",
  "SA10n1073:16": "nirgataḥ upadhiśeṣo'sminniti kṛtvā |",
  "SA10n1073:17": "nihatāśeṣacauragaṇasya grāmamātrasyāpi vināśasādharmyeṇa |",
  "SA10n1073:18": "tadeva ca adhikṛtya ucyate -",
  "SA10n1073:19": "abhedi kāyo nirodhi saññā",
  "SA10n1073:20": "vedanā pi ti dahaṃsu sabbā |",
  "SA10n1073:21": "vūpasamiṃsu saṃkhārā",
  "SA10n1073:22": "viññāṇamatthamagamā ti ||",
  "SA10n1073:23": "tathā -",
  "SA10n1073:24": "asaṃlīnena kāyena vedanāmadhyavāsayat |",
  "SA10n1073:25": "pradyotasyeva nirvāṇaṃ vimokṣastasya cetasaḥ ||iti |",
  "SA10n1073:26": "tadevaṃ nirupadhiśeṣaṃ nirvāṇaṃ skandhānāṃ nirodhāllabhyate |",
  "SA10n1073:27": "etacca dvividhaṃ nirvāṇaṃ kathaṃ yujyate yadi kleśānāṃ skandhānāṃ ca nirodho bhavati?",
  "SA10n1073:28": "yadā tu sarvamidaṃ śūnyam,",
  "SA10n1073:29": "naiva kiṃcidutpadyate nāpi kiṃcinnirudhyate,",
  "SA10n1073:30": "tadā kutaḥ kleśāḥ,",
  "SA10n1073:31": "kuto vā skandhāḥ,",
  "SA10n1073:32": "yeṣāṃ nirodhe nirvāṇaṃ syāditi?",
  "SA10n1073:33": "tasmādvidyata eva bhāvānāṃ svabhāva iti ||1 ||",
  "SA10n1073:34": "atrocyate | nanu evamapi sasvabhāvābhyupagame -",
  "SA10n1073:35": "yadyaśūnyamidaṃ sarvamudayo nāsti na vyayaḥ |",
  "SA10n1073:36": "prahāṇādvā nirodhādvā kasya nirvāṇamiṣyate ||2 ||",
  "SA10n1073:37": "svabhāvena hi vyavasthitānāṃ kleśānāṃ skandhānāṃ ca svabhāvasyānapāyitvāt kuto nivṛttiḥ,",
  "SA10n1073:38": "yatastannivṛttyā nirvāṇaṃ syāditi ?",
  "SA10n1073:39": "tasmāt svabhāvavādināṃ naiva nirvāṇamupapadyate |",
  "SA10n1073:40": "na ca śūnyatā vādinaḥ skandhanivṛttilakṣaṇaṃ kleśanivṛttilakṣaṇaṃ vā nirvāṇamicchanti yatasteṣāmayaṃ doṣaḥ syāditi |",
  "SA10n1073:41": "ataḥ anupālambha evāyaṃ śūnyavādinām ||2 ||",
  "SA10n1073:42": "yadi khalu śūnyatāvādinaḥ kleśānāṃ skandhānāṃ vā nivṛttilakṣaṇaṃ nirvāṇaṃ necchanti,",
  "SA10n1073:43": "kiṃlakṣaṇaṃ tarhi icchanti? ucyate -",
  "SA10n1073:44": "aprahīṇamasaṃprāptamanucchinnamaśāśvatam |",
  "SA10n1073:45": "aniruddhamanutpannametannirvāṇamucyate ||3 ||",
  "SA10n1073:46": "yaddhi naiva prahīyate rāgādivat,",
  "SA10n1073:47": "nāpi prāpyate śrāmaṇyaphalavat,",
  "SA10n1073:48": "nāpyucchidyate skandhādivat,",
  "SA10n1073:49": "yaccāpi na nityamaśūnyavat,",
  "SA10n1073:50": "tat svabhāvato'niruddhamanutpannaṃ ca sarvaprapañcopaśamalakṣaṇaṃ nirvāṇamuktam |",
  "SA10n1073:51": "tat kutastasminnitthaṃvidhe niṣprapañce kleśakalpanā yeṣāṃ kleśānāṃ prahāṇānnirvāṇaṃ bhavet?",
  "SA10n1073:52": "kuto vā skandhakalpanā tatra,",
  "SA10n1073:53": "yeṣāṃ skandhānāṃ nirodhāt tadbhavet?",
  "SA10n1073:54": "yāvaddhi etāḥ kalpanāḥ pravartante,",
  "SA10n1073:55": "tāvannāsti nirvāṇādhigamaḥ,",
  "SA10n1073:56": "sarvaprapañcaparikṣayādeva tadadhigamāt ||",
  "SA10n1073:57": "atha syāt - yadyapi nirvāṇe na santi kleśāḥ,",
  "SA10n1073:58": "na cāpi skandhāḥ,",
  "SA10n1073:59": "tathāpi nirvāṇādarvāgvidyante |",
  "SA10n1073:60": "tatasteṣāṃ parikṣayānnirvāṇaṃ bhaviṣyatīti |",
  "SA10n1073:61": "ucyate |",
  "SA10n1073:62": "tyajyatāmayaṃ grāhaḥ ,",
  "SA10n1073:63": "yasmānnirvāṇādarvāk svabhāvato vidyamānānāṃ na punarabhāvaḥ śakyate kartum |",
  "SA10n1073:64": "tasmānnirvāṇābhilāṣiṇā tyājyaiṣā kalpanā |",
  "SA10n1073:65": "vakṣyati hi -",
  "SA10n1073:66": "nivāṇasya ca yā koṭiḥ koṭiḥ saṃsaraṇasya ca |",
  "SA10n1073:67": "na tayorantaraṃ kiṃcitsusūkṣmamapi vidyate ||iti |",
  "SA10n1073:68": "tadevaṃ nirvāṇe na kasyacit prahāṇaṃ nāpi kasyacinnirodha iti vijñeyam |",
  "SA10n1073:69": "tataśca niravaśeṣakalpanākṣayarūpameva nirvāṇam |",
  "SA10n1073:70": "uktaṃ ca bhagavatā -",
  "SA10n1073:71": "nirvṛtti dharmāṇa ca asti dharmā",
  "SA10n1073:72": "ye neha astī na te jātu asti |",
  "SA10n1073:73": "astīti nāstīti ca kalpanāvatā -",
  "SA10n1073:74": "mevaṃ carantāna na duḥkha śāmyati ||iti |",
  "SA10n1073:75": "asyā gāthāyā ayamarthaḥ - nivṛtau nirupadhiśeṣe nirvāṇadhātau dharmāṇāṃ kleśakarmajanmalakṣaṇānāṃ skandhānāṃ vā sarvathā astaṃgamādastitvaṃ nāsti,",
  "SA10n1073:76": "evaṃ ca sarvavādināmabhimatam |",
  "SA10n1073:77": "ye tarhi dharmā iha nirvṛtau na santi,",
  "SA10n1073:78": "pradīpodayādandhakāropalabdharajjusarpabhayādivat,",
  "SA10n1073:79": "na te jātu asti,",
  "SA10n1073:80": "na te dharmāḥ kleśakarmajanmādilakṣaṇāḥ kasmiṃścit kāle saṃsārāvasthāyāmapi tattvato vidyante |",
  "SA10n1073:81": "na hi rajjuḥ andhakārāvasthāyāṃ svarūpataḥ sarpo'sti,",
  "SA10n1073:82": "sadbhūtasarpavat andhakāre'pi āloke'pi kāyacakṣurbhyāmagrahaṇāt |",
  "SA10n1073:83": "kathaṃ tarhi saṃsāraḥ iti cet, ucyate |",
  "SA10n1073:84": "ātmātmīyāsadgrahagrastānāṃ bālapṛthagjanānāmasatsvarūpā api bhāvāḥ satyataḥ pratibhāsante taimirikāṇāmiva asatkeśamaśakādaya iveti | āha -",
  "SA10n1073:85": "astīti nāstīti ca kalpanāvatā-",
  "SA10n1073:86": "mevaṃ carantāna na duḥkha śāmyati | iti |",
  "SA10n1073:87": "astīti bhāvasadbhāvakalpanāvatāṃ jaiminīyakāṇādakāpilādīnāṃ vaibhāṣikaparyantānām |",
  "SA10n1073:88": "nāstīti ca kalpanāvatāṃ nāstikānāmapāyagatiniṣṭhānām |",
  "SA10n1073:89": "tadanyeṣāṃ ca atītānāgatasaṃsthānāṃ vijñaptiviprayuktasaṃskārāṇāṃ nāstivādināṃ tadanyadastivādinām,",
  "SA10n1073:90": "parikalpitasvabhāvasya nāstivādinām,",
  "SA10n1073:91": "paratantrapariniṣpannasvabhāvayorastivādinām,",
  "SA10n1073:92": "evamastināstivādināmevaṃ caratāṃ na duḥkhaṃ saṃsāraḥ śāmyatīti | tathā -",
  "SA10n1073:93": "yatha śaṅkitena viṣasaṃjña abhyupeti |",
  "SA10n1073:94": "no cāpi koṣṭha gantu āviṣṭa papadyate |",
  "SA10n1073:95": "evameva bālu'pagato",
  "SA10n1073:96": "jāyi mriyate sadā abhūto ||iti |",
  "SA10n1073:97": "tadevaṃ na kasyacinnirvāṇe prahāṇaṃ nāpi kasyacinnirodha iti vijñeyam |",
  "SA10n1073:98": "tataśca sarvakalpanā kṣayarūpameva nirvāṇam |",
  "SA10n1073:99": "yathoktamāryaratnāvalyām -",
  "SA10n1073:100": "na cābhāvo'pi nirvāṇaṃ kuta evāsya bhāvanā |",
  "SA10n1073:101": "bhāvābhāvaparāmarśakṣayo nirvāṇamucyate ||",
  "SA10n1073:102": "iti ||3 ||",
  "SA10n1073:103": "ye tu sarvakalpanopaśamarūpaṃ nirvāṇamapratipadyamānāḥ bhāvābhāvatadubhayānubhayarūpaṃ nirvāṇaṃ parikalpayanti,",
  "SA10n1073:104": "tān prati ucyate -",
  "SA10n1073:105": "bhāvastāvanna nirvāṇaṃ jarāmaraṇalakṣaṇam |",
  "SA10n1073:106": "prasajyetāsti bhāvo hi na jarāmaraṇaṃ vinā ||4 ||",
  "SA10n1073:107": "tatraike bhāvato nirvāṇamabhiniviṣṭā evamācakṣate - iha kleśakarmajanmasaṃtānapravṛttiniyata rodhabhūto jalapravāharodhabhūtasetusthānīyo nirodhātmakaḥ padārthaḥ,",
  "SA10n1073:108": "tannirvāṇam |",
  "SA10n1073:109": "na ca avidyamāna svabhāvo dharmaḥ evaṃ kāryakārī dṛśyate |",
  "SA10n1073:110": "nanu ca yo'syā nandīrāgasahagatāyāstṛṣṇāyāḥ kṣayo virāgo nirodho nirvāṇamityuktam,",
  "SA10n1073:111": "na ca kṣayamātraṃ bhāvo bhavitumarhati | tathā -",
  "SA10n1073:112": "pradyotasyeva nirvāṇaṃ vimokṣastasya cetasaḥ |",
  "SA10n1073:113": "ityuktam | na ca pradyotasya nivṛttirbhāva ityupapadyate |",
  "SA10n1073:114": "ucyate |",
  "SA10n1073:115": "naitadevaṃ vijñeyaṃ tṛṣṇāyāḥ kṣayaḥ tṛṣṇākṣayaḥ iti |",
  "SA10n1073:116": "kiṃ tarhi tṛṣṇāyāḥ kṣayo'sminniti nirvāṇākhye dharme sati bhavati,",
  "SA10n1073:117": "sa tṛṣṇākṣaya iti vaktavyam |",
  "SA10n1073:118": "pradīpaśca dṛṣṭāntamātram |",
  "SA10n1073:119": "tatrāpi yasmin sati cetaso vimokṣo bhavatīti veditavyamiti ||",
  "SA10n1073:120": "evaṃ bhāve nirvāṇa vyavasthāpite ācāryo nirūpayati - bhāvastāvanna nirvāṇam |",
  "SA10n1073:121": "kiṃ kāraṇam?",
  "SA10n1073:122": "yasmājjarāmaraṇalakṣaṇaṃ prasajyeta,",
  "SA10n1073:123": "bhāvasya jarāmaraṇalakṣaṇāvyabhicāritvāt |",
  "SA10n1073:124": "tataśca nirvāṇameva tanna syāt,",
  "SA10n1073:125": "jarāmaraṇalakṣaṇatvādvijñānavat,",
  "SA10n1073:126": "ityabhiprāyaḥ ||",
  "SA10n1073:127": "tāmeva ca jarāmaraṇalakṣaṇavyabhicāritāṃ spaṣṭayannāha - asti bhāvo hi na jarāmaraṇaṃ vineti |",
  "SA10n1073:128": "yo hi jarāmaraṇarahitaḥ,",
  "SA10n1073:129": "sa bhāva eva na saṃbhavati,",
  "SA10n1073:130": "khapuṣpavat,",
  "SA10n1073:131": "jarāmaraṇarahitatvāt ||4 ||",
  "SA10n1073:132": "kiṃ cānyat -",
  "SA10n1073:133": "bhāvaśca yadi nirvāṇaṃ nirvāṇaṃ saṃskṛtaṃ bhavet |",
  "SA10n1073:134": "nāsaṃskṛto hi vidyate bhāvaḥ kkacana kaścana ||5 ||",
  "SA10n1073:135": "yadi nirvāṇaṃ bhāvaḥ syāt,",
  "SA10n1073:136": "tadā tannirvāṇaṃ saṃskṛtaṃ bhavet,",
  "SA10n1073:137": "vijñānādivat bhāvatvāt |",
  "SA10n1073:138": "yastu asaṃskṛtaḥ,",
  "SA10n1073:139": "nāsau bhāvaḥ,",
  "SA10n1073:140": "tadyathā kharaviṣāṇavaditi vyatirekamupadarśayannāha -",
  "SA10n1073:141": "nāsaṃskṛto hi vidyate bhāvaḥ kkacana kaścana |",
  "SA10n1073:142": "kkacanetyadhikaraṇe deśe kāle siddhānte vā |",
  "SA10n1073:143": "kaścanetyādheye |",
  "SA10n1073:144": "ādhyātmiko bāhyātmiko vetyarthaḥ ||5 ||",
  "SA10n1073:145": "kiṃ cānyat -",
  "SA10n1073:146": "bhāvaśca yadi nirvāṇamanupādāya tatkatham |",
  "SA10n1073:147": "nirvāṇaṃ nānupādāya kaścid bhāvo hi vidyate ||6 ||",
  "SA10n1073:148": "yadi bhavanmatena nirvāṇaṃ bhāvaḥ syāt,",
  "SA10n1073:149": "tadupādāya bhavet,",
  "SA10n1073:150": "svakāraṇasāmagrīmāśritya bhavedityarthaḥ |",
  "SA10n1073:151": "na caivamupādāya nirvāṇamiṣyate,",
  "SA10n1073:152": "kiṃ tarhi anupādāya |",
  "SA10n1073:153": "tadyadi bhāvo nirvāṇamanupādāya,",
  "SA10n1073:154": "tat kathaṃ nirvāṇaṃ syāt?",
  "SA10n1073:155": "naiva anupādāya syāt,",
  "SA10n1073:156": "bhāvatvāt,",
  "SA10n1073:157": "vijñānādivat |",
  "SA10n1073:158": "vyatireka kāraṇamāha - nānupādāya kaścidbhāvo hi vidyate iti ||6 ||",
  "SA10n1073:159": "atrāha - yadi bhāvo hi na nirvāṇam ,",
  "SA10n1073:160": "yathoditadoṣaprasaṅgāt,",
  "SA10n1073:161": "kiṃ tarhi abhāva eva nirvāṇam,",
  "SA10n1073:162": "kleśajanmanivṛttimātratvāditi ? ucyate |",
  "SA10n1073:163": "etadapyayuktam, yasmāt -",
  "SA10n1073:164": "yadi bhāvo na nirvāṇamabhāvaḥ kiṃ bhaviṣyati |",
  "SA10n1073:165": "nirvāṇaṃ yatra bhāvo na nābhāvastatra vidyate ||7 ||",
  "SA10n1073:166": "yadi bhāvo nirvāṇaṃ neṣyate,",
  "SA10n1073:167": "yadi nirvāṇaṃ bhāva iti neṣyate,",
  "SA10n1073:168": "tadā kimabhāvo bhaviṣyati nirvāṇam?",
  "SA10n1073:169": "abhāvo'pi na bhaviṣyatītyarthaḥ |",
  "SA10n1073:170": "kleśajanmanorabhāvo nirvāṇamiti cet,",
  "SA10n1073:171": "evaṃ tarhi kleśajanmanoranityatā nirvāṇamiti syāt |",
  "SA10n1073:172": "anityataiva hi kleśajanmanorabhāvo nānyat ,",
  "SA10n1073:173": "ityataḥ anityataiva nirvāṇaṃ syāt |",
  "SA10n1073:174": "na caitadiṣṭam,",
  "SA10n1073:175": "ayatnenaiva mokṣaprasaṅgādityuktamevaitat ||7 ||",
  "SA10n1073:176": "kiṃ cānyat -",
  "SA10n1073:177": "yadyabhāvaśca nirvāṇamanupādāya tatkatham |",
  "SA10n1073:178": "nirvāṇaṃ na hyabhāvo'sti yo'nupādāya vidyate ||8 ||",
  "SA10n1073:179": "tatra abhāvaḥ anityatā vā bhāvamupādāya prajñapyate,",
  "SA10n1073:180": "kharaviṣāṇādīnāmanityatānupalambhāt |",
  "SA10n1073:181": "lakṣaṇamāśritya lakṣyaṃ prajñapyate,",
  "SA10n1073:182": "lakṣyamāśritya ca lakṣaṇam |",
  "SA10n1073:183": "ataḥ parasparāpekṣikyāṃ lakṣyalakṣaṇa pravṛttau kuto lakṣyaṃ bhāvamapekṣya anityatā bhaviṣyati?",
  "SA10n1073:184": "tasmādabhāvo'pyupādāya prajñapyate |",
  "SA10n1073:185": "tato yadi abhāvaśca nirvāṇam,",
  "SA10n1073:186": "tat kathamanupādāya nirvāṇaṃ bhavet?",
  "SA10n1073:187": "upādāyaiva tadbhavet,",
  "SA10n1073:188": "abhāvatvādvināśavat |",
  "SA10n1073:189": "etadeva spaṣṭayannāha - na hyabhāvo'sti yo'nupādāya vidyate iti ||",
  "SA10n1073:190": "yadi tarhi abhāvaḥ anupādāya nāsti,",
  "SA10n1073:191": "kimidānīmupādāya bandhyāputrādayo'bhāvā bhaviṣyanti?",
  "SA10n1073:192": "kenaitaduktaṃ vandhyāputrādayo'bhāvā iti ?",
  "SA10n1073:193": "uktaṃ hi pūrvam -",
  "SA10n1073:194": "bhāvasya cedaprasiddhirabhāvo naiva sidhyati |",
  "SA10n1073:195": "bhāvasya hyanyathābhāvamabhāvaṃ bruvate janāḥ ||iti |",
  "SA10n1073:196": "tasmānna bandhyāputrādīnāmabhāvatvam |",
  "SA10n1073:197": "yaccāpyucyate -",
  "SA10n1073:198": "ākāśaṃ śaśaśṛṅgaṃ ca vandhyāyāḥ putra eva ca |",
  "SA10n1073:199": "asantaścābhilapyante tathā bhāveṣu kalpanā ||iti,",
  "SA10n1073:200": "tatrāpi bhāvakalpanāpratiṣedhamātram,",
  "SA10n1073:201": "na abhāvakalpanā,",
  "SA10n1073:202": "bhāvatvāsiddhereveti vijñeyam |",
  "SA10n1073:203": "vandhyāputra iti śabdamātramevaitat,",
  "SA10n1073:204": "na asya arthaḥ upalabhyate,",
  "SA10n1073:205": "yasyārthasya bhāvatvamabhāvatvaṃ vā syāditi |",
  "SA10n1073:206": "kutaḥ anupalabhyamānasvabhāvasya bhāvābhāvakalpanā yokṣyate?",
  "SA10n1073:207": "tasmāt na bandhyāputro'bhāva iti vijñeyam |",
  "SA10n1073:208": "tataśca sthitameva na hyabhāvo'sti yo'nupādāya vidyate iti ||8 ||",
  "SA10n1073:209": "atrāha - yadi bhāvo nirvāṇaṃ na bhavati,",
  "SA10n1073:210": "abhāvo'pi,",
  "SA10n1073:211": "kiṃ tarhi nirvāṇamiti? ucyate |",
  "SA10n1073:212": "iha hi bhagavadbhistathāgataiḥ-",
  "SA10n1073:213": "ya ājavaṃjavībhāva upādāya pratītya vā |",
  "SA10n1073:214": "so'pratītyānupādāya nirvāṇamupadiśyate ||9 ||",
  "SA10n1073:215": "tatra ājavaṃjavībhāvaḥ āgamanagamanabhāvajanmamaraṇaparaṃparetyarthaḥ |",
  "SA10n1073:216": "sa cāyamājavaṃjavībhāvaḥ kadāciddhetupratyayasāmagrīmāśritya astīti prajñapyate dīrghahrasvavat |",
  "SA10n1073:217": "kadācidutpadyata iti prajñapyate pradīpaprabhāvad bījāṅkuravat |",
  "SA10n1073:218": "sarvathā yadyayamupādāya prajñapyate,",
  "SA10n1073:219": "yadi vā pratītya jāyata iti vyavasthāpyate,",
  "SA10n1073:220": "sarvathāsya janmamaraṇaparaṃparāprabandhasya apratītya vā anupādāya vā apravṛttistannirvāṇa miti vyavasthāpyate |",
  "SA10n1073:221": "na ca apravṛttimātraṃ bhāvo'bhāvo veti parikalpitu pāryata iti |",
  "SA10n1073:222": "evaṃ na bhāvo nābhāvo nirvāṇam ||",
  "SA10n1073:223": "athavā | yeṣāṃ saṃskārāḥ saṃsarantīti pakṣaḥ,",
  "SA10n1073:224": "teṣāṃ pratītya pratītya ya utpādaśca vināśaśca ,",
  "SA10n1073:225": "so'pratītyāpravartamāno nirvāṇamiti kathyate |",
  "SA10n1073:226": "yeṣāṃ tu pudgalaḥ saṃsarati,",
  "SA10n1073:227": "teṣāṃ tasya nityānityatvenā - vācyasya tattadupādānamāśritya ya ājavaṃjavībhāvaḥ sa upādāya pravartate,",
  "SA10n1073:228": "sa evopādāyopādāya pravartayamānaḥ sannidānīmanupādāyāpravartayamāno nirvāṇamiti vyapadiśyate |",
  "SA10n1073:229": "na ca saṃskārāṇāṃ pudgalasya vā apravṛttimātrakaṃ bhāvo'bhāvo veti śakyaṃ parikalpayitum |",
  "SA10n1073:230": "ityato'pi na bhāvo nābhāvo nirvāṇamiti yujyate ||9 ||",
  "SA10n1073:231": "kiṃ cānyat -",
  "SA10n1073:232": "prahāṇaṃ cābravīcchāstā bhavasya vibhavasya ca |",
  "SA10n1073:233": "tasmānna bhāvo nābhāvo nirvāṇamiti yujyate ||10 ||",
  "SA10n1073:234": "tatra sūtra uktam - ye kecidbhikṣavo bhavena bhavasya niḥsaraṇaṃ paryeṣante vibhavena vā,",
  "SA10n1073:235": "aparijñānaṃ [taṃ? ]",
  "SA10n1073:236": " tatteṣāmiti |",
  "SA10n1073:237": "ubhayaṃ hyetat parityājyaṃ bhave tṛṣṇā vibhave tṛṣṇā ca |",
  "SA10n1073:238": "na caitannirvāṇaṃ prahātavyamuktaṃ bhagavatā,",
  "SA10n1073:239": "kiṃ tarhi aprahātavyam |",
  "SA10n1073:240": "tadyadi nirvāṇaṃ bhāvarūpaṃ syādabhāvarūpaṃ vā ,",
  "SA10n1073:241": "tadapi prahātavyaṃ bhavet |",
  "SA10n1073:242": "na ca prahātavyam |",
  "SA10n1073:243": "tasmānna bhāvo nābhāvo nirvāṇamiti yujyate ||",
  "SA10n1073:244": "yeṣāmapi kleśajanmanostatrābhāvādabhāvarūpaṃ nirvāṇaṃ svayaṃ ca bhāvarūpatvādbhāvarūpamityubhayarūpam,",
  "SA10n1073:245": "teṣāmubhayarūpamiti nirvāṇaṃ nopapadyate,",
  "SA10n1073:246": "iti pratipādayannāha -",
  "SA10n1073:247": "bhavedabhāvo bhāvaśca nirvāṇamubhayaṃ yadi |",
  "SA10n1073:248": "bhavedabhāvo bhāvaśca mokṣastacca na yujyate ||11 ||",
  "SA10n1073:249": "yadi bhāvābhāvobhayarūpaṃ nirvāṇaṃ syāt,",
  "SA10n1073:250": "tadā bhāvaśca abhāvaśca mokṣa iti syāt |",
  "SA10n1073:251": "tataśca yaḥ saṃskārāṇāmātmalābhaḥ tasya ca vigamaḥ,",
  "SA10n1073:252": "sa eva mokṣaḥ syāt |",
  "SA10n1073:253": "na ca saṃskārā eva mokṣa iti yujyate |",
  "SA10n1073:254": "ata evāha - tacca na yujyate iti ||11 ||",
  "SA10n1073:255": "kiṃ cānyat -",
  "SA10n1073:256": "bhavedabhāvo bhāvaśca nirvāṇamubhayaṃ yadi |",
  "SA10n1073:257": "nānupādāya nirvāṇamupādāyobhayaṃ hi tat ||12 ||",
  "SA10n1073:258": "yadi bhāvābhāvarūpaṃ nirvāṇaṃ syāt,",
  "SA10n1073:259": "tadā hetupratyayasāmagrīmupādāya āśritya bhavet,",
  "SA10n1073:260": "na anupādāya |",
  "SA10n1073:261": "kiṃ kāraṇam ?",
  "SA10n1073:262": "yasmādupādāyobhayaṃ hi tat |",
  "SA10n1073:263": "bhāvamupādāya abhāvaḥ,",
  "SA10n1073:264": "abhāvaṃ copādāya bhāvaḥ,",
  "SA10n1073:265": "iti kṛtvā ubhayametad bhāvaṃ ca abhāvaṃ ca upādāyaiva bhavati,",
  "SA10n1073:266": "na anupādāya |",
  "SA10n1073:267": "evaṃ nirvāṇaṃ bhaved bhāvābhāvarūpam |",
  "SA10n1073:268": "na caitadevam,",
  "SA10n1073:269": "iti na yuktametat ||12 ||",
  "SA10n1073:270": "kiṃ cānyat -",
  "SA10n1073:271": "bhavedabhāvo bhāvaśca nirvāṇamubhayaṃ katham |",
  "SA10n1073:272": "asaṃskṛtaṃ ca nirvāṇaṃ bhāvābhāvau ca saṃskṛtau ||13 ||",
  "SA10n1073:273": "bhāvo hi svahetupratyayasāmagrīsaṃbhūtatvāt saṃskṛtaḥ |",
  "SA10n1073:274": "abhāvo'pi [bhāvaṃ ] pratītya saṃbhūtatvāt,",
  "SA10n1073:275": "jātipratyayajarāmaraṇavacanācca saṃskṛtaḥ |",
  "SA10n1073:276": "tadyadi bhāvābhāvasvabhāvaṃ nirvāṇaṃ syāt,",
  "SA10n1073:277": "tadā na asaṃskṛtam,",
  "SA10n1073:278": "[kiṃ tu] saṃskṛtameva |",
  "SA10n1073:279": "yasmānna ca saṃskṛtamiṣyate,",
  "SA10n1073:280": "tasmānna bhāvābhāvasvarūpaṃ nirvāṇaṃ yujyate ||13 ||",
  "SA10n1073:281": "athāpi syāt- naiva hi nirvāṇaṃ bhāvābhāvasvarūpam,",
  "SA10n1073:282": "kiṃ tarhi nirvāṇe bhāvābhāvāviti |",
  "SA10n1073:283": "evamapi na yuktam |",
  "SA10n1073:284": "kutaḥ? yasmāt -",
  "SA10n1073:285": "bhavedabhāvo bhāvaśca nirvāṇe ubhayaṃ katham |",
  "SA10n1073:286": "[tayorekatra nāstitvamālokatamasoryathā] ||14 ||",
  "SA10n1073:287": "bhāvābhāvayorapi parasparaviruddhayorekatra nirvāṇe nāsti saṃbhava iti , ataḥ,",
  "SA10n1073:288": "bhavedabhāvo bhāvaśca nirvāṇe ubhayaṃ katham |",
  "SA10n1073:289": "naiva bhavedityabhiprāyaḥ ||14 ||",
  "SA10n1073:290": "idānīṃ yathā naiva bhāvo naivābhāvo nirvāṇaṃ yujyate,",
  "SA10n1073:291": "tathā pratipādayannāha -",
  "SA10n1073:292": "naivābhāvo naiva bhāvo nirvāṇamiti yāñjanā |",
  "SA10n1073:293": "abhāve caiva bhāve ca sā siddhe sati sidhyati ||15 ||",
  "SA10n1073:294": "yadi hi bhāvo nāma kaścit syāt,",
  "SA10n1073:295": "tadā tatpratiṣedhena naiva bhāvo nirvāṇamityeṣā kalpanā,",
  "SA10n1073:296": "yadi kaścidabhāvaḥ syāt,",
  "SA10n1073:297": "tadā tatpratiṣedhena naivābhāvo nirvāṇaṃ syāt |",
  "SA10n1073:298": "yadā ca bhāvābhāvāveva na staḥ,",
  "SA10n1073:299": "tadā tatpratiṣedho'pi nāstīti |",
  "SA10n1073:300": "tasmānnaiva bhāvo naivābhāvo nirvāṇamiti yā kalpanā,",
  "SA10n1073:301": "sāpi nopapadyata eva |",
  "SA10n1073:302": "iti na yuktametat ||15 ||",
  "SA10n1073:303": "kiṃ cānyat -",
  "SA10n1073:304": "naivābhāvo naiva bhāvo nirvāṇaṃ yadi vidyate |",
  "SA10n1073:305": "naivābhāvo naiva bhāva iti kena tadajyate ||16 ||",
  "SA10n1073:306": "yadi etannirvāṇaṃ naivābhāvarūpaṃ naiva bhāvarūpamastīti kalpyate,",
  "SA10n1073:307": "kena tadānīṃ taditthaṃvidhaṃ nobhayarūpaṃ nirvāṇamastīti ajyate gṛhyate prakāśate vā?",
  "SA10n1073:308": "kiṃ tatra nirvāṇe kaścidevaṃvidhaḥ pratipattāsti, atha nāsti?",
  "SA10n1073:309": "yadi asti, evaṃ sati nirvāṇe'pi tavātmā syāt |",
  "SA10n1073:310": "na ceṣṭam, nirupādānasyātmano'stitvābhāvāt |",
  "SA10n1073:311": "atha nāsti, kenaitaditthaṃvidhaṃ nirvāṇamastīti paricchidyate?",
  "SA10n1073:312": "saṃsārāvasthitaḥ paricchinattīti cet,",
  "SA10n1073:313": "yadi saṃsārāvasthitaḥ paricchinatti,",
  "SA10n1073:314": "sa kiṃ vijñānena paricchinatti,",
  "SA10n1073:315": "utta jñānena?",
  "SA10n1073:316": "yadi vijñāneneti parikalpyate,",
  "SA10n1073:317": "tanna yujyate |",
  "SA10n1073:318": "kiṃ kāraṇam?",
  "SA10n1073:319": "yasmānnimittālambanaṃ vijñānam,",
  "SA10n1073:320": "na ca nirvāṇe kiṃcinnimittamasti,",
  "SA10n1073:321": "tasmānna tattāvadvijñānenālambyate |",
  "SA10n1073:322": "jñānenāpi na jñāyate |",
  "SA10n1073:323": "kiṃ kāraṇam?",
  "SA10n1073:324": "yasmād jñānena hi śūnyatālambanena bhavitavyam,",
  "SA10n1073:325": "tacca anutpādarūpameveti,",
  "SA10n1073:326": "kathaṃ tenāvidyamānasvarūpeṇa naivābhāvo naiva bhāvo nirvāṇamiti gṛhyate,",
  "SA10n1073:327": "sarvaprapañcātītarūpatvād jñānasyeti |",
  "SA10n1073:328": "tasmānna kenacinnirvāṇaṃ naivābhāvo naiva bhāva ityajyate |",
  "SA10n1073:329": "anajyamānamaprakāśyamānamagṛhyamāṇaṃ tadevamastīti na yujyate ||16 ||",
  "SA10n1073:330": "sarvathā yathā ca nirvāṇe etāścatasraḥ kalpanā na saṃbhavanti,",
  "SA10n1073:331": "evaṃ nirvāṇādhigantaryapi tathāgate etāḥ kalpanā naiva saṃbhavantīti pratipādayannāha -",
  "SA10n1073:332": "paraṃ nirodhādbhagavān bhavatītyeva nohyate |",
  "SA10n1073:333": "na bhavatyubhayaṃ ceti nobhayaṃ ceti nohyate ||17 ||",
  "SA10n1073:334": "uktaṃ hi pūrvam -",
  "SA10n1073:335": "ghanagrāhagṛhītastu yenāstīti tathāgataḥ |",
  "SA10n1073:336": "nāstīti vā kalpayan sa nirvṛtasya vikalpayet |",
  "SA10n1073:337": "evaṃ tāvat paraṃ nirodhādbhavati tathāgato na bhavati ceti nohyate |",
  "SA10n1073:338": "etaddvayasyābhāvādubhaya mityapi nohyate |",
  "SA10n1073:339": "ubhayasyābhāvādeva nobhayamiti nohyate na gṛhyate ||17 |",
  "SA10n1073:340": "na ca kevalaṃ paraṃ nirodhāccaturbhiḥ prakārairbhagavānnohyate, api ca -",
  "SA10n1073:341": "tiṣṭhamāno'pi bhagavān bhavatītyeva nohyate |",
  "SA10n1073:342": "na bhavatyubhayaṃceti nobhayaṃ ceti nohyate ||18 ||",
  "SA10n1073:343": "yathā nājyaṃ na cohyaṃ tathā tathāgataparīkṣāyāṃ pratipāditam ||18 ||",
  "SA10n1073:344": "ata eva -",
  "SA10n1073:345": "na saṃsārasya nirvāṇātkiṃcidasti viśeṣaṇam |",
  "SA10n1073:346": "na nirvāṇasya saṃsārātkiṃcidasti viśeṣaṇam ||19 ||",
  "SA10n1073:347": "yasmāttiṣṭhannapi bhagavān bhavatītyevamādinā nohyate,",
  "SA10n1073:348": "parinirvṛto'pi nohyate bhavatītyeva mādinā,",
  "SA10n1073:349": "ata eva saṃsāranirvāṇayoḥ parasparato nāsti kaścidviśeṣaḥ,",
  "SA10n1073:350": "vicāryamāṇayostulyarūpatvāt |",
  "SA10n1073:351": "yaccāpīdamuktaṃ bhagavatā - anavarāgro hi bhikṣavo jātijarāmaraṇasaṃsāra iti ,",
  "SA10n1073:352": "tadapi ata evopapannam,",
  "SA10n1073:353": "saṃsāranirvāṇayorviśeṣasyābhāvāt ||19 ||",
  "SA10n1073:354": "tathāhi -",
  "SA10n1073:355": "nirvāṇasya ca yā koṭiḥ koṭiḥ saṃsaraṇasya ca |",
  "SA10n1073:356": "na tayorantaraṃ kiṃcitsusūkṣmamapi vidyate ||20 ||",
  "SA10n1073:357": "na ca kevalaṃ saṃsārasya nirvāṇenāviśiṣṭatvāt pūrvāparakoṭikalpanā na saṃbhavati, yā apyetāḥ -",
  "SA10n1073:358": "paraṃ nirodhādantādyāḥ śāśvatādyāśca dṛṣṭayaḥ |",
  "SA10n1073:359": "nirvāṇamaparāntaṃ ca pūrvāntaṃ ca samāśritāḥ ||21 ||",
  "SA10n1073:360": "tā api ata eva nopapadyante,",
  "SA10n1073:361": "saṃsāranirvāṇayorubhayorapi prakṛtiśāntatvenaikarasatvāt ||",
  "SA10n1073:362": "tatra paraṃ nirodhādityanenopalakṣaṇena catasro dṛṣṭayaḥ parigṛhyante |",
  "SA10n1073:363": "tadyathā - bhavati tathāgataḥ paraṃ maraṇāt,",
  "SA10n1073:364": "na bhavati tathāgataḥ paraṃ maraṇāta,",
  "SA10n1073:365": "bhavati ca na bhavati ca tathāgataḥ paraṃ maraṇāt,",
  "SA10n1073:366": "naiva bhavati na na bhavati tathāgataḥ paraṃ maraṇāditi |",
  "SA10n1073:367": "etāścatasro dṛṣṭayo nirvāṇaparāmarśena pravṛttāḥ ||",
  "SA10n1073:368": "antādyā api dṛṣṭayaḥ |",
  "SA10n1073:369": "tadyathā - antavān lokaḥ,",
  "SA10n1073:370": "anantavāṃśca,",
  "SA10n1073:371": "antavāṃścānantavāṃśca,",
  "SA10n1073:372": "naivāntavān nānantavān lokaḥ iti |",
  "SA10n1073:373": "etāścatasro dṛṣṭayo'parāntaṃ samāśritya pravṛttāḥ |",
  "SA10n1073:374": "tatra ātmano lokasya vā anāgatamutpādamapaśyan antavān loka ityevaṃ kalpayan aparāntamālambya pravartate |",
  "SA10n1073:375": "evamanāgatamutpādaṃ paśyan anantavān loka ioti pravartate |",
  "SA10n1073:376": "paśyaṃśca apaśyaṃśca ubhayathā prātipadyate |",
  "SA10n1073:377": "dvayapratiṣedhena naivāntavān nānantavāniti pratipadyate |",
  "SA10n1073:378": "śāśvato lokaḥ,",
  "SA10n1073:379": "aśāśvato lokaḥ,",
  "SA10n1073:380": "śāśvataścāśāśvataśca,",
  "SA10n1073:381": "naivaśāśvato naivāśāśvāto lokaḥ,",
  "SA10n1073:382": "ityetāścatasro dṛṣṭayaḥ pūrvāntaṃ samāśritya pravartante |",
  "SA10n1073:383": "tatra ātmano lokasya vā atītamutpādaṃ paśyan śāśvato loka iti pratipadyate,",
  "SA10n1073:384": "apaśyannaśāśvata iti pratipadyate,",
  "SA10n1073:385": "paśyaṃśca apaśyaṃśca śāśvataścāśāśvataśceti pratipadyate,",
  "SA10n1073:386": "naiva paśyannaivāpaśyan naivaśāśvato nāśāśvataśceti pratipadyate pūrvāntamāaśritya |",
  "SA10n1073:387": "tāścaitā dṛṣṭayaḥ kathaṃ yujyante?",
  "SA10n1073:388": "yadi kasyacitpadārthasya kaścit svabhāvo bhavet,",
  "SA10n1073:389": "tasya bhāvābhāvakalpanāt syuretā dṛṣṭayaḥ |",
  "SA10n1073:390": "yadā tu saṃsāranirvāṇayoraviśeṣaḥ pratipāditaḥ, tadā -",
  "SA10n1073:391": "śūnyeṣu sarvadharmeṣu kimanantaṃ kimantavat |",
  "SA10n1073:392": "kimanantamantavacca nānantaṃ nāntavacca kim ||22 ||",
  "SA10n1073:393": "kiṃ tadeva kimanyatkiṃ śāśvataṃ kimaśāśvatam |",
  "SA10n1073:394": "aśāśvataṃ śāśvataṃ ca kiṃ vā nobhayamapyataḥ ||23 ||",
  "SA10n1073:395": "caturdaśāpyetāni avyākṛtavastūni asati bhāvasvarūpe naiva yujyante |",
  "SA10n1073:396": "yastu bhāvasvarūpamadhyāropya tadvigamāvigamataḥ etā dṛṣṭīrutpādya abhiniviśate,",
  "SA10n1073:397": "tasyāyamabhiniveśo nirvāṇapuragāminaṃ panthānaṃ niruṇaddhi,",
  "SA10n1073:398": "sāṃsārikeṣu ca duḥkheṣu niyojayatīti vijñeyam ||23 ||",
  "SA10n1073:399": "atrāha - yadi evaṃ bhavatā nirvāṇamapi pratiṣiddham,",
  "SA10n1073:400": "nanu ca ya eṣa bhavagatā anantacaritasattvarāśyanuvartakena viditāviparītasakalajagadāśayasvabhāvena mahākarūṇāparatantreṇa priyaikaputra kapremānugatāśeṣatribhuvanajanena caritapratipakṣānurūpo dharmo deśito lokasya nirvāṇādhigamārtham,",
  "SA10n1073:401": "sa evaṃ sati vyartha eva jāyate |",
  "SA10n1073:402": "ucyate - yadi kaściddharmo nāma svabhāvarūpataḥ syāt,",
  "SA10n1073:403": "kecicca sattvāstasya dharmasya śrotāraḥ syuḥ,",
  "SA10n1073:404": "kaścidvā deśitā buddho bhagavānnāma bhāvasvabhāvaḥ syāt,",
  "SA10n1073:405": "syādetadevam | yadā tu -",
  "SA10n1073:406": "sarvopalambhopaśamaḥ prapañcopaśamaḥ śivaḥ |",
  "SA10n1073:407": "na kkacitkasyacitkaściddharmo buddhena deśitaḥ ||24 ||",
  "SA10n1073:408": "tadā kuto'smākaṃ yathoktadoṣaprasaṅgaḥ?",
  "SA10n1073:409": "iha hi sarveṣāṃ prapañcānāṃ nimittānāṃ ya upaśamo'pravṛttistannirvāṇam |",
  "SA10n1073:410": "sa eva copaśamaḥ prakṛtyaivopaśāntatvācchivaḥ |",
  "SA10n1073:411": "vācāmapravṛttervā prapañcopaśamaścittasyāpravṛtteḥ śivaḥ |",
  "SA10n1073:412": "kleśānāmapravṛttyā vā janmano'pravṛttyā śivaḥ |",
  "SA10n1073:413": "kleśaprahāṇena vā prapañcopaśamo niravaśeṣavāsanāprahāṇe śivaḥ |",
  "SA10n1073:414": "jñeyānupalabdhyā vā prapañcopaśamo jñānānupalabdhyā śivaḥ |",
  "SA10n1073:415": "yadā caivaṃ buddhā bhagavantaḥ sarvaprapañcopaśāntarūpe nirvāṇe śive'sthānayogena nabhasīva haṃsarājāḥ sthitāḥ svapuṇyajñānasaṃbhārapakṣapātavāte vātagagane vā gaganasyākiṃcanatvāt,",
  "SA10n1073:416": "tadā sarvanimittānupalambhānna kkaciddeveṣu vā manuṣyeṣu vā na kasyaciddevasya vā manuṣyasya vā na kaściddharmaḥ sāṃkleśiko vā vaiyavadāniko vā deśita iti vijñeyam |",
  "SA10n1073:417": "yathoktamāryatathāgataguhyasūtre - “ yāṃ ca rātriṃ śāntamate tathāgato'nuttarāṃ samyaksaṃbodhimabhisaṃbuddhaḥ,",
  "SA10n1073:418": "yāṃ ca rātrimanupādāya parinirvāsyati,",
  "SA10n1073:419": "atrāntare tathāgate- naikamapyakṣaraṃ nodāhṛtaṃ na vyāhṛtaṃ nāpi pravyāharati nāpi pravyāhariṣyati |",
  "SA10n1073:420": "atha ca yathādhimuktāḥ sarvasattvā nānādhātvāśayāstāṃ tāṃ vividhāṃ tathāgatavācaṃ niścarantīṃ saṃjānanti |",
  "SA10n1073:421": "teṣāmevaṃ pṛthak pṛthagbhavati - ayaṃ bhagavānasmabhyamimaṃ dharmaṃ deśayati,",
  "SA10n1073:422": "vayaṃ ca tathāgatasya dharmadeśanāṃ śṛṇumaḥ |",
  "SA10n1073:423": "tatra tathāgato na kalpayati na vikalpayati |",
  "SA10n1073:424": "sarvakalpavikalpajālavāsanāprapañcavigato hi śāntamate tathāgataḥ “ |",
  "SA10n1073:425": "iti vistaraḥ ||",
  "SA10n1073:426": "tathā -",
  "SA10n1073:427": "avāca'nakṣarāḥ sarvaśūnyāḥ śāntādinirmalāḥ |",
  "SA10n1073:428": "ya evaṃ jānati dharmān kumāro buddha socyate ||",
  "SA10n1073:429": "yadi tarhyevaṃ na kkacitkasyacitkaściddharmo buddhena deśitaḥ,",
  "SA10n1073:430": "tatkathamime ete vicitrāḥ pravacanavyavahārāḥ prajñāyante? ucyate |",
  "SA10n1073:431": "avidyānidrānugatānāṃ dehināṃ svapnāyamānānāmiva svavikalpābhyudaya eṣaḥ - ayaṃ bhagavān sakalatribhuvanasurāsuranaranāthaḥ imaṃ dharmamasmabhyaṃ deśayatīti |",
  "SA10n1073:432": "yathoktaṃ bhagavatā -",
  "SA10n1073:433": "tathāgato hi pratibimbabhūtaḥ",
  "SA10n1073:434": "kuśalasya dharmasya anāsravasya |",
  "SA10n1073:435": "naivātra tathatā na tathāgato'sti",
  "SA10n1073:436": "bimbaṃ ca saṃdṛśyati sarvaloke || iti |",
  "SA10n1073:437": "etacca tathāgatavāgguhyaparivarte vistareṇa vyākhyātam |",
  "SA10n1073:438": "tataśca nirvāṇārthaṃ dharmadeśanāyā abhāvāt kuto dharmadeśanāyāḥ sadbhāvena nirvāṇasyāstitvaṃ bhaviṣyati?",
  "SA10n1073:439": "tasmānnirvāṇamapi nāstīti siddham |",
  "SA10n1073:440": "uktaṃ ca bhagavatā -",
  "SA10n1073:441": "anirvāṇaṃ hi nirvāṇaṃ lokanāthena deśitam |",
  "SA10n1073:442": "ākāśena kṛto granthirākāśenaiva mocitaḥ ||iti |",
  "SA10n1073:443": "tathā - na teṣāṃ bhagavan saṃsārasamatikramo ye nirvāṇaṃ bhāvataḥ paryeṣante |",
  "SA10n1073:444": "tatkasya hetoḥ?",
  "SA10n1073:445": "nirvāṇamiti bhagavan yaḥ praśamaḥ sarvanimittānāmuparatiḥ sarveñjitasamiñjitānām |",
  "SA10n1073:446": "tadime bhagavan mohapuruṣā ye svākhyāte dharmavinaye pravrajya tīrthikadṛṣṭau nipatitā nirvāṇaṃ bhāvataḥ paryeṣante tadyathā tilebhyastailaṃ kṣīrātsarpiḥ |",
  "SA10n1073:447": "atyantaparinirvṛteṣu bhagavan sarvadharmeṣu ye nirvāṇaṃ mārganti tānahamābhimānikān tīrthikāniti vadāmi |",
  "SA10n1073:448": "na bhagavan yogācāraḥ samyak pratipannaḥ kasyaciddharmasyotpādaṃ vā nirodhaṃ vā karoti,",
  "SA10n1073:449": "nāpi kasyaciddharmasya prāptimicchati nābhisamayamiti vistaraḥ ||",
  "SA10n1073:450": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1073:451": "nirvāṇaparīkṣā nāma pañcaviṃśatitamaṃ prakaraṇam ||"
}