{
    "346:0": "39 sarvanagararakṣāsaṃbhavatejaḥśrīḥ|",
    "346:1": "atha khalu sudhanaḥ śreṣṭhidārakastaṃ vipulaprītivegasaṃbhavacittakṣaṇavyūhaṃ bodhisattvavimokṣaṃ bhāvayan saṃbhāvayan praśāntarutasāgaravatyā rātridevatāyā avavādānuśāsanīmanusmaran,",
    "346:2": "nigamayan,",
    "346:3": "ekaikapadavyañjanānekanayāpramāṇāśayaṃ dharmatānayajñānamanusmaran,",
    "346:4": "smṛtāvupanibadhnan,",
    "346:5": "matyā pravicinvan,",
    "346:6": "gatyā anugacchan,",
    "346:7": "buddhyā vipulīkurvan,",
    "346:8": "kāyena spṛṣṭvā viharan,",
    "346:9": "avataran,",
    "346:10": "anupraviśan,",
    "346:11": "anupūrveṇa yena sarvanagararakṣāsaṃbhavatejaḥśrī rātridevatā tenopasaṃkrāntaḥ|",
    "346:12": "so'paśyat sarvanagararakṣāsaṃbhavatejaḥśriyaṃ rātridevatāṃ sarvanagarabhavanaprabhāsamaṇirājagarbhamahāpadmāsane niṣaṇṇāmanabhilāpyarātridevatāparivārāṃ sarvadiksattvajagadabhimukhenakāyena sarvajagadrūpasamena kāyena sarvasattvābhimukhena kāyena sarvajagadanuliptena kāyena sarvajagatsamaśarīreṇa kāyena sarvajagadabhyudgatena kāyena sarvajagatparipākavinayākūlena kāyena samantadiṅnigarjanena kāyena sarvajagadasaṃkrāntena kāyena sarvāvaraṇātyantasamuddhāṭitena kāyena tathāgatasvabhāvena kāyena sarvajagadvinayaniṣṭhāparyavasānena kāyena||",
    "346:13": "dṛṣṭvā ca tuṣṭa udagra āttamanāḥ pramuditaḥ prītisaumanasyajātaḥ sarvanagararakṣāsaṃbhavatejaḥśriyo rātridevatāyāḥ pādau śirasābhivandya sarvanagararakṣāsaṃbhavatejaḥśriyaṃ rātridevatāmanekaśatasahasrakṛtvaḥ pradakṣiṇīkṛtya sarvanagararakṣāsaṃbhavatejaḥśriyo rātridevatāyāḥ purataḥ prāñjaliḥ sthitvā evamāha-ahaṃ khalu devate anuttarāyāṃ samyaksaṃbodhau saṃprasthitaḥ|",
    "346:14": "tadvadasva me devate kathaṃ bodhisattvo bodhisattvacaryāyāṃ carannupakārībhūto bhavati sattvānām|",
    "346:15": "kathaṃ ca sattvānanuttareṇa saṃgraheṇa saṃgṛhṇāti|",
    "346:16": "kathaṃ bodhisattvastathāgatānujñāto bodhisattvakarmaṇi prayukto bhavati,",
    "346:17": "yathāprayuktasya bodhisattvasya āsanno bhavati dharmarājaḥ|",
    "346:18": "evamukte sarvanagararakṣāsaṃbhavatejaḥśrī rātridevatā sudhanaṃ śreṣṭhidārakametadavocat-sādhu sādhu kulaputra,",
    "346:19": "yastvaṃ sarvajagatparipākavinayaniṣṭhāgamanatāyai sarvatathāgatavaṃśasaṃdhāraṇaprayoganiṣṭhāgamanatāyai sarvadikprasaraspharaṇajñānaprayogatāyai sarvadharmadhātunayasāgarāvataraṇābhimukhatāyai ākāśasamatalānantajñānajñeyaspharaṇatāyai sarvatathāgatadharmacakrapratīcchanasaṃdhāraṇatāyai yathāśayasarvajagatsamudradharmameghābhipravarṣaṇacaryānayaṃ paripṛcchasi|",
    "346:20": "ahaṃ kulaputra manojñarutagambhīravikurvitapraveśasya bodhisattvavimokṣasya lābhinī|",
    "346:21": "sā khalu punarahaṃ kulaputra anena vimokṣeṇa samanvāgatā asaṅgamahādharmabhāṇakapaṭṭabaddhādhyālambanaprayogā sarvatathāgatadharmakośaviśrāṇanapraṇidhānā mahākaruṇāmaitrībalapratilabdhā sarvasattvabodhicittapratiṣṭhāpanatāyai sarvasattvārthakriyāsaṃprasthitā apratiprasrabdhabodhicittakuśalamūlasaṃbhāropacayāya sarvajagatsārathibhūmisaṃprasthitā sarvasattvānāṃ sarvajñatāmārgapratiṣṭhāpanatāyai,",
    "346:22": "sarvaloke dharmameghadharmasūryasaṃbhavaprayogā aprameyakuśalamūlaprabhavasarvalokāvabhāsanatāyai,",
    "346:23": "sarvajagatsamacittaprasṛtāpratipraśrabdhā sarvajagatkuśalamūlābhisaṃskārasaṃmārjanaprayogavijñānatāyai,",
    "346:24": "viśuddhacittaprayogā sarvakuśalakarmapathapradakṣiṇakarmāntatayā sarvasattvasārthavāhatvāya saṃprasthitā sarvākuśalakarmapathaprahīṇā sarvasattvakuśaladharmapratiṣṭhāpanakarmaprayogā sarvasattvakṣemagatisaṃpradarśanaprayogā sarvasattvayānavyūhapūrvaṃgamasaṃprasthitā sarvakuśaladharmacakracaraṇasarvasattvapratiṣṭhāpanaprayogā sarvakalyāṇamitrābhedyopacaraṇābhirādhanasaṃprasthitā sarvasattvatathāgataśāsanapratiṣṭhāpanaprayogā dharmadānapūrvaṃgamasarvaśukladharmasamārambhaprayogā sarvajñatācittotpādābhijātadṛḍhābhedyāśayā vajranārāyaṇagarbhadṛḍhabuddhabalārambaṇavipulacittamaṇḍalā kalyāṇamitramupaniśritya viharāmi|",
    "346:25": "sarvakleśakarmāvaraṇaparvatavikiraṇacittā sarvajñatāsaṃbhārasamārambhā sarvaśukladharmasamarjanaprayogā anantamadhyasarvajñatābhimukhārambaṇacetanāprayogaprayuktā||",
    "346:26": "sā khalu punarahaṃ kulaputra evaṃrūpaṃ sarvasattvavijñāpanaṃ dharmālokamukhaṃ pariśodhayamānā kuśalamūlopacayasaṃbhārapratyupasthitāṃ daśabhirākārairdharmadhātuṃ vyavalokayāmi anugacchāmi prasarāmi|",
    "346:27": "katamairdaśabhiḥ?",
    "346:28": "yaduta aprameyaṃ dharmadhātumanugacchāmi vipulajñānālokapratilābhena|",
    "346:29": "anantamadhyadharmadhātumanugacchāmi sarvatathāgatavikurvitavijñaptaye|",
    "346:30": "aparyantadharmadhātumanugacchāmi sarvabuddhakṣetrākramaṇatathāgatapūjopasthānaparipūraye|",
    "346:31": "asīmāprāptaṃ dharmadhātumavatarāmi sarvalokadhātusamudreṣu bodhisattvacaryāsaṃdarśanatāyai|",
    "346:32": "avyavacchinnaṃ dharmadhātumavatarāmi asaṃbhinnatathāgatajñānamaṇḍalāvataraṇatāyai|",
    "346:33": "ekotībhāvagataṃ dharmadhātumavatarāmi yathāśayasarvasattvavijñapanatathāgatasvaramaṇḍalāvataraṇatāyai|",
    "346:34": "svabhāvavimalaṃ dharmadhātumavatarāmi sarvajagadvinayaniṣṭhāgatapūrvapraṇidhānaniṣṭhāvataraṇatāyai|",
    "346:35": "sarvajagatsamatānugataṃ dharmadhātumavatarāmi samantabhadrabodhisattvacaryāprasarapraveśāya|",
    "346:36": "ekālaṃkāraṃ sarvadharmadhātumavatarāmi samantabhadrabodhisattvacaryāvikurvitālaṃkārāvataraṇatāyai|",
    "346:37": "avināśanaṃ dharmadhātumavatarāmi sarvakuśaladharmadhātuspharaṇaviśuddhyavināśadharmatāyai|",
    "346:38": "ebhirahaṃ kulaputra daśabhirākāraiḥ sarvadharmadhātuṃ vyavalokayāmi anugacchāmi prasarāmi sarvakuśalamūlasaṃbhāropacayāya buddhamāhātmyāvataraṇatāyai acintyabuddhaviṣayānugamāya||",
    "346:39": "punaraparaṃ kulaputra ahamevaṃ tathāgatamāhātmyānugatairmanasikārairdaśabhirdhāraṇīmaṇḍalaparivartasahasraiḥ sattvānāṃ dharmaṃ deśayāmi|",
    "346:40": "katamairdaśabhiḥ?",
    "346:41": "yaduta sarvadharmasamudrasamavasaraṇena ca nāmnā dhāraṇīmaṇḍalena|",
    "346:42": "sarvadharmādhiṣṭhānena ca dhāraṇīmaṇḍalena|",
    "346:43": "sarvadharmameghasaṃpratīcchanena ca dhāraṇīmaṇḍalena|",
    "346:44": "sarvatathāgatasmṛtipradīpena ca dhāraṇīmaṇḍalena|",
    "346:45": "sarvasattvakarmasamudrapradīpagarbheṇa ca dhāraṇīmaṇḍalena|",
    "346:46": "sarvayānanayasamudravimalasamavasaraṇena ca dhāraṇīmaṇḍalena|",
    "346:47": "sarvatathāgatanāmacakrāvartanirghoṣeṇa ca dhāraṇīmaṇḍalena|",
    "346:48": "tryadhvabuddhapūrvanirvāṇapraṇidhānasāgaranirdeśasamavasaraṇena ca dhāraṇīmaṇḍalena|",
    "346:49": "sarvadharmābhimukhāvartavegena ca dhāraṇīmaṇḍalena|",
    "346:50": "sarvajñatāveśaprabheṇa ca nāmnā dhāraṇīmaṇḍalena|",
    "346:51": "etāni ca kulaputra daśa dhāraṇīmaṇḍalāni pramukhaṃ kṛtvā daśabhirdhāraṇīmaṇḍalaparivartasahasraiḥ sattvānāṃ dharmaṃ deśayāmi||",
    "346:52": "punaraparaṃ kulaputra śrutamayyā prajñayā sattvānāṃ dharmaṃ deśayāmi,",
    "346:53": "cintāmayyā bhāvanāmayyā prajñayā sattvānāṃ dharmaṃ deśayāmi|",
    "346:54": "ekamapi bhavaparivartamārabhya sattvānāṃ dharmaṃ deśayāmi|",
    "346:55": "sarvabhavasamudraparivartānapyārabhya sattvānāṃ dharmaṃ deśayāmi|",
    "346:56": "ekasyāpi tathāgatasya nāmacakrasamudramārabhya dharmaṃ deśayāmi|",
    "346:57": "ekamapi lokadhātusamudramārabhya dharmaṃ deśayāmi|",
    "346:58": "sarvalokadhātusamudrānapyārabhya dharmaṃ deśayāmi|",
    "346:59": "ekamapi buddhavyākaraṇasamudrāmārabhya dharmaṃ deśayāmi|",
    "346:60": "sarvatathāgatavyākaraṇasamudrānapyārabhya dharmaṃ deśayāmi|",
    "346:61": "ekamapi tathāgataparṣanmaṇḍalasamudramārabhya dharmaṃ deśayāmi|",
    "346:62": "sarvatathāgataparṣanmaṇḍalasamudrānapyārabhya dharmaṃ deśayāmi|",
    "346:63": "ekamapi tathāgatadharmacakramārabhya dharmaṃ deśayāmi|",
    "346:64": "sarvatathāgatadharmacakrasamudrānapyārabhya dharmaṃ deśayāmi|",
    "346:65": "ekamapi sūtrāntamārabhya dharmaṃ deśayāmi|",
    "346:66": "sarvatathāgatadharmacakrasamavasaraṇānapi sūtrāntamārabhya dharmaṃ deśayāmi|",
    "346:67": "ekamapi tathāgataparṣanmaṇḍalasaṃnipātamārabhya dharmaṃ deśayāmi|",
    "346:68": "sarvatathāgataparṣanmaṇḍalasamudrānapyārabhya dharmaṃ deśayāmi|",
    "346:69": "ekamapi sarvajñatācittamārabhya dharmaṃ deśayāmi|",
    "346:70": "sarvabodhicittāṅgasamudrānapyārabhya dharmaṃ deśayāmi|",
    "346:71": "ekamapi yānamārabhya dharmaṃ deśayāmi|",
    "346:72": "sarvayānaniryāṇasamudrānapyārabhya dharmaṃ deśayāmi|",
    "346:73": "etatpramukhairahaṃ kulaputra anabhilāpyairdeśanānayābhinirhāraiḥ sattvānāṃ dharmaṃ deśayāmi|",
    "346:74": "evamahaṃ kulaputraṃ dharmadhātunayāsaṃbhinnāṃstathāgatasamudrānavataramāṇā sarvasattvānāṃ dharmadeśanayā anuttaradharmasaṃgrahaṃ kurvāṇā samantabhadrabodhisattvacaryāparāntakoṭīgatān kalpasamudrān saṃvasamānā etanmanojñarūtagambhīravikurvitapraveśaṃ bodhisattvavimokṣaṃ bhāvayāmi ekaikacittakṣaṇavivardhanena vimokṣaviṣayabhāvanānayena|",
    "346:75": "ekaikena ca vimokṣaviṣayabhāvanānayena praticittakṣaṇaṃ sarvadharmadhātuṃ spharāmi||",
    "346:76": "sudhana āha-āścaryaṃ devate yāvadgambhīra eṣa bodhisattvavimokṣaḥ|",
    "346:77": "kiyaccirapratilabdhaḥ tvayāyamārye bodhisattvavimokṣaḥ?",
    "346:78": "āha-bhūtapūrvaṃ kulaputra atīte'dhvani lokadhātuparivartaparamāṇurajaḥsamānāṃ kalpāṇāṃ pareṇa dharmārcinagarameghā nāma lokadhāturabhūt cāturdvīpalokadhātuparamāṇurajaḥsamagandhamaṇisumerujālapratiṣṭhitā sarvatathāgatapūrvapraṇidhāṇanirghoṣapadmasaṃdhivyūhā sarvasattvakarmasamudrasaṃbhūtamaṇirājasāgaraśarīrā mahāpadmasaṃsthānā viśuddhasaṃkliṣṭā sumeruparamāṇurajaḥsamapuṣpacakravālaparivṛtā sumeruparamāṇurajaḥsamagandhamaṇisumervabhyudgatālaṃkārā sumeruparamāṇurajaḥsamamahācāturdvīpikālaṃkārā|",
    "346:79": "ekaikasyāṃ cāturdvīpikāyāmanabhilāpyānabhilāpyanagarakoṭīniyutaśatasahasrāṇyabhūvan||",
    "346:80": "tasyāṃ khalu kulaputra lokadhātau vimalaprabho nāma kalpo'bhūt sumeruparamāṇurajaḥsamatathāgataprabhavaḥ|",
    "346:81": "tasyāṃ ca dharmārcinagarameghāyāṃ lokadhātau madhyamā vicitradhvajā nāma cāturdvīpikābhūt|",
    "346:82": "tasyā madhye samantaratnakusumaprabhā nāma rājadhānyabhūt|",
    "346:83": "tasyā rājadhānyā nātidūre dharmarājabhavanapratibhāso nāma bodhimaṇḍo'bhūt|",
    "346:84": "tatra bodhimaṇḍe sarvadharmasāgaranirghoṣaprabharājo nāma tathāgata udapādi teṣāṃ sumeruparamāṇurajaḥsamānāṃ tathāgatānāṃ prathamakalpikaḥ|",
    "346:85": "tena ca samayena vimalavakrabhānuprabho nāma rājā abhūt cakravartī|",
    "346:86": "tena tasya bhagavataḥ sarvadharmasāgaranirghoṣaprabharājñastathāgatasyāntikāt sarvadharmasāgaro nāma sūtrānta udgṛhītaḥ|",
    "346:87": "udgṛhya ca dharmacakramanupravartitam|",
    "346:88": "parinirvṛtasya ca pravrajitvāśāsanaṃ saṃdhāritam|",
    "346:89": "śāsanāntardhānakāle ca sahasradhā bhinne śāsane daśanayaśatabhinnāyāṃ dharmadeśanāyāmanantarakalpakaṣāye pratyupasthite sarvakarmakleśāvaraṇāvṛtānāṃ sattvānāṃ kalahavigrahavivādamāpannānāṃ bhikṣūṇāṃ ca buddhaśāsanaguṇānarthikānāṃ viṣayaratiparāyaṇānāṃ rājacaurakathābhiratānāṃ strījanapadasamudrakathābhiratānāṃ lokāyatamantrābhiratānāmudvegasaṃjananārthaṃ dhārmika utkāsaḥ kṛto'bhūt-aho bateyamanekakalpasamudānītā mahādharmolkā antardhāsyatīti saṃvegajananīyā kathā kṛtā|",
    "346:90": "sa ūrdhvaṃ gaganatale saptatālamātramabhyudgamya anantavarṇānarcimeghānniścārya nānāvarṇān mahāraśmijālavyūhān kāyādutsṛjya anekavarṇayā prabhayā loke kleśatāpaṃ śamayitvā anantamadhyān sattvān bodhau pratiṣṭhāpayāmāsa|",
    "346:91": "tacca tathāgataśāsanaṃ punarjvālayitvā ṣaṣṭivarṣasahasrāṇyasthāt||",
    "346:92": "tena ca samayena dharmacakranirmāṇaprabhā nāma bhikṣuṇyabhūt tasyaiva vimalacakrabhānuprabhasya cakravartino duhitā bhikṣuṇīśatasahasraparivārā|",
    "346:93": "sā taṃ saṃvegaśabdaṃ śrutvā tacca mahāprātihāryaṃ dṛṣṭvā saparivārā bodhāya cittamutpādayāmāsa|",
    "346:94": "tacca bhikṣuṇīśatasahasramanuttarāyāṃ samyaksaṃbodhāvavaivartikamabhūt|",
    "346:95": "tathāgatasaṃmukhībhāvasamavasaraṇaṃ ca nāma samādhiṃ pratyalabhata|",
    "346:96": "sarvatathāgatadharmacakranirmāṇaprabhaṃ ca nāma dhāraṇī sarvadharmasāgaranayapraveśāṃ ca nāma prajñāpāramitāṃ pratyalabhata|",
    "346:97": "dharmacakranirmāṇaprabhā ca bhikṣuṇī sarvatathāgataśāsanasaṃbhavāvabhāsapradīpaṃ ca nāma samādhim,",
    "346:98": "etaṃ ca manojñarutagambhīravikurvitapraveśaṃ ca bodhisattvavimokṣaṃ sūkṣmamṛdukaṃ pratyalabhata,",
    "346:99": "yatpratilābhādasya sarvadharmasāgaranirghoṣaprabharājasya tathāgatasya tatsarvaṃ vikurvitamāmukhībhūtam||",
    "346:100": "tatkiṃ manyase kulaputra anyaḥ sa tena kālena tena samayena vimalavaktrabhānuprabho nāma rājābhūccakravartī yena tatsarvadharmasāgaranirghoṣaprabharājñastathāgatasya śāsane pravrajitvā dharmacakramanupravartitam,",
    "346:101": "parinirvṛttasya ca śāsanāntardhānakālasamaye śāsanaṃ saṃdhāritam,",
    "346:102": "mahādharmolkā ca jvalitā?",
    "346:103": "na khalu punaste kulaputra evaṃ draṣṭavyam|",
    "346:104": "samantabhadro bodhisattvaḥ sa tena kālena tena samayena vimalavaktrabhānuprabho nāma rājā abhūccakravartī|",
    "346:105": "tatkiṃ manyase kulaputra anyā sā tena kālena tena samayena vimalavaktrabhānuprabhasya rājñaścakravartino dharmacakranirmāṇaprabhā nāma duhitā bhikṣuṇyabhūdbhikṣuṇīśatasahasraparivārā?",
    "346:106": "na khalvevaṃ draṣṭavyam|",
    "346:107": "ahaṃ sā tena kālena tena samayena dharmacakranirmāṇaprabhā nāma bhikṣuṇyabhūvam?",
    "346:108": "mayā tattasya sarvadharmasāgaranirghoṣaprabharājñastathāgatasya śāsanaṃ saṃdhāritam|",
    "346:109": "tacca bhikṣuṇīśatasahasraṃ sarvamavaivartikaṃ kṛtamanuttarāyāṃ samyaksaṃbodhau|",
    "346:110": "tathāgatasaṃmukhībhāvasamavasaraṇe ca samādhau pratiṣṭhāpitam|",
    "346:111": "sarvatathāgatadharmacakravajraprabhāyāṃ dhāraṇyāṃ sarvadharmasāgaranayapraveśāyāṃ ca prajñāpāramitāyāṃ pratiṣṭhāpitam||",
    "346:112": "tasya ca mayā tathāgatasyānantaraṃ vimaladharmaparvatajñānaśikharābho nāma tathāgata ārāgitaḥ|",
    "346:113": "tasyānantaraṃ maṇḍalāvabhāsaprabhacūḍo nāma tathāgata ārāgitaḥ|",
    "346:114": "tasyānantaraṃ dharmabhāskaraśrīmegho nāma tathāgata ārāgitaḥ|",
    "346:115": "tasyānantaraṃ dharmasāgaranirdeśaghoṣo nāma tathāgata ārāgitaḥ|",
    "346:116": "tasyānantaraṃ dharmādityajñānamaṇḍalapradīpo nāma tathāgata ārāgitaḥ|",
    "346:117": "tasyānantaraṃ dharmakusumaketudhvajamegho nāma tathāgata ārāgitaḥ|",
    "346:118": "tasyānantaraṃ dharmārciḥparvataketurājo nāma tathāgata ārāgitaḥ|",
    "346:119": "tasyānantaraṃ dharmanayagambhīraśrīcandro nāma tathāgata ārāgitaḥ|",
    "346:120": "tasyānantaraṃ dharmajñānasaṃbhavasamantapratibhāsagarbho nāma tathāgata ārāgitaḥ|",
    "346:121": "tasyānantaraṃ jñānākaracūḍo nāma tathāgata ārāgitaḥ|",
    "346:122": "tasyānantaraṃ śailendraśrīgarbharājo nāma tathāgata ārāgitaḥ|",
    "346:123": "tasyānantaraṃ samantamukhajñānabhadramerurnāma tathāgata ārāgitaḥ|",
    "346:124": "tasyānantaraṃ sarvadharmavīryavegadhvajo nāma tathāgata ārāgitaḥ|",
    "346:125": "tasyānantaraṃ dharmaratnakusumaśrīmegho nāma tathāgata ārāgitaḥ|",
    "346:126": "tasyānantaraṃ śāntiprabhagambhīrakūṭo nāma tathāgata ārāgitaḥ|",
    "346:127": "tasyānantaraṃ raśminetrapratibhāsaprabhacandro nāma tathāgata ārāgitaḥ|",
    "346:128": "tasyānantaraṃ jñānārciśrīsāgaro nāma tathāgata ārāgitaḥ|",
    "346:129": "tasyānantaraṃ samantajñānabhadramaṇḍalo nāma tathāgata ārāgitaḥ|",
    "346:130": "tasyānantaraṃ adhaūrdhvadigjñānāvabhāso nāma tathāgata ārāgitaḥ|",
    "346:131": "tasyānantaraṃ raśmisaṃkusumitapradīpo nāma tathāgata ārāgitaḥ|",
    "346:132": "tasyānantaraṃ jñānasiṃhaketudhvajarājo nāma tathāgata ārāgitaḥ|",
    "346:133": "tasyānantaraṃ samantasūryāvabhāsaprabharājo nāma tathāgata ārāgitaḥ|",
    "346:134": "tasyānantaraṃ ratnalakṣaṇavibhūṣitamerurnāma tathāgata ārāgitaḥ|",
    "346:135": "tasyānantaraṃ sūryavikramasamantapratibhāso nāma tathāgata ārāgitaḥ|",
    "346:136": "tasyānantaraṃ dharmajālavibuddhaśrīcandro nāma tathāgata ārāgitaḥ|",
    "346:137": "tasyānantaraṃ dharmapadmapraphullitaśrīmegho nāma tathāgata ārāgitaḥ|",
    "346:138": "tasyānantaraṃ lakṣaṇasūryacakrasamantaprabho nāma tathāgata ārāgitaḥ|",
    "346:139": "tasyānantaraṃ samantāvabhāsadharmaśrīghoṣo nāma tathāgata ārāgitaḥ|",
    "346:140": "tasyānantaraṃ vaiśāradyavajranārāyaṇasiṃho nāma tathāgata ārāgitaḥ|",
    "346:141": "tasyānantaraṃ samantajñānadhvajaśūro nāma tathāgata ārāgitaḥ|",
    "346:142": "tasyānantaraṃ dharmapadmaphullagātro nāma tathāgata ārāgitaḥ|",
    "346:143": "tasyānantaraṃ guṇakusumaśrīsāgaro nāma tathāgata ārāgitaḥ|",
    "346:144": "tasyānantaraṃ dharmadhanaśikharābhaskandho nāma tathāgata ārāgitaḥ|",
    "346:145": "tasyānantaraṃ jñānaśikharārcimegho nāma tathāgata ārāgitaḥ|",
    "346:146": "tasyānantaraṃ samantadharmadvāravahanaśikharābho nāma tathāgata ārāgitaḥ|",
    "346:147": "tasyānantaraṃ bodhimaṇḍavibuddhaśrīcandro nāma tathāgata ārāgitaḥ|",
    "346:148": "tasyānantaraṃ dharmolkājvalanaśrīcandro nāma tathāgata ārāgitaḥ|",
    "346:149": "tasyānantaraṃ samantapratibhāsacūḍo nāma tathāgata ārāgitaḥ|",
    "346:150": "tasyānantaraṃ dharmameghadhvajapradīpo nāma tathāgata ārāgitaḥ|",
    "346:151": "tasyānantaraṃ vajrasāgaradhvajamegho nāma tathāgata ārāgitaḥ|",
    "346:152": "tasyānantaraṃ yaśaḥparvataśrīmegho nāma tathāgata ārāgitaḥ,",
    "346:153": "tasyānantaraṃ candanaśrīcandro nāma tathāgata ārāgitaḥ|",
    "346:154": "tasyānantaraṃ samantaśrīkusumatejābhonāma tathāgata ārāgitaḥ|",
    "346:155": "tasyānantaraṃ sarvasattvāvabhāsatejo nāma tathāgata ārāgitaḥ|",
    "346:156": "tasyānantaraṃ guṇapadmaśrīgarbho nāma tathāgata ārāgitaḥ|",
    "346:157": "tasyānantaraṃ gandhārciravabhāsarājo nāma tathāgata ārāgitaḥ|",
    "346:158": "tasyānantaraṃ hetupadmo nāma tathāgata ārāgitaḥ|",
    "346:159": "tasyānantaraṃ lakṣaṇaparvatavairocano nāma tathāgata ārāgitaḥ|",
    "346:160": "tasyānantaraṃ samantavighuṣṭakīrtidhvajo nāma tathāgata ārāgitaḥ|",
    "346:161": "tasyānantaraṃ samajñānaprabhāmerurnāma tathāgata ārāgitaḥ|",
    "346:162": "tasyānantaraṃ dharmanagaraprabhaśrīrnāma tathāgata ārāgitaḥ|",
    "346:163": "tasyānantaraṃ drumaparvatatejo nāma tathāgata ārāgitaḥ|",
    "346:164": "tasyānantaraṃ samantaśrīvairocanaketurnāma tathāgata ārāgitaḥ|",
    "346:165": "tasyānantaraṃ dharmasāgaranirnādanirghoṣo nāma tathāgata ārāgitaḥ|",
    "346:166": "tasyānantaraṃ sarvadharmabhāvanārambhasaṃbhavatejo nāma tathāgata ārāgitaḥ|",
    "346:167": "tasyānantaraṃ samantajñānābhapravaro nāma tathāgata ārāgitaḥ|",
    "346:168": "tasyānantaraṃ varalakṣaṇaśrīrnāma tathāgata ārāgitaḥ|",
    "346:169": "tasyānantaraṃ dharmabalaśūladhvajo nāma tathāgata ārāgitaḥ|",
    "346:170": "tasyānantaraṃ dharmacakraprabhanirghoṣo nāma tathāgata ārāgitaḥ|",
    "346:171": "tasyānantaraṃ raśmiguṇamakuṭajñānaprajñāprabho nāma tathāgata ārāgitaḥ|",
    "346:172": "tasyānantaraṃ dharmacakracandrodgataśrīrnāma tathāgata ārāgitaḥ|",
    "346:173": "tasyānantaraṃ dharmapadmavairocanavibuddhaketurnāma tathāgata ārāgitaḥ|",
    "346:174": "tasyānantaraṃ ratnapadmāvabhāsagarbho nāma tathāgataḥ ārāgitaḥ|",
    "346:175": "tasyānantaraṃ ratnaśrīśikharamedhapradīpo nāma tathāgata ārāgitaḥ|",
    "346:176": "tasyānantaraṃ samantasūcisuviśuddhajñānakusumo nāma tathāgata ārāgitaḥ|",
    "346:177": "tasyānantaraṃ nānāraśmiśrīmerugarbho nāma tathāgata ārāgitaḥ|",
    "346:178": "tasyānantaraṃ raśmimaṇḍalaśikhararājo nāma tathāgata ārāgitaḥ|",
    "346:179": "tasyānantaraṃ puṇyameghacūḍo nāma tathāgata ārāgitaḥ|",
    "346:180": "tasyānantaraṃ dharmaśikharadhvajamegho nāma tathāgata ārāgitaḥ|",
    "346:181": "tasyānantaraṃ guṇaparvatatejo nāma tathāgata ārāgitaḥ|",
    "346:182": "tasyānantaraṃ dharmasūryameghapradīpo nāma tathāgata ārāgitaḥ|",
    "346:183": "tasyānantaraṃ dharmameghavighuṣṭakīrtirājo nāma tathāgata ārāgitaḥ|",
    "346:184": "tasyānantaraṃ dharmamaṇḍalapaṭalamegho nāma tathāgata ārāgitaḥ|",
    "346:185": "tasyānantaraṃ vibuddhajñānabodhidhvajatejo nāma tathāgata ārāgitaḥ|",
    "346:186": "tasyānantaraṃ dharmamaṇḍalavibuddhaśrīcandro nāma tathāgata ārāgitaḥ|",
    "346:187": "tasyānantaraṃ kanakamaṇiparvatatejobhadro nāma tathāgata ārāgitaḥ|",
    "346:188": "tasyānantaraṃ bhadraśrīmerutejo nāma tathāgata ārāgitaḥ|",
    "346:189": "tasyānantaraṃ samantaprajñaptinirghoṣamegho nāma tathāgata ārāgitaḥ|",
    "346:190": "tasyānantaraṃ dharmamalaśrīkūṭo nāma tathāgata ārāgitaḥ|",
    "346:191": "tasyānantaraṃ gandhārcimeghaśrīrājo nāma tathāgata ārāgitaḥ|",
    "346:192": "tasyānantaraṃ kanakamaṇiparvataghoṣo nāma tathāgata ārāgitaḥ|",
    "346:193": "tasyānantaraṃ uṣṇīṣakośasarvadharmaprabhāmaṇḍalamegho nāma tathāgata ārāgitaḥ|",
    "346:194": "tasyānantaraṃ dharmacakrajvalanatejo nāma tathāgata ārāgitaḥ|",
    "346:195": "tasyānantaraṃ śailaśikharābhyudgatatejo nāma tathāgata ārāgitaḥ|",
    "346:196": "tasyānantaraṃ samantavīryolkāvabhāsamegho nāma tathāgata ārāgitaḥ|",
    "346:197": "tasyānantaraṃ samādhimudrāvipulamakuṭaprajñāprabho nāma tathāgata ārāgitaḥ|",
    "346:198": "tasyānantaraṃ ratnaruciraśrīrājo nāma tathāgata ārāgitaḥ|",
    "346:199": "tasyānantaraṃ dharmolkāratnavitānaghoṣo nāma tathāgata ārāgitaḥ|",
    "346:200": "tasyānantaraṃ dharmagaganakāntasiṃhaprabho nāma tathāgata ārāgitaḥ|",
    "346:201": "tasyānantaraṃ lakṣaṇavibhūṣitadhvajacandro nāma tathāgata ārāgitaḥ|",
    "346:202": "tasyānantaraṃ raśmiparvatavidyotitamegho nāma tathāgata ārāgitaḥ|",
    "346:203": "tasyānantaraṃ anāvaraṇadharmagaganaprabho nāma tathāgata ārāgitaḥ|",
    "346:204": "tasyānantaraṃ lakṣaṇarucirasupuṣpitāṅgo nāma tathāgata ārāgitaḥ|",
    "346:205": "tasyānantaraṃ lokendrapravaraprabhaghoṣo nāma tathāgata ārāgitaḥ|",
    "346:206": "tasyānantaraṃ sarvadharmasamādhiprabhaghoṣo nāma tathāgata ārāgitaḥ|",
    "346:207": "tasyānantaraṃ dvārasvaraprabhūtakośo nāma tathāgata ārāgitaḥ|",
    "346:208": "tasyānantaraṃ dharmajvalanārciḥsāgaraghoṣo nāma tathāgata ārāgitaḥ|",
    "346:209": "tasyānantaraṃ tryadhvalakṣaṇapratibhāsatejo nāma tathāgata ārāgitaḥ|",
    "346:210": "tasyānantaraṃ dharmamaṇḍalaśrīśikharābhaprabho nāma tathāgata ārāgitaḥ|",
    "346:211": "tasyānantaraṃ dharmadhātusiṃhaprabho nāma tathāgata ārāgitaḥ|",
    "346:212": "tasyānantaraṃ sarvasamādhisāgarāvabhāsasiṃho nāma tathāgata ārāgitaḥ|",
    "346:213": "tasyānantaraṃ samantajñānaprabhāso nāma tathāgata ārāgitaḥ|",
    "346:214": "tasyānantaraṃ samantaprajñābhadhamarnagarapradīpo nāma tathāgata ārāgitaḥ ||",
    "346:215": "iti hi kulaputra etadbuddhaśataṃ pramukhaṃ kṛtvā tasmin vimalābhe kalpe sumeruparamāṇurajaḥsamāstathāgatā utpannā abhūvan|",
    "346:216": "teṣāṃ punaḥ kulaputra sumeruparamāṇurajaḥsamānāṃ tathāgatānāṃ sarvapaścimo dharmadhātunagarābhajñānapradīparājo nāma tathāgato'bhūt|",
    "346:217": "te khalu mayā kulaputra sumeruparamāṇurajaḥsamāstathāgatāḥ sarvadharmasāgaranirghoṣaprabharājapūrvaṃgamā dharmadhātunagarābhajñānapradīparājapaścimāḥ sarve pūjitāḥ|",
    "346:218": "sarveṣāṃ ca me tathāgatānāmupasthānaṃ kṛtam|",
    "346:219": "sarveṣāṃ ca dharmadeśanā śrutā|",
    "346:220": "sarveṣāṃ ca teṣāmahaṃ tathāgatānāṃ śāsane pravrajitā|",
    "346:221": "sarveṣāṃ ca me teṣāṃ tathāgatānāṃ śāsanaṃ saṃdhāritam|",
    "346:222": "sarveṣāṃ ca mayā teṣāṃ tathāgatānāmantikādeṣa manojñarutagambhīravikurvitapraveśo bodhisattvavimokṣo vividhaiḥ pratilābhanayaiḥ pratilabdhaḥ|",
    "346:223": "sarveṣāṃ ca mayā teṣāṃ tathāgatānāmantikādanantamadhyāḥ sattvasāgarāḥ paripācitāḥ|",
    "346:224": "tato'rvāgbuddhakṣetraparamāṇurajaḥsameṣu yāvantastathāgatā utpannāḥ,",
    "346:225": "sarve te mayā tathāgatāḥ dharmapratipattyā pūjitāḥ|",
    "346:226": "sā khalu punarahaṃ kulaputra tata upādāya saṃsārarātrigateṣu sattveṣu ajñānanidrāprasupteṣu jāgarmi,",
    "346:227": "cittanagaraṃ caiṣāṃ paripālayāmi,",
    "346:228": "traidhātukanagarāccainānuccālya sarvajñatādharmanagare pratiṣṭhāpayāmi||",
    "346:229": "etamahaṃ kulaputra manojñarutagambhīravikurvitapraveśaṃ bodhisattvavimokṣaṃ lokasaṃbhinnapralāpavinivartanamadvayabhaṇitāviniyojanaṃ satyapratiṣṭhāpanaparyavasānaṃ jānāmi|",
    "346:230": "kiṃ mayā śakyaṃ bodhisattvānāmavipratibaddhasarvavākpathasvabhāvajñānānāṃ praticittakṣaṇaṃ sarvadharmābhisaṃbodhivaśavartināṃ sarvasattvavacanarutaghoṣasāgarāvatīrṇānāṃ sarvamantrasamudrasaṃskārakuśalānāṃ sarvadharmasaṃkhyānāmasamudranayavidhijñānāṃ sarvadharmasamavasaraṇadhāraṇīsamudravaśavartināṃ sarvasattvayathāśayadharmameghābhinirhārakuśalānāṃ sarvasattvaparipākavinayacaryāparyavasānānāṃ caryāṃ jñātuṃ guṇān vā vaktum,",
    "346:231": "sarvasattvasaṃgrahapratipattirvā jñātum,",
    "346:232": "anuttaro bodhisattvakarmasamārambhaprayogo vā bodhisattvasūkṣmajñānānugamo vā bodhisattvadharmanidhānakośavibhaktavṛṣabhitā bodhisattvakarmasāṃkathyasiṃhāsanākramaṇaṃ vā jñātum|",
    "346:233": "tatkasya hetoḥ?",
    "346:234": "tathā hi te satpuruṣāḥ sarvadharmabhūmimaṇḍaladhāraṇyavakrāntāḥ||",
    "346:235": "gaccha kulaputra,",
    "346:236": "iyamihaiva bhagavato vairocanasya pādamūle sarvavṛkṣapraphullanasukhasaṃvāsā nāma rātridevatā saṃnipatitā,",
    "346:237": "yā mamānantaraṃ saṃniṣaṇṇā|",
    "346:238": "tāmupasaṃkramya paripṛccha-kathaṃ bodhisattvāḥ sarvajñatāyāṃ śikṣante,",
    "346:239": "kathaṃ ca pratipadyamānāḥ sarvasattvān sarvajñatāyāṃ pratiṣṭhāpayanti||",
    "346:240": "atha khalu sarvanagararakṣāsaṃbhavatejaḥśrī rātridevatā tasyāṃ velāyāmetameva manojñarutagambhīravikurvitapraveśaṃ bodhisattvavimokṣaṃ bhūyasyā mātrayā saṃdarśayamānā sudhanaṃ śreṣṭhidārakaṃ gāthābhiradhyabhāṣata—",
    "346:241": "gambhīra durdṛśu vimokṣa jinātmajānāṃ",
    "346:242": "ākāśalakṣaṇasamantatalapraveśaḥ|",
    "346:243": "tryadhvasthitānavataranti jinānaśeṣān",
    "346:244": "yairdharmadhātuprasarāṃ ca anantamadhyān||1||",
    "346:245": "saṃbhārasaṃbhavavimokṣanayānanantān",
    "346:246": "pratilābha dharmata acintiya aprameyān|",
    "346:247": "saṃvardhanāmapi samanta asaṅgavegam",
    "346:248": "avagāha maitriṣu triyadhvanayaṣpatheṣu||2||",
    "346:249": "iti buddhakṣetraparivartarajaḥsamānāṃ",
    "346:250": "kalpānamādigatamāsa purā hi kṣetram|",
    "346:251": "dharmārcimeghanagaraḥ śirilokadhātu",
    "346:252": "kalpo babhūva vimalābha mahāprabhaśca||3||",
    "346:253": "tatraiva kalpi jinavaṃśi anūpachinne",
    "346:254": "buddhāḥ sumeruparamāṇusamā upannāḥ|",
    "346:255": "dharmasamudraprabhagarjitarāja buddhaḥ",
    "346:256": "purvaṃgamaḥ prathamakalpika āsi teṣām||4||",
    "346:257": "jinu dharmameghanagarābhapradīparājo",
    "346:258": "yaḥ sarvapaścimu abhūtsugatāna teṣām|",
    "346:259": "te sarvi pūjita mayā upasaṃkramitvā",
    "346:260": "dharmaśca teṣa mi śruto janayitva prītim||5||",
    "346:261": "dṛṣṭo mayā prathamu kāñcanavarṇaraśmiḥ",
    "346:262": "dharmaḥ samudraprabhagarjitaghoṣarājaḥ|",
    "346:263": "dvātriṃśallakṣaṇavicitritu merukalpo",
    "346:264": "dṛṣṭvā ca me matirabhūtsugato bhaveyam||6||",
    "346:265": "sahadarśanena mama tasya tathāgatasya",
    "346:266": "prādurbabhūva balavajjinacittamādyam|",
    "346:267": "sarvajñatāprasarasaṃbhavapratyayebhiḥ",
    "346:268": "ākāśadhātuvimalaṃ tathatāsvabhāvam|| 7||",
    "346:269": "yena triyadhvagata sarvi sphuṭāḥ samantāt",
    "346:270": "buddhāśca tatsutasamudravṛtā aśeṣāḥ|",
    "346:271": "kṣetrārṇavā api samudra sarve",
    "346:272": "āsan kṛpāmṛtamahodadhi saṃbhaveta||8||",
    "346:273": "kāyena sarvi spharaṇārthamaśeṣa kṣetrā",
    "346:274": "kāyaṃ yathāśayajagadvinidarśanāya|",
    "346:275": "kṣetrāṇyaśeṣamavabhāsanakampanāya",
    "346:276": "pākāya caiva jagatāṃ janitaṃ mano me||9||",
    "346:277": "dvitīye yajjinasya upasaṃkramaṇe'pi dṛṣṭāḥ",
    "346:278": "kṣetrārṇaveṣu daśasu sthita ye jinendrāḥ|",
    "346:279": "kṣetrāḥ samudraparamāṇurajaḥsameṣu",
    "346:280": "kṣetrārṇaveṣu jina paścimake mi dṛṣṭāḥ||10||",
    "346:281": "sarvāntakṣetraparivartarajaḥsameṣu",
    "346:282": "kalpeṣu ye jina upanna jagatpradīpāḥ|",
    "346:283": "te sarvi pūjita mayā upasaṃkramitvā",
    "346:284": "evaṃ vimokṣanayasāgaru śodhayeyam||11||",
    "346:285": "atha khalu sudhanaḥ śreṣṭhidārako manojñarutagambhīravikurvitapraveśaṃ bodhisattvavimokṣaṃ pratilabdhaḥ anantamadhyasamādhimukhasamudrāvatīrṇo vipuladhāraṇīmukhasamudrasaṃbhūtacetā bodhisattvamahābhijñāvabhāsapratilabdho mahāprītisaṃvitsāgarāvatīrṇo vipulaprītivegasāgaravivardhitacetāḥ sarvanagararakṣāsaṃbhavatejaḥśriyaṃ rātridevatāmābhiḥ sārūpyābhirgāthābhirabhyaṣṭāvīt—",
    "346:286": "prajñā hi te vipula dharmasamudracārī",
    "346:287": "cīrṇā ca me bhavasamudra anantamadhyān|",
    "346:288": "dīrghāyu nirjvara sujñānaśarīragarbhe",
    "346:289": "tvaṃ devi rocasi imāṃ pariṣāmupetya||12||",
    "346:290": "budhyitva dharmaprakṛtiṃ gaganaprakāśāṃ",
    "346:291": "sarvatriyadhvanayamotarase asaṅgam|",
    "346:292": "ārambaṇāni tulayasyapi cāvikalpā",
    "346:293": "cittakṣaṇena api tāni acintiyāni||13||",
    "346:294": "niḥsattvadharmata nirīkṣasi jñānacakṣuḥ",
    "346:295": "sattvodadhīn karuṇayāvatarasyanantān|",
    "346:296": "buddhyā vimokṣa sugabhīra vigāhamānā",
    "346:297": "sarvān vinesi paripācayase'prameyān||14||",
    "346:298": "tvaṃ dharmamaṇḍalavicāranaye vidhijñā",
    "346:299": "dharmasvabhāvaprativedhanaye vibuddhā|",
    "346:300": "sarvāryamārgamamalaṃ paribhāvayantī",
    "346:301": "niryātyase jagadaśeṣa viśodhayantī||15||",
    "346:302": "tvaṃ sattvasārathivarānabhibhūta devi",
    "346:303": "sarvajñajñānamamalaṃ pratigrāhamānā|",
    "346:304": "tvaṃ dharmadhātugata sarvi spharitva sattvān",
    "346:305": "dharmaṃ prakāśya bhaya sarvi śamesi loke||16||",
    "346:306": "vairocanapraṇidhimārganayena devi",
    "346:307": "yāsyasyasaṅgavipulāmalabuddhiyuktā|",
    "346:308": "sarvatra jinabalaṃ pratipadyamānā",
    "346:309": "saṃpaśyase jinavikurvita sarvakṣetraiḥ||17||",
    "346:310": "cittaṃ durāsadu tavā gaganaprakāśaṃ",
    "346:311": "sarve kileśamali nirmalamādiśuddham|",
    "346:312": "yasmin samosari triyadhvaga sarvakṣetrā",
    "346:313": "buddhāśca sātmajagaṇāḥ saha sarvasattvaiḥ||18||",
    "346:314": "rātriṃdivaṃ kṣaṇalavānṛtupakṣamāsān",
    "346:315": "saṃvatsarāṃśca savināśavitarkakalpān|",
    "346:316": "kalpārṇavānapi sanāmasamudrasaṃkhyān",
    "346:317": "saṃjñodadhīn jagatāṃ vidarśayasi kṣaṇena||19||",
    "346:318": "diśatāsu yāvata tu sattvacyutopapādā",
    "346:319": "ye rūpiṇāmapi ca saṃjñiasaṃjñināṃ ca|",
    "346:320": "vyavahārasatyanaya otaramāṇā teṣāṃ",
    "346:321": "mārgaṃ vidarśya varabodhipathe praṇesi||20||",
    "346:322": "vairocanapraṇidhijālakulāt prasṛtā",
    "346:323": "prabhūtasarvasugataikasamucchrayācca|",
    "346:324": "tvaṃ dharmakāyapariśuddha asaṅgacittā",
    "346:325": "rūpaṃ vidarśayami loki yathāśayānām||21||",
    "346:326": "atha khalu sudhanaḥ śreṣṭhidārakaḥ sarvanagararakṣāsaṃbhavatejaḥśriyaṃ rātridevatāmābhiḥ sārūpyābhirgāthābhirabhiṣṭutya sarvanagararakṣāsaṃbhavatejaḥśriyo rātridevatāyāḥ pādau śirasābhivandya sarvanagararakṣāsaṃbhavatejaḥśriyaṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya sarvanagararakṣāsaṃbhavatejaḥśriyo rātridevatāyā antikātprakrāntaḥ||37||"
}