{
  "SA20n1310:0": "paripākapaṭalam",
  "SA20n1310:1": "tatra paripākaḥ katamaḥ |",
  "SA20n1310:2": "paripākaḥ samāsataḥ ṣaḍbhirākārairveditavyaḥ |",
  "SA20n1310:3": "svabhāvato'pi paripācya pudgalato'pi paripākaprakārabhedato'pi paripākopāyato'pi paripācakapudgalato'pi paripakvapudgala-lakṣaṇato'pi ca |",
  "SA20n1310:4": "tatrāyaṃ paripākasvabhāvaḥ |",
  "SA20n1310:5": "kuśaladharmavīje sati kuśalānāṃ dharmāṇāmāsevanānvayād yā kleśajñeyāvaraṇaprahāṇaviśuddhyanukūlā kāyacittakarmaṇyatā kalyatā samyak prayoganiṣṭhā yatra sthitāḥ śāstāraṃ vā āgamyānāgamya vā śāstāraṃ bhavyo bhavati pratibalo'nantaraṃ kleśāvaraṇaprahāṇaṃ vā sākṣātkartuṃ jñeyāvaraṇaprahāṇaṃ vā |",
  "SA20n1310:6": "tadyathā vraṇo yadā paripāṭanāya niṣṭhāgato bhavatyanantaraṃ pāṭanārhaḥ |",
  "SA20n1310:7": "saḥ paripakva ityucyate |",
  "SA20n1310:8": "ghaṭaghaṭīśarāvādi ca mṛnmayaṃ bhāṇḍaṃ yadā paribhogāya niṣṭhāgataṃ bhavati anantaraṃ paribhogārha tadā parikvamityucyate |",
  "SA20n1310:9": "phalāni vā āmrapanasādīni yadā paribhogāya niṣṭhāgatāni bhavantyanantaraṃ paribhogārhāṇi tadā paripakvānītyucyante |",
  "SA20n1310:10": "evameva kuśalānāṃ dharmāṇāmāsevanānvayād asau samyak prayoganiṣṭhā anantaraṃ viśuddhye saṃvartate |",
  "SA20n1310:11": "sa paripākasvabhāvaḥ |",
  "SA20n1310:12": "tatra paripācyāḥ pudgalāḥ samāsataścatvāraḥ |",
  "SA20n1310:13": "śrāvakagotraḥ śrāvakayāne |",
  "SA20n1310:14": "pratyekabuddhagotraḥ pratyekabuddhayāne |",
  "SA20n1310:15": "buddhagotro mahāyāne paripācayitavyaḥ |",
  "SA20n1310:16": "agotrastho'pi pudgalaḥ sugatigamanāya paripācayitavyo bhavati |",
  "SA20n1310:17": "bodhisattvānāṃ buddhānāñca bhagavatām ityete catvāraḥ pudgalāḥ eṣu caturṣu vastuṣu paripācayitavyāḥ |",
  "SA20n1310:18": "evaṃ paripācyapudgalataḥ paripāko veditavyaḥ |",
  "SA20n1310:19": "tatra paripākaprabhedaḥ katamaḥ |",
  "SA20n1310:20": "samāsataḥ ṣaḍvidhaḥ paripākaḥ |",
  "SA20n1310:21": "indriyaparipākaḥ kuśalamūlaparipākaḥ jñānaparipākaśca mṛdumadhyādhimātraśca paripākaḥ |",
  "SA20n1310:22": "tatrendriyaparipākaḥ |",
  "SA20n1310:23": "yā āryurvarṇakulaiśvaryasampadādeyavacanatā maheśākhyatāmanuṣyatvaṃ mahotsāhatā yāmāśrayaparipākaphalasaṃpadamāgamya bhavyo bhavatyātaptānuprayogāyāparikhinnamānasaśca bhavati sarvavidyāsthānasamudāgamābhiyogeṣu |",
  "SA20n1310:24": "kuśalamūlaparipākaḥ katamaḥ |",
  "SA20n1310:25": "yā prakṛtyā mandarajaskatāyāmāgamya prakṛtyaivāsya pāpakeṣvakuśaleṣu dharmeṣu |",
  "SA20n1310:26": "cittaṃ na krāmati mandanivaraṇaśca bhavati mandavitarka ṛjupradakṣiṇagrāhī |",
  "SA20n1310:27": "jñānaparipākaḥ katamaḥ |",
  "SA20n1310:28": "smṛtimān bhavati meghāvī pratibalaśca bhavati subhāṣitadurbhāṣitānāṃ dharmāṇāmarthasya ājñānāyodgrahaṇāya dhāraṇāya prativedhāya |",
  "SA20n1310:29": "sahajayā prajñayā samanvāgato bhavati yāṃ prajñāmāgamya bhavyo bhavati pratibalaḥ sarvato'tyantaṃ sarvakleśāccittaṃ vimocayitum |",
  "SA20n1310:30": "tatrendriyaparipākena vipākāvaraṇādvimukto bhavati |",
  "SA20n1310:31": "kuśalamūlaparipākena karmāvaraṇādvimukto bhavati |",
  "SA20n1310:32": "jñānaparipākena kleśāvaṇādvimukto bhavati |",
  "SA20n1310:33": "mṛduparipākaḥ katamaḥ |",
  "SA20n1310:34": "dvābhyāṃ kāraṇābhyāṃ mṛduḥ paripāko bhavati |",
  "SA20n1310:35": "adīrghakālābhyāsataścendriyakuśalamūlajñānaparipākahetoḥ aparipuṣṭanihīnahetvabhyāsataśca |",
  "SA20n1310:36": "madhyaḥ paripāko'nayoreva dvayoḥ kāraṇayoranyataravaikalyādanyatarasānnidhyācca veditavyaḥ |",
  "SA20n1310:37": "adhimātraḥ punaḥ paripāka ubhayoranayoḥ kāraṇayoravaikalyādveditavyaḥ |",
  "SA20n1310:38": "tatra paripākopāyaḥ katamaḥ |",
  "SA20n1310:39": "sa saptaviṃśatividho veditavyaḥ |",
  "SA20n1310:40": "dhātupuṣṭayā vartaṃmānapratyayopasaṃhārataḥ avatārato ratigrahaṇataḥ ādiprasthānataḥ anādiprasthānataḥ śuddhidūrataḥ śuddhyāsannataḥ prayogataḥ āśayataḥ āmiṣopasaṃhārataḥ dharmopasaṃhārataḥ ṛddhyāvarjanatayā dharmadeśanayā guhyadharmākhyānataḥ vivṛtadharmākhyānataḥ mṛduprayogato madhyaprayogataḥ adhimātraprayogataḥ śravaṇataḥ cintanato bhāvanataḥ saṃgrahaṇato nigrahaṇataḥ svayaṃkṛtataḥ parādhyeṣaṇataḥ tadubhayataśca |",
  "SA20n1310:41": "tatra dhātupuṣṭiḥ katamā |",
  "SA20n1310:42": "yā prakṛtyā kuśaladharmabījasaṃpadaṃ niśritya pūrvakuśaladharmābhyāsāduttarottarāṇāṃ kuśaladharmabījānāṃ paripuṣṭatarā paripuṣṭatamā utpattiḥ sthitiḥ |",
  "SA20n1310:43": "iyamucyate dhātupuṣṭiḥ |",
  "SA20n1310:44": "tatra vartamānapratyayopasaṃhāraḥ katamaḥ |",
  "SA20n1310:45": "dṛṣṭe dharme aviparītā dharmadeśanā |",
  "SA20n1310:46": "tatra cāviparītagrāhitā |",
  "SA20n1310:47": "yathāvaddharmānudharmapratipattiśca |",
  "SA20n1310:48": "tatra dhātupuṣṭeḥ pūrvakeṇa hetunā vartamānaḥ paripāko nivartate |",
  "SA20n1310:49": "vartamānapratyayopasaṃhārato vartamāna evaṃ heturvartamānaḥ paripāko veditavyaḥ |",
  "SA20n1310:50": "tatrāvatāraḥ katamaḥ |",
  "SA20n1310:51": "śraddhāpratilambhamadhipatiṃ kṛtvā āgārikasya duścaritavivekaśikṣāpadasamādānam |",
  "SA20n1310:52": "anāgārikāṃ vā pravrajataḥ kāmavivekaśikṣāpadasamādānam |",
  "SA20n1310:53": "ratigrāhaḥ katamaḥ |",
  "SA20n1310:54": "yā sarvaduḥkha-nairyāṇikīñca pratipadaṃ kāmasukhātmaklamathānta-vivarjitāñca sukhāṃ pratipadamāgamya svākhyāte dharmavinaye śāsanābhiratiḥ",
  "SA20n1310:55": "tatrādiprasthānaṃ katamat |",
  "SA20n1310:56": "ya eva tatprathamataḥ saṃvejanīyeṣu dharmeṣu saṃvegamāgamya nyāyārthapratipādane cānuśaṃsāṃ viditvā'vatāraḥ |",
  "SA20n1310:57": "idamevādiprasthānamityucyate |",
  "SA20n1310:58": "anādiprasthānaṃ katamat |",
  "SA20n1310:59": "yā avatīrṇasya pudgalasya paripācyamānatāyāṃ vartamānasya bodhisattvebhyo buddhebhyaścānadhyupekṣāmāgamya vivṛtānāñca sthānānāṃ bhūyo bhūyaḥ uttānakriyāmāgamya uttarottaraparipākagamanatā |",
  "SA20n1310:60": "tatra viśuddhidūratā katamā |",
  "SA20n1310:61": "yat kausīdyaṃ vā āgamya pratyayavaidhuryaṃ vā mahatā dīrgheṇa kālena prabhūtairjanmāntarāparivartaiḥ kalpaparivartairvā bhavyo bhavati viśuddhaye |",
  "SA20n1310:62": "etadviparyayeṇa viśuddhyāsannatā veditavyā |",
  "SA20n1310:63": "tatra prayogaḥ katamaḥ |",
  "SA20n1310:64": "yā svārthaprāptau tīvracchandatāmāgamya vinipātabhayaṃ vā'mutra dṛṣṭe vā dharme parato'yaśobhayamāgamya śikṣāpadeṣvanupālanā sātatyakāritā satkṛtyakāritā ca |",
  "SA20n1310:65": "tatrāśayaḥ katamaḥ |",
  "SA20n1310:66": "dharmeṣu ca yā samyak santīraṇā-kṣāntimāgamyāsmāddharmavinayādasaṃhāryatāyai pareṣāñcādhigame'bhisaṃpratyaya guṇasaṃbhāvanāmāgamya yā triṣu ratneṣu svārthaprāptau cāvicalā śraddhadhānatā |",
  "SA20n1310:67": "ābhiṣopasaṃhāraḥ katamaḥ |",
  "SA20n1310:68": "yaḥ sarveṇa ca sarvaṃ bhojanapānādivikalānāṃ bhojanapānādyupasaṃhāraḥ |",
  "SA20n1310:69": "anukūlapānabhojanādivikālānāñcānukūlapānabhojanādyupasaṃhāraḥ |",
  "SA20n1310:70": "tatra dharmopasaṃhāraḥ katamaḥ |",
  "SA20n1310:71": "yaduddeśato vā dharmāṇāmanupradānaṃ samyagarthavivaraṇato vā |",
  "SA20n1310:72": "ṛddhyāvarjanatā katamā |",
  "SA20n1310:73": "yā ṛddhimata ṛddhiprātihāryavidarśanā sattvānukampayā sattvānāmāśayaviśuddhiṃ vā'dhipatiṃ kṛtvā prayogaviśuddhiṃ vā ete sattvāḥ prātihāryaṃ dṛṣṭvā śrutvā vā āśayaśuddhiṃ vā śāsane pratilapsyante prayokṣyante samyagiti |",
  "SA20n1310:74": "te ca tena prātihāryeṇāvarjitamānasā āśayaśuddhiṃ vā pratilabhante prayujyante vā samyak |",
  "SA20n1310:75": "tatra deśanā katamā |",
  "SA20n1310:76": "svayaṃ svārthaprāptāvaśaktasya saddharmadeśanā samyak pratipattisahāyabhūtā |",
  "SA20n1310:77": "śaktasyāpi ca kṣiprābhijñatāyai anukūlā saddharmadeśanā |",
  "SA20n1310:78": "tatra guhyadharmākhyānaṃ katamat |",
  "SA20n1310:79": "yā bālaprajñānāṃ sattvānāmatyudāragambhīrārthadharmapraticchādanatā uttānasupraveśasukhopāyāvatāradharmadeśanatā |",
  "SA20n1310:80": "vivṛtadharmākhyānaṃ katamat |",
  "SA20n1310:81": "yā pṛthuprajñānāṃ sattvānāṃ sukhapraviṣṭabuddhaśāsanānayānāmatyudāragambhīrasthānavivaraṇatā |",
  "SA20n1310:82": "tatra mṛduḥ prayogaḥ katamaḥ |",
  "SA20n1310:83": "yaḥ sātatyaprayogavivarjitaḥ satkṛtyaprayogavivarjitaśca |",
  "SA20n1310:84": "madhyaḥ prayogaḥ katamaḥ |",
  "SA20n1310:85": "yaḥ sātatyaprayogavivarjito vā satkṛtyaprayogavivarjito vā |",
  "SA20n1310:86": "ityanayordvayoḥ prayogayoranyataravivarjitaḥ |",
  "SA20n1310:87": "adhimātraḥ prayogaḥ katamaḥ |",
  "SA20n1310:88": "yastadubhayaprayogasaṃyuktaḥ sātatyaprayogasaṃyuktaḥ satkṛtyaprayogasaṃyuktaśca |",
  "SA20n1310:89": "tatra śrutaṃ katamat |",
  "SA20n1310:90": "yo bauddhapravacanādhimuktasya sūtrādīnāṃ dharmāṇāṃ śravaṇodgrahaṇa-dhāraṇasvādhyāyābhiyogaḥ |",
  "SA20n1310:91": "cintā katamā |",
  "SA20n1310:92": "praviveke dharmanidhyānābhiratasya arthābhyūhanāsaṃlakṣaṇāniścayaḥ |",
  "SA20n1310:93": "bhāvanā katamā |",
  "SA20n1310:94": "śamathapragrahopekṣānimitteṣu samyagupalakṣaṇāpūrvikā śamathavipaśyanopekṣā'bhyāsaratiḥ |",
  "SA20n1310:95": "saṃgrahaḥ katamaḥ |",
  "SA20n1310:96": "samyag nirāmiṣacittasya niśrayadānamācāryopādhyāyanyāyena |",
  "SA20n1310:97": "pṛthagvidhā ca paricaryā tadyathā glānopasthānaparicaryā dharmyacīvarapiṇḍapātaśayanāsanaglānapratyayabhaiṣajyaparicaryā śokakaukṛtyaprativinodanaparicaryā kleśaprativinodanaparicaryā |",
  "SA20n1310:98": "ityevaṃbhāgīyāḥ pṛthagvidhā paricaryāṃ veditavyāḥ |",
  "SA20n1310:99": "nigrahaḥ katamaḥ |",
  "SA20n1310:100": "ātmagatāṃ saṃkleśārakṣāṃ saṃvidhāya skhalitacodanā mṛdau vyatikrame |",
  "SA20n1310:101": "madhye vyatikrame'vasādanā |",
  "SA20n1310:102": "adhimātre vyatikrame pravāsanā |",
  "SA20n1310:103": "tatra yā ca codanā yā cāvasādanā sā teṣāmeva hitasukhārthaṃ tadanyeṣāñca |",
  "SA20n1310:104": "yā punaḥ pravāsanā punaḥ pratisaṃharaṇāya sāpi teṣāṃ cānyeṣāṃ ca hitasukhāya |",
  "SA20n1310:105": "yā punarapratisaṃhāryā pravāsanā sā pareṣāmeva hitasukhāya |",
  "SA20n1310:106": "tathāhi pareṣāṃ pravāsanāṃ vyatikramanidānam |",
  "SA20n1310:107": "pareṣūpalabhyāvyatikramāya cetayate |",
  "SA20n1310:108": "kathaṃ svayaṃ paripācayati |",
  "SA20n1310:109": "ānulomikañca dharmaṃ deśayati akuśalāt sthānādyutthāpya kuśale sthāne pratiṣṭhāpanāya |",
  "SA20n1310:110": "yathāvādī ca bhavati tathākārī |",
  "SA20n1310:111": "dharmānudharmapratipannastatsvabhāvānuvartī |",
  "SA20n1310:112": "yenainaṃ pare naivamāha |",
  "SA20n1310:113": "tvameva tāvat svayaṃ nākuśalātsthānādyutthitaḥ kuśale ca sthāne pratiṣṭhitaḥ kasmāttvaṃ tatra paraṃ samādāpayitavyaṃ codayitavyaṃ smārayitavyaṃ manyase |",
  "SA20n1310:114": "tvameva tāvat paraiścodayitavyaḥ smārayitavyaḥ samādāpayitavyaḥ |",
  "SA20n1310:115": "kathaṃ paramadhyeṣate |",
  "SA20n1310:116": "yasyāntike sattvānāmadhimātraśca premagauravaṃ niviṣṭaṃ bhavati |",
  "SA20n1310:117": "yaścopāyajño bhavati dharmadeśanāyāṃ suśikṣitaḥ |",
  "SA20n1310:118": "stamadhyeṣate vyāpārayati paripākāya |",
  "SA20n1310:119": "ubhābhyāmābhyāṃ samastābhyāṃ svaparādhyeṣaṇākṛtaḥ paripāko veditavyaḥ |",
  "SA20n1310:120": "ityanena saptaviṃśatividhena paripākopāyena sā ṣaḍvidhā paripākaprabheda saṃpadveditavyā |",
  "SA20n1310:121": "indriyaparipākasya kuśalamūlaparipākasya jñānaparipākasya mṛdumadhyādhimātrasya ca paripākasya |",
  "SA20n1310:122": "tatra paripācakāḥ pudgalāḥ katame |",
  "SA20n1310:123": "samāsataḥ ṣaṭ bodhisattvāḥ ṣaṭasu bodhisattvabhūmiṣu vyavasthitāḥ sattvān paripācayanti |",
  "SA20n1310:124": "adhimukticaryābhūmisthito bodhisattvo'dhimukticārī |",
  "SA20n1310:125": "śuddhādhyāśayabhūmisthito bodhisattvaḥ śuddhādhyāśayaḥ |",
  "SA20n1310:126": "caryāpratipattibhūmisthito bodhisattvaścaryāpratipannaḥ |",
  "SA20n1310:127": "niyata bhūmisthito bodhisattvo niyata-patitaḥ |",
  "SA20n1310:128": "niyatacaryā-pratipattibhūmisthito bodhisattvo niyatacaryāpratipannaḥ |",
  "SA20n1310:129": "niṣṭhāgamanabhūmisthito bodhisattvo niṣṭhāgataḥ |",
  "SA20n1310:130": "tatrāgotrasthānāṃ pudgalānāṃ sugatigamanāya paripākaḥ punaḥ punaḥ pratyāvartyo bhavati punaḥ punaḥ karaṇīyaḥ |",
  "SA20n1310:131": "gotrasthānāṃ punaḥ paripāko na pratyāvartyo bhavati na punaḥ punaḥ karaṇīyaḥ |",
  "SA20n1310:132": "tatra paripakvapudgalalakṣaṇaṃ katamat |",
  "SA20n1310:133": "śrāvakaḥ pūrvakuśalābhyāsād yadāmṛdupākavyavasthito bhavati sa mṛducchando bhavati mṛduprayogaścāpāyānapi gacchati na ca dṛṣṭe dharme śrāmaṇyaphalamadhigacchati na ca dṛṣṭe dharme parinirvāti |",
  "SA20n1310:134": "yadā tu madhyapākavyavasthito bhavati sa madhyacchandaśca bhavati madhyaprayogo na cāpāyān gacchati |",
  "SA20n1310:135": "dṛṣṭe ca dharme śrāmaṇyaphalaṃ prāpnoti |",
  "SA20n1310:136": "no tu dṛṣṭe dharme parinirvāti |",
  "SA20n1310:137": "adhimātre paripāke sthitaḥ adhimātracchando bhavati adhimātraprayogaśca na cāpāyān gacchati |",
  "SA20n1310:138": "dṛṣṭe ca dharme śrāmaṇyaphalaṃ prāpnoti |",
  "SA20n1310:139": "dṛṣṭa eva ca dharme parinirvāti |",
  "SA20n1310:140": "pratyekabuddhastathaiva veditavyaḥ yathā śrāvakaḥ |",
  "SA20n1310:141": "tatkasya hetoḥ |",
  "SA20n1310:142": "tulyajātīyo'sya mārgaḥ śrāvakaiḥ |",
  "SA20n1310:143": "ayantu śrāvakebhyaḥ pratyekabuddhasya viśeṣaḥ |",
  "SA20n1310:144": "paścime bhave paścime ātmabhāvapratilambhe'nācāyakaṃ pūrvābhyāsavaśāt saptatriṃśadvodhipakṣyān dharmān bhāvayitvā sarvakleśaprahāṇādarhattvaṃ sākṣātkaroti |",
  "SA20n1310:145": "tasmātpratyekabuddha ityucyate |",
  "SA20n1310:146": "bodhisattvaḥ punaradhimukticaryābhūmisthito muduparipāko veditavyaḥ |",
  "SA20n1310:147": "adhyāśayaśuddho caryāpratipattibhūmau ca madhyaparipākaḥ |",
  "SA20n1310:148": "niyāto niṣṭhitaścādhimātraparipākaḥ |",
  "SA20n1310:149": "tatra mṛdupākavyavasthito bodhisattvo mṛducchando bhavati mṛduprayogaḥ apāyāṃśca gacchati |",
  "SA20n1310:150": "prathamakalpāsaṃkhyeyaparyantataśca sa veditavyaḥ |",
  "SA20n1310:151": "uttaptairacalaiḥ suviśuddhaiśca bodhipakṣyaiḥ kuśalaidharmaiḥ sarvaireva visaṃyukto bhavati |",
  "SA20n1310:152": "madhyapāko bodhisattvo madhyacchando bhavati madhyaprayogaḥ |",
  "SA20n1310:153": "na cāpāyān gacchati dvitīyakalpāsaṃkhyeyaparyantataśca bhavati |",
  "SA20n1310:154": "uttaptairacalaiśca bodhipakṣyaiḥ kuśalairdharmaiḥ saṃyukto bhavati |",
  "SA20n1310:155": "suviśuddhairvisaṃyuktaḥ |",
  "SA20n1310:156": "adhimātrapākasthito bodhisattvaḥ adhimātracchando bhavatyadhimātraprayogaśca |",
  "SA20n1310:157": "na cāpāyān gacchati |",
  "SA20n1310:158": "tṛtīyakalpāsaṃkhyeyaparyantataśca bhavati |",
  "SA20n1310:159": "uttaptairacalaiḥ suviśuddhairbodhipakṣyaiḥ kuśalairdharmaiḥ samanvāgato bhavati |",
  "SA20n1310:160": "tatra prakṛtyā ghanatvādujjvalatvādadhimātramahāphalatvānmahānuśaṃsatvāccottaptā ityucyante |",
  "SA20n1310:161": "apratyāvartyatvādaparihāṇīyatvādviśeṣagāmitvādacalā ityucyante |",
  "SA20n1310:162": "bodhisattvabhūmau niruttaratvātsuviśuddhā ityucyante |",
  "SA20n1310:163": "tatra yaścāmiṣakṛtaḥ paripāko yaśca ṛddhyāvarjanajo yaśca guhyadharmākhyānajo yaśca mṛduprāyogiko yaśca śrutamātrakṛtaḥ paripāka ityeṣa pañcavidhaḥ paripākaḥ dīrghakālābhyāsādapyeṣāṃ dharmāṇāṃ mṛduka eva bhavati prāgevettakakālābhyāsāt |",
  "SA20n1310:164": "tadanyaistu sarvaiḥ paripākasya kāraṇaiḥ paripākasya triprakāranayo veditavyaḥ |",
  "SA20n1310:165": "mṛdukenābhyāsena mṛduko madhyena madhyaḥ adhimātreṇādhimātraḥ paripāko veditavyaḥ |",
  "SA20n1310:166": "tasya ca mṛdumadhyādhimātrasya paripākasyaikaikasya triprakāranayo veditavyaḥ |",
  "SA20n1310:167": "mṛdukasya [mṛdu-] mṛduko mṛdumadhyo mṛdvadhimātraḥ |",
  "SA20n1310:168": "madhyasya ca madhyamṛduko madhyamadhyo madhyādhimātraḥ |",
  "SA20n1310:169": "adhimātrasyādhimātramṛduradhimātramadhyo'dhimātrādhimātraḥ |",
  "SA20n1310:170": "ityevaṃ bhāgīyottarottaraprabhedanayenāpramāṇaḥ paripākaprabhedaḥ sattvānāṃ buddhabodhisattvakṛto veditavyaḥ |",
  "SA20n1310:171": "tatra bodhisattvaḥ ebhiḥ paripākakāraṇairyathānirdiṣṭairātmanaśca buddhadharmaparipākāyendriyaparipākaṃ kuśalamūlaparipākaṃ jñānaparipākañca mṛdumadhyādhimātrañca samudānayati parasattvānāñca parapudgalānāṃ yānatrayaniryāṇāya |",
  "SA20n1310:172": "iti bodhisattvabhūmāvādhāre yogasthāne ṣaṣṭhaṃ paripākapaṭalam ||"
}