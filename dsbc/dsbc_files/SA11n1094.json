{
  "SA11n1094:0": "7 vīryapāramitā nāma saptamaḥ paricchedaḥ |",
  "SA11n1094:1": "evaṃ kṣamo bhajedvīryaṃ vīrye bodhiryataḥ sthitā |",
  "SA11n1094:2": "na hi vīryaṃ vinā puṇyaṃ yathā vāyuṃ vināgatiḥ ||1 ||",
  "SA11n1094:3": "kiṃ vīryaṃ kuśalotsāhastadvipakṣaḥ ka ucyate |",
  "SA11n1094:4": "ālasyaṃ kutsitāsaktirviṣādātmāvamanyanā ||2 ||",
  "SA11n1094:5": "avyāpārasukhāsvādanidrāpāśrayatṛṣṇayā |",
  "SA11n1094:6": "saṃsāraduḥkhānudvegādālasyamupajāyate ||3 ||",
  "SA11n1094:7": "kleśavāgurikāghrātaḥ praviṣṭo janmavāgurām |",
  "SA11n1094:8": "kimadyāpi na jānāsi mṛtyorvadanamāgataḥ ||4 ||",
  "SA11n1094:9": "svayūthyānmāryamāṇāṃstvaṃ krameṇaiva na paśyasi |",
  "SA11n1094:10": "tathāpi nidrāṃ yāsyeva caṇḍālamahiṣo yathā ||5 ||",
  "SA11n1094:11": "yamenodvīkṣyamāṇasya baddhamārgasya sarvataḥ |",
  "SA11n1094:12": "kathaṃ te rocate bhoktuṃ kathaṃ nidrā kathaṃ ratiḥ ||6 ||",
  "SA11n1094:13": "yāvatsaṃbhṛtasaṃbhāraṃ maraṇaṃ śīghrameṣyati |",
  "SA11n1094:14": "saṃtyajyāpi tadālasyamakāle kiṃ kariṣyasi ||7 ||",
  "SA11n1094:15": "idaṃ na prāptamārabdhamidamardhakṛtaṃ sthitam |",
  "SA11n1094:16": "akasmānmṛtyurāyāto hā hato'smīti cintayan ||8 ||",
  "SA11n1094:17": "śokavegasamucchūnasāśruraktekṣaṇānanān |",
  "SA11n1094:18": "bandhūnnirāśān saṃpaśyan yamadūtamukhāni ca ||9 ||",
  "SA11n1094:19": "svapāpasmṛtisaṃtaptaḥ śṛṇvannādāṃśca nārakān |",
  "SA11n1094:20": "trāsoccāraviliptāṅgo vihvalaḥ kiṃ kariṣyasi ||10 ||",
  "SA11n1094:21": "jīvamatsya ivāsmīti yuktaṃ bhayamihaiva te |",
  "SA11n1094:22": "kiṃ punaḥ kṛtapāpasya tīvrānnarakaduḥkhataḥ ||11 ||",
  "SA11n1094:23": "spṛṣṭa uṣṇodakenāpi sukumāra pratapyase |",
  "SA11n1094:24": "kṛtvā ca nārakaṃ karma kimevaṃ svasthamāsyate ||12 ||",
  "SA11n1094:25": "nirudyama phalākāṅkṣin sukumāra bahuvyatha |",
  "SA11n1094:26": "mṛtyugrasto'marākāra hā duḥkhita vihanyase ||13 ||",
  "SA11n1094:27": "mānuṣyaṃ nāvamāsādya tara duḥkhamahānadīm |",
  "SA11n1094:28": "mūḍha kālo na nidrāyā iyaṃ naurdurlabhā punaḥ ||14 ||",
  "SA11n1094:29": "muktvā dharmaratiṃ śreṣṭhāmanantaratisaṃtatim |",
  "SA11n1094:30": "ratirauddhatyahāsyādau duḥkhahetau kathaṃ tava ||15 ||",
  "SA11n1094:31": "aviṣādabalavyūhatātparyātmavidheyatā |",
  "SA11n1094:32": "parātmasamatā caiva parātmaparivartanam ||16 ||",
  "SA11n1094:33": "naivāvasādaḥ kartavyaḥ kuto me bodhirityataḥ |",
  "SA11n1094:34": "yasmāttathāgataḥ satyaṃ satyavādīdamuktavān ||17 ||",
  "SA11n1094:35": "te'pyāsan daṃśamaśakā makṣikāḥ kṛmayastathā |",
  "SA11n1094:36": "yairutsāhavaśāt prāptā durāpā bodhiruttamā ||18 ||",
  "SA11n1094:37": "kimutāhaṃ naro jātyā śakto jñātuṃ hitāhitam |",
  "SA11n1094:38": "sarvajñanītyanutsargādbodhiṃ kiṃ nāpnuyāmaham ||19 ||",
  "SA11n1094:39": "athāpi hastapādādi dātavyamiti me bhayam |",
  "SA11n1094:40": "gurulāghavamūḍhatvaṃ tanme syādavicārataḥ ||20 ||",
  "SA11n1094:41": "chettavyaścāsmi bhettavyo dāhyaḥ pāṭyo'pyanekaśaḥ |",
  "SA11n1094:42": "kalpakoṭīrasaṃkhyeyā na ca bodhirbhaviṣyati ||21 ||",
  "SA11n1094:43": "idaṃ tu me parimitaṃ duḥkhaṃ saṃbodhisādhanam |",
  "SA11n1094:44": "naṣṭaśalyavyathāpohe tadutpādanaduḥkhavat ||22 ||",
  "SA11n1094:45": "sarve'pi vaidyāḥ kurvanti kriyāduḥkhairarogatām |",
  "SA11n1094:46": "tasmādbahūni duḥkhāni hantuṃ soḍhavyamalpakam ||23 ||",
  "SA11n1094:47": "kriyāmimāmapyucitāṃ varavaidyo na dattavān |",
  "SA11n1094:48": "madhureṇopacāreṇa cikitsati mahāturān ||24 ||",
  "SA11n1094:49": "ādau śākādidāne'pi niyojayati nāyakaḥ |",
  "SA11n1094:50": "tatkaroti kramātpaścādyatsvamāṃsānyapi tyajet ||25 ||",
  "SA11n1094:51": "yadā śākeṣviva prajñā svamāṃse'pyupajāyate |",
  "SA11n1094:52": "māṃsāsthi tyajatastasya tadā kiṃ nāma duṣkaram ||26 ||",
  "SA11n1094:53": "na duḥkhī tyaktapāpatvātpaṇḍitatvānna durmanāḥ |",
  "SA11n1094:54": "mithyākalpanayā citte pāpātkāye yato vyathā ||27 ||",
  "SA11n1094:55": "puṇyena kāyaḥ sukhitaḥ pāṇḍityena manaḥ sukhi |",
  "SA11n1094:56": "tiṣṭhan parārthaṃ saṃsāre kṛpāluḥ kena khidyate ||28 ||",
  "SA11n1094:57": "kṣapayan pūrvapāpāni pratīcchan puṇyasāgarān |",
  "SA11n1094:58": "bodhicittabalādeva śrāvakebhyo'pi śīghragaḥ ||29 ||",
  "SA11n1094:59": "evaṃ sukhātsukhaṃ gacchan ko viṣīdetsacetanaḥ |",
  "SA11n1094:60": "bodhicittarathaṃ prāpya sarvakhedaśramāpaham ||30 ||",
  "SA11n1094:61": "chandasthāmaratimuktibalaṃ sattvārthasiddhaye |",
  "SA11n1094:62": "chandaṃ duḥkhabhayātkuryādanuśaṃsāṃśca bhāvayan ||31 ||",
  "SA11n1094:63": "evaṃ vipakṣamunmūlya yatetotsāhavṛddhaye |",
  "SA11n1094:64": "chandamānaratityāgatātparyavaśitābalaiḥ ||32 ||",
  "SA11n1094:65": "aprameyā mayā doṣā hantavyāḥ svaparātmanoḥ |",
  "SA11n1094:66": "ekaikasyāpi doṣasya yatra kalpārṇavaiḥ kṣayaḥ ||33 ||",
  "SA11n1094:67": "tatra doṣakṣayārambhe leśo'pi mama nekṣyate |",
  "SA11n1094:68": "aprameyavyathābhājye noraḥ sphuṭati me katham ||34 ||",
  "SA11n1094:69": "guṇā mayārjanīyāśca bahavaḥ svaparātmanoḥ |",
  "SA11n1094:70": "tatraikaikaguṇābhyāso bhavetkalpārṇavairna vā ||35 ||",
  "SA11n1094:71": "guṇaleśe'pi nābhyāso mama jātaḥ kadācana |",
  "SA11n1094:72": "vṛthā nītaṃ mayā janma kathaṃcillabdhamadbhutam ||36 ||",
  "SA11n1094:73": "na prāptaṃ bhagavatpūjāmahotsavasukhaṃ mayā |",
  "SA11n1094:74": "na kṛtā śāsane kārā daridrāśā na pūritā ||37 ||",
  "SA11n1094:75": "bhītebhyo nābhayaṃ dattamārtā na sukhinaḥ kṛtāḥ |",
  "SA11n1094:76": "duḥkhāya kevalaṃ māturgato'smi garbhaśalyatām ||38 ||",
  "SA11n1094:77": "dharmacchandaviyogena paurvikeṇa mamādhunā |",
  "SA11n1094:78": "vipattirīdṛśī jātā ko dharme chandamutsṛjet ||39 ||",
  "SA11n1094:79": "kuśalānāṃ ca sarveṣāṃ chandaṃ mūlaṃ munirjagau |",
  "SA11n1094:80": "tasyāpi mūlaṃ satataṃ vipākaphalabhāvanā ||40 ||",
  "SA11n1094:81": "duḥkhāni daurmanasyāni bhayāni vividhāni ca |",
  "SA11n1094:82": "abhilāṣavighātāśca jāyante pāpakāriṇām ||41 ||",
  "SA11n1094:83": "manorathaḥ śubhakṛtāṃ yatra yatraiva gacchati |",
  "SA11n1094:84": "tatra tatraiva tatpuṇyaiḥ phalārgheṇābhipūjyate ||42 ||",
  "SA11n1094:85": "pāpakārisukhecchā tu yatra yatraiva gacchati |",
  "SA11n1094:86": "tatra tatraiva tatpāpairduḥkhaśastrairvihanyate ||43 ||",
  "SA11n1094:87": "vipulasugandhiśītalasaroruhagarbhagatā",
  "SA11n1094:88": "madhurajinasvarāśanakṛtopacitadyutayaḥ |",
  "SA11n1094:89": "munikarabodhitāmbujavinirgatasadvapuṣaḥ",
  "SA11n1094:90": "sugatasutā bhavanti sugatasya puraḥ kuśalaiḥ ||44 ||",
  "SA11n1094:91": "yamapuruṣāpanītasakalacchavirārtaravo",
  "SA11n1094:92": "hutavahatāpavidrutakatāmraniṣiktatanuḥ |",
  "SA11n1094:93": "jvaladasiśaktighātaśataśātitamāṃsadalaḥ",
  "SA11n1094:94": "patati sutaptalohadharaṇīṣvaśubhairbahuśaḥ ||45 ||",
  "SA11n1094:95": "tasmātkāryaḥ śubhacchando bhāvayitvaivamādarāt |",
  "SA11n1094:96": "vajradhvajasthavidhinā mānaṃ tvārabhya bhāvayet ||46 ||",
  "SA11n1094:97": "pūrvaṃ nirūpya sāmagrīmārabhennārabheta vā |",
  "SA11n1094:98": "anārambho varaṃ nāma na tvārabhya nivartanam ||47 ||",
  "SA11n1094:99": "janmāntare'pi so'bhyāsaḥ pāpādduḥkhaṃ ca vardhate |",
  "SA11n1094:100": "anyacca kāryakālaṃ ca hīnaṃ tacca na sādhitam ||48 ||",
  "SA11n1094:101": "triṣu māno vidhātavyaḥ karmopakleśaśaktiṣu |",
  "SA11n1094:102": "mayaivaikena kartavyamityeṣā karmamānitā ||49 ||",
  "SA11n1094:103": "kleśasvatantro loko'yaṃ na kṣamaḥ svārthasādhane |",
  "SA11n1094:104": "tasmānmayaiṣāṃ kartavyaṃ nāśakto'haṃ yathā janaḥ ||50 ||",
  "SA11n1094:105": "nīcaṃ karma karotyanyaḥ kathaṃ mayyapi tiṣṭhati |",
  "SA11n1094:106": "mānāccenna karomyetanmāno naśyatu me varam ||51 ||",
  "SA11n1094:107": "mṛtaṃ duṇḍubhamāsādya kāko'pi garuḍāyate |",
  "SA11n1094:108": "āpadābādhate'lpāpi mano me yadi durbalam ||52 ||",
  "SA11n1094:109": "viṣādakṛtaniśceṣṭe āpadaḥ sukarā nanu |",
  "SA11n1094:110": "vyutthitaśceṣṭamānastu mahatāmapi durjayaḥ ||53 ||",
  "SA11n1094:111": "tasmāddṛḍhena cittena karomyāpadamāpadaḥ |",
  "SA11n1094:112": "trailokyavijigīṣutvaṃ hāsyamāpajjitasya me ||54 ||",
  "SA11n1094:113": "mayā hi sarvaṃ jetavyamahaṃ jeyo na kenacit |",
  "SA11n1094:114": "mayaiṣa māno voḍhavyo jinasiṃhasuto hyaham ||55 ||",
  "SA11n1094:115": "ye sattvā mānavijitā varakāste na māninaḥ |",
  "SA11n1094:116": "mānī śatruvaśaṃ naiti mānaśatruvaśāśca te ||56 ||",
  "SA11n1094:117": "mānena durgatiṃ nītā mānuṣye'pi hatotsavāḥ |",
  "SA11n1094:118": "parapiṇḍāśino dāsā mūrkhā durdarśanāḥ kṛśā ||57 ||",
  "SA11n1094:119": "sarvataḥ paribhūtāśca mānastabdhāstapasvinaḥ |",
  "SA11n1094:120": "te'pi cenmānināṃ madhye dīnāstu vada kīdṛśāḥ ||58 ||",
  "SA11n1094:121": "te mānino vijayinaśca ta eva śūrā",
  "SA11n1094:122": "ye mānaśatruvijayāya vahanti mānam |",
  "SA11n1094:123": "ye taṃ sphurantamapi mānaripuṃ nihatya",
  "SA11n1094:124": "kāmaṃ jane jayaphalaṃ pratipādayanti ||59 ||",
  "SA11n1094:125": "saṃkleśapakṣamadhyastho bhaveddṛptaḥ sahasraśaḥ |",
  "SA11n1094:126": "dūryodhanaḥ kleśagaṇaiḥ siṃho mṛgagaṇairiva ||60 ||",
  "SA11n1094:127": "mahatsvapi hi kṛcchreṣu na rasaṃ cakṣurīkṣate |",
  "SA11n1094:128": "evaṃ kṛcchramapi prāpya na kleśavaśago bhavet ||61 ||",
  "SA11n1094:129": "yadevāpadyate karma tatkarmavyasanī bhavet |",
  "SA11n1094:130": "tatkarmaśauṇḍo'tṛptātmā krīḍāphalasukhepsuvat ||62 ||",
  "SA11n1094:131": "sukhārthaṃ kriyate karma tathāpi syānna vā sukham |",
  "SA11n1094:132": "karmaiva tu sukhaṃ yasya niṣkarmā sa sukhī katham ||63 ||",
  "SA11n1094:133": "kāmairna tṛptiḥ saṃsāre kṣuradhārāmadhūpamaiḥ |",
  "SA11n1094:134": "puṇyāmṛtaiḥ kathaṃ tṛptirvipākamadhuraiḥ śivaiḥ ||64 ||",
  "SA11n1094:135": "tasmātkarmāvasāne'pi nimajjettatra karmaṇi |",
  "SA11n1094:136": "yathā madhyāhnasaṃtapta ādau prāptasarāḥ karī ||65 ||",
  "SA11n1094:137": "balanāśānubandhe tu punaḥ kartuṃ parityajet |",
  "SA11n1094:138": "susamāptaṃ ca tanmuñceduttarottaratṛṣṇayā ||66 ||",
  "SA11n1094:139": "kleśaprahārān saṃrakṣet kleśāṃśca prahareddṛḍham |",
  "SA11n1094:140": "khaḍgayuddhamivāpannaḥ śikṣitenāriṇā saha ||67 ||",
  "SA11n1094:141": "tatra khaḍgaṃ yathā bhraṣṭaṃ gṛhṇīyātsabhayastvaran |",
  "SA11n1094:142": "smṛtikhaḍgaṃ tathā bhraṣṭaṃ gṛhṇīyānnarakān smaran ||68 ||",
  "SA11n1094:143": "viṣaṃ rūdhiramāsādya prasarpati yathā tanau |",
  "SA11n1094:144": "tathaiva cchidramāsādya doṣaścitte prasarpati ||69 ||",
  "SA11n1094:145": "tailapātradharo yadvadasihastairadhiṣṭhitaḥ |",
  "SA11n1094:146": "skhalite maraṇatrāsāttatparaḥ syāttathā vratī ||70 ||",
  "SA11n1094:147": "tasmādutsaṅgage sarpe yathottiṣṭhati satvaram |",
  "SA11n1094:148": "nidrālasyāgame tadvat pratikurvīta satvaram ||71 ||",
  "SA11n1094:149": "ekaikasmiṃśchale suṣṭhu paritapya vicintayet |",
  "SA11n1094:150": "kathaṃ karomi yenedaṃ punarme na bhavediti ||72 ||",
  "SA11n1094:151": "saṃsargaṃ karma vā prāptamicchedetena hetunā |",
  "SA11n1094:152": "kathaṃ nāmāsvavasthāsu smṛtyubhyāso bhavediti ||73 ||",
  "SA11n1094:153": "laghuṃ kuryāttathātmānamapramādakathāṃ smaran |",
  "SA11n1094:154": "karmāgamādyathā pūrvaṃ sajjaḥ sarvatra vartate ||74 ||",
  "SA11n1094:155": "yathaiva tūlakaṃ vāyorgamanāgamane vaśam |",
  "SA11n1094:156": "tathotsāhavaśaṃ yāyādṛddhiścaivaṃ samṛdhyati ||75 ||",
  "SA11n1094:157": "iti prajñākaramativiracitāyāṃ bodhicaryāvatārapañjikāyāṃ",
  "SA11n1094:158": "vīryapāramitā nāma saptamaḥ paricchedaḥ ||"
}