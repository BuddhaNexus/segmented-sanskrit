{
  "S04n471:0": "14 bodhisattvapṛthivīvirasamudgamaparivartaḥ |",
  "S04n471:1": "atha khalu anyalokadhātvāgatānāṃ bodhisattvānāṃ mahāsattvānāmaṣṭau gaṅgānadīvālukāsamā bodhisattvā mahāsattvāstasmin samaye tataḥ parṣanmaṇḍalādabhyutthitā abhūvan |",
  "S04n471:2": "te'ñjaliṃ pragṛhya bhagavato'bhimukhā bhagavantaṃ namasyamānā bhagavantametadūcuḥ-saced bhagavānasmākamanujānīyāt,",
  "S04n471:3": "vayamapi bhagavan imaṃ dharmaparyāyaṃ tathāgatasya parinirvṛtasya tasyāṃ sahāyāṃ lokadhātau saṃprakāśeyama vācayema lekhayema pūjayema,",
  "S04n471:4": "asmiṃśca dharmaparyāye yogamāpadyemahi |",
  "S04n471:5": "tatsādhu bhagavānasmākamapīmaṃ dharmaparyāyamanujānātu |",
  "S04n471:6": "atha khalu bhagavāṃstān bodhisattvānetadavocat-alaṃ kulaputrāḥ |",
  "S04n471:7": "kiṃ yuṣmākamanena kṛtyena?",
  "S04n471:8": "santi kulaputrā iha mamaivāsyāṃ sahāyāṃ lokadhātau ṣaṣṭigaṅgānadīvālukāsamāni bodhisattvasahasrāṇi ekasya bodhisattvasya parivāraḥ |",
  "S04n471:9": "evaṃrūpāṇāṃ ca bodhisattvānāṃ ṣaṣṭyeva gaṅgānadīvālukāsamāni bodhisattvasahasrāṇi,",
  "S04n471:10": "yeṣāmekaikasya bodhisattvasya iyāneva parivāraḥ ye mama parinirvṛtasya paścime kāle paścime samaye imaṃ dharmaparyāyaṃ dhārayiṣyanti vācayiṣyanti saṃprakāśayiṣyanti ||",
  "S04n471:11": "samanantarabhāṣitā ceyaṃ bhagavatā vāk,",
  "S04n471:12": "atheyaṃ sahā lokadhātuḥ samantāt sphuṭitā visphuṭitā abhūt |",
  "S04n471:13": "tebhyaśca sphoṭāntarebhyo bahūni bodhisattvakoṭīnayutaśatasahasrāṇyuttiṣṭhante sma suvarṇavarṇaiḥ kāyairdvātriṃśadbhirmahāpuruṣalakṣaṇaiḥ samanvāgatāḥ,",
  "S04n471:14": "ye'syāṃ mahāpṛthivyāmadha ākāśadhātau viharanti sma |",
  "S04n471:15": "imāmeva sahāṃ lokadhātuṃ niśritya te khalvimamevaṃrūpaṃ bhagavataḥ śabdaṃ śrutvā pṛthivyā adhaṃ samutthitāḥ,",
  "S04n471:16": "yeṣāmekaiko bodhisattvaḥ ṣaṣṭigaṅgānadīvālukopamabodhisattvaparivāro gaṇī mahāgaṇī gaṇācaryaḥ |",
  "S04n471:17": "tādṛśānāṃ bodhisattvānāṃ mahāsattvānāṃ gaṇīnāṃ mahāgaṇīnāṃ gaṇācāryāṇāṃ ṣaṣṭigaṅgānadīvālukopamāni bodhisattvakoṭīnayutaśatasahasrāṇi,",
  "S04n471:18": "ye itaḥ sahāyā lokadhātordharaṇīvivarebhyaḥ samunmajjante sma |",
  "S04n471:19": "kaḥ punarvādaḥ pañcāśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:20": "kaḥ punarvādaścatvāriṃśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:21": "kaḥ punarvādastriṃśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:22": "kaḥ punarvādo viṃśatibodhisattvaparivārāṇāṃ bodhisattvānāṃ mahāsattvānām?",
  "S04n471:23": "kaḥ punarvādo daśagaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:24": "kaḥ punarvādaḥ pañcacatustridvigaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:25": "kaḥ punarvāda ekagaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:26": "kaḥ punarvādo'rdhagaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:27": "kaḥ punarvādaścaturbhāga-ṣaḍbhāgāṣṭabhāga-daśabhāga-viṃśatibhāga-triṃśadbhāga-catvāriṃśadbhāga-pañcāśadbhāgaśatabhāgasahasrabhāgaśatasahasrabhāgakoṭībhāgakoṭīśatabhāgakoṭī-sahasrabhāgakoṭīśatasahasrabhāgakoṭīnayutaśatasahasrabhāgagaṅgānadīvālukopamabodhisattvaparivārāṇāṃ bodhisattvānāṃ mahāsattvānām?",
  "S04n471:28": "kaḥ punarvādo bahubodhisattvakoṭīnayutaśatasahasraparivārāṇāṃ bodhisattvānāṃ mahāsattvānām?",
  "S04n471:29": "kaḥ punarvādaḥ koṭīparivārāṇāṃ bodhisattvānāṃ mahāsattvānām?",
  "S04n471:30": "kaḥ punarvādaḥ śatasahasraparivārāṇāṃ bodhisattvānāṃ mahāsattvānām?",
  "S04n471:31": "kaḥ punarvādaḥ sahasraparivārāṇāṃ bodhisattvānāṃ mahāsattvānām?",
  "S04n471:32": "kaḥ punarvādaḥ pañcaśataparivārāṇāṃ bodhisattvānāṃ mahāsattvānām?",
  "S04n471:33": "kaḥ punarvādaścatuḥśatatriśatadviśataparivārāṇāṃ bodhisattvānāṃ mahāsattvānām?",
  "S04n471:34": "kaḥ punarvādaḥ ekaśataparivārāṇāṃ bodhisattvānāṃ mahāsattvānām?",
  "S04n471:35": "kaḥ punarvādaḥ pañcāśadbodhisattvaparivārāṇāṃ bodhisattvānāṃ mahāsattvānām? peyālam |",
  "S04n471:36": "kaḥ punarvādaścatvāriṃśatriṃśadviṃśatidaśapañcacatustridvibodhisattvaparivārāṇāṃ bodhisattvānāṃ mahāsattvānām?",
  "S04n471:37": "kaḥ punarvāda ātmadvitīyānāṃ bodhisattvānāṃ mahāsattvānām?",
  "S04n471:38": "kaḥ punarvādo'parivārāṇāmekavihāriṇāṃ bodhisattvānāṃ mahāsattvānām?",
  "S04n471:39": "na teṣāṃ saṃkhyā vā gaṇanā vā upamā vā upaniṣadvā upalabhyate,",
  "S04n471:40": "ya iha sahāyāṃ lokadhātau dharaṇīvivarebhyo bodhisattvā mahāsattvāḥ samunmajjante sma |",
  "S04n471:41": "te ca unmajjyonmajjya yena sa mahāratnastūpo vaihāyasamantarīkṣe sthitaḥ,",
  "S04n471:42": "yasmin sa bhagavān prabhūtaratnastathāgato'rhan samyaksaṃbuddhaḥ parinirvṛtaḥ,",
  "S04n471:43": "bhagavatā śākyamuninā tathāgatenārhatā samyaksaṃbuddhena sārdhaṃ siṃhāsane niṣaṇṇaḥ,",
  "S04n471:44": "tenopasaṃkrāmanti sma |",
  "S04n471:45": "upasaṃkramya ca ubhayayostathāgatayorarhatoḥ samyaksaṃbuddhayoḥ pādau śirobhirvanditvā sarvāṃśca tān bhagavataḥ śākyamunestathāgatasyātmīyān nirmitāṃstathāgatavigrahān ye te samantato daśasu dikṣvanyonyāsu lokadhātuṣu saṃnipatitāḥ,",
  "S04n471:46": "nānāratnavṛkṣamūleṣu siṃhāsanopaviṣṭāḥ,",
  "S04n471:47": "tān sarvānabhivandya namaskṛtya ca anekaśatasahasrakṛtvastāṃstathāgatānarhataḥ samyaksaṃbuddhān pradakṣiṇīkṛtya nānāprakārairbodhisattvastavairabhiṣṭutya ekānte tasthuḥ |",
  "S04n471:48": "añjaliṃ pragṛhya bhagavantaṃ śākyamuniṃ tathāgatamarhantaṃ samyaksaṃbuddhaṃ bhagavantaṃ ca prabhūtaratnaṃ tathāgatamarhantaṃ samyaksaṃbuddhamabhisaṃmukhaṃ namaskurvanti sma ||",
  "S04n471:49": "tena khalu punaḥ samayena teṣāṃ bodhisattvānāṃ mahāsattvānāṃ pṛthivīvivarebhya unmajjatāṃ tathāgatāṃśca vandamānānāṃ nānāprakārairbodhisattvastavairabhiṣṭuvatāṃ paripūrṇāḥ pañcāśadantarakalpā gacchanti sma |",
  "S04n471:50": "tāṃśca pañcāśadantarakalpān sa bhagavān śākyamunistathāgato'rhan samyaksaṃbuddhastūṣṇīmabhūt |",
  "S04n471:51": "tāścatasraḥ parṣadastāneva pañcāśadantakalpāṃstūṣṇīṃbhāvenāvasthitā abhūvan |",
  "S04n471:52": "atha khalu bhagavāṃstathārūpamṛddhyabhisaṃskāramakarot,",
  "S04n471:53": "yathārūpeṇa ṛddhyabhisaṃskāreṇābhisaṃskṛtena tāścatasraḥ parṣadastamevaikaṃ paścādbhaktaṃ saṃjānante sma |",
  "S04n471:54": "imāṃ ca sahāṃ lokadhātuṃ śatasahasrākāśaparigṛhītāṃ bodhisattvaparipūrṇāmadrākṣuḥ |",
  "S04n471:55": "tasya khalu punarmahato bodhisattvagaṇasya mahato bodhisattvarāśeścatvāro bodhisattvā mahāsattvāḥ,",
  "S04n471:56": "ye pramukhā abhūvan,",
  "S04n471:57": "tadyathā viśiṣṭacāritraśca nāma bodhisattvo mahāsattvaḥ,",
  "S04n471:58": "anantacāritraśca nāma bodhisattvo mahāsattvaḥ,",
  "S04n471:59": "viśuddhacāritraśca nāma bodhisattvo mahāsattvaḥ,",
  "S04n471:60": "supratiṣṭhitacāritraśca nāma bodhisattvo mahāsattvaḥ |",
  "S04n471:61": "ime catvāro bodhisattvā mahāsattvāstasya mahato bodhisattvagaṇasya mahato bodhisattvarāśeḥ pramukhā abhūvan |",
  "S04n471:62": "atha khalu catvāro bodhisattvā mahāsattvāstasya mahato bodhisattvagaṇasya mahato bodhisattvarāśeragrataḥ sthitvā bhagavato'bhimukhamañjaliṃ pragṛhya bhagavantametadūcuḥ-kaccid bhagavato'lpābādhatā mandaglānatā sukhasaṃsparśavihāratā ca?",
  "S04n471:63": "kaccid bhagavan sattvāḥ svākārāḥ suvijñāpakāḥ suvineyāḥ suviśodhakāḥ?",
  "S04n471:64": "mā haiva bhagavataḥ khedamutpādayanti ||",
  "S04n471:65": "atha khalu te catvāro bodhisattvā mahāsattvā bhagavantāmābhyāṃ gāthābhyāmadhyabhāṣanta-",
  "S04n471:66": "kaccit sukhaṃ viharasi lokanātha prabhaṃkara |",
  "S04n471:67": "ābādhavipramukto'si sparśaḥ kāye tavānagha ||1 ||",
  "S04n471:68": "svākārāścaiva te sattvāḥ suvineyāḥ suśodhakāḥ |",
  "S04n471:69": "mā haiva khedaṃ janayanti lokanāthasya bhāṣataḥ ||2 ||",
  "S04n471:70": "atha khalu bhagavāṃstasya mahato bodhisattvagaṇasya mahato bodhisattvarāśeḥ pramukhāṃścaturo bodhisattvān mahāsattvānetadavocat-evametat kulaputrāḥ, evametat |",
  "S04n471:71": "sukhasaṃsparśavihāro'smi alpābādho mandaglānaḥ |",
  "S04n471:72": "svākārāśca mamaiva te sattvāḥ suvijñāpakāḥ suvineyāḥ suviśodhakāḥ |",
  "S04n471:73": "na ca me khedaṃ janayanti viśodhyamānāḥ |",
  "S04n471:74": "tatkasya hetoḥ?",
  "S04n471:75": "mamaiva hyete kulaputrāḥ sattvāḥ paurvakeṣu samyaksaṃbuddheṣu kṛtaparikarmāṇaḥ |",
  "S04n471:76": "darśanādeva hi kulaputrāḥ śravaṇācca mamādhimucyante,",
  "S04n471:77": "buddhajñānamavataranti avagāhante |",
  "S04n471:78": "yatra ye'pi śrāvakabhūmau vā pratekabuddhabhūmau vā kṛtaparicaryā abhuvan,",
  "S04n471:79": "te'pi mayaiva etarhi buddhadharmajñānamavatāritāḥ saṃśrāvitāśca paramārtham ||",
  "S04n471:80": "atha khalu te bodhisattvā mahāsattvāstasyāṃ velāyāmime gāthe abhāṣanta—",
  "S04n471:81": "sādhu sādhu mahāvīra anumodāmahe vayam |",
  "S04n471:82": "svākārā yena te sattvāḥ suvineyāḥ suśodhakāḥ ||3 ||",
  "S04n471:83": "ye cedaṃ jñāna gambhīraṃ śṛṇvanti tava nāyaka |",
  "S04n471:84": "śrutvā ca adhimucyante uttaranti ca nāyaka ||4 ||",
  "S04n471:85": "evamukte bhagavāṃstasya mahato bodhisattvagaṇasya mahato bodhisattvarāśeḥ pramukhebhyaścaturbhyo bodhisattvebhyo mahāsattvebhyaḥ sādhukāramadāt-sādhu sādhu kulaputrāḥ,",
  "S04n471:86": "ye yūyaṃ tathāgatamabhinandatha iti ||",
  "S04n471:87": "tena khalu punaḥ samayena maitreyasya bodhisattvasya mahāsattvasya anyeṣāṃ cāṣṭānāṃ gaṅgānadīvālukopamānāṃ bodhisattvakoṭīnayutaśatasahasrāṇāmetadabhavat-adṛṣṭapūrvo'yamasmābhirmahābodhisattvagaṇo mahābodhisattvarāśiḥ |",
  "S04n471:88": "aśrutapūrvaśca yo'yaṃ pṛthivīvivarebhyaḥ samunmajya bhagavataḥ purataḥ sthitvā bhagavantaṃ satkurvanti gurukurvanti mānayanti pūjayanti bhagavantaṃ ca pratisaṃmodante |",
  "S04n471:89": "kutaḥ khalvime bodhisattvā mahāsattvā āgatā iti?",
  "S04n471:90": "atha khalu maitreyo bodhisattvo mahāsattva ātmanā vicikitsāṃ kathaṃkathāṃ viditvā teṣāṃ gaṅgānadīvālukopamānāṃ bodhisattvakoṭīnayutaśatasahasrāṇāṃ cetasaiva cetaḥ parivitarkamājñāya tasyāṃ velāyāmañjaliṃ pragṛhya bhagavantaṃ gāthābhigītenaitamevārthaṃ paripṛcchanti sma—",
  "S04n471:91": "bahusahasrā nayutāḥ koṭīyo ca anantakāḥ |",
  "S04n471:92": "apūrvā bodhisattvānāmakhyāhi dvipadottama ||5 ||",
  "S04n471:93": "kuto ime kathaṃ vāpi āgacchanti maharddhikāḥ |",
  "S04n471:94": "mahātmabhāvā rūpeṇa kuta eteṣa āgamaḥ ||6 ||",
  "S04n471:95": "dhṛtimantāścime sarve smṛtimanto maharṣayaḥ |",
  "S04n471:96": "priyadarśanāśca rūpeṇa kuta eteṣa āgamaḥ ||7 ||",
  "S04n471:97": "ekaikasya ca lokendra bodhisattvasya vijñinaḥ |",
  "S04n471:98": "aprameyaḥ parivāro yathā gaṅgāya vālikāḥ ||8 ||",
  "S04n471:99": "gaṅgāvālikasamā ṣaṣṭi paripūrṇā yaśasvinaḥ |",
  "S04n471:100": "parivāro bodhisattvasya sarve bodhāya prasthitāḥ ||9 ||",
  "S04n471:101": "evaṃrūpāṇa vīrāṇāṃ parṣavantāna tāyinām |",
  "S04n471:102": "ṣaṣṭireva pramāṇena gaṅgāvālikayā ime ||10 ||",
  "S04n471:103": "ato bahutarāścānye parivārairanantakaiḥ |",
  "S04n471:104": "pañcāśatīya gaṅgāya catvāriṃśacca triṃśati ||11 ||",
  "S04n471:105": "samo viṃśati gaṅgāyā parivāraḥ samantataḥ |",
  "S04n471:106": "ato bahutarāścānye yeṣāṃ daśa ca pañca ca ||12 ||",
  "S04n471:107": "ekaikasya parīvāro buddhaputrasya tāyinaḥ |",
  "S04n471:108": "kuto'yamīdṛśī parṣadāgatādya vināyaka ||13 ||",
  "S04n471:109": "catvāri trīṇi dve cāpi gaṅgāvālikayā samāḥ |",
  "S04n471:110": "ekaikasya parīvārā ye'nuśikṣā sahāyakāḥ ||14 ||",
  "S04n471:111": "ato bahutarāścānye gaṇanā yeṣvanantikā |",
  "S04n471:112": "kalpakoṭīsahasreṣu upametuṃ na śaknuyāt ||15 ||",
  "S04n471:113": "ardhagaṅgā tribhāgaśca daśaviṃśatibhāgikaḥ |",
  "S04n471:114": "parivāro'tha vīrāṇāṃ bodhisattvāna tāyinām ||16 ||",
  "S04n471:115": "ato bahutarāścānye pramāṇaiṣāṃ na vidyate |",
  "S04n471:116": "ekaikaṃ gaṇayantena kalpakoṭīśatairapi ||17 ||",
  "S04n471:117": "ato bahutarāścānye parivārairanantakaiḥ |",
  "S04n471:118": "koṭī koṭī ca koṭī ca ardhakoṭī tathaiva ca ||18 ||",
  "S04n471:119": "gaṇanāvyativṛttāśca anye bhūyo maharṣiṇām |",
  "S04n471:120": "bodhisattvā mahāprajñāḥ sthitāḥ sarve sagauravāḥ ||19 ||",
  "S04n471:121": "parivārasahasraṃ ca śatapañcāśadeva ca |",
  "S04n471:122": "gaṇanā nāsti eteṣāṃ kalpakoṭīśatairapi ||20 ||",
  "S04n471:123": "viṃśatiddaśa pañcātha catvāri trīṇi dve tathā |",
  "S04n471:124": "parivāro'tha vīrāṇāṃ gaṇanaiṣāṃ na vidyate ||21 ||",
  "S04n471:125": "carantyekātmakā ye ca śāntiṃ vindanti caikakāḥ |",
  "S04n471:126": "gaṇanā teṣa naivāsti ye ihādya samāgatāḥ ||22 ||",
  "S04n471:127": "gaṅgāvālikāsamān kalpān gaṇayeta yadī naraḥ |",
  "S04n471:128": "śalākāṃ gṛhya hastena paryantaṃ naiva so labhet ||23 ||",
  "S04n471:129": "mahātmanāṃ ca sarveṣāṃ vīryantāna tāyinām |",
  "S04n471:130": "bodhisattvāna vīrāṇāṃ kuta eteṣa saṃbhavaḥ ||24 ||",
  "S04n471:131": "kenaiṣāṃ deśito dharmaḥ kena bodhīya sthāpitāḥ |",
  "S04n471:132": "rocanti śāsanaṃ kasya kasya śāsanadhārakāḥ ||25 ||",
  "S04n471:133": "bhittvā hi pṛthivīṃ sarvāṃ samantena caturdiśam |",
  "S04n471:134": "unmajjanti mahāprajñā ṛddhimantā vicakṣaṇāḥ ||26 ||",
  "S04n471:135": "jarjarā lokadhātveyaṃ samantena kṛtā mune |",
  "S04n471:136": "unmajjamānairetairhi bodhisattvairviśāradaiḥ ||27 ||",
  "S04n471:137": "na hyete jātu asmābhirdṛṣṭapūrvāḥ kadācana |",
  "S04n471:138": "ākhyāhi no tasya nāma lokadhātorvināyaka ||28 ||",
  "S04n471:139": "daśādiśā hi asmābhirañcitāyo punaḥ punaḥ |",
  "S04n471:140": "na ca dṛṣṭā ime'smābhirbodhisattvāḥ kadācana ||29 ||",
  "S04n471:141": "dṛṣṭo na jāturasmābhireko'pi tanayastava |",
  "S04n471:142": "ime'dya sahasā dṛṣṭā ākhyāhi caritaṃ mune ||30 ||",
  "S04n471:143": "bodhisattvasahasrāṇi śatāni nayutāni ca |",
  "S04n471:144": "sarve kautūhalaprāptāḥ paśyanti dvipadottamam ||31 ||",
  "S04n471:145": "vyākuruṣva mahāvīra aprameya niropadhe |",
  "S04n471:146": "kuta enti ime śūrā bodhisattvā viśāradaḥ ||32 ||",
  "S04n471:147": "tena khalu punaḥ samayena ye te tathāgatā arhantaḥ samyaksaṃbuddhā anyebhyo lokadhātukoṭīnayutaśatasahasrebhyo'bhyāgatā bhagavataḥ śākyamunestathāgatasya nirmitāḥ,",
  "S04n471:148": "ye'nyeṣu lokadhātuṣu sattvānāṃ dharmaṃ deśayanti sma,",
  "S04n471:149": "ye bhagavataḥ śākyamunestathāgatasyārhataḥ samyaksaṃbuddhasya samantādaṣṭabhyo digbhyo ratnavṛkṣamūleṣu mahāratnasiṃhāsaneṣūpaviṣṭāḥ paryaṅkabaddhāḥ,",
  "S04n471:150": "teṣāṃ tathāgatānāmarhatāṃ samyaksaṃbuddhānāṃ ye svakasvakā upasthāyakāḥ,",
  "S04n471:151": "te'pi taṃ mahāntaṃ bodhisattvagaṇaṃ bodhisattvarāśiṃ dṛṣṭvā samantāt pṛthivīvivarebhya unmajjantamākāśadhātupratiṣṭhitam,",
  "S04n471:152": "te'pyāścaryaprāptāstān svān svāṃstathāgatānetadūcuḥ-kuto bhagavan iyanto bodhisattvā mahāsattvā āgacchantyaprameyā asaṃkhyeyāḥ?",
  "S04n471:153": "evamuktāste tathāgatā arhantaḥ samyaksaṃbuddhāstān svān svānupasthāyakānetadūcuḥ-āgamayadhvaṃ yūyaṃ kulaputrā muhūrtam |",
  "S04n471:154": "eṣa maitreyo nāma bodhisattvo mahāsattvo bhagavataḥ śākyamuneranantaraṃ vyākṛto'nuttarāyāṃ samyaksaṃbodhau,",
  "S04n471:155": "sa etaṃ bhagavantaṃ śākyamuniṃ tathāgatamarhantaṃ samyaksaṃbuddhametamarthaṃ paripṛcchati |",
  "S04n471:156": "eṣa ca bhagavān śākyamunistathāgato'rhan samyaksaṃbuddho vyākariṣyati |",
  "S04n471:157": "tato yūyaṃ śroṣyatheti ||",
  "S04n471:158": "atha khalu bhagavān maitreyaṃ bodhisattvaṃ mahāsattvamāmantrayate sma-sādhu sādhu ajita |",
  "S04n471:159": "udārametadajita sthānaṃ yattvaṃ māṃ paripṛcchasi |",
  "S04n471:160": "atha khalu bhagavān sarvāvantaṃ bodhisattvagaṇamāmantrayate sma-tena hi kulaputrāḥ sarva eva prayatā bhavadhvam |",
  "S04n471:161": "susaṃnaddhā dṛḍhasthāmāśca bhavadhvam,",
  "S04n471:162": "sarvaścāyaṃ bodhisattvagaṇaḥ |",
  "S04n471:163": "tathāgatajñānadarśanaṃ kulaputrāstathāgato'rhan samyaksaṃbuddhaḥ sāṃprataṃ saṃprakāśayati,",
  "S04n471:164": "tathāgatavṛṣabhitaṃ tathāgatakarma tathāgatavikrīḍitaṃ tathāgatavijṛmbhitaṃ tathāgataparākramamiti ||",
  "S04n471:165": "atha khalu bhagavāṃstasyāṃ velāyāmimā gāthā abhāṣata—",
  "S04n471:166": "prayatā bhavadhvaṃ kulaputra sarva",
  "S04n471:167": "imāṃ pramuñcāmi girāmananyathām |",
  "S04n471:168": "mā khū viṣādaṃ kurutheha paṇḍitā",
  "S04n471:169": "acintiyaṃ jñānu tathāgatānām ||33 ||",
  "S04n471:170": "dhṛtimanta bhūtvā smṛtimanta sarve",
  "S04n471:171": "samāhitāḥ sarviḥ sthitā bhavadhvam |",
  "S04n471:172": "apūrvadharmo śruṇitavyu adya",
  "S04n471:173": "āścaryabhūto hi tathāgatānām ||34 ||",
  "S04n471:174": "vicikitsa mā jātu kurudhva sarve",
  "S04n471:175": "ahaṃ hi yuṣmān parisaṃsthapemi |",
  "S04n471:176": "ananyathāvādirahaṃ vināyako",
  "S04n471:177": "jñānaṃ ca me yasya na kāci saṃkhyā ||35 ||",
  "S04n471:178": "gambhīra dharmāḥ sugatena buddhā",
  "S04n471:179": "atarkiyā yeṣa premāṇu nāsti |",
  "S04n471:180": "tānadya haṃ dharma prakāśayiṣye",
  "S04n471:181": "śṛṇotha me yādṛśakā yathā ca te ||36 ||",
  "S04n471:182": "atha khalu bhagavānimā gāthā bhāṣitvā tasyāṃ velāyāṃ maitrayaṃ bodhisattvaṃ mahāsattvamāmantrayate sma-ārocayāmi te ajita,",
  "S04n471:183": "prativedayāmi |",
  "S04n471:184": "ya ime ajita bodhisattvā aprameyā asaṃkhyeyā acintyā atulyā agaṇanīyāḥ,",
  "S04n471:185": "ye yuṣmābhiradṛṣṭapūrvāḥ,",
  "S04n471:186": "ya etarhi pṛthivīvirebhyo niṣkrāntāḥ,",
  "S04n471:187": "mayaite ajita sarve bodhisattvā mahāsattvā asyāṃ sahāyāṃ lokadhātāvanuttarāṃ samyaksaṃbodhimabhisaṃbudhya samādāpitāḥ samuttejitāḥ saṃpraharṣitāḥ,",
  "S04n471:188": "anuttarāyāṃ samyaksaṃbodhau pariṇāmitāḥ |",
  "S04n471:189": "mayā caite kulaputrā asmin bodhisattvadharme paripācitāḥ pratiṣṭhāpitā niveśitāḥ parisaṃsthāpitā avatāritāḥ paribodhitāḥ pariśodhitāḥ |",
  "S04n471:190": "ete ca ajita bodhisattvā mahāsattvā asyāṃ sahāyāṃ lokadhātau adhastādākāśadhātuparigrahe prativasanti |",
  "S04n471:191": "svādhyāyoddeśacintāyoniśomanasikārapravṛttā ete kulaputrā asaṃgaṇikārāmā asaṃsargābhiratā anikṣiptadhurā ārabdhavīryāḥ |",
  "S04n471:192": "ete ajita kulaputrā vivekārāmā vivekābhiratāḥ |",
  "S04n471:193": "naite kulaputrā devamanuṣyānupaniśrāya viharanti asaṃsargacaryābhiratāḥ |",
  "S04n471:194": "ete kulaputrā dharmārāmābhiratā buddhajñāne'bhiyuktāḥ ||",
  "S04n471:195": "atha khalu bhagavāṃstasyāṃ velāyāmimā gāthā abhāṣata—",
  "S04n471:196": "ye bodhisattvā ime aprameyā",
  "S04n471:197": "acintiyā yeṣa pramāṇu nāsti |",
  "S04n471:198": "ṛddhīya prajñāya śrutenupetā",
  "S04n471:199": "bahukalpakoṭīcaritāśca jñāne ||37 ||",
  "S04n471:200": "paripācitāḥ sarvi mayaiti bodhaye",
  "S04n471:201": "mamaiva kṣetrasmi vasanti caite |",
  "S04n471:202": "paripācitāḥ sarvi mayaiva ete",
  "S04n471:203": "mamaiva putrāścimi bodhisattvāḥ ||38 ||",
  "S04n471:204": "sarve ti āraṇyadhutābhiyuktāḥ",
  "S04n471:205": "saṃsargabhūmiṃ sada varjayanti |",
  "S04n471:206": "asaṅgacārī ca mamaiti putrā",
  "S04n471:207": "mamottamāṃ caryanuśikṣamāṇāḥ ||39 ||",
  "S04n471:208": "vasanti ākāśaparigrahe'smin",
  "S04n471:209": "kṣetrasya heṣṭhā paricāri vīrāḥ |",
  "S04n471:210": "samudānayantā imamagrabodhiṃ",
  "S04n471:211": "udyukta rātriṃdivamapramattāḥ ||40 ||",
  "S04n471:212": "ārabdhavīryāḥ smṛtimanta sarve",
  "S04n471:213": "prajñābalasmin sthita aprameye |",
  "S04n471:214": "viśāradā dharmu kathenti caite",
  "S04n471:215": "prabhāsvarā putra mamaiti sarve ||41 ||",
  "S04n471:216": "mayā ca prāpya imamagrabodhiṃ",
  "S04n471:217": "nagare gayāyāṃ drumamūli tatra |",
  "S04n471:218": "anuttaraṃ vartiya dharmacakraṃ",
  "S04n471:219": "paripācitāḥ sarvi ihāgrabodhau ||42 ||",
  "S04n471:220": "anāsravā bhūta iyaṃ mi vācā",
  "S04n471:221": "śruṇitva sarve mama śraddadhadhvam |",
  "S04n471:222": "evaṃ ciraṃ prāpta mayāgrabodhi",
  "S04n471:223": "paripācitāścaiti mayaiva sarve ||43 ||",
  "S04n471:224": "atha khalu maitreyo bodhisattvo mahāsattvastāni ca saṃbahulāni bodhisattvakoṭīnayutaśatasahasrāṇyāścaryaprāptānyabhūvan,",
  "S04n471:225": "adbhutaprāptāni vismayaprāptāni-kathaṃ nāma bhagavatā anena kṣaṇavihāreṇa alpena kālāntareṇa amī etāvanto bodhisattvā mahāsattvā asaṃkhyeyāḥ samādāpitāḥ,",
  "S04n471:226": "paripācitāśca anuttarāyāṃ samyaksaṃbodhau |",
  "S04n471:227": "atha khalu maitreyo bodhisattvo mahāsattvo bhagavantametadavocat-kathamidānīṃ bhagavaṃstathāgatena kumārabhūtena kapilavastunaḥ śākyanagarānniṣkasya gayānagarānnātidūre bodhimaṇḍavarāgragatena anuttarā samyaksaṃbodhirabhisaṃbuddhā?",
  "S04n471:228": "tasyādya bhagavan kālasya sātiriṃkāṇi catvāriṃśadvarṣāṇi |",
  "S04n471:229": "tatkathaṃ bhagavaṃstathāgatena iyatā kālāntareṇedamaparimitaṃ tathāgatakṛtyaṃ kṛtam,",
  "S04n471:230": "tathāgatena tathāgatavṛṣabhitā tathāgataparākramaḥ kṛtaḥ,",
  "S04n471:231": "yo'yaṃ bodhisattvagaṇo bodhisattvarāśiriyatā bhagavan kālāntareṇa anuttarāyāṃ samyaksaṃbodhau samādāpitaḥ paripācitaśca?",
  "S04n471:232": "asya bhagavan bodhisattvagaṇasya bodhisattvarāśergaṇyamānasya kalpakoṭīnayutaśatasahasrairapyanto nopalabhyate |",
  "S04n471:233": "evamaprameyā bhagavan ime bodhisattvā mahāsattvāḥ,",
  "S04n471:234": "evamasaṃkhyeyāściracaritabrahmacaryā bahubuddhaśatasahasrāvaropitakuśalamūlā bahukalpaśatasahasrapariniṣpannāḥ ||",
  "S04n471:235": "tadyathāpi nāma bhagavan kaścideva puruṣo navo daharaḥ śiśuḥ kṛṣṇakeśaḥ prathamena vayasā samanvāgataḥ pañcaviṃśativarṣo jātyā bhavet |",
  "S04n471:236": "sa varṣaśatikān putrānādarśayet,",
  "S04n471:237": "evaṃ ca vadet-ete kulaputrā mama putrā iti |",
  "S04n471:238": "te ca varṣaśatikāḥ puruṣā evaṃ ca vadeyuḥ-eṣo'smākaṃ pitā janaka iti |",
  "S04n471:239": "tasya ca puruṣasya bhagavaṃstadvacanamaśraddheyaṃ bhavellokasya duḥśraddheyam |",
  "S04n471:240": "evameva bhagavānacirābhisaṃbuddho'nuttarāṃ samyaksaṃbodhim,",
  "S04n471:241": "ime ca bodhisattvā mahāsattvā bahvaprameyā bahukalpakoṭīnayutaśatasahasracīrṇacaritabrahmacaryāḥ,",
  "S04n471:242": "dīrgharātraṃ hi kṛtaniścayāḥ,",
  "S04n471:243": "buddhajñāne samādhimukhaśatasahasrasamāpadyanavyutthānakuśalāḥ mahābhijñāparikarmaniryātāḥ mahābhijñākṛtaparikarmāṇaḥ paṇḍitā buddhabhūmau,",
  "S04n471:244": "saṃgītakuśalāstathāgatadharmāṇām,",
  "S04n471:245": "āścaryādbhutā lokasya mahāvīryabalasthāmaprāptāḥ |",
  "S04n471:246": "tāṃśca bhagavānevaṃ vadati-mayaite ādita eva samādāpitāḥ samuttejitāḥ paripācitāḥ,",
  "S04n471:247": "pariṇāmitāśca asyāṃ bodhisattvabhūmāviti |",
  "S04n471:248": "anuttarāṃ samyaksaṃbodhimabhisaṃbuddhena mayaiṣa sarvavīryaparākramaḥ kṛta iti |",
  "S04n471:249": "kiṃcāpi vayaṃ bhagavaṃstathāgatasya vacanaṃ śraddhayāgamiṣyāmaḥ-ananyathāvādī tathāgata iti |",
  "S04n471:250": "tathāgata evaitamarthaṃ jānīyāt |",
  "S04n471:251": "navayānasaṃprasthitāḥ khalu punarbhagavan bodhisattvā mahāsattvā vicikitsāmāpadyante |",
  "S04n471:252": "atra sthāne parinirvṛte tathāgate imaṃ dharmaparyāyaṃ śrutvā na pattīyiṣyanti na śraddhāsyanti nādhimokṣyanti |",
  "S04n471:253": "tataste bhagavan dharmavyasanasaṃvartanīyena karmābhisaṃskāreṇa samanvāgatā bhaviṣyanti |",
  "S04n471:254": "tatsādhu bhagavan etamevārtha deśaya,",
  "S04n471:255": "yadvayaṃ niḥsaṃśayā asmin dharme bhavema,",
  "S04n471:256": "anāgate'dhvani bodhisattvayānīyāḥ kulaputrā vā kuladuhitaro vā śrutvā na vicikitsāmāpadyeranniti ||",
  "S04n471:257": "atha khalu maitreyo bodhisattvo mahāsattvastasyāṃ velāyāṃ bhagavantamābhirgāthābhiradhyabhāṣata—",
  "S04n471:258": "yadāsi jāto kapilāhvayasmin",
  "S04n471:259": "śākyādhivāse abhiniṣkramitvā |",
  "S04n471:260": "prāpto'si bodhiṃ nagare gayāhvaye",
  "S04n471:261": "kālo'yamalpo'tra tu lokanātha ||44 ||",
  "S04n471:262": "ime ca te ārya viśāradā bahū",
  "S04n471:263": "ye kalpakoṭīcaritā mahāgaṇī |",
  "S04n471:264": "ṛddhībale ca sthita aprakampitāḥ",
  "S04n471:265": "suśikṣitāḥ prajñabale gatiṃgatāḥ ||45 ||",
  "S04n471:266": "anūpaliptāḥ padumaṃ va vāriṇā",
  "S04n471:267": "bhittvā mahīṃ ye iha adya āgatāḥ |",
  "S04n471:268": "kṛtāñjalī sarvi sthitāḥ sagauravāḥ",
  "S04n471:269": "smṛtimanta lokādhipatisya putrāḥ ||46 ||",
  "S04n471:270": "kathaṃ imaṃ adbhutamīdṛśaṃ te",
  "S04n471:271": "taṃ śraddadhiṣyantimi bodhisattvāḥ |",
  "S04n471:272": "vicikitsanirghātanahetu bhāṣa taṃ",
  "S04n471:273": "tvaṃ caiva deśehi yathaiva arthaḥ ||47 ||",
  "S04n471:274": "yathā hi puruṣo iha kaścideva",
  "S04n471:275": "daharo bhaveyā śiśu kṛṣṇakeśaḥ |",
  "S04n471:276": "jātyā ca so viṃśatiruttare vā",
  "S04n471:277": "darśeti putrān śatavarṣajātān ||48 ||",
  "S04n471:278": "valīhi palitehi ca te upetā",
  "S04n471:279": "eṣo ca no dehakaro ti brūyuḥ |",
  "S04n471:280": "duḥśraddadhaṃ tadbhavi lokanātha",
  "S04n471:281": "daharasya putrā imi evarūpāḥ ||49 ||",
  "S04n471:282": "emeva bhagavāṃśca navo vayasthaḥ",
  "S04n471:283": "ime ca vijñā bahubodhisattvāḥ |",
  "S04n471:284": "smṛtimanta prajñāya viśāradāśca",
  "S04n471:285": "suśikṣitāḥ kalpasahasrakoṭiṣu ||50 ||",
  "S04n471:286": "dhṛtimanta prajñāya vicakṣaṇāśca",
  "S04n471:287": "prāsādikā darśaniyāśca sarve |",
  "S04n471:288": "viśāradā dharmaviniścayeṣu",
  "S04n471:289": "parisaṃstutā lokavināyakehi ||51 ||",
  "S04n471:290": "asaṅgacārī pavaneva santi",
  "S04n471:291": "ākāśadhātau satataṃ aniśritāḥ |",
  "S04n471:292": "jānenti vīryaṃ sugatasya putrāḥ",
  "S04n471:293": "paryeṣamāṇā ima buddhabhūmim ||52 ||",
  "S04n471:294": "kathaṃ nu śraddheyamidaṃ bhaveyā",
  "S04n471:295": "parinirvṛte lokavināyakasmin |",
  "S04n471:296": "vicikitsa asmāka na kācidasti",
  "S04n471:297": "śṛṇomathā saṃmukha lokanāthā ||53 ||",
  "S04n471:298": "vicikitsa kṛtvāna imasmi sthāne",
  "S04n471:299": "gaccheyu mā durgati bodhisattvāḥ |",
  "S04n471:300": "tvaṃ vyākuruṣvā bhagavan yathāvat",
  "S04n471:301": "katha bodhisattvāḥ paripācitā ime ||54 ||",
  "S04n471:302": "ityāryasaddharmapuṇḍarīke dharmaparyāye bodhisattvapṛthivīvivara-",
  "S04n471:303": "samudgamaparivarto nāma caturdaśamaḥ ||"
}