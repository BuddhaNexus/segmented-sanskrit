{
  "SA01n770:0": "saptamaṃ kośasthānam",
  "SA01n770:1": "namo buddhāya ||",
  "SA01n770:2": "nāmalā kṣāntayo jñānaṃ kṣayānutpādadhīrna dak |",
  "SA01n770:3": "tadanyobhayathāryā dhīḥ anyā jñānaṃ dṛśaśca ṣaṭ ||1 ||",
  "SA01n770:4": "sāsravānāsravaṃ jñānaṃ ādyaṃ saṃvṛtijñāpakam |",
  "SA01n770:5": "anāsravaṃ dvidhā dharmajñānamanvayameva ca ||2 ||",
  "SA01n770:6": "sāṃvṛtaṃ sarvaviṣayaṃ kāmaduḥkhādigocaram |",
  "SA01n770:7": "dharmākhyam anvayajñānaṃ tūrdhvaduḥkhādigocaram ||3 ||",
  "SA01n770:8": "te eva satyabhedena catvāri ete caturvidhe |",
  "SA01n770:9": "anutpādakṣayajñāne te punaḥ prathamodite ||4 ||",
  "SA01n770:10": "duḥkhahetvanvayajñāne caturbhyaḥ paracittavit |",
  "SA01n770:11": "bhūmyakṣapudgalotkrāntaṃ naṣṭājātaṃ na vetti tat ||5 ||",
  "SA01n770:12": "ta dharmānvayadhīpakṣyamanyo'nyaṃ darśanakṣaṇau |",
  "SA01n770:13": "śrāvako vetti khaṅgastrīn sarvānbuddho'prayogataḥ ||6 ||",
  "SA01n770:14": "kṣayajñānaṃ hi satyeṣu parijñātādiniścayaḥ |",
  "SA01n770:15": "na parijñeyamityādiranutpādamatirmatā ||7 ||",
  "SA01n770:16": "svabhāvapratipakṣābhyāmākārākāragocarāt |",
  "SA01n770:17": "prayogakṛtakṛtyatvahetūpacayato daśa ||8 ||",
  "SA01n770:18": "dharmajñānanirodhe yanmārge vā bhāvanāpathe |",
  "SA01n770:19": "tridhātupratipakṣastat kāmadhāto'stu nānvayam ||9 ||",
  "SA01n770:20": "dharmajñānānvayajñānaṃ ṣoḍaśākāram anyathā |",
  "SA01n770:21": "tathā ca sāṃvṛtaṃ svaiḥ svaiḥ satyākāraiścatuṣṭayam ||10 ||",
  "SA01n770:22": "tathā paramanojñānaṃ nirmalaṃ samalaṃ punaḥ |",
  "SA01n770:23": "jñeyasvalakṣaṇākāraṃ ekaikadravyagocaram ||11 ||",
  "SA01n770:24": "śeṣe caturdaśākāre śūnyānātmavivarjite |",
  "SA01n770:25": "nāmalaḥ ṣoḍaśabhyo'nya ākāraḥ anye'sti śāstrataḥ ||12 ||",
  "SA01n770:26": "dravyataḥ ṣoḍaśākārāḥ prajñākāraḥ tayā saha |",
  "SA01n770:27": "ākārayanti sālambāḥ sarvamākāryate tu sat ||13 ||",
  "SA01n770:28": "tridhādyaṃ kuśalānyanyāni ādyaṃ sarvāsu bhūmiṣu |",
  "SA01n770:29": "dharmākhyaṃ ṣaṭsu navasu tvanvayākhyaṃ tathaiva ṣaṭ ||14 ||",
  "SA01n770:30": "dhyāneṣvanyamanojñānaṃ kāmarūpāśrayaṃ ca tat |",
  "SA01n770:31": "kāmāśrayaṃ tu dharmākhyam anyattraidhātukāśrayam ||15 ||",
  "SA01n770:32": "smṛtyupasthānamekaṃ dhīrnirodhe paracittadhīḥ |",
  "SA01n770:33": "trīṇi catvāri śeṣāṇi dharmadhīgocaro nava ||16 ||",
  "SA01n770:34": "nava mārgānvayadhiyoḥ duḥkhahetudhiyordvayam |",
  "SA01n770:35": "caturṇāṃ daśa naikasya yojyā dharmāḥ punardaśa ||17 ||",
  "SA01n770:36": "traidhātukāmalā dharmā akṛtāśca dvidhā dvidhā |",
  "SA01n770:37": "sāṃvṛtaṃ svakalāpānyadekaṃ vidyādanātmataḥ ||18 ||",
  "SA01n770:38": "ekajñānānvito rāgī prathame'nāsravakṣaṇe |",
  "SA01n770:39": "dvitīye tribhiḥ ūrdhvastu caturṣvekaikavṛddhimān ||19 ||",
  "SA01n770:40": "yathotpannāni bhāvyante kṣāntijñānāni darśane |",
  "SA01n770:41": "anāgatāni tatraiva sāṃvṛtaṃ cānvayatraye ||20 ||",
  "SA01n770:42": "ato'bhisamayāntyākhyaṃ tadānutpattidharmakam |",
  "SA01n770:43": "svādhobhūmi nirodhe'ntyaṃ svasatyākāraṃ yātnikam ||21 ||",
  "SA01n770:44": "ṣoḍaśe ṣaṭ sarāgasya vītarāgasya sapta tu |",
  "SA01n770:45": "sarāgabhāvanā mārge tadūrdhvaṃ saptabhāvanā ||22 ||",
  "SA01n770:46": "saptabhūmijayā'bhijñākopyāptyākīrṇabhāvite",
  "SA01n770:47": "ānantaryapatheṣūrdhvaṃ muktimārgāṣṭake'pi ca ||23 ||",
  "SA01n770:48": "śaikṣottāpanamuktau vā ṣaṭ saptajñānabhāvanā |",
  "SA01n770:49": "ānantaryapathe ṣaṇṇāṃ bhavāgravijaye tathā ||24 ||",
  "SA01n770:50": "navānāṃ tu kṣayajñāne akopyasya daśa bhāvanā |",
  "SA01n770:51": "tatsaṃcare'ntyamuktau ca proktaśeṣe'ṣṭabhāvanā ||25 ||",
  "SA01n770:52": "yadvairāgyāya yallābhastatra cādhaśca bhāvyate |",
  "SA01n770:53": "sāsravāśca kṣayajñāne labdhapūrvaṃ na bhāvyate ||26 ||",
  "SA01n770:54": "pratilambhaniṣevākhye śubhasaṃskṛtabhāvane |",
  "SA01n770:55": "pratipakṣavinirdhāvabhāvane sāsravasya tu ||27 ||",
  "SA01n770:56": "aṣṭādaśāveṇikāstu buddhadharmā balādayaḥ |",
  "SA01n770:57": "sthānāsthāne daśa jñānāni aṣṭau karmaphale nava ||28 ||",
  "SA01n770:58": "dhyānādyakṣādhimokṣeṣu dhātau ca pratipatsu tu |",
  "SA01n770:59": "daśa vā saṃvṛtijñānaṃ dvayoḥ ṣaṭ daśa vā kṣaye ||29 ||",
  "SA01n770:60": "prāṅinavisacyutotpādabaladhyāneṣu śeṣitam |",
  "SA01n770:61": "sarvabhūmiṣu kenāsya balamavyāhataṃ yataḥ ||30 ||",
  "SA01n770:62": "nārāyaṇabalaṃ kāye saṃdhiṣvanye daśādhikam |",
  "SA01n770:63": "hastyādisaptakabalam spraṣṭavyāyatanaṃ ca tat ||31 ||",
  "SA01n770:64": "vaiśāradyaṃ caturdhā tu yathādyadaśame bale |",
  "SA01n770:65": "dvitīyasaptame caiva smṛtiprajñātmakaṃ trayam ||32 ||",
  "SA01n770:66": "mahākṛpā saṃvṛtidhīḥ saṃbhārākāragocaraiḥ |",
  "SA01n770:67": "samatvādādhimātryācca nānākaraṇamaṣṭadhā ||33 ||",
  "SA01n770:68": "saṃbhāradharmakāyābhyāṃ jagataścārthacaryayā |",
  "SA01n770:69": "samatā sarvabuddhānāṃ nāyurjātipramāṇataḥ ||34 ||",
  "SA01n770:70": "śiṣyasādhāraṇā anye dharmāḥ kecit pṛthagjanaiḥ |",
  "SA01n770:71": "araṇāpraṇidhijñānapratisaṃvidguṇādayaḥ ||35 ||",
  "SA01n770:72": "saṃvṛtijñānamaraṇā dhyāne'ntye akopyadharmaṇaḥ |",
  "SA01n770:73": "nṛjā anutpannakāmāptasavastukleśagocarāḥ ||36 ||",
  "SA01n770:74": "tathaiva praṇidhijñānaṃ sarvālambaṃ tu tat tathā |",
  "SA01n770:75": "dharmārthayorniruktau ca pratibhāne ca saṃvidaḥ ||37 ||",
  "SA01n770:76": "tisro nāmāthavāgjñānamavivartyaṃ yathākramam |",
  "SA01n770:77": "caturthīyuktamuktābhilāpamārgavaśitvayoḥ ||38 ||",
  "SA01n770:78": "vāṅmārgālambanā cāsau nava jñānāni sarvabhūḥ |",
  "SA01n770:79": "daśa ṣaḍvā'rthasaṃvit sā sarvatra anye tu sāṃvṛtam ||39 ||",
  "SA01n770:80": "kāmadhyāneṣu dharme vit vāci prathamakāmayoḥ |",
  "SA01n770:81": "vikalābhirna tallābhī ṣaḍete prāntakoṭikāḥ ||40 ||",
  "SA01n770:82": "tatṣaḍ vidhaṃ sarvabhūmyanulomitam |",
  "SA01n770:83": "vṛddhikāṣṭhāgataṃ tacca buddhānyasya prayogajāḥ ||41 ||",
  "SA01n770:84": "ṛddhiśrotramanaḥpūrvajanmacyutyudayakṣaye |",
  "SA01n770:85": "jñāta sākṣīkriyā'bhijñā ṣaḍ vidhā muktimārgadhīḥ ||42 ||",
  "SA01n770:86": "catasraḥ saṃvṛtijñānaṃ cetasi jñānapañcakam |",
  "SA01n770:87": "kṣayābhijñā balaṃ yadvat pañca dhyānacatuṣṭaye ||43 ||",
  "SA01n770:88": "svādhobhūviṣayāḥ labhyā ucitāstu virāgataḥ |",
  "SA01n770:89": "tṛtīyā trīpyupasthānāni ādyaṃ śrotraddhircakṣuṣi ||44 ||",
  "SA01n770:90": "avyākṛte śrotracakṣurabhijñe itarāḥ śubhāḥ |",
  "SA01n770:91": "tisro vidyāḥ avidyāyāḥ pūrvāntādau nivarttanāt ||45 ||",
  "SA01n770:92": "aśaikṣyantyā tadākhye dve tatsaṃtānamudbhavāt |",
  "SA01n770:93": "iṣṭe śaikṣasya nokte tu vidye sāvidyasaṃtateḥ ||46 ||",
  "SA01n770:94": "ādyā tṛtīyā ṣaṣṭhī ca prātihāryāṇi śāsanam |",
  "SA01n770:95": "agyram avyabhicāritvāddhiteṣṭaphalayojanāt ||47 ||",
  "SA01n770:96": "ṛddhiḥ samādhiḥ gamanaṃ nirmāṇaṃ ca gatistridhā |",
  "SA01n770:97": "śāsturmanojavā anyeṣāṃ vāhinyapyādhimokṣikī ||48 ||",
  "SA01n770:98": "kāmāptaṃ nirmitaṃ bāhyaṃ caturāyatanaṃ dvidhā |",
  "SA01n770:99": "rūpāptaṃ dve tu nirmāṇacittaistāni caturdaśa ||49 ||",
  "SA01n770:100": "yathākramaṃ dhyānaphalaṃ dve yāvat pañca nordhvajam |",
  "SA01n770:101": "tallābho dhyānavat śuddhāttatsvataśca tato'pi te ||50 ||",
  "SA01n770:102": "svabhūmikena nirmāṇaṃ bhāṣaṇaṃ tvadhareṇa ca |",
  "SA01n770:103": "nirmātraiva sahāśāstuḥ adhiṣṭhāyānyavarttanāt ||51 ||",
  "SA01n770:104": "mṛtasyāpyastyadhiṣṭhānaṃ nāsthirasya apare tu na |",
  "SA01n770:105": "ādāvekamanekena jitāyāṃ tu viparyayāt ||52 ||",
  "SA01n770:106": "avyākṛtaṃ bhāvanājaṃ trividhaṃ tūpapattijam |",
  "SA01n770:107": "ṛddhirmantrauṣadhābhyāṃ ca karmajā ceti pañcadhā ||53 ||",
  "SA01n770:108": "divyaśrotrākṣiṇī rūpaprasādau dhyānabhūmikau |",
  "SA01n770:109": "sabhāgāvikale nityaṃ dūrasūkṣmādigocare ||54 ||",
  "SA01n770:110": "durasthamāvṛtaṃ sūkṣmaṃ sarvataśca na paśyati |",
  "SA01n770:111": "māṃsacakṣuryato rūpamato divyaṃ dṛgiṣyate ||",
  "SA01n770:112": "dvitrisāhasrakāsaṃkhyadṛśo'rhatkhaḍgadaiśikāḥ |",
  "SA01n770:113": "anyadapyupapattyāptaṃ taddṛśyo nāntarībhavaḥ ||55 ||",
  "SA01n770:114": "cetojñānaṃ tu tattredhā tarkavidyākṛtaṃ ca yat |",
  "SA01n770:115": "jānate nārakā ādau nṛṇāṃ notpattilabhikam ||56 ||",
  "SA01n770:116": " |'bhidharmakośe jñānanirdeśo nāma saptamaṃ kośasthānam ||"
}