{
  "SA15n1259:0": "ācāryadharmakīrtiviracitā",
  "SA15n1259:1": "sambandhaparīkṣā",
  "SA15n1259:2": "(prabhācandrakṛtavyākhyopetā)",
  "SA15n1259:3": "nanu cāṇū nāmayaḥśalākākalpatvenānyonyaṃ sambandhābhāvataḥ sthūlādipratīterbhrāntatvāt kathaṃ tadvaśāt tatsvabhāvo bhāvaḥ syāt ?",
  "SA15n1259:4": "tathā hi- sambandho'rthānāṃ pāratantryalakṣaṇo vā syāt,",
  "SA15n1259:5": "rūpaśleṣalakṣaṇo vā syāt ?",
  "SA15n1259:6": "prathamapakṣe kimasau niṣpannayoḥ sambandhinoḥ syāt,",
  "SA15n1259:7": "aniṣpannayorvā ?",
  "SA15n1259:8": "na tāvadaniṣpannayoḥ;",
  "SA15n1259:9": "svarūpasyaivā'sattvāt śaśāśvaviṣāṇavat |",
  "SA15n1259:10": "niṣpannayośca pāratantryābhāvādasambandha eva |",
  "SA15n1259:11": "uktañca-",
  "SA15n1259:12": "pāratantryaṃ hi sambandhaḥ siddhe kā paratantratā |",
  "SA15n1259:13": "tasmāt sarvasya bhāvasya sambandho nāsti tattvataḥ ||1 ||",
  "SA15n1259:14": "nāpi rūpaśleṣalakṣaṇo'sau;",
  "SA15n1259:15": "sambandhinordvitve rūpaśleṣavirodhāt |",
  "SA15n1259:16": "tayoraikye vā sutarāṃ sambandhābhāvaḥ,",
  "SA15n1259:17": "sambandhinorabhāve sambandhāyogāt;",
  "SA15n1259:18": "dviṣṭhatvāttasya |",
  "SA15n1259:19": "atha nairantaryaṃ tayo rūpaśleṣaḥ ?",
  "SA15n1259:20": "na; asyāntarālabhāvarūpatvenātāttvikatvāt sambandharūpatvāyogaḥ |",
  "SA15n1259:21": "nirantaratāyāśca sambandharūpatve sāntaratāpi kathaṃ sambandho na syāt ?",
  "SA15n1259:22": "kiñca-asau rūpaśleṣaḥ sarvātmanā,",
  "SA15n1259:23": "ekadeśena vā syāt ?",
  "SA15n1259:24": "sarvātmanā rūpaśleṣe aṇūnāṃ piṇḍaḥ aṇumātraḥ syāt |",
  "SA15n1259:25": "ekadeśena tacchaleṣe kimekadeśāstasyātmabhūtāḥ,",
  "SA15n1259:26": "parabhūtā vā ?",
  "SA15n1259:27": "ātmabhūtāścet;",
  "SA15n1259:28": "na ekadeśena rūpaśleṣastadabhāvāt |",
  "SA15n1259:29": "parabhūtāścet;",
  "SA15n1259:30": "tairapyaṇūnāṃ sarvātmanaikadeśena vā rūpaśleṣe sa eva paryanuyogaḥ,",
  "SA15n1259:31": "anavasthā ca syāt | taduktam-",
  "SA15n1259:32": "rūpaśleṣo hi sambadho dvitve sa ca kathaṃ bhavet |",
  "SA15n1259:33": "tasmāt prakṛtibhinnānāṃ sambandho nāsti tattvataḥ ||2 ||",
  "SA15n1259:34": "kiñca-parāpakṣaiva sambandhaḥ,",
  "SA15n1259:35": "tasya dviṣṭhatvāt |",
  "SA15n1259:36": "taṃ cāpekṣate bhāvaḥ svayaṃ san, asan vā ?",
  "SA15n1259:37": "na tāvadasan;",
  "SA15n1259:38": "apekṣādharmāśrayatvavirodhāt kharaśṛṅgavat |",
  "SA15n1259:39": "nāpi san; sarvanirāśaṃsatvāt,",
  "SA15n1259:40": "anyathā sattvavirodhāt |",
  "SA15n1259:41": "tanna parāpekṣā nāma yadrūpaḥ sambandhaḥ siddhyet |",
  "SA15n1259:42": "uktañca-",
  "SA15n1259:43": "parāpekṣā hi sambandhaḥ so'san kathamapekṣate |",
  "SA15n1259:44": "saṃśca sarvanirāśaṃso bhāvaḥ kathamapekṣate ||3 ||",
  "SA15n1259:45": "kiñca-asau sambandhaḥ sambandhibhyāṃ bhinnaḥ, abhinno vā?",
  "SA15n1259:46": "yadyabhinnaḥ;",
  "SA15n1259:47": "tadā sambandhināveva,",
  "SA15n1259:48": "na sambandhaḥ kaścit,",
  "SA15n1259:49": "sa eva vā, na tāviti ?",
  "SA15n1259:50": "bhinnaścet;",
  "SA15n1259:51": "sambandhinau kevalau kathaṃ sambaddhau syātām ?",
  "SA15n1259:52": "bhavatu vā sambandho'rthāntaram;",
  "SA15n1259:53": "tathāpi tenaikena sambandhena saha dvayoḥ sambandhinoḥ kaḥ sambandhaḥ ?",
  "SA15n1259:54": "yathā sambandhinoryathoktadoṣānna kaścit sambandhaḥ,",
  "SA15n1259:55": "tathātrāpi |",
  "SA15n1259:56": "tenānayoḥ sambandhāntarābhyupagame cānavasthā syāt;",
  "SA15n1259:57": "tatrāpi sambandhāntarānuṣaṅgāt |",
  "SA15n1259:58": "tanna sambandhinoḥ sambandhabuddhirvāstavī;",
  "SA15n1259:59": "tavdyatirekeṇānyasya sambandhasyāsambhavāt | taduktam-",
  "SA15n1259:60": "dvayorekābhisambandhāt sambandho yadi taddvayoḥ |",
  "SA15n1259:61": "kaḥ sambandho'navasthā ca na sambandhamatistathā ||4 ||",
  "SA15n1259:62": "tataḥ-",
  "SA15n1259:63": "tau ca bhāvau tadanyaśca sarve te svātmani sthitāḥ |",
  "SA15n1259:64": "ityamiśrāḥ svayaṃ bhāvāstān miśrayati kalpanā ||5 ||",
  "SA15n1259:65": "tau ca bhāvau sambandhinau tābhyāmanyaśca sambandhaḥ,",
  "SA15n1259:66": "sarve te svātmani svasvarūpe sthitāḥ |",
  "SA15n1259:67": "tenāmiśrā vyāvṛttasvarūpāḥ svayaṃ bhāvāḥ,",
  "SA15n1259:68": "tathāpi tānmiśrayati yojayati kalpanā ||5 ||",
  "SA15n1259:69": "ata eva tadvāstavasambandhābhāve'pi tāmeva kalpanāmanurundhānairvyavahartṛbhirbhāvānāṃ bhedo'nyāpohaḥ,",
  "SA15n1259:70": "tasya pratyāyanāya kriyākārakādivācinaḥ śabdāḥ prayojyante-‘devadatta gāmabhyāja śuklāṃ daṇḍena’ ityādayaḥ |",
  "SA15n1259:71": "na khalu kārakāṇāṃ kriyayā sambandho'sti;",
  "SA15n1259:72": "kṣaṇikatvena kriyākāle kārakāṇāmasambhavāt | uktañca-",
  "SA15n1259:73": "tāmeva cānurundhānaiḥ kriyākārakavācinaḥ |",
  "SA15n1259:74": "bhāvabhedapratītyarthaṃ saṃyojyante'bhidhāyakāḥ ||6 ||",
  "SA15n1259:75": "kāryakāraṇabhāvopi tayorasahabhāvataḥ |",
  "SA15n1259:76": "prasiddhyati kathaṃ dviṣṭho'dviṣṭhe sambandhatā katham ||7 ||",
  "SA15n1259:77": "kāryakāraṇabhāvastarhi sambadho bhaviṣyati-ityapyasamīcīnam,",
  "SA15n1259:78": "kāryakāraṇayorasahabhāvatastasyāpi dviṣṭhasyāsambhavāt |",
  "SA15n1259:79": "na khalu kāraṇakāle kāryaṃ tatkāle vā kāraṇamasti,",
  "SA15n1259:80": "tulyakālaṃ kāryakāraṇabhāvanupapatteḥ,",
  "SA15n1259:81": "savyetaragoviṣāṇavat |",
  "SA15n1259:82": "tanna sambandhinau sahabhāvinau vidyete yeṃnānayorvartamāno'sau sambandhaḥ syāt |",
  "SA15n1259:83": "adviṣṭhe ca bhāve sambandhatānupapannaiva ||7 ||",
  "SA15n1259:84": "krameṇa bhāva ekatra varttamāno'nyanispṛhaḥ |",
  "SA15n1259:85": "tadbhāve'pi tadbhāvāt sambandho naikavṛttimān ||8 ||",
  "SA15n1259:86": "kārye kāraṇe vā krameṇāsau sambandho vartate-ityapyasāmpratam;",
  "SA15n1259:87": "yataḥ krameṇāpi bhāvaḥ sambandhākhya ekatra kāraṇe kārye vā varttamāno'nyanispṛhaḥ=kāryakāraṇayoranyatarānapekṣo naikavṛttimān sambandho yuktaḥ;",
  "SA15n1259:88": "tadabhāvepi=kāryakāraṇayorabhāve'pi tadbhāvāt ||8 ||",
  "SA15n1259:89": "yadyapekṣya tayorekamanyatrāsau pravartate |",
  "SA15n1259:90": "upakārī hyapekṣyaḥ syāt kathaṃ copakarotyasan ||9 ||",
  "SA15n1259:91": "yadi punaḥ kāryakāraṇayorekaṃ kāryaṃ kāraṇaṃ vāpekṣyānyatra kārye kāraṇe vāsau sambandhaḥ krameṇa varttata iti saspṛhatvena dviṣṭha eveṣyate;",
  "SA15n1259:92": "tadānenāpekṣyamāṇenopakāriṇā bhavitavyam,",
  "SA15n1259:93": "yasmādupakāryapekṣyaḥ syāt, nānyaḥ |",
  "SA15n1259:94": "kathaṃ copakarotyasan ?",
  "SA15n1259:95": "yadā kāraṇakāle kāryākhyo bhāvo'san tatkāle vā kāraṇākhyastadā naivopakuryād;",
  "SA15n1259:96": "asāmarthyāt ||9 ||",
  "SA15n1259:97": "yadyekārthābhisambandhāt kāryakāraṇatā tayoḥ |",
  "SA15n1259:98": "prāptā dvitvādisambandhāt savyetaraviṣāṇayoḥ ||10 ||",
  "SA15n1259:99": "kiñca-yadyekārthābhisambandhāt kāryakāraṇatā tayoḥ kāryakāraṇabhāvatvenābhimatayoḥ;",
  "SA15n1259:100": "tarhi dvitvasaṃkhyāparatvāparatvavibhāgādisambandhāt prāptā sā savyetaragoviṣāṇayorapi ||10 ||",
  "SA15n1259:101": "dviṣṭho hi kaścit sambandho nāto'nyattasya lakṣaṇam |",
  "SA15n1259:102": "bhāvābhāvopadhiryogaḥ kāryakāraṇatā yadi ||11 ||",
  "SA15n1259:103": "na yena kenacidekena sambandhāt seṣyate; kiṃ tarhi ?",
  "SA15n1259:104": "sambandhalakṣaṇenaiveti cet; tanna,",
  "SA15n1259:105": "dviṣṭho hi kaścitpadārthaḥ sambandhaḥ,",
  "SA15n1259:106": "nāto'rthadvayābhisambandhādanyat tasya lakṣaṇam,",
  "SA15n1259:107": "yenāsya saṃkhyāderviśeṣo vyavasthāpyeta ||11 ||",
  "SA15n1259:108": "yogopādhi na tāveva karyakāraṇatātra kim |",
  "SA15n1259:109": "bhedāccennanvayaṃ śabdo niyoktāraṃ samāśritaḥ ||12 ||",
  "SA15n1259:110": "kasyacidbhāve bhāvo'bhāve cābhāvaḥ,",
  "SA15n1259:111": "tāvupādhī viśeṣaṇaṃ yasya yogasya=sambandhasya sa kāryakāraṇatā yadi na sarvasambandhaḥ;",
  "SA15n1259:112": "tadā tāveva yogopādhī bhāvābhāvau kāryakāraṇatā'stu,",
  "SA15n1259:113": "kimasatsambandhakalpanayā ?",
  "SA15n1259:114": "bhedāccet ‘bhāve hi bhāvo'bhāve cābhāvaḥ‘ iti bahavo'bhidheyāḥ kathaṃ kāryakāraṇatetyekārthābhidhāyinā śabdenocyante ?",
  "SA15n1259:115": "nanvayaṃ śabdo niyoktāraṃ samāśritaḥ |",
  "SA15n1259:116": "niyoktā hi yaṃ śabdaṃ yathā prayuṅkte tathā prāha,",
  "SA15n1259:117": "ityanekatrāpyekā śrutirna virudhyate iti tāveva kāryakāraṇatā ||12 ||",
  "SA15n1259:118": "paśyanneka madṛṣṭasya darśane tadadarśane |",
  "SA15n1259:119": "apaśyatkāryamanveti vinā vyākhyātṛbhirjanaḥ ||13 ||",
  "SA15n1259:120": "yasmāt paśyannekaṃ kāraṇābhimatamupalabdhilakṣaṇaprāptasyā'dṛṣṭasya kāryākhyasya darśane sati tadadarśane ca satyapaśyatkāryamanveti ‘idamato bhavati’ iti pratipadyate janaḥ ‘ata idaṃ jātam’ ityākhyātṛbhirvināpi ||13 ||",
  "SA15n1259:121": "darśanādarśane muktvā kāryabuddherasambhavāt |",
  "SA15n1259:122": "kāryādiśrutirapyatra lāghavārtha niveśitā ||14 ||",
  "SA15n1259:123": "tasmād darśanādarśane viṣayiṇi viṣayopacārāt-bhāvābhāvau muktvā kāryabuddherasambhavāt kāryādiśrutirapyatra ‘bhāvābhāvayormā lokaḥ pratipadamiyatīṃ śabdamālāmabhidadhyāt’ iti vyavahāralāghavārthaṃ niveśiteti ||14 ||",
  "SA15n1259:124": "tadbhāvābhāvāt tatkāryagatiryāpyanuvarṇyate |",
  "SA15n1259:125": "saṅketaviṣayākhyā sā sāsnādergogatiryathā ||15 ||",
  "SA15n1259:126": "anvayavyatirekābhyāṃ kāryakāraṇatā nānyā cet kathaṃ bhāvābhāvābhyāṃ sā prasādhyate?",
  "SA15n1259:127": "tadabhāvābhāvāt liṅgāt tatkāryatāgatiryāpyanuvarṇyate-‘asyedaṃ kāryaṃ kāraṇaṃ ca’ iti;",
  "SA15n1259:128": "saṅketaviṣayākhyā sā |",
  "SA15n1259:129": "yathā ‘gaurayaṃ sāsnādimattvāt’ ityanena govyavahārasya viṣayaḥ pradarśyate ||15 ||",
  "SA15n1259:130": "bhāve bhāvini tadbhāvo bhāva eva ca bhāvitā |",
  "SA15n1259:131": "prasiddhe hetuphalate pratyakṣānupalambhataḥ ||16 ||",
  "SA15n1259:132": "yataśca ‘bhāve bhāvini=bhavanadharmiṇi tadbhāvaḥ=kāraṇābhimatasya bhāva eva kāraṇatvam,",
  "SA15n1259:133": "bhāve eva kāraṇābhimatasya bhāvitā kāryābhimatasya kāryatvam’ iti prasiddhe pratyakṣānupalambhato hetuphalate |",
  "SA15n1259:134": "tato bhāvābhāvāveva kāryakāraṇatā, nānyā ||16 ||",
  "SA15n1259:135": "etāvanmātratattvārthāḥ kāryakāraṇagocarāḥ |",
  "SA15n1259:136": "vikalpā darśayantyarthān mithyārthā ghaṭitāniva ||17 ||",
  "SA15n1259:137": "tenaitāvanmātraṃ=bhāvābhāvau tāveva tattvaṃ ‘yasyārthasyāsāvetāvanmātratattvaḥ,",
  "SA15n1259:138": "so'rtho yeṣāṃ vikalpānāṃ te etāvanmātratattvārthāḥ=etāvanmātrabījāḥ kāryakāraṇagocarāḥ,",
  "SA15n1259:139": "darśayanti ghaṭitāniva=sambaddhānivāsambaddhānapyarthān |",
  "SA15n1259:140": "evaṃ ghaṭanācca mithyārthāḥ ||17 ||",
  "SA15n1259:141": "bhinne kā ghaṭanā'bhinne kāryakāraṇatāpi kā |",
  "SA15n1259:142": "bhāvehyanyasya viśliṣṭau śliṣṭau syātāṃ kathaṃ ca tau ||18 ||",
  "SA15n1259:143": "kiñca, asau kāryakāraṇabhūto'rtho bhinnaḥ,",
  "SA15n1259:144": "abhinno vā syāt ?",
  "SA15n1259:145": "yadi bhinnaḥ;,",
  "SA15n1259:146": "tarhi bhinne kā ghaṭanā svasvabhāvavyavasthiteḥ ?",
  "SA15n1259:147": "athābhinnaḥ;",
  "SA15n1259:148": "tadā'bhinne kāryakāraṇatāpi kā ? naiva syāt |",
  "SA15n1259:149": "syādetat, na bhinnasyābhinnasya vā sambandhaḥ |",
  "SA15n1259:150": "kiṃ tarhi ? sambandhākhyenaikena sambandhāt;",
  "SA15n1259:151": "ityatrāpi bhāve sattāyāmanyasya sambandhasya viśliṣṭau kāryakāraṇābhimatau śliṣṭau syātām,",
  "SA15n1259:152": "kathaṃ ca tau saṃyogisamavāyinau ?",
  "SA15n1259:153": "ādigrahaṇāt svasvāmyādikam ||18 ||",
  "SA15n1259:154": "saṃyogisamavāyyādi sarvametena cintitam |",
  "SA15n1259:155": "anyonyānupakārācca na sambandhī ca tādṛśaḥ ||19 ||",
  "SA15n1259:156": "sarvametenāntantaroktena sāmānyasambandhapratiṣedhena cintitam saṃyogyādīnāmanyonyamanupakārāccājanyajanakabhāvācca na sambandhī ca tādṛśo'nupakāryopakārakabhūtaḥ ||19 ||",
  "SA15n1259:157": "janane'pi hi kāryasya kenacit samavāyinā |",
  "SA15n1259:158": "samavāyī tadā nāsau na tato'tiprasaṅgataḥ ||20 ||",
  "SA15n1259:159": "athāsti kaścit samavāyī yo'vayavirūpaṃ kāryaṃ janayati,",
  "SA15n1259:160": "ato nānupakārādasambandhiteti;",
  "SA15n1259:161": "tanna;",
  "SA15n1259:162": "yato janane'pi kāryasya kenacit samavāyinābhyupagamyamāne samavāyī,",
  "SA15n1259:163": "nāsau tadā; jananakāle kāryasyāniṣpatteḥ |",
  "SA15n1259:164": "na ca tato jananāt samavāyitvaṃ siddhyati;",
  "SA15n1259:165": "kumbhakārāderapi ghaṭe samavāyitvaprasaṅgāt ||20 ||",
  "SA15n1259:166": "tayoranupakāre'pi samavāye paratra vā |",
  "SA15n1259:167": "sambandho yadi viśvaṃ syāt samavāyi parasparam ||21 ||",
  "SA15n1259:168": "tayoḥ samavāyinoḥ parasparamanupakāre'pi tābhyāṃ vā samavāyasya nityatayā samavāyena vā tayoḥ paratra vā kvacidanupakāre'pi sambandho yadīṣyate;",
  "SA15n1259:169": "tadā viśvaṃ parasparāsambaddhaṃ samavāyi parasparaṃ syāt ||21 ||",
  "SA15n1259:170": "saṃyogajanane'piṣṭau tataḥ saṃyoginau na tau |",
  "SA15n1259:171": "karmādiyogitāpatteḥ sthitiśca prativarṇitā ||22 ||",
  "SA15n1259:172": "ityācāryadharmakīrtiviracitā",
  "SA15n1259:173": "sambandhaparīkṣā samāptā |",
  "SA15n1259:174": "yadi ca saṃyogasya kāryatvāttasya tābhyāṃ jananāt saṃyogitā tayoḥ tadā saṃyogajanane'piṣṭau,",
  "SA15n1259:175": "tataḥ saṃyogajananānna tau saṃyoginau,",
  "SA15n1259:176": "karmaṇo'pi saṃyogitāpatteḥ |",
  "SA15n1259:177": "saṃyogo hyanyatarakarmajaḥ ubhayakarmajaśceṣyate |",
  "SA15n1259:178": "ādigrahaṇāt saṃyogasyāpi saṃyogitā syāt |",
  "SA15n1259:179": "na saṃyogajananāt saṃyogitā, kintarhi ?",
  "SA15n1259:180": "sthāpanāditi cet;",
  "SA15n1259:181": "na sthitiśca prativarṇitā=granthāntare pratikṣiptā,",
  "SA15n1259:182": "sthāpyasthāpakayorjanyajanakatvābhāvānnānyā sthitiriti ||22 ||",
  "SA15n1259:183": "iti prabhācandrakṛtā sambandhaparīkṣāvyākhyā samāptā |"
}