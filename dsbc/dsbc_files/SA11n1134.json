{
  "SA11n1134:0": "ratnatrayānusmṛtirnāmāṣṭādaśaḥ paricchedaḥ |",
  "SA11n1134:1": "uktā bhadracaryāvidhinā puṇyavṛddhiḥ |",
  "SA11n1134:2": "asyāścāyamaparo hetuḥ | yo'yam-",
  "SA11n1134:3": "śraddhādīnāṃ sadābhyāsaḥ",
  "SA11n1134:4": "yathoktamāryatathāgataguhyasūtre-catvāra ime mahārāja dharmā mahāyānasaṃprasthitānāṃ viśeṣagāmitāya saṃvartante'parihāṇāya ca |",
  "SA11n1134:5": "katame catvāraḥ?",
  "SA11n1134:6": "śraddhā mahārāja viśeṣagāmitāyai saṃvartate'parihāṇāya |",
  "SA11n1134:7": "tatra katamā śraddhā?",
  "SA11n1134:8": "yayā śraddhayā āryānupasaṃkrāmati,",
  "SA11n1134:9": "akaraṇīyaṃ ca na karoti |",
  "SA11n1134:10": "gauravaṃ mahārāja viśeṣagāmitāyai saṃvartate |",
  "SA11n1134:11": "yena gauraveṇa subhāṣitaṃ śṛṇoti,",
  "SA11n1134:12": "śuśrūṣate avirahitaśrotraśca dharmaṃ śṛṇoti |",
  "SA11n1134:13": "nirmānatā mahārāja viśeṣagāmitāyai saṃvartate,",
  "SA11n1134:14": "yayā nirmānatayā āryāṇāmabhinamati,",
  "SA11n1134:15": "praṇamati, namasyati |",
  "SA11n1134:16": "vīryaṃ mahārāja viśeṣagāmitāyai saṃvartate'parihāṇāya,",
  "SA11n1134:17": "yena vīryeṇa kāyaladhutāṃ cittalaghutāṃ ca pratilabhate,",
  "SA11n1134:18": "sarvakāryāṇi cottārayati |",
  "SA11n1134:19": "ime mahārāja catvāra iti ||",
  "SA11n1134:20": "eṣāṃ śraddhādīnāṃ sadābhyāsaḥ kāryaḥ |",
  "SA11n1134:21": "athavā anyeṣāṃ śraddhādīnām |",
  "SA11n1134:22": "yathāha āryākṣayamatisūtre- pañcemānīndriyāṇi |",
  "SA11n1134:23": "katamāni pañca?",
  "SA11n1134:24": "śraddhendriyaṃ vīryendriyaṃ smṛtīndriyaṃ samādhīndriyaṃ prajñendriyamiti |",
  "SA11n1134:25": "tatra katamā śraddhā?",
  "SA11n1134:26": "yayā śraddhāyāścaturo dharmānamiśraddadhāti |",
  "SA11n1134:27": "katamāṃścaturaḥ?",
  "SA11n1134:28": "saṃsārāvacarīṃ laukikīṃ samyagdṛṣṭiṃ śraddadhāti |",
  "SA11n1134:29": "sa karmavipākapratiśaraṇo bhavati- yadyatkarma kariṣyāmi,",
  "SA11n1134:30": "tasya tasya karmaṇaḥ phalavipākaṃ pratyanubhaviṣyāmīti |",
  "SA11n1134:31": "sa jīvitahetorapi pāpaṃ karma na karoti |",
  "SA11n1134:32": "bodhisattvacārikāmabhiśraddadhāti |",
  "SA11n1134:33": "taccaryāpratipannaśca anyatra yāne spṛhāṃ notpādayati |",
  "SA11n1134:34": "paramārthanītārtha gambhīrapratītyasamutpādanairātmyaniḥ sattvanirjīvaniḥ pudgalavyavahāraśūnyatānimittāpraṇihitalakṣaṇān sarvadharmān śrutvā śraddadhāti |",
  "SA11n1134:35": "sarvadṛṣṭikṛtāni ca nānuśete |",
  "SA11n1134:36": "sarvabuddhadharmān balavaiśāradyaprabhṛtīṃśca śraddadhāti |",
  "SA11n1134:37": "śraddhāya ca vigatakathaṃkathastān buddhadharmān samudānayati |",
  "SA11n1134:38": "idamucyate śraddhendriyam ||",
  "SA11n1134:39": "tatra katamad vīryendriyam?",
  "SA11n1134:40": "yān dharmān śraddhendriyeṇa śraddadhāti,",
  "SA11n1134:41": "tān dharmān vīryendriyeṇa samudānayati |",
  "SA11n1134:42": "idamucyate vīryendriyam |",
  "SA11n1134:43": "tatra katamat smṛtīndriyam?",
  "SA11n1134:44": "yān dharmān vīryendriyeṇa samudānayati,",
  "SA11n1134:45": "tān dharmān smṛtīndriyeṇa na vipraṇāśayati |",
  "SA11n1134:46": "idamucyate smṛtīndriyam |",
  "SA11n1134:47": "tatra katamatsamādhīndriyam?",
  "SA11n1134:48": "yān dharmān smṛtīndriyeṇa na vipraṇāśayati,",
  "SA11n1134:49": "tān samādhīndriyeṇaikāgrīkaroti |",
  "SA11n1134:50": "idamucyate samādhīndriyam |",
  "SA11n1134:51": "tatra katamatprajñendriyam?",
  "SA11n1134:52": "yān dharmān samādhīndriyeṇaikāgrīkaroti,",
  "SA11n1134:53": "tān prajñendriyeṇa pratyavekṣate,",
  "SA11n1134:54": "pratividhyati |",
  "SA11n1134:55": "yadeteṣu dharmeṣu pratyātmajñānamaparapratyayajñānam,",
  "SA11n1134:56": "idamucyate prajñendriyam |",
  "SA11n1134:57": "evamimāni pañcendriyāṇi sahitānyanuprabaddhāni sarvabuddhadharmān paripūrayanti,",
  "SA11n1134:58": "vyākaraṇabhūmiṃ cāpyāyayanti[iti] ||",
  "SA11n1134:59": "śraddhādīnāṃ balānāṃ sadābhyāsaḥ kāryaḥ |",
  "SA11n1134:60": "yathoktamāryaratnacūḍasūtre- tatra katamatkulaputra bodhisattvasya balacaryāpariśuddhiḥ?",
  "SA11n1134:61": "yadebhirevendriyairupastabdho'navamardyo bhavati sarvamāraiḥ asaṃhāryo bhavati śrāvakapratyekabuddhayānābhyām |",
  "SA11n1134:62": "avinivartyo bhavati mahāyānāt |",
  "SA11n1134:63": "durdharṣo bhavati sarvakleśaiḥ |",
  "SA11n1134:64": "dṛḍho bhavati pūrvapratijñāsu |",
  "SA11n1134:65": "tṛpto bhavati ci na |",
  "SA11n1134:66": "balavān bhavati kāyena |",
  "SA11n1134:67": "gupto bhavatīndriyaiḥ |",
  "SA11n1134:68": "duḥparājayo bhavati tīrthikaiḥ | ityādi ||",
  "SA11n1134:69": "evaṃ tāvacchraddhādīnāṃ sadābhyāsaḥ puṇyavṛddhaye | kā",
  "SA11n1134:70": "maitrī?",
  "SA11n1134:71": "yathāha candrapradīpasūtre-",
  "SA11n1134:72": "yāvanti pūjā bahuvidha aprameyā",
  "SA11n1134:73": "yā kṣetrakoṭī nayuta ya bimbareṣu |",
  "SA11n1134:74": "tāṃ pūja kṛtvā puruṣavareṣu nityaṃ",
  "SA11n1134:75": "saṃkhyākalāpā na bhavati maitracittaḥ || iti || kā",
  "SA11n1134:77": "buddhādyanusmṛtiḥ?",
  "SA11n1134:78": "tatra rāṣṭrapālasūtre saṃvarṇitā-",
  "SA11n1134:79": "vandāmi te kanakavarṇanibhā varalakṣaṇā vimalacandramukhā |",
  "SA11n1134:80": "vandāmi (te) asamajñānaparā sadṛśo na te'sti tribhave virajā ||",
  "SA11n1134:81": "mṛducārusnigdhaśubhakeśanakhā girirājatulya tava coṣṇiriha |",
  "SA11n1134:82": "noṣṇīṣamīkṣitu tavāsti samo vibhrājate bhruvi tavorṇa mune ||",
  "SA11n1134:83": "kundenduśaṅkhahimaśubhranibhā nīlotpalābhaśubhanetravarā |",
  "SA11n1134:84": "kṛpayekṣase jagadidaṃ hi yayā vandāmi te vimalanetra jina ||",
  "SA11n1134:85": "jihvā prabhūta tanu tāmranibhā vadanaṃ ca chādayasi yena svakam |",
  "SA11n1134:86": "dharmaṃ vadan vinayase ca jagat vandāmi te madhurasnigdhagirā ||",
  "SA11n1134:87": "daśanāḥ śubhāḥ sudṛḍha vajranibhāḥ triṃśadṛśāpyaviralāḥ sahitāḥ |",
  "SA11n1134:88": "kurvan smitaṃ vinayase ca jagat vandāmi te madhurasatyakathā ||",
  "SA11n1134:89": "rūpeṇa cāpratisamo'si jina prabhayā ca bhāsayasi kṣetraśatān |",
  "SA11n1134:90": "brahmendrapāla jagato bhagavān jihmībhavanti tava te prabhayā ||",
  "SA11n1134:91": "eṇeyajaṅgha bhagavannasamā gajarājabarhimṛgarājagato |",
  "SA11n1134:92": "īkṣan vrajasyapi yugaṃ bhagavan saṃkampayan dharaṇiśailataṭān ||",
  "SA11n1134:93": "kāyaśca lakṣaṇacitto bhagavan sūkṣmā cchavī kanakavarṇanibhā |",
  "SA11n1134:94": "nekṣañjagad vrajati tṛptimidaṃ rūpaṃ tavāpratimarūpadhara ||",
  "SA11n1134:95": "tvaṃ pūrvakalpaśatacīrṇatapāḥ tvaṃ sarvatyāgadamadānarataḥ |",
  "SA11n1134:96": "tvaṃ sarvasattvakṛpa maitramanā vandāmi te paramakāruṇikam ||",
  "SA11n1134:97": "tvaṃ dānaśīlanirataḥ satataṃ tvaṃ kṣāntivīryanirataḥ sudṛḍhaḥ |",
  "SA11n1134:98": "tvaṃ dhyānaprajñaprabha tejadharo vandāmi te asamajñānadhara ||",
  "SA11n1134:99": "tvaṃ vādiśūra kugaṇapramathīṃ tvaṃ sihavannadasi parṣadi ca |",
  "SA11n1134:100": "tvaṃ vaidyarāja trimalāntakaro vandāmi te paramaprītikara ||",
  "SA11n1134:101": "vākkāyamānasaviśuddha mune tribhaveṣvalipta jalapadmamiva |",
  "SA11n1134:102": "tvaṃ brahmaghoṣakalaviṅkaruto vandāmi te tribhavapāragatam ||",
  "SA11n1134:103": "māyopamaṃ jagadidaṃ bhavatā naṭaraṅgasvapnasadṛśaṃ viditam |",
  "SA11n1134:104": "nātmā na satva na ca jīvagatī dharmā marīcidakacadrasamāḥ ||",
  "SA11n1134:105": "śūnyāśca śānta anutpādanayaṃ avijānadeva jagadudbhamati |",
  "SA11n1134:106": "teṣāmupāyanayayuktiśataiḥ avatārayasyatikṛpālutayā ||",
  "SA11n1134:107": "rāgādibhiśca bahurogaśataiḥ saṃbhrāmitaṃ satata vīkṣya jagat |",
  "SA11n1134:108": "vaidyopamo vicarase'pratimo parimocayan sugata sattvaśatān ||",
  "SA11n1134:109": "jātījarāmaraṇaśokahataṃ priyaviprayogaparidevaśataiḥ |",
  "SA11n1134:110": "satatāturaṃ jagadavekṣya mune parimocayan vicarase kṛpayā ||",
  "SA11n1134:111": "rathacakravadbhamati sarvajagat tiryakṣu pretaniraye sugatau |",
  "SA11n1134:112": "mūḍhā adeśika anāthagatā tasya pradarśayasi mārgavaram ||",
  "SA11n1134:113": "ye te babhūvu purimāśca jinā dharmeśvarā jagati cārthakarāḥ |",
  "SA11n1134:114": "ayameva taiḥ prakathitāryapatho yaddeśayasyapi vibho'pratimaḥ ||",
  "SA11n1134:115": "snigdhaṃ hyakarkaśa manojña varaṃ brahmādhikaṃ paramaprītikaram |",
  "SA11n1134:116": "gandharvakinnaravarāpsarasām abhibhūya tāṃ giramudāharase ||",
  "SA11n1134:117": "satyārjavākṣayamupāyanayaiḥ pariśodhitāṃ giramanantaguṇām |",
  "SA11n1134:118": "śrutvā hi yāṃ niyuta sattvaśatāḥ yānatrayeṇa janayanti śamam ||",
  "SA11n1134:119": "tava pūjayā sukhamanekavidhaṃ divyaṃ labhanti manujeṣu tathā |",
  "SA11n1134:120": "āḍhayo mahādhana mahāvibhavo bhavate jagaddhitakaro nṛpatiḥ ||",
  "SA11n1134:121": "balacakravartyapi ca dvīpapatiḥ jagadāvṛṇoti daśabhiḥ kuśalaiḥ |",
  "SA11n1134:122": "ratnāni sapta labhate suśubhā tvayi saṃprasādajanako'pratimaḥ ||",
  "SA11n1134:123": "brahmāpi śakra api lokapatiḥ bhavate ca saṃtuṣita devapati |",
  "SA11n1134:124": "paranirmito'pi ca sa yāmapatiḥ tvatpūjayā bhavati cāpi jinaḥ ||",
  "SA11n1134:125": "evaṃ hyamogha tava pūjā kṛtā saṃdarśanaṃ śravaṇamapyasamam |",
  "SA11n1134:126": "bhavate jagadvividhaduḥkhaharaṃ spṛśate padaṃ ca paramaṃ virajam ||",
  "SA11n1134:127": "mārgajña mārgakuśalā bhagavan kupathānnivārayasi lokamimam ||",
  "SA11n1134:128": "kṣeme śive viraji āryapathe pratiṣṭhāpayasi jagadbhagavan ||",
  "SA11n1134:129": "puṇyārthikasya tava puṇyanidhe satatākṣayā bhavati puṇyakriyā |",
  "SA11n1134:130": "bahukalpakoṭiṣu na yāti kṣayaṃ yāvaddhi na spṛśati bodhi varām ||",
  "SA11n1134:131": "pariśuddha kṣetra labhate ruciraṃ paranirmitābha sada prītikaram |",
  "SA11n1134:132": "śuddhāśca kāyavacasā manasā sattvā bhavantyapi ca kṣetravare ||",
  "SA11n1134:133": "ityevamādiguṇa naikavidhān labhate jinārcanakṛtān manujaḥ |",
  "SA11n1134:134": "svargāpavarga manujeṣu sukhaṃ labhate ca puṇyanidhi sarvajage ||",
  "SA11n1134:135": "kīrtiryaśaśca prasṛtaṃ vipulaṃ tava sarvadikṣu bahukṣetraśatān |",
  "SA11n1134:136": "saṃkīrtayanti sugatāḥ satataṃ tava varṇamāla pariṣatsu jināḥ ||",
  "SA11n1134:137": "vigatajvarā jagati mokṣakarā priyadarśanā asamakāruṇikā |",
  "SA11n1134:138": "śāntendriyā śamaratā bhagavan vandāmi te naravarapravara ||",
  "SA11n1134:139": "labdhā abhijña jina pañca mayā gagane sthitena te niśamya giram |",
  "SA11n1134:140": "bhavitāsmi vīra sugatapratimo vibhajiṣya dharmamamalaṃ jagataḥ ||",
  "SA11n1134:141": "stutvādya sarvaguṇapāragataṃ naradevanāgamahitaṃ sugatam |",
  "SA11n1134:142": "puṇyaṃ yadarjitamidaṃ vipulaṃ jagadāpnuyādapi ca buddhapadam || iti ||",
  "SA11n1134:143": "athavā yathā āryadharmasaṃgītisūtre kathitam- punaraparaṃ buddhā bhagavanto mahatpuṇyajñānasaṃbhārā mahāmaitrīmahākaruṇāgocarā mahāsattvarāśeḥ trāṇabhūtā mahābhaiṣajyaśalyahartāraḥ sarvasattvasamacittā nityasamādhigocarāḥ saṃsāranirvāṇavimuktā yāvatsattvānāṃ mātāpitṛkalpāḥ samānamaitracittāḥ |",
  "SA11n1134:144": "pe | sarvalokānabhibhūtāḥ sarvalokasyālokabhūtā mahāyogayogino mahātmāno mahājanaparivārā viśiṣṭajanaparivārā anivāritadarśanaśravaṇaparyupāsanāḥ svasukhanirapekṣāḥ paraduḥkhapraśamanapriyā dharmapriyā dharmadharā dharmāhārā dharmabhiṣajo dharmeśvarā dharmasvāmino dharmadānapatayo nityatyāgābhiratā nityāpramattā nityavivekābhiratāḥ sarvatra tīrthasetubhūtā mahārājamārgaprakhyā yāvadasecakadarśanā buddhā bhagavantaḥ |",
  "SA11n1134:145": "evaṃ tānanusmarati |",
  "SA11n1134:146": "evaṃ ca tānanusmṛtya tadruṇapariniṣpattyarthaṃ smṛtimupasthāpayati |",
  "SA11n1134:147": "taducyate buddhānusmṛtiriti ||",
  "SA11n1134:148": "atraiva dharmānusmṛtimāha-iha bodhisattvasyaivaṃ bhavati- ya ete buddhā bhagavanto'nantāparyantaguṇāḥ,",
  "SA11n1134:149": "ete dharmajā dharmapadā dharmanirmitā dharmādhipateyā dharmaprabhā dharmagocarā dharmapratiśaraṇā dharmaniṣpannāḥ |",
  "SA11n1134:150": "peyālaṃ |",
  "SA11n1134:151": "yānyapi laukikāni lokottarāṇi ca sukhāni santi,",
  "SA11n1134:152": "tānyapi dharmajāni dharmaniṣpannāni |",
  "SA11n1134:153": "tasmānmayā bodhyarthikena dharmagurukeṇa bhavitavyam,",
  "SA11n1134:154": "dharmagauraveṇa dharmapratiśaraṇena dharmaparāyaṇena dharmasāreṇa dharmānve[ṣiṇā] dharmapratipannena |",
  "SA11n1134:155": "itīyamucyate bodhisattvasya dharmānusmṛtiḥ |",
  "SA11n1134:156": "punaraparaṃ bodhisattvasyaivaṃ bhavati- samo hi dharmaḥ,",
  "SA11n1134:157": "samaḥ sattveṣu pravartate |",
  "SA11n1134:158": "dharmo hīnamadhyaviśiṣṭānapekṣyaḥ pravartate |",
  "SA11n1134:159": "tathā mayā dharmasadṛśacittena bhavitavyam |",
  "SA11n1134:160": "na dharmaḥ sukhaprekṣikayā pravartate |",
  "SA11n1134:161": "apakṣapatito hi dharmaḥ |",
  "SA11n1134:162": "tathā mayā dharmasadṛśacittena bhavitavyam |",
  "SA11n1134:163": "na dharmaḥ kālamapekṣya pravartate |",
  "SA11n1134:164": "akāliko hi dharmaḥ,",
  "SA11n1134:165": "aihipaśyikaḥ pratyātmavedanīyaḥ |",
  "SA11n1134:166": "tathā mayā dharmasadṛśacittena bhavitavyam |",
  "SA11n1134:167": "na dharma udāre pravartate,",
  "SA11n1134:168": "hīneṣu na pravartate |",
  "SA11n1134:169": "anunnāmāvanāmo hi dharmaḥ |",
  "SA11n1134:170": "tathā mayā dharmasadṛśacittena bhavitavyam |",
  "SA11n1134:171": "na dharmaḥ śuddheṣu pravartate,",
  "SA11n1134:172": "kṣateṣu na pravartate |",
  "SA11n1134:173": "utkarṣāpakarṣāpagato hi dharmaḥ |",
  "SA11n1134:174": "tathā mayā dharmasadṛśacittena bhavitavyam |",
  "SA11n1134:175": "na dharmaḥ āryeṣu pravartate,",
  "SA11n1134:176": "pṛthagjaneṣu na pravartate |",
  "SA11n1134:177": "kṣetradṛṣṭivigato hi dharmaḥ |",
  "SA11n1134:178": "tathā mayā dharmasadṛśacittena bhavitavyam |",
  "SA11n1134:179": "na dharmo divā pravartate,",
  "SA11n1134:180": "rātrau na pravartate |",
  "SA11n1134:181": "rātryāṃ vā pravartate,",
  "SA11n1134:182": "divā na pravartate |",
  "SA11n1134:183": "sadādhiṣṭhito hi dharmaḥ |",
  "SA11n1134:184": "tathā mayā dharmasadṛśacittena bhavitavyam |",
  "SA11n1134:185": "na dharmo vinayavelāmatikrāmati |",
  "SA11n1134:186": "na dharmasya kkacidvilambaḥ |",
  "SA11n1134:187": "tathā mayā dharmasadṛśacittena bhavitavyam |",
  "SA11n1134:188": "na dharmasyonatvaṃ na pūrṇatvam |",
  "SA11n1134:189": "aprameyāsaṃkhyeyo hi dharmaḥ ākāśavanna kṣīyate na vardhate |",
  "SA11n1134:190": "tathā mayā dharmasadṛśacittena bhavitavyam |",
  "SA11n1134:191": "na dharmaḥ sattvai rakṣyate |",
  "SA11n1134:192": "dharmaḥ sattvān rakṣati |",
  "SA11n1134:193": "tathā mayā dharmasadṛśacittena bhavitavyam |",
  "SA11n1134:194": "na dharmaḥ śaraṇaṃ paryeṣate |",
  "SA11n1134:195": "dharmaḥ sarvalokasya śaraṇam |",
  "SA11n1134:196": "tathā mayā dharmasadṛśacittena bhavitavyam |",
  "SA11n1134:197": "na dharmasya kkacitpratighātaḥ |",
  "SA11n1134:198": "apratihatalakṣaṇo hi dharmaḥ |",
  "SA11n1134:199": "tathā mayā dharmasadṛśacittena bhavitavyam |",
  "SA11n1134:200": "na dharmo'nuśayaṃ vahati |",
  "SA11n1134:201": "niranuśayo hi dharmaḥ |",
  "SA11n1134:202": "tathā mayā dharmasadṛśacittena bhavitavyam |",
  "SA11n1134:203": "na dharmaḥ saṃsārabhayabhīto na nirvāṇānunītaḥ |",
  "SA11n1134:204": "sadā nirvikalpo hi dharmaḥ |",
  "SA11n1134:205": "tathā mayā dharmasadṛśacittena bhavitavyam |",
  "SA11n1134:206": "evaṃ bodhisattvo dharmavaddharme smṛtimupasthāpayati |",
  "SA11n1134:207": "taducyate dharmānusmṛtiriti ||",
  "SA11n1134:208": "atraivāha- saṃgho hi dharmavādī dharmavaraṇo dharmacintako dharmakṣetraṃ dharmadharo dharmapratiśaraṇo dharmapūjako dharmakṛtyakārī dharmagocaro dharmacāritrasaṃpannaḥ svabhāvaṛjukaḥ svabhāvaśuddhaḥ sānukrośo dharmānukāruṇikaḥ sadā vivekagocaraḥ sadādharmaparāyaṇaḥ sadāśuklakārītyādi |",
  "SA11n1134:209": "tatra bodhisattvasya saṃghamanusmarataḥ evaṃ bhavati- ya ete saṃghasya bhūtā guṇāḥ,",
  "SA11n1134:210": "ete mayā ātmanaḥ sarvasattvānāṃ ca niṣpādayitavyāḥ | iti ||",
  "SA11n1134:211": "yathā āryavimalakīrtinirdeśe bodhisattvaguṇā uktāstathā saṃghānusmṛtirbhāvyā-",
  "SA11n1134:212": "sarvasattvāna ye rūpā rūtaghoṣāśca īritāḥ |",
  "SA11n1134:213": "ekakṣaṇena darśenti bodhisattvā viśāradāḥ ||",
  "SA11n1134:214": "te jīrṇavyādhitā bhonti mṛtamātmāna darśayī |",
  "SA11n1134:215": "sattvānāṃ paripākāya māyādharma vikrīḍitāḥ ||",
  "SA11n1134:216": "kalpoddāhaṃ ca darśenti uddahitvā vasuṃdharām |",
  "SA11n1134:217": "nityasaṃjñina sattvānāmanityamiti darśayī ||",
  "SA11n1134:218": "sattvaiḥ śatasahastrebhirekarāṣṭre nimantritāḥ |",
  "SA11n1134:219": "sarveṣāṃ gṛha bhuñjanti sarvānnāmanti bodhaye ||",
  "SA11n1134:220": "ye kecinmantravidyā vā śilpasthānā bahūvidhāḥ |",
  "SA11n1134:221": "sarvatra pāramiprāptāḥ sarvasattvasukhāvahāḥ ||",
  "SA11n1134:222": "yāvanto loka pāṣaṇḍāḥ sarvatra pravrajanti te |",
  "SA11n1134:223": "nānādṛṣṭigataṃ prāptāṃste sattvān paripācati ||",
  "SA11n1134:224": "candrā vā bhonti sūryā vā śakrabrahmaprajeśvarāḥ |",
  "SA11n1134:225": "bhavanti āpastejaśca pṛthivī mārutastathā ||",
  "SA11n1134:226": "rogaantarakalpeṣu bhaiṣajyaṃ bhonti uttamāḥ |",
  "SA11n1134:227": "yena te sattva mucyante sukhī bhonti anāmayāḥ |",
  "SA11n1134:228": "durbhikṣāntarakalpeṣu bhavantī pānabhojanam |",
  "SA11n1134:229": "kṣudhāpipāsāmapanīya dharmaṃ deśenti prāṇinām ||",
  "SA11n1134:230": "śastraantarakalpeṣu maitrīdhyāyī bhavanti te |",
  "SA11n1134:231": "avyāpāde niyojenti sattvakoṭiśatān bahūn ||",
  "SA11n1134:232": "mahāsaṃgrāmamadhye ca samapakṣā bhavanti te |",
  "SA11n1134:233": "saṃdhisāmagri rocenti bodhisattvā mahāvalāḥ ||",
  "SA11n1134:234": "ye cāpi nirayāḥ kecidbuddhakṣetreṣvacintiṣu ||",
  "SA11n1134:235": "saṃcintya tatra gacchanti sattvānāṃ hitakāraṇāt ||",
  "SA11n1134:236": "yāvantyo gatayaḥ kāścittiryagyonau prakāśitāḥ |",
  "SA11n1134:237": "sarvatra dharmaṃ deśenti tena ucyanti nāyakāḥ ||",
  "SA11n1134:238": "kāmabhogāṃ[śca] darśenti dhyānaṃ ca dhyāyināṃ tathā |",
  "SA11n1134:239": "vidhvastamāraṃ kurvanti avatāraṃ na denti te ||",
  "SA11n1134:240": "agnimadhye yathā padmamabhūtaṃ taṃ vinirdiśet |",
  "SA11n1134:241": "evaṃ kāmāṃśca dhyānaṃ ca abhūtaṃ te vidarśayī ||",
  "SA11n1134:242": "saṃcintya gaṇikāṃ bhonti puṃsāmākarṣaṇāya te |",
  "SA11n1134:243": "rāgāṅkuraṃ ca saṃlobhya buddhajñāne sthāpayanti te ||",
  "SA11n1134:244": "grāmikāśca sadā bhonti sārthavāhāḥ purohitāḥ |",
  "SA11n1134:245": "agrāmātyā tha cāmātyaḥ sattvānāṃ hitakāraṇāt ||",
  "SA11n1134:246": "daridrāṇāṃ ca sattvānāṃ nidhānā bhonti akṣayāḥ |",
  "SA11n1134:247": "teṣāṃ dānāni dattvā ca bodhicittaṃ janenti te ||",
  "SA11n1134:248": "mānastabdheṣu sattveṣu mahānagrā bhavanti te |",
  "SA11n1134:249": "sarvamānasamuddhātaṃ bodhiṃ prārthenti uttamām ||",
  "SA11n1134:250": "bhayārditānāṃ sattvānāṃ saṃtiṣṭhante'grataḥ sadā |",
  "SA11n1134:251": "abhayaṃ teṣu dattvā ca paripācenti bodhaye ||",
  "SA11n1134:252": "pañcābhijñāśca te bhūtvā ṛṣayo vrahmacāriṇaḥ |",
  "SA11n1134:253": "śīle sattvānniyojenti kṣāntisauratyasaṃyame ||",
  "SA11n1134:254": "upasthānagurūn sattvān paśyantīha viśāradāḥ |",
  "SA11n1134:255": "ceṭā bhavanti dāsā vā śiṣyatvamupayānti ca ||",
  "SA11n1134:256": "yena yenaiva cāṅgena sattvo dharmarato bhavet |",
  "SA11n1134:257": "darśenti hi kriyāḥ sarvā mahopāyasuśikṣitāḥ ||",
  "SA11n1134:258": "yeṣāmanantā śikṣā hi anantaścāpi gocaraḥ |",
  "SA11n1134:259": "anantajñānasaṃpannā anantaprāṇimocakāḥ ||",
  "SA11n1134:260": "na teṣāṃ kalpakoṭībhiḥ kalpakoṭiśatairapi |",
  "SA11n1134:261": "buddhairapi vadadbhistu guṇāntaḥ suvaco bhavet || iti ||",
  "SA11n1134:262": "yathā āryaratnolkādhāraṇyāṃ bodhisattvaguṇā uktāstathā bhāvayitavyāḥ-",
  "SA11n1134:263": "raśmi pramuñciya mālyaviyūhā mālyavataṃsaka mālyavitānāḥ |",
  "SA11n1134:264": "mālyavicitra vikīrṇasamantāḥ te jinapūja karonti mahātmā ||",
  "SA11n1134:265": "raśmi pramuñciya cūrṇaviyūhā cūrṇavataṃsaka cūrṇavitānā |",
  "SA11n1134:266": "cūrṇa vicitra vikīrṇa samantāt te jinapūja karonti mahātmā ||",
  "SA11n1134:267": "raśmi pramuñciya padmaviyūhā padmavataṃsaka padmavitānā |",
  "SA11n1134:268": "padma vicitra vikīrṇa samantāt te jinapūja karonti mahātmā ||",
  "SA11n1134:269": "raśmi pramuñciya hāraviyūhā hāravataṃsaka hāravitānā |",
  "SA11n1134:270": "hāra vicitra vikīrṇa samantāt te jinapūja karonti mahātmā ||",
  "SA11n1134:271": "raśmi pramuñci dhvajāgraviyūhā te dhvaja pāṇḍuralohitapītāḥ |",
  "SA11n1134:272": "nīlamaneka patākavicitrā |||",
  "SA11n1134:273": "dhvaja samalaṃkari te jinakṣetrāḥ te maṇijālavicitraviyūhā ||",
  "SA11n1134:274": "paṭṭapatākapra[la] mbitadāmā kiṅkiṇijāla jinasvaraghoṣān |",
  "SA11n1134:275": "chatra dharenti tathāgatamūrdhne te yatha ekajinasya karonti |",
  "SA11n1134:276": "pāṇitalāttu acintiyapūjāṃ evamaśeṣata sarvajinānām ||",
  "SA11n1134:277": "eṣa samādhi vikurva ṛṣīṇāṃ te jagasaṃgrahajñānavikurvā |",
  "SA11n1134:278": "agrasamādhyabhinirharamāṇāḥ sarvakriyāupacāramukhebhiḥ ||",
  "SA11n1134:279": "sattva vinenti upāyasahastraiḥ keci tathāgatapūjamukhena |",
  "SA11n1134:280": "dāna acintiya tyāgamukhena sarvadhutaṃ guṇaśīlamukhena ||",
  "SA11n1134:281": "akṣayakṣānti akṣobhyamukhena keci vrataṃ tapavīryamukhena |",
  "SA11n1134:282": "dhyāna praśāntivihāramukhena svarthaviniścaya prajñamukhena ||",
  "SA11n1134:283": "sarva upāya sahastramukhena vrahmavihāra abhijñamukhena |",
  "SA11n1134:284": "saṃgrahavastu hitaiṣimukhena puṇyasamuccaya jñānamukhena ||",
  "SA11n1134:285": "satyapratītya vimokṣamukhena keci balendriya mārgamukhena |",
  "SA11n1134:286": "śrāvakayāna vimuktimukhena pratyayayāna viśuddhimukhena ||",
  "SA11n1134:287": "uttamayāna vikurvamukhena kecidanityata duḥkhamukhena |",
  "SA11n1134:288": "keci nirātmanijīvamukhena aśubhata saṃjñivirāgamukhena ||",
  "SA11n1134:289": "śānta nirodha samādhimukhena yātuka caryamukhā jagatīye |",
  "SA11n1134:290": "yātuka dharmamukhāḥ pratiyantaḥ te tu samantavimokṣamukhena ||",
  "SA11n1134:291": "sattva vinenti yathāśaya loke ye tu samantavimokṣamukhena |",
  "SA11n1134:292": "sattva vinenti yathāśaya loke teṣa nimitta na śakya grahītum ||",
  "SA11n1134:293": "kenacideṣa samādhi vikurvāḥ tena ti vyūhata agrasamādhīḥ |",
  "SA11n1134:294": "sarvajagatparipācanulomā sarvaratīmukhaprītipraharṣāḥ ||",
  "SA11n1134:295": "cintiya darśayi sarva vinenti yatra durbhikṣa sudurlabha sarvam ||",
  "SA11n1134:296": "ye pariṣkāra sukhāvaha loke tatra ca sarvabhiprāyakriyābhiḥ ||",
  "SA11n1134:297": "dānu dadanti karonti jagārthaṃ te varabhojanapānarasāgraiḥ |",
  "SA11n1134:298": "vastranibandhanaratnavicitraiḥ rājyadhanātmapriyaiḥ parityāgaiḥ ||",
  "SA11n1134:299": "dānadhimukti jagadvinayanti te varalakṣaṇacitritagātrā ||",
  "SA11n1134:300": "uttamaābharaṇā varadhīrāḥ mālyavibhūṣitagandhanuliptā ||",
  "SA11n1134:301": "rūpa vidarśiya sattva vinenti darśanaprītipraharṣaratānām |",
  "SA11n1134:302": "te vararūpa surūpa sumedhāḥ uttamarūpa nidarśayamānāḥ ||",
  "SA11n1134:303": "rūpadhimukti jagadvinayanti te madhuraiḥ kalaviṅkarutebhī |",
  "SA11n1134:304": "kokilahaṃsakuṇālaraveṇa dundubhikinnarabrahmarutena |",
  "SA11n1134:305": "deśayi sarvadhimuktiṣu dharmam ||",
  "SA11n1134:306": "ye catureva aśīti sahastrā yebhi jinā jagato'rtha karonti |",
  "SA11n1134:307": "te'mitadharmaprabhedamukhebhiḥ sattva vinenti yathāśaya loke ||",
  "SA11n1134:308": "te sukhaduḥkhasahāya karonti arthaanarthasahāyaka bhontī |",
  "SA11n1134:309": "sarvakriyāsu sahāya bhavitvā sattva vinenti sahāyamukhena ||",
  "SA11n1134:310": "duḥkhaupadravasatkṛtadoṣān te tu sahanti sahāyanidānāḥ |",
  "SA11n1134:311": "tebhi sahāya sahanti ya pīḍāṃ sarvajagasya hitāya sukhāya ||",
  "SA11n1134:312": "yatra na niṣkramaṇaṃ na ca dharmo jñāyati raṇyagato naca mokṣaḥ |",
  "SA11n1134:313": "tatra tu rājyasamṛddhisahāya niṣkrama śāntamanā aniketāḥ ||",
  "SA11n1134:314": "te gṛhabandhanatṛṣṇa niketātsarvajagatparimocanahetoḥ |",
  "SA11n1134:315": "sarvata kāmaratī aniketā niṣkramamokṣa prabhāvayamānāḥ ||",
  "SA11n1134:316": "te daśa carya prabhāvayamānā ācari dharma mahāpuruṣāṇām |",
  "SA11n1134:317": "sarvamaśeṣata carya ṛṣīṇāṃ bhāvayamāna karonti jagārtham ||",
  "SA11n1134:318": "yatra mitāyuṣa sattva bhavantī saukhyasamarpita mandakileśāḥ |",
  "SA11n1134:319": "tatra jarārdita vyādhina pṛṣṭā darśayi mṛtyuvaśaṃ avaśātmā ||",
  "SA11n1134:320": "rāgapradīpitu doṣapradīptaṃ mohamahāgnipradīpitu lokam |",
  "SA11n1134:321": "prajvalitaṃ jaravyādhigatamṛtyu loka nirdarśiya satva vinenti ||",
  "SA11n1134:322": "daśabalaiścaturvaiśāradyairaṣṭadaśairapi dharmaviśeṣaiḥ |",
  "SA11n1134:323": "buddhamahātma tu sūcayamānāḥ buddhaguṇebhi karonti jagārtham ||",
  "SA11n1134:324": "te ca adeśa ṛdhyanuśāstī rūpadhiṣṭhānabalena samantāt |",
  "SA11n1134:325": "darśayamāna tathāgata ṛddhī ṛddhivikurvita sattva vinenti ||",
  "SA11n1134:326": "te vividhehi upāyanayehi loka vicāri karonti jagārtham",
  "SA11n1134:327": "loki alipta jale yatha padmaṃ prītiprasādakarā vicaranti ||",
  "SA11n1134:328": "kāvyakarāḥ kavirāja bhavantī te naṭanartakajhallakamallāḥ |",
  "SA11n1134:329": "utkuṭaśobhikahārakanṛtyā māyakarāḥ pṛthurūpanidarśī ||",
  "SA11n1134:330": "grāmika nāyaka sārathi bhonti sārthika śreṣṭhika gṛhapati bhonti |",
  "SA11n1134:331": "rājaāmātya purohita dūtā vaidyaviśārada śāstravidhijñāḥ ||",
  "SA11n1134:332": "te aṭavīṣu mahādruma bhontī auṣadha akṣayaratnanidhānāḥ |",
  "SA11n1134:333": "cintamaṇi druma kāmadadāśca deśika utpathamārgagatānām ||",
  "SA11n1134:334": "arciya santu tu loka viditvā karmavidhīṣu ajānaka satvāḥ ||",
  "SA11n1134:335": "te kṛṣikarmaprayogavaṇijyā śilpivicitra prabhāvayi loke ||",
  "SA11n1134:336": "ye aviheṭha ahiṃsaprayogā sarvasukhāvaha vijñapraśastāḥ |",
  "SA11n1134:337": "vidya balauṣadhiśāstravicitrāḥ sarva prabhāvita tebhi ṛṣībhiḥ ||",
  "SA11n1134:338": "ye ṛṣiṇāṃ caraṇāḥ paramāgrā yatradhimukta sadevaku lokaḥ |",
  "SA11n1134:339": "ye vrata duṣkara ye tapaśreṣṭhāḥ sarvi prabhāvita tebhi vidūbhiḥ ||",
  "SA11n1134:340": "te carakāḥ parivrājaka tīrthyāḥ tāpasagotamamonacarāṇām |",
  "SA11n1134:341": "nagnaacelaguruśramaṇānāṃ tīrthika ā[cariyā] hi bhavanti ||",
  "SA11n1134:342": "te tu ajīvika dharmacarāṇāṃ uttarikāṇa anuttarikāṇām |",
  "SA11n1134:343": "dīrghajaṭāna kumāravratānāṃ te[ṣva] pi ācariyā hi bhavanti ||",
  "SA11n1134:344": "sūryanuvartaka pañcatapānāṃ kukkuragovratikā mṛgacaryā |",
  "SA11n1134:345": "cārika tīrthya daśa tritayānāṃ teṣvapi ācariyā hi bhavanti ||",
  "SA11n1134:346": "devatajñānapraveśaratānāṃ tīrthupadarśanadeśacaraṇām |",
  "SA11n1134:347": "mūlaphalāmbucarā api bhūtvā dharma acintiya te paramāgrāḥ ||",
  "SA11n1134:348": "utkuṭasthāyina ekacarāṇāṃ kaṇṭakabhasmatṛṇaśśayanānām |",
  "SA11n1134:349": "ye musaleśaya yuktivihārī teṣvapi ācariyā hi bhavanti ||",
  "SA11n1134:350": "yāvata bāhirakāḥ pṛthutīrthyā āśaya teṣvadhimukti samīkṣya |",
  "SA11n1134:351": "tīkṣṇa durāsad ugratapebhī tīrthika duḥkhaprahāṇa vinenti ||",
  "SA11n1134:352": "dṛṣṭisamākula loka viditvā sarvakudṛṣṭisamāśrita tīrthyāḥ ||",
  "SA11n1134:353": "sūkṣmapadebhirupāyanayemī satyaprakāśana teṣu karonti ||",
  "SA11n1134:354": "keṣuci drāmiḍamantrapadebhī deśayi satya suguptapadebhiḥ |",
  "SA11n1134:355": "keṣuci[ujjuka] vyaktapadebhiḥ keṣucideva rahasyapadebhiḥ ||",
  "SA11n1134:356": "keṣuci akṣarabhedapadebhiḥ arthaviniścayavajrapadebhiḥ |",
  "SA11n1134:357": "vādipramardanajñānapadebhiḥ śāstraadharmakamokṣapadebhi |||",
  "SA11n1134:358": "keṣuci mānuṣamantrapadebhiḥ sarvapraveśaniruktipadeṣu |",
  "SA11n1134:359": "keṣuci devaniruktipadebhiḥ nāganiruktita yakṣapadebhiḥ ||",
  "SA11n1134:360": "rākṣasātha[rva]gandharvapadebhiḥ bhūtakumbhāṇḍamahoragakebhiḥ |",
  "SA11n1134:361": "kinnaraapsaragaruḍapadebhiḥ satyaprakāśana mokṣupanenti ||",
  "SA11n1134:362": "te yathasatya niruktividhijñā evamaśeṣata ye jinadharmā |",
  "SA11n1134:363": "dharmamacintiya vākyapathajñā deśayi eṣa samādhi vikurvā ||",
  "SA11n1134:364": "te jagasaukhyata agrasamādhī sarvajage abhinirharamāṇā |",
  "SA11n1134:365": "raśmimacintiyamutsṛjamānā raśmi pramuñciya sattva vinenti ||",
  "SA11n1134:366": "raśmi pramuñciya darśayamānā yāvata sattva vinānita raśmi |",
  "SA11n1134:367": "teṣu sudarśana bhoti amoghaṃ hetu anuttari jñānavarasya ||",
  "SA11n1134:368": "darśayi buddha vidarśayi dharma saṃgha nidarśayi mārga narāṇām |",
  "SA11n1134:369": "darśayi cetika te jinabimbā tena sudarśanaraśmi nivṛttā ||",
  "SA11n1134:370": "raśmi pramuñci prabhaṃkaranāmā yā prabha jihma karoti marūṇām |",
  "SA11n1134:371": "sarvarajaṃ ca tamaṃ ca hanitvā so prabha bhāsati lokahitānām ||",
  "SA11n1134:372": "tāya prabhāsaya codita sattvāste jinapūjapradīpa dharentī |",
  "SA11n1134:373": "te jinapūjapradīpa dharitvā lokapradīpakarā jina bhonti ||",
  "SA11n1134:374": "tailapradīpa dhṛtasya pradīpā dāru tṛṇā naḍaveṇu pradīpāna |",
  "SA11n1134:375": "gandharasāyanaratnapradīpān dattva jineṣu prabhaṃkara labdhāḥ ||",
  "SA11n1134:376": "raśmi pramuñci pratāraṇi nāmā tāya prabhāsaya codita sattvāḥ ||",
  "SA11n1134:377": "nāvapratāraṇi nadyapatheṣu |",
  "SA11n1134:378": "dūṣita saṃskṛta varṇita śāntī tena pratāraṇi raśmi nivṛttā ||",
  "SA11n1134:379": "raśmi pipāsavinodanināmā tāya prabhāsaya codita sattvāḥ |",
  "SA11n1134:380": "kāmaguṇeṣu tṛṣāṃ prajahitvā dharmavimuktirasārthika bhonti ||",
  "SA11n1134:381": "[kāmaguṇeṣu tṛṣāṃ prajahitvā] dharmavimuktirasārthika bhūtvā |",
  "SA11n1134:382": "buddha bhavantyamṛtajalavarṣī tṛṣṇapipāsavinodana loke ||",
  "SA11n1134:383": "puṣkariṇīnadikūpataḍāgā utsa ya kārita bodhinidānāḥ |",
  "SA11n1134:384": "kāma vivarṇita varṇita dhyānā tṛṣṇavinodani tena nivṛtā ||",
  "SA11n1134:385": "prītikarī yada raśmi pramuñcī tāya prabhāsaya codita sattvāḥ |",
  "SA11n1134:386": "prītiphuṭā varabodhinidānaṃ cinta janenti bhaviṣya svayaṃbhū ||",
  "SA11n1134:387": "lakṣaṇamaṇḍita padmanipaṇṇā yatkṛtavigraha kāruṇikānām |",
  "SA11n1134:388": "bhāṣita buddhaguṇāḥ sadakālaṃ prītikarī prabha tena nivṛttā ||",
  "SA11n1134:389": "raśmi pramuñci ratiṃkaranāmā tāya prabhāsaya bodhita sattvā |",
  "SA11n1134:390": "buddharatīrata dharmaratīrata saṃgharatīrata te sada bhonti ||",
  "SA11n1134:391": "tritayaratīrata te sada bhūtvā buddhasamāgamadharmagaṇārye |",
  "SA11n1134:392": "labdhanupattikakṣānti labhanti codita smārita ye bahu sattvā ||",
  "SA11n1134:393": "buddhaanusmṛti dharmagaṇārye bodhi ya cittaguṇān vivaritvā |",
  "SA11n1134:394": "tena ratiṃkara raśmi nivṛttā ||",
  "SA11n1134:395": "puṇyasamuccaya raśmiḥ pramuñcī tāya prabhāsaya codita sattvā |",
  "SA11n1134:396": "dānu dadanti vicitramanekaṃ prārthayamānu anuttaru bodhiṃ ||",
  "SA11n1134:397": "āśaya pūritu yācanakānāṃ yajña nirargala tairyajamānaiḥ |",
  "SA11n1134:398": "sarvabhiprāyata dānu daditvā puṇyasamuccaya raśmi nivṛttā ||",
  "SA11n1134:399": "jñānabatī yada raśmi pramuñcī tāya prabhāsaya codita sattvāḥ |",
  "SA11n1134:400": "ekatu dharmamukhātu anekā dharmamukhānavabuddhi kṣaṇena ||",
  "SA11n1134:401": "dharmaprabheda grāhita satvān arthaviniścayajñānavibhaktī |",
  "SA11n1134:402": "dharmapadārthavibhāṣaṇa kṛtvā jñānavatī prabha tena nivṛttā ||",
  "SA11n1134:403": "prajñapradīpaya osari raśmi tāya prabhāsaya codita sattvāḥ ||",
  "SA11n1134:404": "śūnya nisattva ajātavipannān otari dharma abhāvasvabhāvān ||",
  "SA11n1134:405": "māyamarīcisamā dakacandrasvapnasamān pratibimbasamān vā |",
  "SA11n1134:406": "dharma asvāmika śūnya nirīhān bhāṣati prajñapradīpa nivṛttā ||",
  "SA11n1134:407": "dharmavikurvaṇi raśmi pramuñcī tāya prabhāsaya codita sattvā |",
  "SA11n1134:408": "dhāraṇi akṣayakoṣu labhitvā sarvatathāgatakoṣu labhenti ||",
  "SA11n1134:409": "dharmadharāṇa parigrahu kṛtvā dhārmikarakṣa karitva ṛṣīṇām |",
  "SA11n1134:410": "dharmaanugraha kṛtva jagasya dharmavikurvaṇi raśmi nivṛttā ||",
  "SA11n1134:411": "tyāgavatī yada raśmi vimuñcī tāya ya matsaracodita sattvā |",
  "SA11n1134:412": "jñātva anitya aśāśvata bhogān tyāgaratīrata te sada bhonti ||",
  "SA11n1134:413": "matsaradurdama sattva adāntā jñātva dhanaṃ supinābhrasvabhāvam |",
  "SA11n1134:414": "bṛhitatyāga prasannamanena tyāgavatīprabha tena nivṛttā ||",
  "SA11n1134:415": "niṣparidāha ya osari raśmi tāya duśīlaya codita sattvā |",
  "SA11n1134:416": "śīlaviśuddhipratiṣṭhita bhūtvā cinta janenti bhaveya svayaṃbhūḥ ||",
  "SA11n1134:417": "karmapathe kuśale pariśuddhe śīla samādayi yadbahusattvān |",
  "SA11n1134:418": "bodhayi cittasamādapanena raśmi nivṛtta sa niṣparidāhaḥ |",
  "SA11n1134:419": "kṣāntiviyūha ya osari raśmi tāya ya akṣama codita sattvāḥ |",
  "SA11n1134:420": "krodhakhilaṃ adhimāna jahitvā kṣāntiratīrata te sada bhonti ||",
  "SA11n1134:421": "duṣkṛta kṣānti apāyamatīnāṃ citta akṣomita bodhinidānam |",
  "SA11n1134:422": "varṇita kṣāntiguṇāḥ sadakālaṃ tena nivṛtta sa kṣāntiviyūhā ||",
  "SA11n1134:423": "raśmi uttaptavatī yada muñcī tāya kuśīda ya codita sattvāḥ |",
  "SA11n1134:424": "yuktaprayukta triṣū rataneṣu pūja karonti akhinnaprayogāḥ ||",
  "SA11n1134:425": "[ yukta prayukta triṣū rataneṣu pūja karitva akhinnaprayogāḥ |]",
  "SA11n1134:426": "te catumārapathā atikrāntāḥ kṣipra spṛśanti anuttara bodhim |",
  "SA11n1134:427": "vīrya samādayi yadbahusattvān pūja karitva triṣū rataneṣu |",
  "SA11n1134:428": "dharma dharitva kṣayaṃgata kāle tena uttaptavatī prabha labdhā ||",
  "SA11n1134:429": "śāntikarī yada raśmi pramuñcī tāya vibhrānta ya codita sattvāḥ |",
  "SA11n1134:430": "teṣu na rāgu na dveṣa na mohāḥ bodhita bhonti samāhitacittāḥ ||",
  "SA11n1134:431": "pāpa kumitra kiliṣṭacarīye saṃgaṇikāvinivartana kṛtvā |",
  "SA11n1134:432": "varṇita dhyāna praśānta araṇye śāntikarī prabha tena nivṛttā ||",
  "SA11n1134:433": "prajñaviyūha ya osari raśmī tāya duḥprajña saṃcodita sattvāḥ |",
  "SA11n1134:434": "satya pratītya vimokṣa naye'sminnindriya jñānagatiṃ gata bhonti ||",
  "SA11n1134:435": "indriya jñānagatiṃ gata bhūtvā |",
  "SA11n1134:436": "sūryapradīpa samādhi labhitvā prajñaprabhāsakarā jina bhonti ||",
  "SA11n1134:437": "rājyadhanātmapriyaiḥ parityāgaiḥ dharma ya mārgita bodhinidānam |",
  "SA11n1134:438": "taṃ ca satkṛtya prakāśiya dharmaṃ raśmi nivṛtta sa prajñaviyūhāḥ ||",
  "SA11n1134:439": "buddhavatī yada raśmi pramuñcī tāya prabhāya saṃcodita sattvāḥ |",
  "SA11n1134:440": "buddhasahastra aneka acintyān paśyiṣu padmavaneṣu niṣaṇṇān ||",
  "SA11n1134:441": "buddhamahātmata buddhavimokṣā bhāsita buddhavikurva anantā |",
  "SA11n1134:442": "buddhabalāviprabhāvana kṛtvā buddhavatī prabha tena nivṛttā ||",
  "SA11n1134:443": "te'bhayaṃdada raśmi pramuñcī tāya bhayārdita sattva sa spṛṣṭāḥ |",
  "SA11n1134:444": "bhūtagrahāvadhatāḍanabandhe mucyiṣu sarvupasargabhayebhyaḥ ||",
  "SA11n1134:445": "ye abhayena nimantrita sattvāḥ prāṇivadhāttu nivārita bhonti |",
  "SA11n1134:446": "trāyita yaccharaṇāgata bhītāstenabhayaṃdada raśmi nivṛttā ||",
  "SA11n1134:447": "sarvasukhāvaha osari raśmī tāya gilāna ya ātura spṛṣṭāḥ |",
  "SA11n1134:448": "sarvata vyādhidukhātpratimuktā dhyānasamādhisukhāni labhanti ||",
  "SA11n1134:449": "rogavinodani mūlaphalopadhi ratna rasāyana gandhanulapān |",
  "SA11n1134:450": "phāṇita kṣīra madhū dhṛta tailān bhojanapāna daditva ya labdhā ||",
  "SA11n1134:451": "buddhanidarśani raśmi pramuñcī tāya sa codita āyukṣayānte |",
  "SA11n1134:452": "buddha anusmari paśyipu buddhaṃ te'cyuta gacchi sa buddhakṣetram ||",
  "SA11n1134:453": "kāla karonti ca smārita buddhā darśitaprītakarā jinabimbān |",
  "SA11n1134:454": "buddhagatāḥ śaraṇaṃ maraṇānte bhāsiya buddhanidarśani labdhā ||",
  "SA11n1134:455": "dharmaprabhāvani raśmi pramuñcī tāya prabhāya saṃcodita sattvā |",
  "SA11n1134:456": "dharma paṭhanti śṛṇvanti likhantī dharmaratī rata te sada bhonti ||",
  "SA11n1134:457": "dharmadurbhikṣaya dyotitu dharmo dharmagaveṣiṇa pūrita āśā |",
  "SA11n1134:458": "chanda janitva prayujya ya dharme bhāṣata dharmaprabhāvani labdhā ||",
  "SA11n1134:459": "ghoṣavatī yada raśmi pramuñcī buddhasutā paricodanatāyām |",
  "SA11n1134:460": "yātuka śabdapracāru triloke sarva tathāgataghoṣa śṛṇvanti ||",
  "SA11n1134:461": "uccasvareṇa stavanti maharṣīn turyamahattaraghaṇṭapradānaiḥ |",
  "SA11n1134:462": "sarvajage jinaghoṣarutārthaṃ niścari ghoṣavatī prabha labdhā ||",
  "SA11n1134:463": "te'mṛtaṃdada raśmi pramuñcī tāya prabhāsaya codita sattvāḥ |",
  "SA11n1134:464": "sarva pramāda ciraṃ prajahitvā sarvaguṇaiḥ pratipadyati yogam ||",
  "SA11n1134:465": "duḥkha aneka upadravapūrṇaṃ bhāṣita saṃskṛta nityamakṣemam |",
  "SA11n1134:466": "śāntinirodhasukhaṃ sada kṣemaṃ bhāṣayatā amṛtaṃdada labdhā ||",
  "SA11n1134:467": "raśmi viśeṣavatī yada muñcī tāya prabhāsaya codita sattvā |",
  "SA11n1134:468": "śīlaviśeṣa samādhiviśeṣaṃ prajñaviśeṣa śṛṇonti jinānām ||",
  "SA11n1134:469": "śīlata agra samādhita agro prajñata agra mahāmunirājā |",
  "SA11n1134:470": "yaḥ stuta varṇita bodhinidānaṃ tena viśeṣavatī prabha labdhā ||",
  "SA11n1134:471": "ratnaviyūha ya osari raśmi tāya prabhāsaya codita sattvāḥ |",
  "SA11n1134:472": "akṣara ratnanidhāna labhitvā pūjayi ratnavarebhi maharṣīn ||",
  "SA11n1134:473": "ratnavisarga jine jinastūpe saṃgrahi kṛtsnajanaṃ ratanebhiḥ |",
  "SA11n1134:474": "ratnapradāna karitva jinānāṃ raśmi nivṛta ya ratnaviyūhā ||",
  "SA11n1134:475": "gandhaprabhāsa ya osari raśmī tāya prabhāsaya codita sattvāḥ |",
  "SA11n1134:476": "ghrātva amānuṣa gandha manojñān buddhaguṇe niyutāni bhavanti ||",
  "SA11n1134:477": "gandhanulepanu mānuṣadivyairyatkṛta pūja narādhipatīnām |",
  "SA11n1134:478": "gandhamayān jinavigrahastūpān kṛtva nivṛtta sugandhaprabhāsaḥ ||",
  "SA11n1134:479": "muñcati raśmi vicitraviyūhān indrapatākadhvajāgravicitrān |",
  "SA11n1134:480": "tūryaninādita gandhapradhūpita śobhi surottamapuṣpavikīrṇam ||",
  "SA11n1134:481": "tūryapratyudgami pūja jinānāṃ puṣpavilepanadhūpanacūrṇaiḥ |",
  "SA11n1134:482": "chatradhvajāgrapatākavitānaistena vicitraviyūha nivṛttāḥ ||",
  "SA11n1134:483": "raśmi prasādakarī yada muñcī pāṇitalopama saṃsthihi bhūmiḥ |",
  "SA11n1134:484": "śodhayato ṛṣi āśramastūpān tena prasādakarī prabha labdhā ||",
  "SA11n1134:485": "muñcati meghavatī yada raśmiṃ saṃsthihi gandha pravarṣati megham |",
  "SA11n1134:486": "stūpavarāṅgaṇa gandhajalenā siñciya meghavatī prabha labdhā ||",
  "SA11n1134:487": "bhūṣaṇavyūha pramuñcatu raśmīnnagna acela subhūṣaṇa bhontī |",
  "SA11n1134:488": "vastranibandhanahāravicitraṃ dattva vibhūṣaṇa raśmi nivṛttā ||",
  "SA11n1134:489": "raśmi rasāgravatī yada muñcībhukṣita bhojya rasāgra labhantī ||",
  "SA11n1134:490": "bhojana pāna vicitra rasāgrān datva rasāgravatī prabha labdhā ||",
  "SA11n1134:491": "arthanidarśani muñcati raśmīn ratnanidhāna labhanti daridrāḥ |",
  "SA11n1134:492": "akṣayaratnanidhiṃ tribhi ratnairdānata arthanidarśani labdhā |",
  "SA11n1134:493": "cakṣuviśodhani muñcati raśmīn andha tadā dṛśi rūpa vicitram |",
  "SA11n1134:494": "dīpapradāna jine jinastūpe cakṣuviśodhani raśmi nivṛttā ||",
  "SA11n1134:495": "śrotraviśodhani muñcati raśmīn śrotravihīna śruṇī pṛthu śabdān |",
  "SA11n1134:496": "vādyapradāna jine jinastūpe śrotraviśodhani raśmi nivṛttā ||",
  "SA11n1134:497": "ghrāṇaviśodhani muñcati raśmīn ghrāyi aghrāyitapūrva sugandhān |",
  "SA11n1134:498": "gandhapradāna jine jinastūpe ghrāṇaviśodhani raśmi nivṛttāḥ ||",
  "SA11n1134:499": "jihvaviśodhani muñcati raśmīn snigdhamanojñarutaiḥ stuti buddhān |",
  "SA11n1134:500": "vāca durukta vivarjita rūkṣā ślakṣaṇa udīrita raśmi nivṛttā ||",
  "SA11n1134:501": "kāyaviśodhani muñcati raśmīn indriyahīna suīndriya bhonti |",
  "SA11n1134:502": "kāyapraṇāma jine jinastūpe kurvata kāyaviśodhani labdhavā ||",
  "SA11n1134:503": "cittaviśodhani muñcati raśmīn unmatu sarva sacitta bhavanti |",
  "SA11n1134:504": "citta samādhivaśānuga kṛtvā citaviśodhani raśmi nivṛttā ||",
  "SA11n1134:505": "rūpaviśodhani muñcati raśmīn paśyiya cintiya rūpa narendrān |",
  "SA11n1134:506": "rūpakaśodhani citra samantāt stūpa alaṃkaratā pratilabdhā ||",
  "SA11n1134:507": "śabdaviśodhani muñcati raśmīn śabda aśabdata śūnya vijānī |",
  "SA11n1134:508": "pratyayajāta pratiśrutatulyaṃ śabdaprakāśanaraśmi nivṛttā ||",
  "SA11n1134:509": "gandhaviśodhani muñcati raśmīn sarva dugandha sugandha bhavantī |",
  "SA11n1134:510": "gandhavarāgra janairjinastūpān snāpana bodhidrumaprabha eṣā ||",
  "SA11n1134:511": "te rasaśodhani muñcati raśmīn sadviṣa nirviṣa bhonti rasāgrāḥ |",
  "SA11n1134:512": "buddha saśrāvaka mātṛpitṛṇāṃ sarvarasāgrapradānaprabhaiṣām ||",
  "SA11n1134:513": "sparśaviśodhani muñcati raśmīn kakkhaṭa sparśa mṛdū sukha bhontī |",
  "SA11n1134:514": "śaktitriśūlasitomaravarṣā mālyamṛdū padumotpala bhontī ||",
  "SA11n1134:515": "dṣya aneka mṛdū sukhasparśā saṃstari mārgi vrajanti jinānām |",
  "SA11n1134:516": "puṣpa vilepana cīvara sūkṣmā mālyavitānapradānaprabheyam ||",
  "SA11n1134:517": "dharmaviśodhani muñcati raśmīn sarvata romata cintiya dharmān |",
  "SA11n1134:518": "niścarataḥ śruṇi lokahitānāṃ toṣayi sarvadhimukti jinānām ||",
  "SA11n1134:519": "pratyayajāta ajātasvabhāvā dharmaśarīra ajātaśarīrāḥ |",
  "SA11n1134:520": "dharmata nityasthitā gaganasthā sūcata dharmaviśodhani labdhā ||",
  "SA11n1134:521": "raśmi sukhāpramukhā iti kṛtvā ekatu romamukhāttu ṛṣīṇām |",
  "SA11n1134:522": "niścari gaṅgarajopama raśmī sarva pṛthagvidha karmaprayogāḥ ||",
  "SA11n1134:523": "te yatha ekata romamukhāto osari gaṅgarajopama raśmī |",
  "SA11n1134:524": "evamaśeṣata sarvatu romā deśa samādhi vikurva ṛṣīṇām ||",
  "SA11n1134:525": "yena guṇena ya raśmi nivṛttā tasmi guṇeṣu sahāyaka pūrve |",
  "SA11n1134:526": "teṣu tameva pramuñcati raśmiṃ jñānavikurvaṇa eṣa ṛṣīṇām ||",
  "SA11n1134:527": "teṣa ya puṇyasahāyaka pūrve yairanumodita yācita yebhiḥ |",
  "SA11n1134:528": "yebhi ca dṛṣṭa śubhopacitaṃ vā te ima raśmi prajānati teṣām ||",
  "SA11n1134:529": "ye ca subhoṣacittāḥ kṛtapuṇyāḥ pūjita yebhi punaḥ punaḥ buddhāḥ |",
  "SA11n1134:530": "arthika chandika buddhaguṇebhiḥ codana teṣa karoti ya raśmiḥ ||",
  "SA11n1134:531": "sūrya yathā jātyandha na paśyī no ca sa nāsti udeti sa loke |",
  "SA11n1134:532": "cakṣusameta udāgamu jñātvā sarva prayujya svakasvaka dharme ||",
  "SA11n1134:533": "evata raśmi mahāpuruṣāṇāṃ asti ca te itare ca na paśyī |",
  "SA11n1134:534": "mithyahatā adhimuktivihīnāḥ durlabha te ca udāramatīnām ||",
  "SA11n1134:535": "ābharaṇāni nipāna vimānāḥ ratna rasāyana gandhanulepāḥ |",
  "SA11n1134:536": "te'pi tu asti mahātmajanasya te ca sudurlabha kṛcchragatānām ||",
  "SA11n1134:537": "evata raśmi mahāpuruṣāṇāṃ asti ca te itare ca na paśyī |",
  "SA11n1134:538": "mithyahatā adhimuktivihīnāḥ durlabha te ca udāramatīnām ||",
  "SA11n1134:539": "yasyimu raśmiprabheda śruṇitvā bheṣyati śraddadhimukti prasādaḥ |",
  "SA11n1134:540": "tena na kāṅkṣa na saṃśaya kāryo nāṅga na bheṣyi mahāguṇaketuḥ ||",
  "SA11n1134:541": "te parivāraviyūha vikurvā agrasamādhyabhinirharamāṇāḥ |",
  "SA11n1134:542": "sarvadaśaddiśi apratimānāḥ darśayi buddhasutāḥ parivāram ||",
  "SA11n1134:543": "te trisahastrapramāṇu vicitraṃ padmamadhiṣṭhihi raśmiviyūhāḥ |",
  "SA11n1134:544": "kāyaparyaṅka parisphuṭa padmaṃ darśayi eṣa samādhi vikurvā ||",
  "SA11n1134:545": "te daśakṣetrarajopama anye padmamadhiṣṭhihi saṃparivāram |",
  "SA11n1134:546": "sarva parīvṛta buddhasutebhī ye ca samādhyasamādhivihārī ||",
  "SA11n1134:547": "ye paripācita tena ṛṣīyāṃ sattva niṣpādita buddhaguṇeṣu |",
  "SA11n1134:548": "te parivāriya taṃ mahapadmaṃ sarva udikṣiṣu prāñjalibhūtāḥ ||",
  "SA11n1134:549": "te ca samāhita bālaśarīre vyutthihi yauvanavegasthitebhyaḥ |",
  "SA11n1134:550": "yauvanavegasthiteṣu saptāhita vyutthihi jīrṇaka vṛddhaśarīrāḥ ||",
  "SA11n1134:551": "jīrṇaka vṛddhaśarīri samāhita vyutthihi śraddha upāsikakāyāt |",
  "SA11n1134:552": "śraddha upāsikakāyasamāhita vyutthihi bhikṣuṇikāyaśarīrā ||",
  "SA11n1134:553": "bhikṣuṇikāya śarīri samāhita vyuthihi bhikṣu bahuśrutakāyāḥ |",
  "SA11n1134:554": "bhikṣu bahuśrutakāya samāhita vyutthihi śaikṣaaśaikṣaśarīrāḥ ||",
  "SA11n1134:555": "śaikṣaaśaikṣaśarīri samāhita vyutthihi pratyayabuddhaśarīrā |",
  "SA11n1134:556": "pratyayabuddha śarīri samāhita vyutthihi buddhavarāgraśarīrā ||",
  "SA11n1134:557": "buddhavarāgraśarīri samāhita vyutthihi devatakāyaśarīrā |",
  "SA11n1134:558": "devatakāyaśarīri samāhita vyutthihi nāgamaharddhikakāyāḥ ||",
  "SA11n1134:559": "nāgamaharddhikakāyasamāhita vyutthihi yakṣamaharddhikakāyāḥ ||",
  "SA11n1134:560": "yakṣamaharddhikakāyasamāhita vyutthihi sarvatabhūtaśarīrāḥ ||",
  "SA11n1134:561": "sarvata bhūtaśarīri samāhita vyutthihi ekatu romasukhātaḥ |",
  "SA11n1134:562": "ekatu romamukhasmi samāhita vyutthihi sarvata romamukheṣu |||",
  "SA11n1134:563": "sarviṣu romamukheṣu samāhita vyutthihi ekatu vālapathātaḥ ||",
  "SA11n1134:564": "ekatu vālapathasmi samāhita vyutthihi sarvata vālapathebhyaḥ ||",
  "SA11n1134:565": "sarviṣu vālapatheṣu samāhita vyutthihi te paramāṇurajātaḥ ||",
  "SA11n1134:566": "ekarajasmi samāhita bhūtvā vyutthihi sarvarajebhya aśeṣam ||",
  "SA11n1134:567": "sarvaraje samāhita bhūtvā vyutthihi sāgaravajratalātaḥ |",
  "SA11n1134:568": "sāgaravajratalasmi samāhita vyutthihi te maṇivṛkṣaphalebhyaḥ ||",
  "SA11n1134:569": "vṛkṣaphaleṣu samāhita bhūtvā vyutthihi raśmimukhebhi jinānām |",
  "SA11n1134:570": "raśmimukheṣu jināna samāhita vyutthihi sāgaratoyanadībhyaḥ ||",
  "SA11n1134:571": "sāgaratoyanadīṣu samāhita vyutthihi tejapathātu mahātmā |",
  "SA11n1134:572": "tejapathasmi samāhita bhūtvā vyutthihi vāyupathānusmṛtīmān ||",
  "SA11n1134:573": "vāyupathe tu samāhita bhūtvā vyutthihi bhūmitalātu mahātmā |",
  "SA11n1134:574": "bhūmitale tu samāhita bhūtvā byutthihi sarvatu devavimānāt ||",
  "SA11n1134:575": "sarvi tu devabalāna samāhita byutthihi te gaganānusmṛtīmān |",
  "SA11n1134:576": "eti samādhivimokṣa acintyāsteṣa acintyaguṇopacitānām ||",
  "SA11n1134:577": "kalpa acintya prabhāṣiyamāṇāḥ sarvajinebhi na śakya kṣayītum |",
  "SA11n1134:578": "sarvajinebhi ca bhāṣita ete karmavipāku jagasya acintyo ||",
  "SA11n1134:579": "nāgavikurvita buddhavikurvā dhyāyina dhyāna acintya vikurvā |",
  "SA11n1134:580": "te ca vaśe sthita aṣṭa vimokṣāḥ śrāvaka ekabhavī bahu bhontī ||",
  "SA11n1134:581": "bhūtva bahuḥ puna eka bhavitvā dhyāyati prajvalate gaganasmin ||",
  "SA11n1134:582": "te hi mahākaruṇāya vihīnā bodhianarthiku loka upekṣī ||",
  "SA11n1134:583": "darśayi kāyavikurva acintyā kasya na darśayi lokahitaiṣī |",
  "SA11n1134:584": "candra sasūrya nabhe vicarantau darśayi sarvadiśi pratibhāsam ||",
  "SA11n1134:585": "utsasarohradakūpataḍāge bhājanaratnasamudranadīṣu |",
  "SA11n1134:586": "evamacintiya darśiyi rūpaṃ sarvadaśaddiśi te naravīrāḥ ||",
  "SA11n1134:587": "sarvasamādhivimokṣavidhijñā yatra tathāgata sākṣi svayaṃbhūḥ |",
  "SA11n1134:588": "sāgaradeva rutāvatināmā yāvatsatva samudrayutpannā ||",
  "SA11n1134:589": "teṣu svarāṅgaruteṣu vidhijñā toṣayi sarvarutān svarutena |",
  "SA11n1134:590": "sā hi sarāga sadoṣa rutāvati sarvarute pratighoṣavidhijñā ||",
  "SA11n1134:591": "dhāraṇi dharmabalaṃ vaśiprāptā kaḥ sa na toṣi sadevakalokam |",
  "SA11n1134:592": "māyakaro yatha vidyavidhijño darśayi rūpa vicitra anantān ||",
  "SA11n1134:593": "ratridivaikamuhūrtuku māsān varṣaśataṃ puna sphītapradīptān |",
  "SA11n1134:594": "māyakaro hi sarāgu sadoṣo toṣayi māyavikurvita lokam ||",
  "SA11n1134:595": "dhyānaabhijñavimokṣasuśikṣita kasya na toṣayi caryavidhijñaḥ |",
  "SA11n1134:596": "rāhu yathe[ṣa] ya nirmiṇi kāyaṃ kurvati vajrapade talabandham ||",
  "SA11n1134:597": "darśanasāgaru nābhipramāṇaṃ bhoti sumerutale samaśīrṣaḥ |",
  "SA11n1134:598": "so'pi sarāgu sadoṣa samoho rāhu nidarśayi īdṛśa ṛddhī ||",
  "SA11n1134:599": "mārapramardana lokapradīpa kasya na darśayi ṛddhi anantā |",
  "SA11n1134:600": "paśya acintiya [ śakravi] kurvā devasurendraraṇasmi pravṛtte ||",
  "SA11n1134:601": "yātuka bimbara nekasurāṇāṃ tātuka nirmiṇi śakru svakāyān |",
  "SA11n1134:602": "sarvasurendrasurāśca vijānī śakramapuratogata svāyum ||",
  "SA11n1134:603": "eṣa gṛhyeta vajradharāṇāṃ saṃbhramu gacchisu sarvasurendrāḥ |",
  "SA11n1134:604": "netra sahastra bhayaṃkara darśī jvālapramuñcana vajra gṛhītam ||",
  "SA11n1134:605": "varmitakāya durāsadateja śakramudīkṣya palātvasurendrāḥ |",
  "SA11n1134:606": "so hi ta itvara puṇyavalenā,",
  "SA11n1134:607": "śakra vikurvati devajayārthī ||",
  "SA11n1134:608": "sarvajagasya aśeṣata trāṇaṃ akṣaya puṇya kuto na vikurvī |",
  "SA11n1134:609": "vāyuta saṃbhuta megha pravarṣī vāyuta megha punaḥ prasamentī |",
  "SA11n1134:610": "vāyuta sasya virohati loke vāyu sukhāvaha sarvajagasya ||",
  "SA11n1134:611": "so hi aśikṣita pāramitāsu buddhaguṇeṣu aśikṣita vāyu |",
  "SA11n1134:612": "darśayi lokavipāka acintyā kasya na darśayi te vara labdhā ||",
  "SA11n1134:613": "iti śikṣāsamuccaye ratnatrayānusmṛtirnāmāṣṭādaśaḥ paricchedaḥ samāptaḥ ||"
}