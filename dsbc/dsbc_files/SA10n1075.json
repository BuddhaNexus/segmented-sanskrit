{
  "SA10n1075:0": "dṛṣṭiparīkṣā saptaviṃśatitamaṃ prakaraṇam |",
  "SA10n1075:1": "yaścaivaṃ pratītyasamutpādaṃ yathābhūtaṃ samyak paśyati,",
  "SA10n1075:2": "sa na pūrvāntaṃ pratisarati,",
  "SA10n1075:3": "nāparāntaṃ pratisarati,",
  "SA10n1075:4": "- ityādi sūtre paṭhayate,",
  "SA10n1075:5": "tatra katamaḥ pūrvāntaḥ,",
  "SA10n1075:6": "katamo'parāntaḥ,",
  "SA10n1075:7": "kathaṃ na pratisaratīti?",
  "SA10n1075:8": "tadvayutpatyarthamidamārabhyate |",
  "SA10n1075:9": "tatra vartamānamātmabhāvamapekṣya atītā ātmabhāvāḥ pūrvānta ityucyate |",
  "SA10n1075:10": "pūrvo hi janmaparaṃparāṃśaḥ pūrvāntaḥ |",
  "SA10n1075:11": "taṃ na pratisarati,",
  "SA10n1075:12": "dṛṣṭiprakārairnālambate |",
  "SA10n1075:13": "pratītyasamutpādasya yathāvadavasthitatattvadarśanāt nānyathāvasthitaṃ vastu anyathā abhiniviśate |",
  "SA10n1075:14": "tatra aṣṭau dṛṣṭayaḥ pūrvāntamālambya anyathā pravṛttāḥ | tadyathā -",
  "SA10n1075:15": "abhūmatītamadhvānaṃ nābhūmiti ca dṛṣṭayaḥ |",
  "SA10n1075:16": "yāstāḥ śāśvatalokādyāḥ pūrvāntaṃ samupāśritāḥ ||1 ||",
  "SA10n1075:17": "tatra itiśabdaḥ ādyarthaḥ |",
  "SA10n1075:18": "athavā dṛṣṭidvayopādānamupalakṣaṇārtham |",
  "SA10n1075:19": "catastrastvetā dṛṣṭayaḥ |",
  "SA10n1075:20": "tadyathā - kiṃ nvahamabhūvamatītamadhvānam,",
  "SA10n1075:21": "nābhūvamatītamadhvānam,",
  "SA10n1075:22": "abhūvaṃ ca nābhūvaṃ ca,",
  "SA10n1075:23": "naivābhūvaṃ na nābhūvam, iti |",
  "SA10n1075:24": "etāścatasro dṛṣṭayaḥ pūrvāntaṃ samāśritāḥ |",
  "SA10n1075:25": "aparā api catasra ityāha-",
  "SA10n1075:26": "yāstāḥ śāśvatalokādyāḥ",
  "SA10n1075:27": "pūrvaṃ prasaṅgena upavarṇitāḥ, tā api",
  "SA10n1075:28": "pūrvāntaṃ samupāśritāḥ ||",
  "SA10n1075:29": "tatra yadyapi pūrvāntād dṛṣṭicatuṣṭayāduttaraṃ dṛṣṭicatuṣṭayaṃ nātibhidyate,",
  "SA10n1075:30": "tathāpi tāvanmātra viśeṣamāśritya pṛthagupādīyate |",
  "SA10n1075:31": "tacca uttaratra vyākhyāsyāmaḥ |",
  "SA10n1075:32": "tatra śāśvato lokaḥ ityetat,",
  "SA10n1075:33": "abhūvamatītamadhvānam,",
  "SA10n1075:34": "ityetasmānnātibhidyate |",
  "SA10n1075:35": "athavā ayaṃ viśeṣaḥ - yacchāśvato lokaḥ ityeṣāṃ dṛṣṭiḥ sāmānyena pūrvāntamāśritā |",
  "SA10n1075:36": "abhūvamatītamadhvānam,",
  "SA10n1075:37": "ityeṣā tu ātmana eva pūrvāntaparāmarśena pravṛttā,",
  "SA10n1075:38": "na sāmānyeneti |",
  "SA10n1075:39": "evamanyāsvapi dṛṣṭiṣu viśeṣo vaktavyaḥ |",
  "SA10n1075:40": "ityevaṃ tāvat aṣṭāvetā dṛṣṭayaḥ pūrvāntaṃ samupāśritāḥ ||1 ||",
  "SA10n1075:41": "uktaḥ pūrvāntastadālambikābhirdṛṣṭibhiḥ sārdham |",
  "SA10n1075:42": "idānīmaparānta ucyate |",
  "SA10n1075:43": "tatra vartamāna mātmabhāvamapekṣya bhāvinaḥ ātmabhāvāḥ aparānta ityucyate |",
  "SA10n1075:44": "aparo hi janmaparaṃparāṃśo'parāntaḥ,",
  "SA10n1075:45": "taṃ na pratisarati,",
  "SA10n1075:46": "dṛṣṭiprakārairnālambate |",
  "SA10n1075:47": "pratītyasamutpādasya yathāvadavasthitatattvadarśanāt,",
  "SA10n1075:48": "nānyathāvasthitaṃ vastu anyathābhiniviśate |",
  "SA10n1075:49": "tatra aṣṭau dṛṣṭayaḥ aparāntamālambya anyathā pravṛttāḥ | tadyathā -",
  "SA10n1075:50": "dṛṣṭayo na bhaviṣyāmi kimanyo'nāgate'dhvani |",
  "SA10n1075:51": "bhaviṣyāmīti cāntādyā aparāntaṃ samāśritāḥ ||2 ||",
  "SA10n1075:52": "ihāpi dṛṣṭidvayopādānamupalakṣaṇārtham |",
  "SA10n1075:53": "catastrastvetā dṛṣṭayaḥ |",
  "SA10n1075:54": "tadyathā - kiṃ nu bhaviṣyāmyanāgatamadhvānam,",
  "SA10n1075:55": "na bhaviṣyāmi,",
  "SA10n1075:56": "bhaviṣyāmi ca na bhaviṣyāmi ca,",
  "SA10n1075:57": "naiva bhaviṣyāmi na ca na bhaviṣyāmyanāgatamadhvānam,",
  "SA10n1075:58": "ityetāścatasro dṛṣṭayaḥ aparāntaṃ samāśritāḥ |",
  "SA10n1075:59": "kimetā eva catasro dṛṣṭayaḥ aparāntaṃ samāśritāḥ? netyāha |",
  "SA10n1075:60": "kiṃ tarhi aparā api catasro vidyante antādyā aparāntaṃ samāśritāḥ |",
  "SA10n1075:61": "tatra antādyāścatasro dṛṣṭayaḥ sāmānyena aparāntamāaśritya pravṛttāḥ,",
  "SA10n1075:62": "kiṃ tu bhaviṣyāmyanāgatamadhvānamityetāstu ātmana evāparāntamāśritya pravṛttāḥ,",
  "SA10n1075:63": "ityevaṃ dṛṣṭicatuṣṭayasya viśeṣa iti boddhavyam ||2 ||",
  "SA10n1075:64": "tatra ādyasya tāvat pūrvāntālambikasya dṛṣṭicatuṣṭayasya yathā na saṃbhavaḥ,",
  "SA10n1075:65": "tathā pratipādayannāha -",
  "SA10n1075:66": "abhūmatītamadhvānamityetannopapadyate |",
  "SA10n1075:67": "yo hi janmasu pūrveṣu sa eva na bhavatyayam ||3 ||",
  "SA10n1075:68": "tatra ya eva atīteṣu janmasu babhūva,",
  "SA10n1075:69": "yadi sa evāyamadhunā syāt,",
  "SA10n1075:70": "tadā yuktamasya grahītum- abhūvamahamatītamadhvānamiti |",
  "SA10n1075:71": "na caitadevaṃ saṃbhavati nityatvaprasaṅgāt,",
  "SA10n1075:72": "nityasya ca saṃsaraṇā nupapatteḥ,",
  "SA10n1075:73": "ekagatisthasyāpi nānāgatisaṃgṛhītatvaprasaṅgāt |",
  "SA10n1075:74": "iha hi pūrvaṃ yadi narakādigatiko bhūtvā idānīṃ karmavaicitryāt manuṣyeṣu upapannaḥ evaṃkalpayet - ahamevāsau nāraka āsam iti ,",
  "SA10n1075:75": "tadasya na yuktam |",
  "SA10n1075:76": "kathaṃ hi nāma manuṣyaḥ san nārakādikaḥ syāt?",
  "SA10n1075:77": "yattarhi idaṃ paṭhayate sūtre - ahameva sa tena kālena tena samayena māndhātā nāma rājā cakravartī abhūvam iti,",
  "SA10n1075:78": "tat kathaṃ veditavyamiti?",
  "SA10n1075:79": "anyatvapratiṣedhaparaṃ tadvacanaṃ naikatvapratipādakamiti vijñeyam |",
  "SA10n1075:80": "ata eva hi nānyaḥ sa tena kālena tena samayeneti paṭhayate |",
  "SA10n1075:81": "yadi punaḥ sa evāyamiti pūrvakasya cādhunātanasya ca ekatvaṃ syāt,",
  "SA10n1075:82": "ko doṣaḥ syāt?",
  "SA10n1075:83": "uktastāvadatra doṣaḥ - nityatvaṃ syāditi ||3 ||",
  "SA10n1075:84": "tathāpi bhūya ucyate -",
  "SA10n1075:85": "sa evātmeti tu bhavedupādānaṃ viśiṣyate |",
  "SA10n1075:86": "yadi sa eva pūrvaka ātmāyamidānīṃ syāt,",
  "SA10n1075:87": "tadā upādānasya pañcaskandhalakṣaṇasya viśeṣo na syāt upādāturaviśeṣātpūrvāvasthāyāmiva |",
  "SA10n1075:88": "na caivamupādānāviśeṣo'syātmanaḥ,",
  "SA10n1075:89": "kiṃ tarhi viśiṣyata eva upādānamupādātuḥ karmabhedāt kārakabhedācca |",
  "SA10n1075:90": "tataśca upādānaviśeṣāt sa evāyamātmeti na yujyate ||",
  "SA10n1075:91": "atha manyase - viśiṣyatāmupādānam,",
  "SA10n1075:92": "ātmā tu eka eveti |",
  "SA10n1075:93": "ataḥ ātmano'viśiṣṭatvā dabhūmatītamadhvānamityetad bhaviṣyatyeva | ucyate -",
  "SA10n1075:94": "upādānavinirmukta ātmā te katamaḥ punaḥ ||4 ||",
  "SA10n1075:95": "yadi hi anyadupādānam,",
  "SA10n1075:96": "anyaścātmā syāt,",
  "SA10n1075:97": "tadā upādānaviśeṣe'pi ātmano'viśeṣāt syādetadevam |",
  "SA10n1075:98": "na caitad bhedena darśayituṃ śakyam - ayamasāvātmā,",
  "SA10n1075:99": "idamasyopādānamiti,",
  "SA10n1075:100": "upādānaviśiṣṭasvabhāvatvādātmano'hetukatvaprasaṅgāt,",
  "SA10n1075:101": "pṛthaggrahaṇaprasaṅgācca |",
  "SA10n1075:102": "yadā caivamupādānavinirmukta ātmā darśayituṃ na śakyate,",
  "SA10n1075:103": "tadā upādānaviśeṣe'pi ātmāviśeṣa iti na śakyate kalpayitum ||4 ||",
  "SA10n1075:104": "athāpi kaścit parikalpayet- satyam,",
  "SA10n1075:105": "upādānavinirmukta iti evaṃ na saṃbhavati,",
  "SA10n1075:106": "kimupādānameva ātmatvena parikalpyate iti ?",
  "SA10n1075:107": "etadapi na yuktamiti pratipādayannāha -",
  "SA10n1075:108": "upādānavinirmukto nāstyātmeti kṛte sati |",
  "SA10n1075:109": "syādupādānamevātmā nāsti cātmeti vaḥ punaḥ ||5 ||",
  "SA10n1075:110": "yathā tāvadupādānamevātmā na saṃbhavati tathā pratipādayannāha -",
  "SA10n1075:111": "na copādānamevātmā vyeti tatsamudeti ca |",
  "SA10n1075:112": "kathaṃ hi nāmopādānamupādātā bhaviṣyati ||6 ||",
  "SA10n1075:113": "tatra yadetat pañcopādānaskandhākhyamupādānam,",
  "SA10n1075:114": "tat pratikṣaṇamutpadyate ca vinaśyati ca |",
  "SA10n1075:115": "na caivamātmā pratikṣaṇamutpadyate ca vinaśyati ca |",
  "SA10n1075:116": "ātmā skandhebhyastattvānyatvādinā ca nityānityatvenāpyaśakya eva vaktum,",
  "SA10n1075:117": "anekadoṣaprasaṅgāt |",
  "SA10n1075:118": "nityatve hi ātmanaḥ śāśvatavādaḥ syāt,",
  "SA10n1075:119": "anityatve ca ucchedavādaprasaṅgaḥ |",
  "SA10n1075:120": "tataśca tadubhayaṃ śāśvatocchedākhyaṃ mahānarthakaramiti nopagantavyam |",
  "SA10n1075:121": "ataḥ upādānamevātmeti tāvanna yujyate ||",
  "SA10n1075:122": "api ca - kathaṃ hi nāmopādānamupādātā bhaviṣyati |",
  "SA10n1075:123": "iha upādīyate ityupādānaṃ karma |",
  "SA10n1075:124": "tasya ca avaśyamupādātrā upārjakena bhavitavyam |",
  "SA10n1075:125": "tasya copādānasya yadi ātmatvamiṣyate,",
  "SA10n1075:126": "tatra upādānameva upādātā ityapi vidyate |",
  "SA10n1075:127": "tataśca kartṛkarmaṇoraikye sati chetṛcchettavyaghaṭakumbhakārāgnīndhanādīnāmapi aikyaṃ syāt |",
  "SA10n1075:128": "na caitad dṛṣṭaṃ yuktaṃ vā iti pratipādayannāha -",
  "SA10n1075:129": "kathaṃ hi nāmopādānamupādātā bhaviṣyati | iti |",
  "SA10n1075:130": "api tu atyantāsaṃbhava evāsya pakṣasyetyabhiprāyaḥ ||6 ||",
  "SA10n1075:131": "atrāha - satyamupādānamātramātmā na yujyate,",
  "SA10n1075:132": "kiṃ tarhi upādānavyatirikta eva ātmā bhaviṣyati |",
  "SA10n1075:133": "etadapi na yuktam |",
  "SA10n1075:134": "kiṃ kāraṇam? yasmāt -",
  "SA10n1075:135": "anyaḥ punarupādānādātmā naivopapadyate |",
  "SA10n1075:136": "gṛhyate hyanupādāno yadyanyo na ca gṛhyate || 7 ||",
  "SA10n1075:137": "yadi upādānādātmā vyatiriktaḥ syāt,",
  "SA10n1075:138": "gṛhyeta sa upādānavyatiriktaḥ,",
  "SA10n1075:139": "ghaṭādiva paṭaḥ |",
  "SA10n1075:140": "na caivaṃ gṛhyate |",
  "SA10n1075:141": "tasmādupādānavyatirikto'pi nāsti |",
  "SA10n1075:142": "anupādānaḥ upādānavyatirekeṇa agṛhyamāṇatvāt khapuṣpavat,",
  "SA10n1075:143": "ityabhiprāyaḥ ||7 ||",
  "SA10n1075:144": "idānīṃ yathopapāditamarthaṃ nigamayannāha -",
  "SA10n1075:145": "evaṃ nānya upādānānna copādānameva saḥ |",
  "SA10n1075:146": "ātmā nāstyanupādānaḥ",
  "SA10n1075:147": "atha syāt - yadi ātmā upādānasvarūpo na bhavati,",
  "SA10n1075:148": "upādānopādātrorekatvaprasaṅgāt |",
  "SA10n1075:149": "udayavyayaprasaṅgācca |",
  "SA10n1075:150": "sa hi anyo'pi na bhavati upādānamanapekṣya bhedena grahaṇaprasaṅgāt |",
  "SA10n1075:151": "na cāpyanupādānaḥ,",
  "SA10n1075:152": "upādānanirapekṣasya grahaṇaprasaṅgāt |",
  "SA10n1075:153": "evaṃ tarhi nāsti ātmetyastu | ucyate -",
  "SA10n1075:154": "nāpi nāstyeṣa niścayaḥ ||8 ||",
  "SA10n1075:155": "yo hi nāma skandhānupādāya prajñapyate,",
  "SA10n1075:156": "sa kathaṃ nāstīti syāt?",
  "SA10n1075:157": "na hi avidyamāno vandhyātanayaḥ skandhānupādāya prajñapyate |",
  "SA10n1075:158": "kathaṃ sati upādāne upādātā nāstīti yujyate |",
  "SA10n1075:159": "tasmānnāstitvamapyasya na yujyate |",
  "SA10n1075:160": "tasmānnāsti ātmeti niścayo'pyeṣa nopapadyate |",
  "SA10n1075:161": "asya tvātmano vyavasthānaṃ vistareṇa madhyamakāvatārādavaseyam |",
  "SA10n1075:162": "ihāpi ca pūrvameva sthānasthāneṣu kṛtā vyavastheti na punariha tadvayavasthāne yatna āsthīyate ||8 ||",
  "SA10n1075:163": "evaṃ tāvadabhūvamatītamadhvānamityeṣā kalpanā nopapadyate |",
  "SA10n1075:164": "idānīṃ nābhūvamatītamadhvāna mityedapi yathā nopapadyate tathā pratipādayannāha -",
  "SA10n1075:165": "nābhūmatītamadhvānamityetannopapadyate |",
  "SA10n1075:166": "yo hi janmasu pūrveṣu tato'nyo na bhavatyayam ||9 ||",
  "SA10n1075:167": "yadi pūrvakādātmanaḥ asya adhunātanasya ātmano'nyatvaṃ syāt,",
  "SA10n1075:168": "tadānīṃ nābhūmatīta madhvānamiti syāt |",
  "SA10n1075:169": "na caitadevaṃ saṃbhavati |",
  "SA10n1075:170": "tasmānnābhūvamatītamadhvānamityetannopapadyate ||9 ||",
  "SA10n1075:171": "yadi punaḥ pūrvakādātmanaḥ asya anyatvaṃ syāt,",
  "SA10n1075:172": "ko doṣa iti ? ucyate -",
  "SA10n1075:173": "yadi hyayaṃ bhavedanyaḥ pratyākhyāyāpi taṃ bhavet |",
  "SA10n1075:174": "tathaiva ca sa saṃtiṣṭhettatra jāyeta vāmṛtaḥ ||10 ||",
  "SA10n1075:175": "yadi hi ayamadhunātana ātmā pūrvakādātmanaḥ anyaḥ syāt,",
  "SA10n1075:176": "tadā taṃ pūrvakamātmānaṃ pratyākhyāya parityajya tannirapekṣaḥ ataddhetuka eva syāt |",
  "SA10n1075:177": "kiṃ cānyat |",
  "SA10n1075:178": "tathaiva ca sa saṃtiṣṭhettatra yadi pūrvakādātmanaḥ asya anyatvaṃ syāt,",
  "SA10n1075:179": "tadā anyatvād ghaṭotpāde paṭāvināśavat pūrvasyātmanā uttarasminnapi ātmani samutpadyamāne'pi anirodhaḥ syāt |",
  "SA10n1075:180": "aniruddhatvācca yatra pūrvaṃ devamanuṣyādi janmasu upapannaḥ,",
  "SA10n1075:181": "yena varṇasaṃsthānādinā pūrvamupalabhyamānaḥ,",
  "SA10n1075:182": "tenaiva prakāreṇa tathaiva sa tatrāvatiṣṭheta tathaivāvatiṣṭheteti |",
  "SA10n1075:183": "tasmānnābhūvamatītamadhvānamityetannopapadyate ||",
  "SA10n1075:184": "atrāha - tatra yaduktam -",
  "SA10n1075:185": "yadi hyayaṃ bhavedanyaḥ pratyākhyāyāpi taṃ bhavet |",
  "SA10n1075:186": "iti , yadi puna pūrvakamātmānaṃ pratyākhyāya [ ayamiha bhavet,",
  "SA10n1075:187": "ko doṣaḥ syāt?",
  "SA10n1075:188": "tatra doṣā bahavaḥ syuḥ |",
  "SA10n1075:189": "kathamiti cet,",
  "SA10n1075:190": "yasmādevaṃ sati -",
  "SA10n1075:191": "ucchedaḥ karmaṇāṃ nāśastathānyakṛtakarmaṇām |",
  "SA10n1075:192": "anyena paribhogaḥ syādevamādi prasajyate ||11 ||",
  "SA10n1075:193": "yadi pūrvakamātmānaṃ pratyākhyāya ayamātmā bhavet,",
  "SA10n1075:194": "tadā ] pūrvakasya ātmanaḥ tatra naṣṭatvād,",
  "SA10n1075:195": "iha ca anyasyaiva cotpādanātpūrvakasyātmana ucchedaḥ syāt |",
  "SA10n1075:196": "tasmiṃśca ātmani ucchinne karmaṇāmadattaphalānāmevāśrayavicchedena vicchedāt,",
  "SA10n1075:197": "bhoktaścābhāvānnāśa eva syāt |",
  "SA10n1075:198": "atha pūrvakenātmanā kṛtasya karmaṇaḥ uttareṇātmanā phalaparibhogaḥ parikalpyate,",
  "SA10n1075:199": "tathāpi anyena kṛtasya karmaṇaḥ phalasya anyenopabhogaḥ syāt | tataśca -",
  "SA10n1075:200": "akṛtābhyāgamabhayaṃ syātkarmākṛtakaṃ yadi |",
  "SA10n1075:201": "ityevamādi aniṣṭamāpadyate ||11 ||",
  "SA10n1075:202": "api ca | yadi ayamātmā pūrvakādātmanaḥ anya eva atropapannaḥ syāt,",
  "SA10n1075:203": "tadā pūrvamabhūtvā paścādutpanna iti syāt |",
  "SA10n1075:204": "na caitadyuktamiti pratipādayannāha -",
  "SA10n1075:205": "nāpyabhūtvā samudbhūto doṣo hyatra prasajyate |",
  "SA10n1075:206": "kṛtako vā bhavedātmā saṃbhūto vāpyahetukaḥ ||12 ||",
  "SA10n1075:207": "iti | yadi hi ātmā pūrvamabhūtvā paścādutpannaḥ syāt,",
  "SA10n1075:208": "tadā kṛtaka eva ātmā syāt |",
  "SA10n1075:209": "na ca kṛtaka ātmeṣyate,",
  "SA10n1075:210": "anityatvaprasaṅgāt |",
  "SA10n1075:211": "vyatiriktasya ca tanniṣpādakasya karturabhāvāt kutaḥ kṛtakatvamātmano yojyeta?",
  "SA10n1075:212": "kṛtake cātmani parikalpyamāne ādimān saṃsāraḥ syādeva,",
  "SA10n1075:213": "apūrvasattvasya prādurbhāvaśca |",
  "SA10n1075:214": "na caitadevam |",
  "SA10n1075:215": "tasmānna kṛtaka ātmā |",
  "SA10n1075:216": "api ca |",
  "SA10n1075:217": "saṃbhūto vāpyahetukaḥ |",
  "SA10n1075:218": "abhūtvā prāgātmā samutpadyamāno nirhetuka evopapadyate |",
  "SA10n1075:219": "pūrvaṃ hi ātmā nāstīti akṛtako nirhetukaḥ syāt |",
  "SA10n1075:220": "vāśabdo vikalpe |",
  "SA10n1075:221": "kṛtako vā bhavedātmā yadi vā nābhūvamatīta madhvānamityetannābhyupeyam |",
  "SA10n1075:222": "saṃbhūto vāpyahetukaḥ, yadi vā -",
  "SA10n1075:223": "nābhūmatītamadhvānamityetannopapadyate |",
  "SA10n1075:224": "ityabhyupagamyatām ||12 ||",
  "SA10n1075:225": "idānīṃ yathopavarṇitamevārthaṃ nigamayannāha -",
  "SA10n1075:226": "evaṃ dṛṣṭiratīte yā nābhūmahamabhūmaham |",
  "SA10n1075:227": "ubhayaṃ nobhayaṃ ceti naiṣā samupapadyate ||13 ||",
  "SA10n1075:228": "evaṃ yathopavarṇitena nyāyena abhūmatītamadhvānamiti yā dṛṣṭiḥ,",
  "SA10n1075:229": "eṣāpi naivopapadyate |",
  "SA10n1075:230": "etaddvayasyābhāvācca ubhayamapi nopapadyate |",
  "SA10n1075:231": "kiṃ kāraṇam?",
  "SA10n1075:232": "yasmād dvayaṃ hyetatsamāhatamubhayamiti kalpyate |",
  "SA10n1075:233": "ekaikasya ca pṛthakpṛthagabhāvāt kutastatsamāhāra iti ubhayamapi na saṃbhavati |",
  "SA10n1075:234": "ubhayasyābhāvāt kutastatpratiṣedhena nobhayaṃ bhaviṣyatīti?",
  "SA10n1075:235": "tasmānnaivābhūvaṃ na nābhūvamityetadapi nopapadyate ||13 ||",
  "SA10n1075:236": "tadevaṃ pūrvāntaṃ samāśritasya dṛṣṭicatuṣṭayasya asaṃbhavamudbhāvya idānīmaparāntasamāśritasya pratiṣedhamāha -",
  "SA10n1075:237": "adhvanyanāgate kiṃ nu bhaviṣyāmīti darśanam |",
  "SA10n1075:238": "na bhaviṣyāmi cetyetadatītenādhvanā samam ||14 ||",
  "SA10n1075:239": "yathaiva hi atīte'dhvani dṛṣṭicatuṣṭayaṃ niṣiddham,",
  "SA10n1075:240": "evamanāgate'pyadhvani dṛṣṭicatuṣṭayaṃ niṣedhanīyamuktapāṭhaparivartanena | tadyathā -",
  "SA10n1075:241": "adhvanyanāgate kiṃ nu bhaviṣyāmītyasaṃgatam |",
  "SA10n1075:242": "aiṣyajanmani yo bhāvo sa eva na bhavatyayam ||",
  "SA10n1075:243": "ityevamādinā sarvaṃ samaṃ yojyamekatvapratiṣedhe |",
  "SA10n1075:244": "evamanyatvapratiṣedhe'pi samaṃ yojyam -",
  "SA10n1075:245": "na syāmanāgate kāle ityetannopapadyate",
  "SA10n1075:246": "aiṣya janmani yo bhāvo tato'nyo na bhavatyayam ||",
  "SA10n1075:247": "ityevamādinā pūrvaślokapāṭhaparivartanena ||14 ||",
  "SA10n1075:248": "idānīṃ pūrvāntaṃ samāśritasya śāśvatādidṛṣṭicatuṣṭayasya pratiṣedhārthamāha -",
  "SA10n1075:249": "sa devaḥ sa manuṣyaścedevaṃ bhavati śāśvatam |",
  "SA10n1075:250": "anutpannaśca devaḥ syājjāyate na hi śāśvatam ||15 ||",
  "SA10n1075:251": "iha hi kaścinmanuṣyagatisthaḥ kuśalaṃ karma kṛtvā devagatiṃ gacchati |",
  "SA10n1075:252": "tatra yadi sa eva devaḥ sa eva manuṣya iti evamubhayoraikyaṃ syāt,",
  "SA10n1075:253": "tadā śāśvataṃ syāt |",
  "SA10n1075:254": "na caitadevaṃ yadeva eva manuṣyo bhavediti |",
  "SA10n1075:255": "ato nāsti kiṃcicchāśvatam |",
  "SA10n1075:256": "api ca |",
  "SA10n1075:257": "śāśvatavāde sati asamutpannaśca devaḥ syāt |",
  "SA10n1075:258": "kiṃ kāraṇam?",
  "SA10n1075:259": "yasmājjāyate na hi śāśvatam |",
  "SA10n1075:260": "yaddhi vastu śāśvatam,",
  "SA10n1075:261": "tadvidyamānatvānnaiva jāyate |",
  "SA10n1075:262": "tataśca anutpanno devaḥ syāt,",
  "SA10n1075:263": "anutpanno devo na yujyate iti ||",
  "SA10n1075:264": "evaṃ tāvacchāśvataṃ na yujyate ||15 ||",
  "SA10n1075:265": "idānīmaśāśvatamapi yathā na saṃbhavati tathā pratipādayannāha -",
  "SA10n1075:266": "devādanyo manuṣyaścedaśāśvatamato bhavet |",
  "SA10n1075:267": "devādanyo manuṣyaścetsaṃtatirnopapadyate ||16 ||",
  "SA10n1075:268": "yadi hi anyo devo'nyaśca manuṣyaḥ syāt,",
  "SA10n1075:269": "tadā pūrvakasya manuṣyātmanastatra naṣṭatvādiha ca anyasyaivotpādāt sa pūrvako manuṣyātmā tatra vinaṣṭa ityaśāśvataṃ syāt |",
  "SA10n1075:270": "tatsaṃtānānuvṛttyā nāśāśvatamiti cet, ucyate -",
  "SA10n1075:271": "devādanyo manuṣyaścetsaṃtatirnopapadyate |",
  "SA10n1075:272": "yadi devādanyo manuṣyo bhavet,",
  "SA10n1075:273": "tadā yathā nimbasya na āmratarusaṃtāno bhavati,",
  "SA10n1075:274": "evaṃ manuṣyasya devaḥ ekasaṃtānapatito na syāt |",
  "SA10n1075:275": "tataśca pūrvakasya vināśādaśāśvatameva bhavet | athavā |",
  "SA10n1075:276": "yadi devādanyo manuṣyo bhavet,",
  "SA10n1075:277": "tadā saṃtānānuvṛttirna syāt |",
  "SA10n1075:278": "asti ceyaṃ saṃtānānuvṛttiḥ devasya manuṣyaḥ ekasaṃtānapatita iti |",
  "SA10n1075:279": "tasmāt saṃtānābhāvaprasaṅgāt devādanyo manuṣyo na bhavati |",
  "SA10n1075:280": "yataścaivam ,",
  "SA10n1075:281": "ato'śāśvatamapi nāsti ||16 ||",
  "SA10n1075:282": "idānīṃ śāśvatāśāśvatapratiṣedhārthamāha -",
  "SA10n1075:283": "divyo yadyekadeśaḥ syādekadeśaśca mānuṣaḥ",
  "SA10n1075:284": "aśāśvataṃ śāśvataṃ ca bhavettacca na yujyate ||17 ||",
  "SA10n1075:285": "yadi ayaṃ manuṣyaḥ aṃśena manuṣyatāṃ vijahyāt,",
  "SA10n1075:286": "aṃśena vihāya manuṣyatāṃ devātmabhāvamupādadyāt,",
  "SA10n1075:287": "tadā ekadeśasya nāśādaśāśvataṃ syāt,",
  "SA10n1075:288": "ekadeśasya ca avasthānācchāśvataṃ syāt |",
  "SA10n1075:289": "etacca ayuktaṃ yadekasya divyagatisaṃgṛhītaḥ ekadeśaḥ syāt,",
  "SA10n1075:290": "ekadeśaśca manuṣyaḥ syāt |",
  "SA10n1075:291": "tasmācchāśvataṃ ca aśāśvataṃ ca etadubhayaṃ nopapadyate ||17 ||",
  "SA10n1075:292": "idānīṃ naśāśvatanaivāśāśvatadṛṣṭipratiṣedhārthamāha -",
  "SA10n1075:293": "aśāśvataṃ śāśvataṃ ca prasiddhamubhayaṃ yadi |",
  "SA10n1075:294": "siddhe na śāśvataṃ kāmaṃ naivāśāśvatamityapi ||18 ||",
  "SA10n1075:295": "yadi śāśvataṃ kiṃcidvastu syāt,",
  "SA10n1075:296": "tadā paścādaśāśvatadarśanānnaiva śāśvatamiti syāt |",
  "SA10n1075:297": "evaṃ yadi kiṃcidaśāśvataṃ syāt,",
  "SA10n1075:298": "tadā tasya paścācchāśvatopapattito nāśāśvatamiti syāt |",
  "SA10n1075:299": "yadā tu śāśvatāśāśvatamevāprasiddham,",
  "SA10n1075:300": "tadā kutastatpratiṣedhena naivaśāśvataṃ nāśāśvatam syāditi?",
  "SA10n1075:301": "tasmādeta dapyayuktam ||18 ||",
  "SA10n1075:302": "atha syāt - anādijanmamaraṇaparaṃparāpravṛttamavicchinnakamaṃ saṃsāraprabandhamupalabhya śāśvata mātmānaṃ parikalpayāmaḥ |",
  "SA10n1075:303": "astyasau śāśvataḥ kaścit padārthaḥ,",
  "SA10n1075:304": "yo hi nāma evamanādimati saṃsāre paribhramannadyāpyupalabhyate iti |",
  "SA10n1075:305": "ucyate |",
  "SA10n1075:306": "etadapi nopapadyate |",
  "SA10n1075:307": "kiṃ kāraṇam? yo hi nāma -",
  "SA10n1075:308": "kutaścidāgataḥ kaścitkiṃcidgacchetpunaḥ kkacit |",
  "SA10n1075:309": "yadi tasmādanādistu saṃsāraḥ syānna cāsti saḥ ||19 ||",
  "SA10n1075:310": "yadi hi saṃskārāṇāmātmano va kutaścidgatyantarād gamanaṃ gatyantaramāgamanaṃ syāt,",
  "SA10n1075:311": "tataśca gantyantarāt punaḥ kkacid gamanaṃ syāt,",
  "SA10n1075:312": "tadānīmanādiḥ saṃsāraḥ syāt |",
  "SA10n1075:313": "na ca kutaścit kasyacidāgamanaṃ saṃbhavati,",
  "SA10n1075:314": "nityasya vā anityasya vā āgamanānupapatteḥ |",
  "SA10n1075:315": "na cāpi itaḥ punaḥ kasyacit kkacid gamanaṃ saṃbhavati,",
  "SA10n1075:316": "nityasya vā anityasya gamanānupapatteḥ |",
  "SA10n1075:317": "yadā caivaṃ na saṃbhavati,",
  "SA10n1075:318": "tadā kuto janmamaraṇaparaṃparāyā atidīrghatvena ādyanupalambhādanādimān saṃsāraḥ syāt?",
  "SA10n1075:319": "saṃsarturabhāvāt kutaḥ anādimattvamādimatvaṃ vā saṃsārasya saṃbhavet?",
  "SA10n1075:320": "yadā ca na saṃbhavati ,",
  "SA10n1075:321": "tadā yaduktam - astyasau śāśvataḥ kaścitpadārthaḥ,",
  "SA10n1075:322": "yo hi nāma evamanādimati saṃsāre paribhramannadyāpyupalabhyate iti,",
  "SA10n1075:323": "tanna yuktam ||",
  "SA10n1075:324": "ataśca, evaṃ yathoditanyāyena -",
  "SA10n1075:325": "nāsti cecchāśvataḥ kaścit ko bhaviṣyatyaśāśvataḥ |",
  "SA10n1075:326": "śāśvato'śāśvataścāpi dvābhyāmābhyāṃ tiraskṛtaḥ ||20 ||",
  "SA10n1075:327": "yadā caivaṃ śāśvata eva padārtho na saṃbhavati,",
  "SA10n1075:328": "tadā kasya vigamanādaśāśvataḥ syāt |",
  "SA10n1075:329": "śāśvatāśāśvatānupalambhācca kutaḥ ubhayaṃ kuto nobhayamiti?",
  "SA10n1075:330": "tasmādevaṃ śāśvatādidṛṣṭicatuṣṭayaṃ pūrvānte saṃsārasya na saṃbhavati ||20 ||",
  "SA10n1075:331": "idānīmantānantādicatuṣṭayamaparānte yathā na saṃbhavati,",
  "SA10n1075:332": "tathā pratipādayannāha -",
  "SA10n1075:333": "antavān yadi lokaḥ syātparalokaḥ kathaṃ bhavet |",
  "SA10n1075:334": "athāpyanantavāṃllokaḥ paralokaḥ kathaṃ bhavet ||21 ||",
  "SA10n1075:335": "yadi hi antavān,",
  "SA10n1075:336": "vināśādūrdhvaṃ pūrvaloko na syāt,",
  "SA10n1075:337": "tadā paraloko na syāt asti ca paraloka iti antavāṃlloka iti nopapadyate |",
  "SA10n1075:338": "athāpi anantavāṃllokaḥ syāt,",
  "SA10n1075:339": "tadānīmapi paralokaḥ kathaṃ bhavet?",
  "SA10n1075:340": "naiva paralokaḥ syādityabhiprāyaḥ |",
  "SA10n1075:341": "na ca paraloko nāsti |",
  "SA10n1075:342": "ataḥ paralokasadbhāvādantavānapi loko na bhavati ||21 ||",
  "SA10n1075:343": "idānīmantavattvamanantavatvaṃ ca ubhayametallokasya yathā na saṃbhavati,",
  "SA10n1075:344": "tathā pratipādayannāha -",
  "SA10n1075:345": "skandhānāmeṣa saṃtāno yasmāddīpārciṣāmiva |",
  "SA10n1075:346": "pravartate tasmānnāntānantavattvaṃ ca yujyate || 22 ||",
  "SA10n1075:347": "pūrvottarahetuphalabhāvasaṃbandhanairantaryāvicchinnakamavartī yasmādayaṃ pradīpavat pratikṣaṇavināśī skandhasaṃtānaḥ pravartate,",
  "SA10n1075:348": "tasmāddhetuphalapravṛttidarśanānnāntavattvaṃ nānantavattvaṃ ca yujyate ||22 ||",
  "SA10n1075:349": "kathaṃ kṛtvā ?",
  "SA10n1075:350": "pūrve yadi ca bhajyerannutpadyeranna cāpyamī |",
  "SA10n1075:351": "skandhāḥ skandhān pratītyemānatha loko'ntavān bhavet ||23 ||",
  "SA10n1075:352": "yadi pūrve manuṣyaskandhā naśyeyuḥ,",
  "SA10n1075:353": "tāṃśca pratītya uttare devagatyupapattisaṃgṛhītā nopapadyeran,",
  "SA10n1075:354": "tadā antavān loko bhavet tailavartikṣayaniruddhapradīpavat |",
  "SA10n1075:355": "uttarātmabhāvotpādānnāsti antavattvam || 23 ||",
  "SA10n1075:356": "pūrve yadi na bhajyerannutpadyeranna cāpyamī |",
  "SA10n1075:357": "skandhāḥ skandhān pratītyemāṃlloko'nanto bhavedatha ||24 ||",
  "SA10n1075:358": "atha yadi pūrvakāḥ skandhā na naśyeṣuḥ ,",
  "SA10n1075:359": "tān pratītya uttare phalabhūtāḥ skandhā notpadyeran tadā ananto'vināśī lokaḥ syāt svarūpādapracyutatvāt |",
  "SA10n1075:360": "yadā tu pūrvakāḥ skandhā nirudhyante taddhetukāścāpare skandhā uttarakālaṃ jāyante,",
  "SA10n1075:361": "tadā pūrvakānāmanavasthānāt kuto'nantavattvaṃ saṃsārasya syāt? ||24 ||",
  "SA10n1075:362": "idānīṃ tṛtīyamubhayapakṣabhāvaṃ pratipādayannāha -",
  "SA10n1075:363": "antavānekadeśaścedekadeśastvanantavān |",
  "SA10n1075:364": "syādantavānanantaśca lokastacca na yujyate ||25 ||",
  "SA10n1075:365": "yadi hi kasyacidekadeśasya vināśaḥ syāt,",
  "SA10n1075:366": "ekadeśasya ca gatyantaragamanaṃ syāt,",
  "SA10n1075:367": "yāttadānīmantavāṃśca loko'nantavāṃśca |",
  "SA10n1075:368": "na caitadevaṃ saṃbhavati yadekadeśo naśyati,",
  "SA10n1075:369": "ekadeśo na naśyatīti |",
  "SA10n1075:370": "ataḥ antavāṃśca anantavāṃśca loka iti na yujyate ||25 ||",
  "SA10n1075:371": "kasmāt punarekadeśasya vināśaḥ ekadeśasya cāvasthānaṃ na yujyate iti pratipādayannāha -",
  "SA10n1075:372": "kathaṃ tāvadupādāturekadeśo vinaṅkṣyate |",
  "SA10n1075:373": "na naṅkṣyate caikadeśa evaṃ caitanna yujyate ||26 ||",
  "SA10n1075:374": "iha ekadeśasya vināśe ekadeśasya cāvasthāne parikalpyamāne yadi vā upādātu rekadeśasya vināśaḥ avasthānaṃ vā parikalpyeta,",
  "SA10n1075:375": "yadi vā upādānasya ?",
  "SA10n1075:376": "tatra yadi tāvadupādātu rekadeśasya vināśaḥ ekadeśasya cāvasthānaṃ parikalpyate,",
  "SA10n1075:377": "tanna yujyate |",
  "SA10n1075:378": "kiṃ kāraṇam? yasmāt -",
  "SA10n1075:379": "kathaṃ tāvadupādāturekadeśo vinaṅkṣyate |",
  "SA10n1075:380": "na naṅkṣyate caikadeśaḥ",
  "SA10n1075:381": "naiva hi atra kācidupapattirasti yayā ekadeśasya vināśamekadeśasya cāvināśaṃ parikalpayiṣyāmaḥ |",
  "SA10n1075:382": "ata eva upapattimapaśyannācārya āha -",
  "SA10n1075:383": "evaṃ caitanna yujyate ||iti |",
  "SA10n1075:384": "athavā | upādātā hi nāma ātmā |",
  "SA10n1075:385": "sa ca skandheṣu pañcadhā mṛgyamāṇo na saṃbhavati |",
  "SA10n1075:386": "yaśca na saṃbhavati,",
  "SA10n1075:387": "tasya kathamekadeśo vinaṅkṣyate,",
  "SA10n1075:388": "ekadeśaśca na naṅkṣyate?",
  "SA10n1075:389": "ata evāha - evaṃ caitanna yujyate iti |",
  "SA10n1075:390": "athavā yadi upādāturekadeśo naśyedekadeśaśca na naśyet,",
  "SA10n1075:391": "tadā ekasyaiva upādāturdevatvamaṃśenānyena manuṣyatvaṃ syāt |",
  "SA10n1075:392": "na caitadiṣyate ityāha - evaṃ caitanna yujyate iti |",
  "SA10n1075:393": "evaṃ tāvadupādāturantavattvamanantavattvaṃ ca na yuktamiti ||26 ||",
  "SA10n1075:394": "idānīmupādānasyāpi yathā na saṃbhavati tathā pratipādayannāha -",
  "SA10n1075:395": "upādānaikadeśaśca kathaṃ nāma vinaṅkṣyate |",
  "SA10n1075:396": "na naṅkṣyate caikadeśo naitadapyupapadyate ||27 ||",
  "SA10n1075:397": "upādātṛvadetadapi vyākhyeyam ||27 ||",
  "SA10n1075:398": "tadevamubhayadarśanāsaṃbhavaṃ pratipādya idānīṃ yathā nobhayamapi na saṃbhavati tathā pratipādayannāha -",
  "SA10n1075:399": "antavaccāpyanantaṃ ca prasiddhamubhayaṃ yadi |",
  "SA10n1075:400": "siddhe naivāntavatkāmaṃ naivānantavadityapi || 28 ||",
  "SA10n1075:401": "pratiṣedhyasya vastuno'saṃbhavāt pratiṣedhasyāpyasaṃbhava iti |",
  "SA10n1075:402": "ataḥ antavattve ca anantavattve ca ubhayasminnapratīte kasya pratiṣedhena naivāntavān nānantavān lokaḥ iti dṛṣṭisaṃbhavaḥ syāditi ||28 ||",
  "SA10n1075:403": "evaṃ tāvat sāṃvṛtaṃ pratibimbākāramupādātāramupādānaṃ cābhyupetyāpi śāśvatādidṛṣṭayasaṃbhavaṃ pratipādya idānīṃ sarvathā bhāvasvabhāvānupalambhena bandhyāputraśyāmagauratādivat śāśvatādidṛṣṭīnāmasaṃbhavaṃ pratipipādayiṣurāha -",
  "SA10n1075:404": "athavā sarvabhāvānāṃ śūnyatvācchāśvatādayaḥ |",
  "SA10n1075:405": "kka kasya katamāḥ kasmātsaṃbhaviṣyanti dṛṣṭayaḥ ||29 ||",
  "SA10n1075:406": "iha sarvabhāvānāṃ pratītyasamutpannatvāt śūnyatvaṃ sakalena śāstreṇa pratipāditam |",
  "SA10n1075:407": "tataśca sarvabhāvānāṃ śūnyatvāt katamāstāḥ sarvabhāvabāhyāḥ śāśvatādyā dṛṣṭayo bhaviṣyanti,",
  "SA10n1075:408": "yāḥ kaścid grahīṣyati yatastannirākaraṇamārapsyāmahe?",
  "SA10n1075:409": "tathā kiṃ vā ālambanaṃ yat sarvabhāvānantargataṃ yatraitā dṛṣṭaya utpatsyante yatraitā dṛṣṭīrnivārayiṣyāmaḥ?",
  "SA10n1075:410": "katamaścāsau bhāvaḥ pudgalo vā sarvabhāvabāhyāḥ yasyaitā dṛṣṭayaḥ utpatsyante yaṃ dṛṣṭibhyo nivārayiṣyāmaḥ ?",
  "SA10n1075:411": "kiṃ vā dṛṣṭīnāmutpattikāraṇamālambana - nimittaṃ sarvabhāvabāhyaṃ yasmānnimittādutpadyamānāḥ śāśvatādikāḥ dṛṣṭīḥ vārayiṣyāmaḥ?",
  "SA10n1075:412": "sarveṣāmeva hi padārthānāṃ sarvabhāvāntargatatvāt śūnyatvam,",
  "SA10n1075:413": "śūnyatvācca sarve eva hi te padārthā nopalabhyanta iti ,",
  "SA10n1075:414": "kka kasya katamāḥ kasmātsaṃbhaviṣyanti dṛṣṭayaḥ |",
  "SA10n1075:415": "naiva kāścit,",
  "SA10n1075:416": "naiva kkacit,",
  "SA10n1075:417": "naiva kasyacit,",
  "SA10n1075:418": "nāpi kenacidākāreṇa saṃbhaviṣyantītyabhiprāyaḥ |",
  "SA10n1075:419": "asaṃbhave ca sati āsāṃ parikalpanaiva notpadyate ityayuktā evaitā dṛṣṭayaḥ ||29 ||",
  "SA10n1075:420": "tadevam -",
  "SA10n1075:421": "sarvadṛṣṭiprahāṇāya yaḥ saddharmamadeśayat |",
  "SA10n1075:422": "anukampāmupādāya taṃ namasyāmi gautamam ||30 ||",
  "SA10n1075:423": "tatra saṃsāranirvāṇaprahāṇādhigamopalambhaprapātapatanasaṃdhāraṇāt dharmaḥ |",
  "SA10n1075:424": "satāmāryāṇāṃ kṛtakāryāṇāṃ dharmaḥ saddharmaḥ |",
  "SA10n1075:425": "yadi vā śobhano dharmaḥ saddharmaḥ,",
  "SA10n1075:426": "sakalasaṃsāraduḥkhakṣayakaratvena praśaṃsanīyatvāt ||",
  "SA10n1075:427": "yaḥ saddharmam -",
  "SA10n1075:428": "anirodhamanutpādamanucchedamaśāśvatam |",
  "SA10n1075:429": "anekārthamanānārthamanāgamamanirgamam ||",
  "SA10n1075:430": "prapañcopaśamaṃ śivaṃ pratītyasamutpādasaṃjñayā hi deśitavān sarvadṛṣṭiprahāṇārthaṃ jagatāmanukampāmupādāya mahākaruṇāmevāśritya priyaikaputrādhikatarapremapātrasakalatribhuvanajanaḥ na lābhasatkārapratyupakārādi lipsayā,",
  "SA10n1075:431": "taṃ namasyāmi niruttaramadvitīyaṃ śāstāram |",
  "SA10n1075:432": "kiṃnāmadheyam? gautamam |",
  "SA10n1075:433": "paramarṣi gotrasaṃbhūtamityarthaḥ ||",
  "SA10n1075:434": "yathoktamāryaśālistambasūtre āryamaitreyeṇa mahābodhisattvena -",
  "SA10n1075:435": "ya imaṃ pratītyasamutpādamevaṃ yathābhūtaṃ samyakprajñayā satatasamitamajīvaṃ nirjīvaṃ yathāvada viparītamajātamabhūtamakṛtamasaṃskṛtamapratighamanāvaraṇaṃ śivamabhayamanāhāryamavyayamavyupaśamasvabhāvaṃ paśyati asatastucchataḥ riktato'sārato rogato gaṇḍataḥ śalyato'ghato'nityato duḥkhataḥ śūnyato'nātmataḥ,",
  "SA10n1075:436": "na sa pūrvāntaṃ pratisarati |",
  "SA10n1075:437": "kiṃ nvahamabhūvamatīte'dhvani,",
  "SA10n1075:438": "āhosvinnābhūvamatīte'dhvani,",
  "SA10n1075:439": "ko nvahamabhūvamatīte' dhvani,",
  "SA10n1075:440": "kathaṃ nvahamabhūvamatīte'dhvani |",
  "SA10n1075:441": "aparāntaṃ vā punarna pratisarati kiṃ nvahaṃ bhaviṣyāmyanāgate'dhvani,",
  "SA10n1075:442": "āhosvinna bhaviṣyāmyanāgate'dhvani,",
  "SA10n1075:443": "ko nu bhaviṣyāmyanāgate'dhvani ,",
  "SA10n1075:444": "kathaṃ nu bhaviṣyāmyanāgate'dhvani |",
  "SA10n1075:445": "pratyutpannaṃ vā punarna pratisarati kiṃ nvidaṃ kathaṃ nvidaṃ ke santaḥ ke bhaviṣyāmaḥ ayaṃ sattvaḥ kutaṃ āgataḥ,",
  "SA10n1075:446": "sa itaścyutaḥ kutra gamiṣyatīti yānyekeṣāṃ śramaṇabrāhmaṇānāṃ pṛthagloke dṛṣṭigatāni bhaviṣyanti tadyathā - ātmavādapratisaṃyuktāni jīvavādapratisaṃyuktāni kautukamaṅgalapratisaṃyuktāni,",
  "SA10n1075:447": "tānyasya tasmin samaye prahīṇāni bhavanti parijñātāni samucchinnamūlāni tālamastakavadanābhāsagatāni āyatyāmanutpādānirodhadharmāṇi | |",
  "SA10n1075:448": "atha khalvāyuṣmān śāriputro maitreyasya bodhisattvasya mahāsattvasya bhāṣitamabhinandya anupramodya utthāyāsanāt prakrāntaḥ,",
  "SA10n1075:449": "prakrāntāste ca bhikṣava iti ||",
  "SA10n1075:450": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1075:451": "dṛṣṭiparīkṣā nāma saptaviṃśatitamaṃ prakaraṇaṃ samāptam ||",
  "SA10n1075:452": " ||samāptaṃ cedaṃ madhyamakaśāstraṃ sakalalaukikalokottarapravacananītaneyārthavyākhyānanaipuṇya viśāradaṃ śrāvakapratyekabuddhānuttarasamyaksaṃbuddhabodhimaṇḍāsanadāyakamiti ||"
}