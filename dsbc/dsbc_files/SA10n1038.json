{
  "SA10n1038:0": "24",
  "SA10n1038:1": "āryasatyaparīkṣā caturviṃśatitamaṃ prakaraṇam |",
  "SA10n1038:2": "yadi śūnyamidaṃ sarvamudayo nāsti na vyayaḥ |",
  "SA10n1038:3": "caturṇāmāryasatyānāmabhāvaste prasajyate ||1 ||",
  "SA10n1038:4": "parijñā ca prahāṇaṃ ca bhāvanā sākṣikarma ca |",
  "SA10n1038:5": "caturṇāmāryasatyānāmabhāvānnopapadyate ||2 ||",
  "SA10n1038:6": "tadabhāvānna vidyante catvāryāryaphalāni ca |",
  "SA10n1038:7": "phalābhāve phalasthā no na santi pratipannakāḥ ||3 ||",
  "SA10n1038:8": "saṃgho nāsti na cetsanti te'ṣṭau puruṣapudgalāḥ |",
  "SA10n1038:9": "abhāvāccāryasatyānāṃ saddharmo'pi na vidyate ||4 ||",
  "SA10n1038:10": "dharme cāsati saṃghe ca kathaṃ buddho bhaviṣyati |",
  "SA10n1038:11": "evaṃ trīṇyapi ratnāni brūvāṇaḥ pratibādhase ||5 ||",
  "SA10n1038:12": "śūnyatāṃ phalasadbhāvamadharmaṃ dharmameva ca |",
  "SA10n1038:13": "sarvasaṃvyavahārāṃśca laukikān pratibādhase ||6 ||",
  "SA10n1038:14": "atra brūmaḥ śūnyatāyāṃ na tvaṃ vetsi prayojanam |",
  "SA10n1038:15": "śūnyatāṃ śūnyatārthaṃ ca tata evaṃ vihanyase ||7 ||",
  "SA10n1038:16": "dve satye samupāśritya buddhānāṃ dharmadeśanā |",
  "SA10n1038:17": "lokasaṃvṛtisatyaṃ ca satyaṃ ca paramārthataḥ ||8 ||",
  "SA10n1038:18": "ye'nayorna vijānanti vibhāgaṃ satyayordvayoḥ |",
  "SA10n1038:19": "te tattvaṃ na vijānanti gambhīraṃ buddhaśāsane ||9 ||",
  "SA10n1038:20": "vyavahāramanāśritya paramārtho na deśyate |",
  "SA10n1038:21": "paramārthamanāgamya nirvāṇaṃ nādhigamyate ||10 ||",
  "SA10n1038:22": "vināśayati durdṛṣṭā śūnyatā mandamedhasam |",
  "SA10n1038:23": "sarpo yathā durgṛhīto vidyā vā duṣprasādhitā ||11 ||",
  "SA10n1038:24": "ataśca pratyudāvṛttaṃ cittaṃ deśayituṃ muneḥ |",
  "SA10n1038:25": "dharmaṃ matvāsya dharmasya mandairduravagāhatām ||12 ||",
  "SA10n1038:26": "śūnyatāyāmadhilayaṃ yaṃ punaḥ kurute bhavān |",
  "SA10n1038:27": "doṣaprasaṅgo nāsmākaṃ sa śūnye nopapadyate ||13 ||",
  "SA10n1038:28": "sarvaṃ ca yujyate tasya śūnyatā yasya yujyate |",
  "SA10n1038:29": "sarvaṃ na yujyate tasya śūnyaṃ yasya na yujyate ||14 ||",
  "SA10n1038:30": "sa tvaṃ doṣānātmanīnānasmāsu paripātayan |",
  "SA10n1038:31": "aśvamevābhirūḍhaḥ sannaśvamevāsi vismṛtaḥ ||15 ||",
  "SA10n1038:32": "svabhāvādyadi bhāvānāṃ sadbhāvamanupaśyasi |",
  "SA10n1038:33": "ahetupratyayān bhāvāṃstvamevaṃ sati paśyasi ||16 ||",
  "SA10n1038:34": "kāryaṃ ca kāraṇaṃ caiva kartāraṃ karaṇaṃ kriyām |",
  "SA10n1038:35": "utpādaṃ ca nirodhaṃ ca phalaṃ ca pratibādhase ||17 ||",
  "SA10n1038:36": "yaḥ pratītyasamutpādaḥ śūnyatāṃ tāṃ pracakṣmahe |",
  "SA10n1038:37": "sā prajñaptirupādāya pratipatsaiva madhyamā ||18 ||",
  "SA10n1038:38": "apratītya samutpanno dharmaḥ kaścinna vidyate |",
  "SA10n1038:39": "yasmāttasmādaśūnyo hi dharmaḥ kaścinna vidyate ||19 ||",
  "SA10n1038:40": "yadyaśūnyamidaṃ sarvamudayo nāsti na vyayaḥ |",
  "SA10n1038:41": "caturṇāmāryasatyānāmabhāvaste prasajyate ||20 ||",
  "SA10n1038:42": "apratītya samutpannaṃ kuto duḥkhaṃ bhaviṣyati |",
  "SA10n1038:43": "anityamuktaṃ duḥkhaṃ hi tatsvābhāvye na vidyate ||21 ||",
  "SA10n1038:44": "svabhāvato vidyamānaṃ kiṃ punaḥ samudeṣyate |",
  "SA10n1038:45": "tasmātsamudayo nāsti śūnyatāṃ pratibādhataḥ ||22 ||",
  "SA10n1038:46": "na nirodhaḥ svabhāvena sato duḥkhasya vidyate |",
  "SA10n1038:47": "svabhāvaparyavasthānānnirodhaṃ pratibādhase ||23 ||",
  "SA10n1038:48": "svābhāvye sati mārgasya bhāvanā nopapadyate |",
  "SA10n1038:49": "athāsau bhāvyate mārgaḥ svābhāvyaṃ te na vidyate ||24 ||",
  "SA10n1038:50": "yadā duḥkhaṃ samudayo nirodhaśca na vidyate |",
  "SA10n1038:51": "mārgo duḥkhanirodhatvāt katamaḥ prāpayiṣyati ||25 ||",
  "SA10n1038:52": "svabhāvenāparijñānaṃ yadi tasya punaḥ katham |",
  "SA10n1038:53": "parijñānaṃ nanu kila svabhāvaḥ samavasthitaḥ ||26 ||",
  "SA10n1038:54": "prahāṇasākṣātkaraṇe bhāvanā caivameva te |",
  "SA10n1038:55": "parijñāvanna yujyante catvāryapi phalāni ca ||27 ||",
  "SA10n1038:56": "svabhāvenānadhigataṃ yatphalaṃ tatpunaḥ katham |",
  "SA10n1038:57": "śakyaṃ samadhigantuṃ syātsvabhāvaṃ parigṛhṇataḥ ||28 ||",
  "SA10n1038:58": "phalābhāve phalasthā no na santi pratipannakāḥ |",
  "SA10n1038:59": "saṃgho nāsti na cetsanti te'ṣṭau puruṣapudgalāḥ ||29 ||",
  "SA10n1038:60": "abhāvāccāryasatyānāṃ saddharmo'pi na vidyate |",
  "SA10n1038:61": "dharme cāsati saṃghe ca kathaṃ buddho bhaviṣyati ||30 ||",
  "SA10n1038:62": "apratītyāpi bodhiṃ ca tava buddhaḥ prasajyate |",
  "SA10n1038:63": "apratītyāpi buddhaṃ ca tava bodhiḥ prasajyate ||31 ||",
  "SA10n1038:64": "yaścābuddhaḥ svabhāvena sa bodhāya ghaṭannapi |",
  "SA10n1038:65": "na bodhisattvacaryāyāṃ bodhiṃ te'dhigamiṣyati ||32 ||",
  "SA10n1038:66": "na ca dharmamadharmaṃ vā kaścijjātu kariṣyati |",
  "SA10n1038:67": "kimaśūnyasya kartavyaṃ svabhāvaḥ kriyate na hi ||33 ||",
  "SA10n1038:68": "vinā dharmamadharmaṃ ca phalaṃ hi tava vidyate |",
  "SA10n1038:69": "dharmādharmanimittaṃ ca phalaṃ tava na vidyate ||34 ||",
  "SA10n1038:70": "dharmādharmanimittaṃ vā yadi te vidyate phalam |",
  "SA10n1038:71": "dharmādharmasamutpannamaśūnyaṃ te kathaṃ phalam ||35 ||",
  "SA10n1038:72": "sarvasaṃvyavahārāṃśca laukikān pratibādhase |",
  "SA10n1038:73": "yatpratītyasamutpādaśūnyatāṃ pratibādhase ||36 ||",
  "SA10n1038:74": "na kartavyaṃ bhavetkiṃcidanārabdhā bhavetkriyā |",
  "SA10n1038:75": "kārakaḥ syādakurvāṇaḥ śūnyatāṃ pratibādhataḥ ||37 ||",
  "SA10n1038:76": "ajātamaniruddhaṃ ca kūṭasthaṃ ca bhaviṣyati |",
  "SA10n1038:77": "vicitrābhiravasthābhiḥ svabhāve rahitaṃ jagat ||38 ||",
  "SA10n1038:78": "asaṃprāptasya ca prāptirduḥkhaparyantakarma ca |",
  "SA10n1038:79": "sarvakleśaprahāṇaṃ ca yadyaśūnyaṃ na vidyate ||39 ||",
  "SA10n1038:80": "yaḥ pratītyasamutpādaṃ paśyatīdaṃ sa paśyati |",
  "SA10n1038:81": "duḥkhaṃ samudayaṃ caiva nirodhaṃ mārgameva ca ||40 ||"
}