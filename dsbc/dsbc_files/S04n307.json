{
  "S04n307:0": "11 parīndanāparivartaḥ |",
  "S04n307:1": "upakramaḥ |",
  "S04n307:2": "etāstāḥ khalu punarbho jinaputrā daśa bodhisattvabhūmayaḥ samāsato nirdiṣṭāḥ sarvākāravaropetasarvajñajñānānugatā draṣṭavyāḥ |",
  "S04n307:3": "tasyāṃ velāyāmayaṃ trisāhasramahāsāhasro lokadhātuḥ ṣaḍvikāraṃ prākampat |",
  "S04n307:4": "vividhāni ca puṣpāṇi viyato nyapatan |",
  "S04n307:5": "divyamānuṣyakāni ca tūryāṇi saṃpravāditānyabhūvan |",
  "S04n307:6": "anumodanāśabdena ca yāvadakaniṣṭhabhuvanaṃ vijñaptamabhūt ||",
  "S04n307:7": "atha tasmin samaye bhagavāṃstān vimukticandrapramukhān sarvān bodhisattvānāmantrya evamādiśat - imāmahaṃ mārṣā asaṃkhyeyakalpakoṭīnayutaśatasahasrasamudānītāmanuttarāṃ samyaksaṃbodhiṃ yuṣmākaṃ haste parindāmi anuparindāmi paramayā parindanayā |",
  "S04n307:8": "tadyūyaṃ sarve svayaṃ caivamimaṃ dharmaparyāyaṃ dhārayata,",
  "S04n307:9": "parebhyaśca vistareṇa saṃprakāśayata |",
  "S04n307:10": "saṃkṣepānmārṣā yadi tathāgataḥ kalpasthitikenāyuḥpramāṇena rātriṃdivamadhitiṣṭhamāno'sya dharmaparyāyasya varṇaṃ bhāṣate,",
  "S04n307:11": "naivāsya dharmaparyāyasya varṇaparyanto bhavet,",
  "S04n307:12": "na ca tathāgatapratibhānakṣayo bhavet |",
  "S04n307:13": "yathā tathāgataśīlasamādhiprajñāvimuktijñānadarśanamapramāṇamaparyantam,",
  "S04n307:14": "evameva mārṣā ya imaṃ dharmaparyāyamudgrahīṣyati dhārayiṣyati vācayiṣyati likhiṣyati likhāpayiṣyati paryavāpsyati pravartayiṣyati,",
  "S04n307:15": "parṣanmadhye ca vistareṇa saṃprakāśayiṣyati - anena cittena kathamamī sattvā evamudāradharmasya lābhinaḥ syuriti śraddhayā satkṛtya śrāvayiṣyanti śroṣyanti ca yoniśo manasi bhāvayiṣyanti ca |",
  "S04n307:16": "pustakalikhitaṃ kṛtvā gṛhe dhārayiṣyati satkariṣyati gurukariṣyati mānayiṣyati pūjayiṣyati |",
  "S04n307:17": "amātsaryacittatayā asya dharmaparyāyasya varṇaṃ bhāṣitvā likhanāya vācanāya svādhyayanāya pūjanāya darśanāya dāsyati,",
  "S04n307:18": "teṣāmapi nāsti puṇyaparyantaḥ ||",
  "S04n307:19": "atha khalu bhagavānasyaiva dharmaparyāyasya bhūyasyā mātrayā anuparindanārthaṃ tasyāṃ velāyāmimā gāthā abhāṣata -",
  "S04n307:20": "sattvā dṛṣṭā ye mayā buddhadṛṣṭyā",
  "S04n307:21": "te'rhantaḥ syuḥ śāriputreṇa tulyāḥ |",
  "S04n307:22": "tāṃ cetkaścitpūjayetkalpakoṭyā",
  "S04n307:23": "tulyān gaṅgāvālukābhiryathaiva || 1 ||",
  "S04n307:24": "pratyekabuddhāya tu yaśca pūjāṃ",
  "S04n307:25": "kuryādahorātramapi prahṛṣṭaḥ |",
  "S04n307:26": "mālyaprakāraiśca tathāmbaraiśca",
  "S04n307:27": "tasmādayaṃ puṇyakṛto viśiṣṭaḥ || 2 ||",
  "S04n307:28": "sarve'pi pratyekajinā yadi syu-",
  "S04n307:29": "stān pūjayet kaścidihāpramattaḥ |",
  "S04n307:30": "puṣpaiśca gandhaiśca vilepanaiśca",
  "S04n307:31": "kalpānanekān śayanānnapānaiḥ || 3 ||",
  "S04n307:32": "ekasya yaścaiva tathāgatasya",
  "S04n307:33": "kuryāt praṇāmamapi caikavāram |",
  "S04n307:34": "prasannacitto'tha vadennamo'rhan",
  "S04n307:35": "tasmādidaṃ śreṣṭhataraṃ ca puṇyam || 4 ||",
  "S04n307:36": "buddhā bhaveyuryadi sarvasattvā-",
  "S04n307:37": "stān pūjayet yaśca yathaiva pūrvam |",
  "S04n307:38": "divyaiśca puṣpairatha mānuṣaiśca",
  "S04n307:39": "kalpānanekān bahubhiḥ prakāraiḥ || 5 ||",
  "S04n307:40": "yaścaiva saddharmavilopakāle",
  "S04n307:41": "tyaktvā svakāyaṃ ca tathātmajīvam |",
  "S04n307:42": "dadyādahorātramidaṃ hi sūtraṃ",
  "S04n307:43": "viśiṣyate puṇyamidaṃ hi tasmāt || 6 ||",
  "S04n307:44": "yasyepsitaṃ pūjayituṃ jinendrān",
  "S04n307:45": "pratyekabuddhānapi śrāvakāṃśca |",
  "S04n307:46": "dṛḍhaṃ samutpādya sa bodhicittam",
  "S04n307:47": "idaṃ sadā sūtravaraṃ dadātu || 7 ||",
  "S04n307:48": "rājā hyayaṃ sarvasubhāṣitānāṃ",
  "S04n307:49": "so'bhudgataḥ sarvatathāgatānāma |",
  "S04n307:50": "gṛhe sthitastasya tathāgataḥ sa",
  "S04n307:51": "tiṣṭhedidaṃ yatra hi sūtraratnam || 8 ||",
  "S04n307:52": "prabhāṃ sa prāpnoti śubhāmanantām",
  "S04n307:53": "ekaṃ padaṃ vādi śatīhayaśca |",
  "S04n307:54": "na vyañjanād grasyati nāpi cārthād",
  "S04n307:55": "dadāti yaḥ sūtramidaṃ parebhyaḥ || 9 ||",
  "S04n307:56": "anuttarāsau naranāyakānāṃ",
  "S04n307:57": "sattvo na kaścit sadṛśo'sya vidyate |",
  "S04n307:58": "bhavetsamudreṇa samaśca so'kṣayaḥ",
  "S04n307:59": "śrutvā hi yo dharmamimaṃ prapadyate || 10 ||"
}