{
    "201:0": "navama adhyāyaḥ",
    "201:1": "śrīmahācārya śāntikaraguṇasaṃsiddhimahātmyānubhāva prakathanapravartano nāma",
    "201:2": "atha maitreya ālokya samutthāya kṛtāñjaliḥ|",
    "201:3": "bhagavantaṃ tamānamya prārthayaccaivamādarāt||1||",
    "201:4": "kadā śāntikaraṃ nāma tasyābhavat kathaṃ punaḥ|",
    "201:5": "taddhetuṃ śrotumicchāmi samupādeṣṭumarhati||2||",
    "201:6": "iti saṃprārthite tena maitreyeṇa sa sarvavit|",
    "201:7": "bhagavāstaṃ mahāsattvaṃ sampaśyannevamādiśat||3||",
    "201:8": "śṛṇu maitreya vakṣyāmi śāntaśriyāṃ mahadguṇaṃ|",
    "201:9": "saddharmmasādhanotsāhaṃ bhadraśrīsadgurṇārthadaṃ||4||",
    "201:10": "yo'sau rājā mahāsattvaḥ sadharmmaguṇalālasaḥ|",
    "201:11": "tyaktvā kāmasukhaṃ rājyaṃ tīrthayātrāmupācarat||5||",
    "201:12": "sa sarveṣvapi tīrtheṣu snātvā dānaṃ vidhāya ca|",
    "201:13": "trisamādhisamācāraḥ saṃcara poṣadhaṃ vrataṃ||6||",
    "201:14": "evaṃ sarveṣu pīṭheṣu bhraman saddharmmamānasaḥ|",
    "201:15": "yogacaryāvrataṃ dhṛtvā pracacāra samāhitaḥ||7||",
    "201:16": "puṇyakṣetreṣu sarveṣu bhramannaivamihāgatāḥ|",
    "201:17": "dṛṣṭvaimaṃ maṇḍalaṃ ramye vismitaṃ samupāyayau||8||",
    "201:18": "atraimaṃ dūrato dṛṣṭvā dharmmadhātuṃ jinālayaṃ|",
    "201:19": "mudāṣṭāṅgaiḥ praṇatvāśuḥ saṃdraṣṭuṃ samupāyayau||9||",
    "201:20": "sametya saṃmahāsattvā jyotīrūpaṃ jinālayaṃ|",
    "201:21": "dharmmadhātumimaṃ dṛṣṭvā praṇatvā samupāśrayat||10||",
    "201:22": "tataḥ samudito rājā nepāle'tra manorame|",
    "201:23": "sarvatrāpi ca saṃdraṣṭuṃ pracacāra vilokayan||11||",
    "201:24": "teṣu sarveṣu tīrtheṣu snātvā datvā yathepsitaṃ|",
    "201:25": "yathāvidhi samādhāya vrataṃ cara samāhitaḥ||12||",
    "201:26": "tatoṣṭau vītarāgāṃśca dṛṣṭvā sa saṃpramoditaḥ|",
    "201:27": "yathāvidhi samārādhya samabhyarcya sadābhajan||13||",
    "201:28": "tataścāsau mahādevī khagānanāṃ maheśvarīṃ|",
    "201:29": "yathāvidhi samārādhya samabhyarcyābhajanmudā||14||",
    "201:30": "tato mañjuśriyaścaityaṃ samīkṣya sa pramoditaḥ|",
    "201:31": "yathāvidhi samabhyarcya prābhajat samupasthitaḥ||15||",
    "201:32": "tataḥ ścaitatmahatpuṇyaiḥ śāntiśrīśubhitendriyaḥ|",
    "201:33": "pravajyā saṃvaraṃ dhṛtvā brahmacārī babhūva saḥ||16||",
    "201:34": "yattasya supraśāntaśrīśobhitānīndriyāni ṣaṭ|",
    "201:35": "taṃ nanāma prasiddhaṃ ca śāntaśrīrityabhūdyataḥ||17||",
    "201:36": "tato'sau satmatirvijño bodhisattvo jagaddhite|",
    "201:37": "vajracaryāvrataṃ gṛhaya pracacāra samāhitaḥ||18||",
    "201:38": "tataśca śilayāchādya dharmmadhātuṃmimaṃ jinaṃ|",
    "201:39": "iṣṭikābhirmahatstūpaṃ vidhāya samagopayat||19||",
    "201:40": "tataḥ pañcapureṣvatra sthāpitā pañca devatāḥ|",
    "201:41": "mañjuśrīyāmidaṃ caityamanena ca mahatkṛtaṃ||20||",
    "201:42": "evaṃ kṛtvātra kāryāṇi sarvāṇi sa mahāmatiḥ|",
    "201:43": "bodhisattvā mahābhijñaḥ pracacāra jagaddhite||21||",
    "201:44": "tataścātra mahatpātaṃ śamīkṛtya samaṃtataḥ|",
    "201:45": "bhadraśrīmaṅgalotsāhaṃ na śāntaśrīḥssadā vyadhāt||22||",
    "201:46": "tataścāsau mahābhijño durvṛṣṭi parivarttate|",
    "201:47": "nāgarājān samārādhya suvṛṣṭi samacārayat||23||",
    "201:48": "evaṃ sa triguṇābhijñāṃ mahotpāta praśāntikṛt|",
    "201:49": "śubhaṃkara sadā tena śāntikare iti smṛtaḥ||24||",
    "201:50": "īdṛgmantrī mahābhijño vajrācāryā mahāmatiḥ|",
    "201:51": "samṛddhisiddhisaṃpannā na bhūtā na bhaviṣyati||25||",
    "201:52": "evaṃ vidhāya sarvatra nirutpātaṃ śubhotsavaṃ|",
    "201:53": "bodhisattva sa śāntaśrīstrailokyamahitobhavat||26||",
    "201:54": "evamasya mahatpuṇyaṃ bhadraśrīguṇasādhanaṃ|",
    "201:55": "vijñāya śaraṇaṃ gatvā savitavyaṃ śubhārthibhiḥ||27||",
    "201:56": "yadyasya śaraṇaṃ gatvā śraddhayā samupāśritāḥ|",
    "201:57": "yathāvidhi samārādhya bhajeyuḥ sarvadā mudā||28||",
    "201:58": "te sarve vimalatmāno niḥkleśā vijitendriyāḥ|",
    "201:59": "bhadraśrīguṇasaṃpattiṃ sarddhisiddhiṃ samāyayuḥ||29||",
    "201:60": "ye ca tasya sadā smṛtvā dhyātvāpi ca samāhitāḥ|",
    "201:61": "nāmāpi ca samuccārya bhajeyuḥ śraddhayā sadā||30||",
    "201:62": "te'pi sarve vikalmāṣāḥ pariśuddhatrimaṇḍalāḥ|",
    "201:63": "tadguṇaśrīsamāpannā bhaveyu bodhicāriṇaḥ||31||",
    "201:64": "ityevaṃ tatmahatpuṇyaṃ vijñāya tadguṇārthinaḥ|",
    "201:65": "tasyaiva śaraṇaṃ gatvā bhajantu te sadā mudā||32||",
    "201:66": "ityādiṣṭaṃ munīndreṇa sarve'pi te sabhāśritāḥ|",
    "201:67": "lokāstatheti vijñapya prābhyanandan prabodhitāḥ||33||",
    "201:68": "evamasau mahāsattvo bhadraśrīsadguṇārthabhṛt||",
    "201:69": "sarvasattvahitaṃ kṛtvā saṃtasthe suciraṃ tathā||34||",
    "201:70": "tataḥ kāle gate rājā vṛddhobhijīrṇṇitendriyaḥ|",
    "201:71": "niḥkleśo viratābhāgo dhyātvaiva samacintayat||35||",
    "201:72": "ahaṃ vṛddhotijīrṇṇāṅgaḥ sthāsyāmyevaṃ kiyāccaraṃ|",
    "201:73": "avaśyaṃ daivayogeṇa yāsyāmi maraṇaṃ dhruvaṃ||36||",
    "201:74": "tadatrāhaṃ svaputrāya yūne lokānupālane|",
    "201:75": "sābhiṣekamidaṃ rājyaṃ dātumarhāmi sāmprataṃ||37||",
    "201:76": "iti dhyātvā sa bhūpālo narendradevamātmajaṃ|",
    "201:77": "abhiṣiṃcya nṛpaṃ kṛtvā bodhayannevamaṃnvaśāt||38||",
    "201:78": "rājan putra samādhāya dharmanītyā samācaran|",
    "201:79": "triratnabhajanaṃ kṛtvā saṃcarasva sadā śubhe||39||",
    "201:80": "adyārabhyāsi sarveṣāṃ lokānāmadhipaḥ prabhuḥ|",
    "201:81": "sarvadharmānuśāstā ca sarvasattvahitārthabhṛt||40||",
    "201:82": "tadatra sakalān lokān dharmanītyānupālayan|",
    "201:83": "triratnabhajanaṃ kṛtvā saṃcaraṃsva sadā śubhe||41||",
    "201:84": "ityanuśāsya tanputraṃ pitā sa bhavanispṛhaḥ|",
    "201:85": "sarvaparigrahānstyaktvā vanaprasthasamāśrayan||42||",
    "201:86": "tatrasthāsau mahābhijñaḥ pariśuddhitrimaṇḍalaḥ|",
    "201:87": "samādhinihitaḥ svāntaḥ sasaṃcare bahmasaṃbaraṃ||43||",
    "201:88": "tataḥ kāle gate mṛtyusamaye sa samāhitaḥ|",
    "201:89": "triratnaṃ sa smaraṃstyaktvā dehaṃ yayau sukhāvatīṃ||44||",
    "201:90": "tataḥ sa nṛpatī rājā narendradeva indravat|",
    "201:91": "saṃbodhayan prayatnena sarvān lokānapālayat||45||",
    "201:92": "so'pi rājā viśuddhātmā saddharmmaguṇalālasaḥ|",
    "201:93": "śāntikaraṃ tamācārya sametya śaraṇaṃ yayau||46||",
    "201:94": "tatra sa samupāśritya śāsturājñāṃ śirovahan|",
    "201:95": "triratnabhajanaṃ kṛtvā prācarat sarvadā śubhe||47||",
    "201:96": "sadā sarveṣu tīrtheṣu snānaṃ kṛtvā yathāvidhi|",
    "201:97": "pitrebhyaḥ pradadau piṇḍaṃmarthibhyo'pi yathepsitaṃ||48||",
    "201:98": "tathāṣṭau vītarāgāṃśca kṣatralokādhipāmapi|",
    "201:99": "yathāvidhi samārādhya samārcayat sa parvasuḥ||49||",
    "201:100": "tathā ca śrīmahādevīṃ khagānanāṃ yathāvidhi|",
    "201:101": "samārādhya samabhyarcya mahotsāhairmudābhajat||50||",
    "201:102": "tathā mañjuśrīyaścaitye pṛcchāgresminnupāśrayat|",
    "201:103": "yathāvidhi samārādhya samabhyarcyābhajat sadā||51||",
    "201:104": "tathā vāyupure vāyudevatāḥ sagaṇā api|",
    "201:105": "yathāvidhi samārādhya samabhyarcyābhajat sadā||52||",
    "201:106": "tathā vahnipure vahnidevatāḥ sagaṇā api|",
    "201:107": "yathāvidhi samārādhya samabhyarcyābhajat sadā||53||",
    "201:108": "tathā nāgapure nāgadevatāḥ sagaṇā api|",
    "201:109": "yathāvidhi samārādhya samabhyarcyābhajat sadā||54||",
    "201:110": "tathā vasupure devīṃ vasudhārāṃ samaṇḍalām|",
    "201:111": "yathāvidhi samārādhya samabhyarcyā sadābhajat||55||",
    "201:112": "tathā śāntipure śrīmatsambaraṃ sagaṇaṃ jinaṃ|",
    "201:113": "yathāvidhi samārādhya samabhyarcyā sadābhajat||56||",
    "201:114": "tathā tasya dharmadhātoḥ sa narendraḥ samupāśritaḥ|",
    "201:115": "yathāvidhi samārādhya prābhajan sarvadārcayan||57||",
    "201:116": "evaṃ sa nṛpatī rājā saddharmaguṇalālasaḥ|",
    "201:117": "triratnabhajanaṃ kṛtvā saṃprācarat sadā śubhe||58||",
    "201:118": "evaṃ sa nṛpa eteṣu tīrthayātrādikarmasu|",
    "201:119": "bodhayitvā prayatnena sarvān lokān yayā jayat||59||",
    "201:120": "tathā sarve'pi te lokā dhṛtvā nṛpānuśāsanaṃ|",
    "201:121": "eteṣu tīrthayātrādikarmasu saṃpracerire||60||",
    "201:122": "tathāṣṭau vītarāgāṃśca devīṃ khagānanāmapi|",
    "201:123": "pañcaitā devatāścāpi caityaṃ mañjuśriyo'pi ca||61||",
    "201:124": "jagadīśaṃ jagannāthaṃ dharmadhātuṃ jinālayaṃ|",
    "201:125": "yathāvidhi samabhyarcya prābhajanta sadā mudā||62||",
    "201:126": "etaddharmānubhāvena sarvadātra sumaṅgalaṃ|",
    "201:127": "nirutpātaṃ mahotsāhaṃ prāvarttata samantataḥ||63||",
    "201:128": "evaṃ sa nṛpatī rājā narendra deva ātmanaḥ|",
    "201:129": "bodhicaryāḥ vrataṃ dhṛtvā saṃpracara jagaddhite||64||",
    "201:130": "parānapi tathā sarvān lokān yatnena bodhayan|",
    "201:131": "bodhimārge samāyujya prācārayajjagaddhite||65||",
    "201:132": "evaṃ sa indravad rāja bodhisattvā jagatprabhuḥ|",
    "201:133": "sarvasattvahitaṃ kṛtvā tasthau ciraṃ śubhe raman||66||",
    "201:134": "tataḥ śrīmān sa ācāryaḥ śāntikaro maharddhikaḥ|",
    "201:135": "kṛtakṛtyaḥ pravṛddho'pi nirvātuṃ nābhivāṃchati||67||",
    "201:136": "sarvasattvahitākāṃkṣī śāntipurāgratādhasi|",
    "201:137": "dhyānāgāre mahoddāre yājanaika pramāṇike||68||",
    "201:138": "āropya śrīmahojvāle cintāmaṇi mahādhvajaṃ|",
    "201:139": "sa prājñaḥ sa mahāsattvo bodhisattvā jinātmajaḥ||69||",
    "201:140": "samādhidhāraṇīvidyāyogadhyānasamāhitaḥ|",
    "201:141": "sambodhipraṇidhiṃ dhṛtvā tasthau niścaramānasaḥ||70||",
    "201:142": "yadā saddharmmahīṇe'tra lokapaṃca kaṣāyite|",
    "201:143": "tadotthāya samādheḥ sa saddharmma deśayiṣyati||71||",
    "201:144": "yadā yadātra satmitraḥ śāstrā vidyādhipā na hi|",
    "201:145": "tadā tadā na sanmitraḥ śāstrāvidyādhipobhavan||72||",
    "201:146": "sarvānlokān prayatnena nivārya pāpamārgataḥ|",
    "201:147": "bodhimārge pratiṣṭhāpya cārayiṣyati saddharme||73||",
    "201:148": "evaṃ dhyātvā sa ācāryaḥ śāntikaraḥ samādhibhṛt|",
    "201:149": "sarvasattvahitārthena tasthau yogasamāhitaḥ||74||",
    "201:150": "evaṃ sa triguṇācāryaḥ sarvasattvahitārthabhṛt|",
    "201:151": "bodhisattvamahābhijña tiṣṭha tatra jagaddhita||75||",
    "201:152": "ye tasya śaraṇaṃ gatvā smṛtvā dhyātvā samādarāt|",
    "201:153": "nāmāpi ca samuccāryaṃ bhajanti śraddhayā sadā||76||",
    "201:154": "te'pi sarve mahābhijñā bodhisattvā vicakṣaṇāḥ|",
    "201:155": "bhadraśrīguṇasaṃpannā bhaviṣyanti sadā bhave||77||",
    "201:156": "tataste vimalātmānaścaturbrahmavihāriṇaḥ|",
    "201:157": "bodhicaryāvrataṃ dhṛtvā cariṣyanti jagaddhite||78||",
    "201:158": "tataste bodhisaṃbhāraṃ pūrayitvā yathākramaṃ|",
    "201:159": "arhanto bodhimāsādya prāpsyanti saugataṃ padaṃ||79||",
    "201:160": "ye ca tadguṇamāhātmyaṃ śṛṇvanti śraddhayā mudā|",
    "201:161": "te'pi tadguṇa saṃpatti saṃsiddhiṃ samavāpnuyuḥ||80||",
    "201:162": "iti vijñāya vāñchanti yastasya guṇasaṃpada|",
    "201:163": "te sadguṇamāhātmyaṃ śrotumarhati sādaraṃ||81||",
    "201:164": "ityādiṣṭaṃ muṇīndrena śrutvā sarvasabhāśritāḥ|",
    "201:165": "lokāstatheti saṃśrutya prābhyanandan prabodhitāḥ||82||",
    "201:166": "iti śrīmahācāryaśāntikaraguṇasaṃsiddhimāhātmyānubhāvaprakathanapravṛtto nāmādhyāya navamaḥ|"
}