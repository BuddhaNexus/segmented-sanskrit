{
    "656:0": "atha dvāviṃśaḥ paṭalavisaraḥ |",
    "656:1": "atha bhagavān śākyamuniḥ punarapi śuddhāvāsabhavanamavalokya mañjuśriyaṃ kumārabhūtamāmantrayate sma |",
    "656:2": "asti mañjuśrīḥ ! tvadīye mūlakalpapaṭalavisare sarvabhūtarutanimittajñānaparivarttanirdeśaṃ nāma |",
    "656:3": "taṃ bhāṣiṣye'ham |",
    "656:4": "yaṃ jñātvā sarvamantracaryāniyogayuktāḥ sarvasattvā sarvamantrāṇāṃ kālākālaṃ jñāsyanate |",
    "656:5": "taṃ śṛṇu |",
    "656:6": "sādhu ca suṣṭhu ca manasi kuru |",
    "656:7": "bhāṣiṣye'ham ||",
    "656:8": "atha mañjuśrīḥ kumārabhūto utthāyāsanādekāṃśamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavataḥ śākyamuneḥ siṃhāsanaṃ tenāñjalimupanāmya trirapi pradakṣiṇīkṛtya bhagavataḥ pādau śirasā vanditvā bhagavantametadavocat |",
    "656:9": "tat sādhu bhagavāṃ nirdiśatu |",
    "656:10": "taṃ bhūtarutajñānanirdeśaṃ sarvasattvānāmarthāya |",
    "656:11": "tad bhaviṣyati sarvamantracaryānupraviṣṭānāṃ sarvakālaniyamopakaraṇaṃ siddhinimittaye |",
    "656:12": "yasyedānīṃ bhagavāṃ kālaṃ manyase ||",
    "656:13": "atha khalu bhagavāṃ śākyamuniḥ mañjuśriyasya kumārabhūtasya sādhukāramadāt |",
    "656:14": "sādhu sādhu mañjuśrīḥ ! yastvaṃ tathāgatametamarthaṃ paripraśnitavyaṃ manyase |",
    "656:15": "tena hi mañjuśrīḥ ! śṛṇuṣva nirdekṣyāmi ||",
    "656:16": "evamukte mañjuśrīrbhagavataścaraṇayornipatyotthāya niṣaṇṇo'bhūddharmaśravaṇāya ||",
    "656:17": "atha bhagavāṃ sarvāvatīṃ parṣadamavalokya sarvabhūtarutapracodanī nāma samādhiṃ samāpadyate sma |",
    "656:18": "samanantarasamāpannasya bhagavataḥ ye kecit sattvānantāparyanteṣu lokadhātuṣu sthitā sarve te buddharaśmyāvabhāsitā sarvāṃśca tāṃ buddhāṃ bhagavatāṃ śirasā praṇamya anantāparyantalokadhātusthitāṃ abhyarcayena bhagavataḥ śākyamuneḥ śuddhāvāsabhavanoparisthitaṃ siṃhāsanaṃ tenopajagmuḥ |",
    "656:19": "yena ca sahā lokadhātuḥ tena ca pratyaṣṭhāt |",
    "656:20": "tatra ca sthitā sarvabhūtagaṇā buddhānubhāvena svakaṃ svakaṃ rutaṃ vidarśayantaḥ bhagavataḥ pādamūlasamīpopagatā dharmaśravaṇāya |",
    "656:21": "bhagavantaṃ praṇamya mabhyarcya ca yathāsthāneṣu ca sanniṣaṇṇā abhūvaṃ dharmaśravaṇāya ||",
    "656:22": "atha bhagavān śākyamuniḥ śākyasiṃho śākyarājādhitanayaḥ teṣāṃ sarvasattvānāṃ dhārmyā kathāyā sandarśayati samuttejayati sampraharṣayati teṣāṃ sarvabhūtasureśvarāṇāṃ tathā tathā dharmadeśanā kṛtavāṃ yathā taiḥ sarvaiḥ kaiścidanuttarāyāṃ samyaksaṃbodhaucityānyutpāditāni |",
    "656:23": "kaiścit pratyekāyāṃ voko kaiścicchrāvakatve kaiścitkaiścit satyāni dṛṣṭvāni kaiścidarhatvaṃ sākṣātkṛtaṃ kaiścid daśakuśale karmapathe sthitvā praṇidhānaṃ kṛtam |",
    "656:24": "anantāṃ buddhāṃ bhagavataḥ anantāṃ kalpakoṭīṣvajopasthānaglānapratyayabhaiṣajyapradānaṃ cīvarapiṇḍapātaśayanāsanapariṣkāraṃ pradadyāpa iti niyatā ca bhaviṣyāmo buddhabodheriti ||",
    "656:25": "atha bhagavāṃ śākyamuniḥ teṣāṃ sattvānāmāśayaṃ jñātvā mantraṃ bhāṣate sma sarvabhūtarutābhijñā nāma |",
    "656:26": "yaṃ sādhayitvā sarvabodhisattvāḥ sarvasattvāśca rutaṃ vijāneyuḥ ekakṣaṇena sarveṣāṃ sarvasattvānāṃ yathāgocaramasthitānām |",
    "656:27": "katamaṃ ca tat ||",
    "656:28": "namaḥ samantabuddhānāmapratihataśāsanānāṃ samantāparyantāvasthitānāṃ mahākāruṇikānām |",
    "656:29": "om namaḥ sarvavide svāhā ||",
    "656:30": "kalpamasya bhavati |",
    "656:31": "ādau tāvanmahāraṇyaṃ gatvā kṣīrayāvakāhāraḥ mūlaphalaśākāhāro vā akṣaralakṣaṃ japet |",
    "656:32": "triḥkālasnāyinā valkalavāsasā pūrvavat sarvaṃ vidhinā kartavyam |",
    "656:33": "yathā mantratantreṣu tathāgatakulodbhaveṣu |",
    "656:34": "tataḥ pūrvasevāṃ kṛtvā akṣaralakṣasyānte tatraiva sādhanamārabhet |",
    "656:35": "vināpi paṭena |",
    "656:36": "agnikuṇḍaṃ kṛtvā dvihastapramāṇaṃ caturhastavistīrṇaṃ samantāccaturaśraṃ sarvapuṣpaphalairarghyaṃ datvā prāṅmukhaḥ kuśaviṇḍakopaviṣṭaḥ navamagnimutpādya kṣīravṛkṣakāṣṭhairagniṃ prajvālya śrīphalaphalānāṃ dadhimadhughṛtāktānāmaṣṭasahasraṃ juhuyāt |",
    "656:37": "trisandhyaṃ divasānyekaviṃśati ||",
    "656:38": "tato pūrvāyāṃ diśi mahāvabhāsaṃ kṛtvā buddho bhagavānāgacchati |",
    "656:39": "tato sādhake mūrdhni parāmṛśati |",
    "656:40": "aparāmṛṣṭe sādhake tatkṣaṇādeva bhagavato vācā niścarate - siddhastvaṃ gaccha yatheṣṭam,",
    "656:41": "iti kṛtvāntarddhīyate ||",
    "656:42": "tataḥprabhṛti sādhakaḥ pañcābhijño bhavati mahāprabhāvadivyamūrttiḥ bodhisattvācāraḥ dviraṣṭavarṣākṛtiḥ yatheṣṭagatiḥ sarvabhūtarutajñaḥ,",
    "656:43": "ekakṣaṇamātreṇa sarvabhūtānāṃ rutaṃ vijānīte prabhavaśca bhavati yatheṣṭagāmī |",
    "656:44": "pañcavarṣasahasrāṇi jīvate |",
    "656:45": "avaivarttiko bhavati bodhisattvaḥ |",
    "656:46": "viṃśatibhiḥ sādhanapraveśairniyataṃ sidhyatīti nātra vicikitsā kāryā prasādhitasyāpi na mantraṃ japatā pūrvamāditaścaiva madhye caiva nibodhatām ||",
    "656:47": "rutajñānaṃ prabhāvaṃ ca svabhāvaṃ caiva kīrtyate |",
    "656:48": "madhye āditaścaiva ante caiva divaukasām ||",
    "656:49": "bhāṣitaṃ kathyate loke madhyadeśe ca kīrtitā |",
    "656:50": "māgadhā maṅgadeśeṣu kāśipuryā narottamā ||",
    "656:51": "vṛjikosalamadhyeṣu nareṣveva yathāvaca |",
    "656:52": "tathā te devarāṭ sarve mantrāṃ vavre svabhāvataḥ ||",
    "656:53": "tridaśo madhyadeśe ca vatsa paśya daśārṇavā |",
    "656:54": "amante yathā vācā tathā deśeṣu jāyate ||",
    "656:55": "tridaśeṣveva sarvatra tathā vāṇīmudāhṛtā |",
    "656:56": "yāmā devamukhyāśca nirmāṇaśca sanirmitā ||",
    "656:57": "tadā vācakṛtāṃ vācā madhyadeśārthacāriṇī |",
    "656:58": "tathārupiṇa sarve vai akaniṣṭhāśca maharddhikā ||",
    "656:59": "sarve te suraḥ śreṣṭhā rūpadhātusamāśṛtā |",
    "656:60": "dhyānāhāragatā saumyā kadācidvācāmabhāṣire ||",
    "656:61": "brāhmīśvaramatelā ca kalaviṅgarutasvanā |",
    "656:62": "madhurākṣaranirghoṣā mattakokilanisvanā ||",
    "656:63": "yadyadārtthā bhaved vācā dhīragambhīrasaṃyutā |",
    "656:64": "tathā sarvato vakrā dṛṣṭyā caiva supūjitā ||",
    "656:65": "bhavante te sadā devā madhyadeśe savācakā |",
    "656:66": "madhurākṣarasampannāḥ snigdhagambhīranādinaḥ ||",
    "656:67": "meghagarjanā teṣāṃ vācaiṣā tāṃ tu lakṣayet |",
    "656:68": "madhyadeśā yathā martyā avantyeṣveva pūjitā ||",
    "656:69": "vācā śabdasampannā tathā jñeyāṃ sureśvarām |",
    "656:70": "arūpiṇāṃ kṛto vācā asaṃjñāyatanasambhavām ||",
    "656:71": "abhāvādāśrayāt teṣāṃ na vācāṃ jagmire surāḥ |",
    "656:72": "adhaḥ śreṣṭhāḥ surāḥ sarve madhyadeśeṣu vācakā ||",
    "656:73": "madhyadeśārtthacihnānāṃ vācaiṣā sampravartate |",
    "656:74": "atha devāmatha bhūmyā vai yakṣāścaiva maharddhikāḥ ||",
    "656:75": "devayonisamāviṣṭā bahusattvagaṇāstathā |",
    "656:76": "karoṭapāṇayo devā sadā matāśca vīṇakāḥ ||",
    "656:77": "catvāro'pi mahārājā caturyonisamāśritā |",
    "656:78": "tridaśā devamukhyāstu śakreṇa saha samāśritā ||",
    "656:79": "suyāmāmatha sarvatra ūrdhvaṃ jāpi surūpiṇaḥ |",
    "656:80": "sarvadevagaṇā śreṣṭhā vācā hyeṣā tu kīrtyate ||",
    "656:81": "madhyadeśe yathā martyā hīnotkṛṣṭamadhyamām |",
    "656:82": "tathā devavatī vācā hīnotkṛṣṭamadhyamām ||",
    "656:83": "vācā tṛvidhā jñeyā hīnotkṛṣṭamadhyamā |",
    "656:84": "trividhāt karmato jñeyā hīnotkṛṣṭamadhyamā ||",
    "656:85": "tathā devālaye vāṇī madhuraṃ cāpi sūktajitā |",
    "656:86": "rutaṃ mataṃ tathā jñeyaṃ karmeṣveva niyojayet ||",
    "656:87": "asurāṇāṃ bhaved vācā gauḍapauṇḍrodbhavā sadā |",
    "656:88": "yathā gauḍajanaśreṣṭhaṃ rutaṃ śabdavibhūṣitam ||",
    "656:89": "tathā daityagaṇā śreṣṭhaṃ rutaṃ cāpi niyojayet |",
    "656:90": "teṣāṃ paryaṭantānāṃ samantānāṃ ca purojavām ||",
    "656:91": "yakṣarākṣasapretānāṃ nāgāṃścāpi sapūtanām |",
    "656:92": "sarveṣāmasurapakṣāṇā vaṅgasāmataṭāśrayāt ||",
    "656:93": "harikele kalaśamukhye ca carmaraṅge hyaśeṣataḥ |",
    "656:94": "sarveṣāṃ janapadāaṃ vā tathā teṣāṃ tu kalpayet ||",
    "656:95": "triprakārā yathoddiṣṭā teṣāṃ naiva viyojayet |",
    "656:96": "devānāṃ ca tathā nityaṃ purogānāṃ parikīrtayet ||",
    "656:97": "pretayakṣagaṇādhyakṣā skandamātarakinnarā |",
    "656:98": "nāgāṃścaiva sadā kāle yathā vācā nibodhatām ||",
    "656:99": "lāḍodreṣu tathā sindhau yathā muttarato tathā |",
    "656:100": "janeṣveva hi sarvatra tāṃ tu teṣāṃ niyojayet ||",
    "656:101": "nāgānāṃ ca yathā lāḍī vācā hyuktā manīṣiṇī |",
    "656:102": "yakṣāṇāṃ tu tathā vācā uttarāṃ diśi ye narāḥ ||",
    "656:103": "garuḍānāṃ yathā hyedre kinnarāṇāṃ tu kīrtyate |",
    "656:104": "nepāle sarvato vācā yathā sā tāṃ nibodhatām ||",
    "656:105": "pūtanānāṃ tathā nāryā vindhyakukṣinivāsinām |",
    "656:106": "vindhyajātā manuṣyāṇāṃ mlecchānāṃ ca yā vācā ||",
    "656:107": "pūtanānāṃ tu sā jñeyā vācaiṣāṃ parikīrtitā |",
    "656:108": "rākṣasānāṃ yathā vācā tāṃ vavre surottamā ||",
    "656:109": "sasṛjyadakṣiṇā deśā andhralāṭeṣu kīrtitā |",
    "656:110": "draviḍānāṃ tu sarveṣāṃ ḍakārabahulā sadā ||",
    "656:111": "tāṃ tu vācā samālakṣye rākṣaseṣveva niyojayet |",
    "656:112": "triḥprakārā tathā jñeyā rākṣasānāṃ kulayonayaḥ ||",
    "656:113": "triḥprakāraiva vācaiṣā tridhā caiva niyojayet |",
    "656:114": "sarvato trividhā jñeyā deśabhāṣāśca te tridhā ||",
    "656:115": "triḥprakāraṃ tathā karma trideśaṃ caiva yojayet |",
    "656:116": "trividhaḥ sarvato jñeyaḥ trividhaṃ karma rutaṃ smṛtam ||",
    "656:117": "samaṃ sarvaiṣu tatraiva vidhātānyaṃ niyojayet |",
    "656:118": "nānābhūtagaṇā proktā nānābhūtalavāsinaḥ ||",
    "656:119": "nānā ca bahubhāṣajñā nānāśāstravibhūṣitā |",
    "656:120": "mānuṣā mānuṣāṃ vidyā nānāvācavibhāṣitām ||",
    "656:121": "nānāśāstramatā jñeyā nānāmantrārthaśālinaḥ |",
    "656:122": "nānākarmasamoddeśā nānāsiddhistu mucyate ||",
    "656:123": "āviṣṭānāṃ yadā martyā pātrasthānasamāgatā |",
    "656:124": "teṣāṃ ca vidhiyuktena mantraiścāpi suyojitā ||",
    "656:125": "āgatā bhūtale devāṃ vācanaiva vibhāvayet |",
    "656:126": "liṅgamarthaṃ tathā pātraṃ devaṃ caiva niyojayet ||",
    "656:127": "śreyasā śreyase caiva āveśānāṃ tu lakṣayet |",
    "656:128": "nānādeśasamācārā nānābhāṣasamodayā ||",
    "656:129": "nānākarmārthasaṃyogā nānāliṅgaistu lakṣayet |",
    "656:130": "madhyadeśābahiryeṣāṃ vācā bhavati cañcalā ||",
    "656:131": "te tu vyaktaṃ narā jñeyā mlecchabhāṣāratā hi te |",
    "656:132": "ye krūrā rākṣasā ghorā raudrakarmāntacāriṇaḥ ||",
    "656:133": "ḍakārabahulā vācā lakārāvyakta mārṣo |",
    "656:134": "dakṣiṇātyā yathā vācā cañcalā bhavati ninditā ||",
    "656:135": "tathā ca rākṣasastveṣu vācaiṣā parikīrttitā |",
    "656:136": "bahudhā rutayā jyeṣṭhā āviṣṭānāṃ tu trijāparām ||",
    "656:137": "ākṛṣṭā mantribhiḥ kṣipraṃ svayaṃ vā iha māgatā |",
    "656:138": "bahudhā gṛhṇanti sattvānāṃ mātarā sagrahā surā ||",
    "656:139": "garuḍā yakṣagandharvā kinnarā + + + + + |",
    "656:140": "piśācā coragarākṣasānāṃ yakṣapūtanām ||",
    "656:141": "ābiṣṭānāṃ tathā liṅgā kathyamānā nibodhatām |",
    "656:142": "mlecchabhāṣiṇa kravyādā piśācāvyaktalāpinām ||",
    "656:143": "lakārabahulā vācā ḍakārāntāstu pūtanā |",
    "656:144": "teṣāṃ nerdhvagatā dṛṣṭi karmeṣveteṣu yojitā ||",
    "656:145": "mātsaryā krūrasattvānāṃ mṛṣāvādādasuce ratā |",
    "656:146": "teṣā nordhvaṃ gatā dṛṣṭi ardho dṛk nordhvagatā hi te ||",
    "656:147": "mātarāṇāṃ tathā vācā śubhārthopasaṃhitā |",
    "656:148": "grahāṇāṃ kumāramukhyānāṃ vācā bhavati kevalā ||",
    "656:149": "śubhāṅgasampadā vācā bālabhāvyarthayojitā |",
    "656:150": "prabhāvasarvataḥ śreyāṃ sarvataśca divaukasām ||",
    "656:151": "garuḍānāṃ tathā vācā āviṣṭānāṃ tu lakṣayet |",
    "656:152": "gakārasamatā jñeyā mlecchabhāṣeva lakṣyate ||",
    "656:153": "avyaktaṃ sphuṭābhāsaṃ kīrtiyuktaṃ śubhodayam |",
    "656:154": "suparṇine pāyavadityeṣā viṣadarpavināraṇī ||",
    "656:155": "nānāgatayo hyeṣāṃ nānābhūtasamāgamām |",
    "656:156": "nānāvarṇato jñeyāṃ nānāliṅgaistu lakṣayet ||",
    "656:157": "śubhākaramabhākara mabhāsantaṃ bhakṣayo nāgarāṭ pade |",
    "656:158": "vāsukīprabhṛtayo nāgā dhārmikā vasudhātale ||",
    "656:159": "kṣipravācā samāyuktāśca vasanto uragādhipā |",
    "656:160": "svena svena tu kāyena yo liṅgena tu lakṣayet ||",
    "656:161": "tena tena tu liṅgena taṃ taṃ sattvaṃ vinirdiśet |",
    "656:162": "kaśmalā kathitā sarve adho dṛṣṭigatā hi te ||",
    "656:163": "nānāliṅgināṃ jñeyā nānāsattvanikāyatām |",
    "656:164": "nānākāyagataiḥ karmaiḥ nānākāyaṃ nibodhatām ||",
    "656:165": "evaṃprakārāhyanekā bahuliṅgābhibhāṣiṇā |",
    "656:166": "nānābuddhikṛtaiḥ karmaiḥ nānāyonisamāśritaiḥ ||",
    "656:167": "āviṣṭānāṃ bhuvi martyānāṃ kathitā liṅgāni vai sadā |",
    "656:168": "surāṇāmasurāṇāṃ ca yathā vācārthaliṅginī ||",
    "656:169": "tathaiva tad yojayet kṣipraṃ bhūmirmānuṣatāṃ gatāḥ |",
    "656:170": "devānāṃ tadā vidyāt suprasannena cetasā ||",
    "656:171": "nirīkṣante tathā cordhvaṃ diśāṃ caiva samantataḥ |",
    "656:172": "aviklavā manasaudvilyā hṛṣṭā rūpasamanvitā ||",
    "656:173": "śuddhākṣā animiṣākṣāśca snigdhā ca snigdhavakrayaḥ |",
    "656:174": "prasannaglatyā tathā sarve suraśreṣṭhā nu lakṣayet ||",
    "656:175": "paryaṅkopahitā jñeyā niṣaṇṇā bhūtale śucau |",
    "656:176": "kecidambaraṃ niḥsṛtya niṣaṇṇā khecarā pare ||",
    "656:177": "brahmādyā kathitā devā dhyānaprītisamāhitāḥ |",
    "656:178": "tadūrdhvaṃ śreyasāṃ sthāne rūpiṇā bahurūpiṇā ||",
    "656:179": "ākṛṣṭā mantribhirmantraiḥ mantrajānāṃ saniśritā |",
    "656:180": "teṣāṃ rūpadharā kāntiḥ āśrayā te parivartaye ||",
    "656:181": "dhyānaprītisamāpannāḥ īṣismitamukhā sadā |",
    "656:182": "śuddhākṣā viśālākṣā buhurūpasamāśritā ||",
    "656:183": "vamantyo tadā kāntyā śriyā rūpasamanvitā |",
    "656:184": "prarajñānavido devā teṣāṃ taṃ nibodhayet ||",
    "656:185": "paryaṅkopariviṣṭā vai dhyāyantā ṛṣivat sadā |",
    "656:186": "tadāveśaṃ vidurbuddhyā iṣṭamarthaprasādhakam ||",
    "656:187": "śreyasā sarvamantrāṇāṃ hitāyaivopayojayet |",
    "656:188": "kathitaṃ sarvamevaṃ tu nibodhata sureśvarāḥ ||",
    "656:189": "ṛṣiṇā kathitā hyete saṃyatā te ṛṣavasthitā |",
    "656:190": "āviṣṭānāṃ tadā liṅgā ṛṣīṇāṃ kathitā mayā ||",
    "656:191": "ūrdhvadṛṣṭigatā devā ūrdhvapādātha kaśmalā |",
    "656:192": "vikṛtā raudrarūpāśca ūrdhvakeśāstu rākṣasāḥ ||",
    "656:193": "mātarāṇāṃ tadevaṃ tu keṣāṃ ceva tu dṛśyate |",
    "656:194": "kravyādā nagnakā tiṣṭhe sacelā niścelatāṃ gatā ||",
    "656:195": "ūrdhvapādā vikṛtākhyā ūrdhvakeśā grahā pare |",
    "656:196": "vicerūrmedinīṃ kṛtsnāṃ samantāt saritātaṭām ||",
    "656:197": "ekavṛkṣā śmaśānāṃ ca ekaliṅgā pulinodbhavām |",
    "656:198": "devāvasatharathyāsu vindhyakukṣiśiloccayām ||",
    "656:199": "himādre sānumāṃścaiva mlecchataskaramandirām |",
    "656:200": "tatrasthā vikṛtarūpāstu mantrākṛṣṭāśca māgatā ||",
    "656:201": "gṛhṇanti prāṇināṃ kṣipraṃ śaucācāraparāṅmukhām |",
    "656:202": "sarvamedinīṃ gacched bhayādāhāramohitām ||",
    "656:203": "gṛhṇanti bahudhā loke bahuvyādhisamāśritām |",
    "656:204": "nānāvikṛtarūpāste nānāveṣadharā parā ||",
    "656:205": "gṛhṇanti prāṇināṃ kṣipraṃ mṛtakaṃ mūtrasuptakām |",
    "656:206": "teṣāṃ ca kathitaṃ liṅgaṃ caritaṃ tu vibhāvitam ||",
    "656:207": "vācamālakṣitaṃ pūrvaṃ kathitaṃ tu mahītale |",
    "656:208": "āviṣṭānāṃ tathā cihnaṃ mānuṣeṣveva lakṣitam ||",
    "656:209": "sthiraprakārāḥ sarvatra suraśreṣṭhā nibodhatā |",
    "656:210": "āviṣṭānāṃ tathā liṅgā kathitā bhūtale nṛṇām ||",
    "656:211": "snigdhaṃ prekṣate nityaṃ animiṣaścāpi dṛṣṭitaḥ |",
    "656:212": "mānuṣe sattvasaṅkliṣṭe suraśreṣṭhe tu mahītale ||",
    "656:213": "vavre vasudharāṃ vācāṃ śabdasaṅghārthabhūṣitām |",
    "656:214": "yukte śreyase dharme mānuṣye vāśrathogato ||",
    "656:215": "suraśreṣṭho gato mukhyo jñeyo sarvārthasādhako |",
    "656:216": "cintitaṃ jāpine tena gatabuddhidivālaye ||",
    "656:217": "tat sarvaṃ bodhayet kṣipraṃ mantriṇe cintitaṃ tu yat |",
    "656:218": "etat samyagākhyātamāveśaṃ bhuvi daivatam ||",
    "656:219": "asaṃjñino'pi sadā mantrairākṛṣyante tu bhūtale |",
    "656:220": "nabhāṣa madhuraṃ vācaṃ na yajño satvarā surāḥ ||",
    "656:221": "niḥśreṣṭhā vivaśā caiva sthitā te maunamāśritāḥ |",
    "656:222": "na vācā kiñcanasteṣāṃ na cittā nāpi mānitā ||",
    "656:223": "tasmāt taṃ na cākṛṣye taṃ jāpī parivartayet |",
    "656:224": "asādhyaṃ nāpi tatteṣāṃ mantrāṇāṃ jinasaudbhavām ||",
    "656:225": "nākṛṣyaṃ vidyate kiñcid duṣkaraṃ teṣāṃ japtamantrārthatāpinām |",
    "656:226": "ākṛṣyante tathā āryā āryairmantraistu yuktitāḥ ||",
    "656:227": "āryāṇāṃ yāni cihnāni khaḍgiśrāvakasambhavām |",
    "656:228": "bodhisattvā mahātmāni daśabhūmisamāśritā ||",
    "656:229": "ākṛṣyante tathā mantraiḥ samayaiścāpi subhūṣitāḥ |",
    "656:230": "mahādūtyaistathoṣṇīṣairmunirvarṇasuyojitaiḥ ||",
    "656:231": "buddhaputraistu dhīmadbhirabjaketukuloditaiḥ |",
    "656:232": "kuliśāhvairmantramukhyaistu krodharājamaharddhikaiḥ ||",
    "656:233": "nānye mantrarāṭ śaktā laukikā ye maharddhikā |",
    "656:234": "nāpi samayavitteṣāṃ na cotkṛṣṭo mantramīśvaraḥ ||",
    "656:235": "varṇituṃ gaṇayituṃ gantuṃ taṃ sthānaṃ yatra te sadā |",
    "656:236": "samayā sañcālyate teṣāṃ hetuḥ karmasamāhitām ||",
    "656:237": "nanu cākṛṣyate teṣāṃ hetuṃ karmasamāhitam |",
    "656:238": "tantraṃ cākṛṣyate teṣāṃ samaye buddhabhāṣitaiḥ | |",
    "656:239": "tasmāt taṃ na cālaye yatnā na vṛthāmarthena yojayet |",
    "656:240": "maharddhikā te mahātmāno daśabhūmisamāśritām ||",
    "656:241": "aśaktā sarvamantrā vai gantuṃ yatra te tadā |",
    "656:242": "tathāgatānāṃ tathā mājñā saṃsmṛtyāmarapūjitā ||",
    "656:243": "āgaccheyu tadā sarve mantrajaptārthamantravit |",
    "656:244": "ākṛṣṭānāṃ bhavelliṅgā mānuṣyokāyamānuṣām ||",
    "656:245": "dhīrataḥ snigdhavarṇaśca gambhīrārthasudeśakaḥ|",
    "656:246": "dhīro gambhīratāṃ yāto alpabāṣpo bhavet tadā ||",
    "656:247": "asvinnamanasotkṛṣṭo pṛṣṭaśca mantravit |",
    "656:248": "svamudro bandhayāmāsa suvidiśe caiva nabhastale ||",
    "656:249": "parasattvavido hyagro dharmatattvārthadeśakaḥ |",
    "656:250": "nītiḥ prītisukhāviṣṭo kṛpāviṣṭasya cetasā ||",
    "656:251": "mahotsāho dṛḍhārambho buddhadharmārthadeśakaḥ |",
    "656:252": "muhūrttaṃ kṣaṇamātraṃ vā praviśenmānuṣāśrayam ||",
    "656:253": "bahurūpo surūpaśca ūrdhvaṃ tiṣṭhe nabhastalam |",
    "656:254": "buddhadharmagatā dṛṣṭiḥ saṃghe caiva sagauravā ||",
    "656:255": "kṣaṇamātraṃ tadā tiṣṭhenmānuṣīṃ tanumāśṛtā |",
    "656:256": "satyasandho mahātmāno jitakrodho tridoṣahā ||",
    "656:257": "prathamaṃ tāvato vidyā paścāccaiva niyojitā |",
    "656:258": "mānuṣaistadā kṛṣṭā punarmuktāśca yatheṣṭagāḥ ||",
    "656:259": "stabdho niścalākṣaśca sitavarṇastathaiva ca |",
    "656:260": "aṅgaketustadāviṣṭo dhīragambhīrasuśvaraḥ ||",
    "656:261": "suprasanno mahākāyo tiṣṭhate ca mahītale |",
    "656:262": "paryaṅkamāsanāviṣṭo kṛpāviṣṭo'tha cetasā ||",
    "656:263": "sa mudrā padmaropeto mahāsattvo samāviśe |",
    "656:264": "avalokito muniḥ śreṣṭho bodhisattvo maharddhiko ||",
    "656:265": "svecchayā āgato lokāṃ sattvavatsalakāraṇo |",
    "656:266": "abhayāgrā kāraṇo + + + + + + + + + ||",
    "656:267": "abhayāgrā karopetau ūrdhvadṛṣṭisamasthitau |",
    "656:268": "sādhakaṃ paśyate dṛṣṭyā karuṇāviṣṭacetasā ||",
    "656:269": "īṣismitamukhā devā kecid bhrūlatabhūṣito |",
    "656:270": "mahāsattvo mahātmāno sattvānāṃ hitakārakaḥ ||",
    "656:271": "prasannā sarvata mūrttyā taṃ vidyādavalokitum |",
    "656:272": "krūraḥ vajradharo mukhyo bodhisattvo maharddhikaḥ ||",
    "656:273": "āviṣṭo krūriṇo sarvo raktāntāyatalocanā |",
    "656:274": "indīvaratviṣākāra īṣat kāye tu lakṣayet ||",
    "656:275": "parāmṛśyantaṃ tadā vajraṃ mudrāṃ vadhnāti mātmanām |",
    "656:276": "tuṣṭo varado martyāṃ bhogāṃ dāpayate sadā ||",
    "656:277": "mahātmā kṛṣṇavarṇo vai īṣi dṛśyati tatkṣaṇāt |",
    "656:278": "snigdhaṃ gambhīramukto'sau vācāṃ bhāṣate tadā ||",
    "656:279": "nṛṇāṃ kimarthametaṃ vo karmavaraṃ dāsyāma vo bhuve |",
    "656:280": "amoghaṃ darśanamityāhurvajriṇe'bjijine jine ||",
    "656:281": "varadā saprabhā mantrā phalaṃ dadyustadā tadā |",
    "656:282": "jinerāgamanaṃ tatra nirmāṇo bhuvi mānuṣām ||",
    "656:283": "samayāt kathitā hyete varṇāścaiva vibodhitā |",
    "656:284": "tathāgatādāśrayāddhi vā phalehetusamudbhavā ||",
    "656:285": "nirmāṇā kathyate bimbaṃ na bimbaṃ nirmāṇamāśṛtam |",
    "656:286": "bimbanirmāṇayo yadvat pratibimba na vidyate ||",
    "656:287": "padmakiñjalkavarṇo'sau hemavarṇa mahādyutiḥ |",
    "656:288": "nirbhinnarocanābhāso kuṅkumārābhividviṣaḥ ||",
    "656:289": "udyantamivārka vai karṇikārasamaprabhaḥ |",
    "656:290": "tādṛśaṃ vidyate bimbe buddhabimbasamāsṛte ||",
    "656:291": "brāhmaśca ravanirghoṣo kalaviṅkarutadhvaniḥ |",
    "656:292": "śreyasaḥ sarvabhūtānāṃ yuktiyogānniyujyate ||",
    "656:293": "tādṛśaṃ lakṣaṇaṃ dṛṣṭvā buddhamityāhu jantavaḥ |",
    "656:294": "tadgotrā ca vidhisteṣāṃ vajrābjakulayo tadā ||",
    "656:295": "laukikānāṃ tu mantrāṇāṃ mantranāthaṃ tu yojayet |",
    "656:296": "yat pūrvaṃ kathitaṃ sarvaṃ bahuprastāvabhūṣitam ||",
    "656:297": "taṃ niyuñjya tadā mantrī mantreṣveva ca sarvataḥ |",
    "656:298": "ṛṣīṇāmekasaṃsthānaṃ garuḍānāṃ ca nibodhitam ||",
    "656:299": "svaliṅgā vācayā caiva taṃ niyuñjyatha mantriṇām |",
    "656:300": "bahuliṅgā tadā caiṣā svaliṅgā caiva sādhaye ||",
    "656:301": "svamudrāmudritā hyete itarā vyantarā smṛtāḥ |",
    "656:302": "kathitaṃ sarvamāveśaṃ svamukhaṃ duḥkhadaṃ parām ||",
    "656:303": "eṣa kālakramo yoge āveśe caiva yojayet |",
    "656:304": "mahāprabhāvairmudraistu mantraiścāpi nivārayet ||",
    "656:305": "niyuñjyāt sarvato mantrī japtamātrāṃ ca cetarām |",
    "656:306": "anyathāmācerad yastu itarairmantribhiḥ sadā ||",
    "656:307": "parirakṣya tadā pātraṃ mantraiścāpi maharddhikaiḥ |",
    "656:308": "dūtidūtagaṇaiścāpi ceṭaceṭigaṇaiḥ sadā ||",
    "656:309": "itarāṃ laukikāṃ devāṃ āhvaye caiva maharddhikām |",
    "656:310": "yakṣarāḍ vividhā sarvāṃ yakṣiṇyaśca maharddhikam |",
    "656:311": "āhvayet tatkṣaṇānmantrī manasaḥ yadyapīpsitam |",
    "656:312": "anyamantrā na cāhveyā nānye devagaṇā sadā ||",
    "656:313": "svayamevāgatā ye tu samaye tāṃ niyojayet |",
    "656:314": "sarve sampadakā hyete mantrā sarvārthasādhakāḥ ||",
    "656:315": "taṃ tasmā netarāṃ karmaṃ āveśāṃ cāpi varjayet |",
    "656:316": "ākṛṣṭā maharddhikā devā divyā āryāśca bhūmijā |",
    "656:317": "alpakārye'tha yuñjānā samayabhraṃśo'tha jāyate ||",
    "656:318": "takṣakaḥ prekṣate stabdhaṃ vāśukiścāpi nṛtyate |",
    "656:319": "karkoṭakaśca mahānāgo mucilindayaśaśvinaḥ ||",
    "656:320": "śaṅkhapāladurlakṣo nṛtyante uragādhipā |",
    "656:321": "śaṅkhapālo'tha śaṅkhaśca maṇināgo'tha kṛṣṇilaḥ ||",
    "656:322": "sāgarā bhramate kṣipraṃ patate ca muhurmuhuḥ |",
    "656:323": "sarpavanniḥśvasante te viṣadarpasamucchritāḥ ||",
    "656:324": "vividhā nāgavare hyete antāntā teṣu nibodhatām |",
    "656:325": "kecid bhāvayato hṛṣṭo kecit tiṣṭhanti niścalam ||",
    "656:326": "kecit pate + + kṣipraṃ svasthāṅgā ūrdhvamūrddhajā |",
    "656:327": "patanti vividhākāraṃ plutaṃ cāpi karoti vai ||",
    "656:328": "anantā bhramate kṣipraṃ padmavaccale jale |",
    "656:329": "anantā nāgayonyāstu saṅkhyātā liṅgaveṣayo ||",
    "656:330": "pūrvavat kathitā vācā daṣṭāviṣṭamahoditam |",
    "656:331": "mocayet kuliśāhvena mantreṇa krodharājena yuktimāṃśca ||",
    "656:332": "mantreṇaiva kuaryāntaṃ teṣāṃ mantreṇa yojayet |",
    "656:333": "mantrāstu parṇinā ye'tra nirdiṣṭā viṣanāśakā ||",
    "656:334": "te tu mantrā sadā yojyā daṣṭāviṣṭeṣu sarvataḥ |",
    "656:335": "śeṣā vighnā tathā kuryā grahamātarayojitā ||",
    "656:336": "tenaiva kārayet karmaṃ grahamātarapūtanām |",
    "656:337": "asaṅkhyā lakṣaṇā hyete daṣṭāviṣṭeṣu jantuṣu ||",
    "656:338": "taireva laukikairmantraistattat karma niyojayet |",
    "656:339": "aśeṣaṃ kathitaṃ hyetaṃ daṣṭaviṣṭaṃ va lakṣaṇam ||",
    "656:340": "adhunā bodhayiṣyāmi tiryagbhāṣāṃ samānuṣām |",
    "656:341": "nārakānāṃ tu bhāṣāṃ vā kathyamānāṃ nibodhatām ||",
    "656:342": "yadā pakṣigaṇā sarve sannipatya samantataḥ |",
    "656:343": "grāmavāsaṃ tadā cakruḥ madhyāhne janamālaye ||",
    "656:344": "tadā te kathaye vācāṃ rephaṃyuktāṃ sabhairavām |",
    "656:345": "krakaḥ kakāramityāhuḥ kākā ye krūrabhāṣiṇo |",
    "656:346": "kathayanti bhayaṃ tatra kṣudhā caiva ca darśayet |",
    "656:347": "mayūrā kokilāścaiva sannipatya prage tadā ||",
    "656:348": "krūrāṃ darśayed vācāṃ bhayaṃ tatra nivedayet |",
    "656:349": "bubhukṣāṃ kathayāmāsa āhāraṃ caiva yojayet ||",
    "656:350": "sadāhaṃ sarvakāyātā grāmasthāneṣu dṛśyate |",
    "656:351": "tadā te kathayantyete tāṃ vācāṃ bhayabhairavām ||",
    "656:352": "ṣaṇmāsāṃ naśyate deśe grāmyaktāṃ bhojanottamām |",
    "656:353": "teṣāṃ kṣīrasamaṃ deyaṃ toyaṃ caiva sukhodayam ||",
    "656:354": "śārikāśukamukhyāṃstu kapotā haritāstathā |",
    "656:355": "cakravākā bhāsasvakīkā sarve āgatya mīlaye ||",
    "656:356": "grāmamadhyagatā hyete yadā kurvanti mālayam |",
    "656:357": "tadā te kathayantyevaṃ mahādurbhikṣakāraṇam ||",
    "656:358": "anāvṛṣṭiṃ tathā vyādhiṃ bahurogasamāgamam |",
    "656:359": "lūtā visphoṭakāścaiva mahātaskaratāśrayām ||",
    "656:360": "avagacchantu bhavanto vai ṣaḍbhirmāsairbhaviṣyate |",
    "656:361": "yadā sarvapakṣigaṇā krūraṃ cakraturbhṛśadāruṇam ||",
    "656:362": "rodamāne tadā sarve sattvānāṃ ca niveditā |",
    "656:363": "yathāsthitā yathākālaṃ tadaivattatra yojayet ||",
    "656:364": "dakārabahulaṃ vācaṃ manuṣyabhāṣiṇo yadā |",
    "656:365": "āgatya grāmavāse'smiṃ kathayanti yathā hi tam ||",
    "656:366": "rātrau svastyayanaṃ kṛtvā tasmād deśādapakramet |",
    "656:367": "madhurākṣarasaṃyuktaṃ yadā nedu sapakṣijā ||",
    "656:368": "tasmāt subhikṣamārogyamevaṃ cāhurnivedayaet |",
    "656:369": "yadā dakṣiṇato gacche mṛgā gacchetha magratam ||",
    "656:370": "siddhiṃ ca nirdiśante tāḥ mṛgāścaiva supuṣkalām |",
    "656:371": "śvānajambūkanityasthāḥ te mṛtyuṃ darśayanti te ||",
    "656:372": "na gacchet tatra medhāvī jambūkaiśca nivāritaḥ |",
    "656:373": "praviśet svālayaṃ kṣipraṃ kathayāmāsa te tadā ||",
    "656:374": "atikrūrā ninedustāḥ agrataścāpi pradhāvayet |",
    "656:375": "gaccheta tatkṣaṇānmantrī yadicchet siddhimātmanaḥ ||",
    "656:376": "vāmato dakṣiṇaṃ gacchejjambūko yadi gacchataḥ |",
    "656:377": "siddhiyātraṃ vijānīyājjambūkena niveditām ||",
    "656:378": "cāṣā ca pakṣiṇā sarve mṛgāścaiva sajambukā |",
    "656:379": "hariṇā śaśakāścaiva vividhā tiryajātayāḥ ||",
    "656:380": "pradakṣiṇaṃ ca yadā cakrurmahāsiddhiṃ supuṣkalām |",
    "656:381": "kathayāmāsa te sarvaṃ gaccha pūjyo bhaviṣyasi ||",
    "656:382": "sarvamaśobhanā hyete uragā śvāpadādayo |",
    "656:383": "mārge yadi dṛśyate sthānagacchet kutra vā kvacit ||",
    "656:384": "sarve te kathayantyevaṃ nāsti siddhinivartatām |",
    "656:385": "gacchatāṃ svakamāvāsaṃ svastho tiṣṭhati sve gṛhe ||",
    "656:386": "na gacchet tatra mantrajño uragaistu niveditam |",
    "656:387": "yadi gacchet tadā kālaṃ udvego mṛtyu vā bhavet ||",
    "656:388": "nānātiryagatā prāṇā jalāvāsā sthalecarā |",
    "656:389": "sthāvarā jaṅgamāścaiva kathayanti śubhāśubham ||",
    "656:390": "viparītairbhayaṃ vidyāt svasthaiḥ svasthatāṃ gatāḥ |",
    "656:391": "kecit tiryagatā divyāḥ mānuṣā bhāṣiṇo tadā ||",
    "656:392": "yo'yaṃ nivedaye vācāṃ taṃ tathaiva niyojayet |",
    "656:393": "svaliṅgaiḥ sadā svāsthyaṃ krūraiścāpi subhairavam ||",
    "656:394": "tat tathaivāvadhāraṇārtthaṃ buddhiṃ dadyātha mantravit |",
    "656:395": "liṅgāvanekadhāṃ lakṣye nānāyonisamāśritām ||",
    "656:396": "mānuṣāṇāṃ tathā vācā yuktā madhyārtthabhāṣiṇau |",
    "656:397": "madhyadeśe tu yā vācā śabdapadārtthāvabhāṣitā ||",
    "656:398": "sa mānuṣī vācamityāhuḥ tato'nyaṃ mlecchavācinī |",
    "656:399": "vāṇī sarvatato jñeyā madhyadeśe nibodhitā ||",
    "656:400": "madhurākṣarasaṃyuktā hṛdyā karṇasukhāvahā |",
    "656:401": "anelā mānasodbhūtā avikṣiptārtthabhāṣiṇī ||",
    "656:402": "sa jñeyā mānuṣī vācā rutaṃ caiva svabhāvataḥ |",
    "656:403": "tato'nye sarvato'nartthā sā vācā mlecchavarṇinī ||",
    "656:404": "kathitaṃ mānuṣaṃ vānyaṃ paśūnāṃ tāvadihocyate |",
    "656:405": "siṃho'pi deśamākramya gacchet puravaraṃ sadā ||",
    "656:406": "bhṛśaṃ tatra haret kṣipraṃ taruṃ tasya sudāruṇam |",
    "656:407": "rudyate paśurājā vai karuṇaṃ dīna nivedayet ||",
    "656:408": "mahad bhayaṃ tadā vidyāt sarvadeśopasaṃplavam |",
    "656:409": "mahāpure yadā rāvaṃ paśurājñeti śrūyate ||",
    "656:410": "paścime mahad bhayaṃ vidyāt dakṣiṇe śāntikāmatām |",
    "656:411": "pūrveṇa tu bhaveccakra pararāṣṭrāgamaṃ viduḥ ||",
    "656:412": "uttareṇa bhaved ghorā ativṛṣṭyāhu saṃplavam |",
    "656:413": "vidikṣeṣveva sarvatra bhayaṃ caiva nivedayet ||",
    "656:414": "rāvairdvistribhirjñeyaṃ tribhirdikṣu mahad bhayam |",
    "656:415": "kṣemadakṣiṇato sarva siṃhenaiva niveditam ||",
    "656:416": "catvāro matha pañcā vā sapta ṣaṣṭha nibodhitā |",
    "656:417": "aṣṭāt pareṇamityāhuḥ niḥphalaṃ caiva niyojayet ||",
    "656:418": "dakṣiṇāvasthitā śreyā adha ūrdhvartthasampadā |",
    "656:419": "kṣemaṃ + kasāmīpye devāyatanacatvare ||",
    "656:420": "sadārāvaṃ tadā varjyaṃ tasmād deśādapakramet |",
    "656:421": "yathā siṃhe tathā sarvaṃ sarvaprāṇiṣu yojayet ||",
    "656:422": "śarabhaiḥ śārdūlākhyairvai yathā tata sarva nibodhatām |",
    "656:423": "abhāvā mānuṣāvāsaṃ hiṃsaḥ śarabhayā sadā ||",
    "656:424": "kintu prāsādikaṃ jñānaṃ katthyate tāṃ surottamām |",
    "656:425": "kroṣṭukeṣu ca sarvatra tāṃ tathaiva niyojayet ||",
    "656:426": "pūrvapaścimato bhāge yadā hastī ruded bhṛśam |",
    "656:427": "tasmānmahad bhayaṃ vidyāt tatra deśeṣu jantunām ||",
    "656:428": "śmaśānā vāyasāścaiva urdhvatuṇḍā rudanti vai |",
    "656:429": "tatra vidyānmahodvegaṃ vāyasaiśca niveditam ||",
    "656:430": "prasthito mantriṇe kālaṃ yadyadeśābhikāṃkṣiṇam |",
    "656:431": "gacchato vāmataḥ kāko bhṛśaṃ rauti sudāruṇam ||",
    "656:432": "na gacchet tatra medhāvī vāyasena niveditam |",
    "656:433": "rauti dakṣiṇato śreyaṃ agratastu nivārayet ||",
    "656:434": "na gacchet tatra mantrajño gacchan mṛtyuvaśo bhavet |",
    "656:435": "gomayaṃ bhakṣayet pakṣī yadā rauti sukhodayam ||",
    "656:436": "mṛṣṭānnabhojanaṃ vidyā golābhaṃ caiva nirdiśet |",
    "656:437": "mandirārūḍhanityastho yadā rauti sa vāyasaḥ |",
    "656:438": "ardharātre tathā kāle gṛhabhedaṃ samādiśet |",
    "656:439": "dhānyapuñjadharārūḍho yadā rauti sa vāyasaḥ ||",
    "656:440": "suśubhaṃ kūjate kṣipraṃ madhuraṃ cāpi bhāṣitam |",
    "656:441": "acirāt taṃ phalaṃ vidyā bahudhānyadhanāgamam ||",
    "656:442": "gṛhadvāraṃ yadā paśyaṃ vāyaso ravato bhṛśam |",
    "656:443": "tatra rātrau bhavet tasya śastrasampāta cauribhiḥ ||",
    "656:444": "kṣīravṛkṣe yadā śreṣṭho kaṇṭake kalahapriyaḥ |",
    "656:445": "hastiskandhasamārūḍhaṃ aśvapṛṣṭhe ca śobhanam ||",
    "656:446": "bhogināṃ mastake rājyaṃ padmapuṣpeṣu sampadā |",
    "656:447": "nānāvividhasampatyo madhurākṣarakūjitā ||",
    "656:448": "sarvatoliṅgamartthānāṃ tat pūrvaṃ kathitaṃ hitam |",
    "656:449": "+ + + kūjanaṃ krūraṃ samaṃ sarveṣu yojayet ||",
    "656:450": "śivāya sarvato jñeyā dakṣiṇena phalapradā |",
    "656:451": "tat sarvaṃ siṃhato jñeyaṃ śivānnu sarvadā ||",
    "656:452": "krūrā aśobhanārāvā dīnā mṛtyuparāyaṇā |",
    "656:453": "sarvato sukhaniṣpattiṃ phalaṃ sasyasamudbhavam ||",
    "656:454": "sarve śivagaṇā proktā śāyamprāte ca śobhanā |",
    "656:455": "ekāraveti yadyetā dakṣiṇāṃ diśamāśritā ||",
    "656:456": "śivā śivatamā proktā dvitīyā rāve tu kīrtyate |",
    "656:457": "tṛtīye rāve tathā jñeyā rājñe artthāvahā bhavet ||",
    "656:458": "caturtthe tu mahālābhaṃ pañcame putradā smṛtā |",
    "656:459": "ṣaṣṭhe ca dhananiṣpattiḥ saptame na bhave śubhā ||",
    "656:460": "aṣṭamaṃ niḥphalaṃ vidyā tadūrdhvaṃ bhayapīḍitā |",
    "656:461": "evaṃ karoti śivā tatra asaṅkhyeyā te'pyaniṣṭadā ||",
    "656:462": "paścimena śivā jñeyā paracakrabhayaṃ tadā |",
    "656:463": "dvitīye durbhikṣakāntāre krūrarāvā yadā bhavet ||",
    "656:464": "tṛtīye arthanāśaṃ tu caturthe prāṇarodhinam |",
    "656:465": "pañcame kathite rāve amātyānāṃ vyādhipīḍakāḥ ||",
    "656:466": "ṣaṣṭhe corāgamaṃ vidyā sarvatastu śivā tu sā |",
    "656:467": "saptameva mahāvyādhiṃ aṣṭame cāpi ninditā ||",
    "656:468": "tadurdhvaṃ bhayabhīrārttā kṣudhitā vā prabhāṣate |",
    "656:469": "utareṇa tu yo rāvo śivāyāḥ śrūyate sadā ||",
    "656:470": "mahāghoratamaṃ vyādhiṃ tatra sthāne vinirdiśet |",
    "656:471": "dvitīye krūrarāve tu duḥkhadā sā bhavet tadā ||",
    "656:472": "tṛtīye arthanāśaṃ tu caturtthe agnisambhavam |",
    "656:473": "pañcamena mahāvṛṣṭiṃ ṣaṣṭhe rājāparuddhyate ||",
    "656:474": "saptamena mahāyuddhaṃ śastrasampātamādiśet |",
    "656:475": "aṣṭame niḥphalaṃ vidyā tadūrdhvaṃ yaḥ kiñci roditi ||",
    "656:476": "pūrveṇa ca yadā rauti śivā yāme tu mantime |",
    "656:477": "tadā rājāgamaṃ vidyā dvitīyārāve tu preṣiṇām ||",
    "656:478": "tṛtīyaṃ rājato mṛtyuḥ baddho vā yadi śrūyate |",
    "656:479": "caturthe corato duḥkhaṃ pañcame prāṇarodhikam ||",
    "656:480": "ṣaṣṭhe ca bhavate vyādhiḥ saptame agnito bhayam |",
    "656:481": "aṣṭame niḥphalaṃ vidyā śeṣaṃ pūrvavat sadā ||",
    "656:482": "yadā dakṣiṇapūrveṇa vidiśe vyāhare śivā |",
    "656:483": "prathamena bhavet saukhyaṃ dvitīye sarvato janām ||",
    "656:484": "tṛtīye dhananiḥpattiścaturthe sasyasampadā |",
    "656:485": "pañcame subhikṣanirdiṣṭaṃ ṣaṣṭhe kṣemaṃ samādiśe ||",
    "656:486": "saptame sarvato jñeyamaṣṭame niḥphalaṃ sadā |",
    "656:487": "yadā dakṣiṇabhāgena paścimāmadhyato sadā ||",
    "656:488": "nirdiśe ca dhruvā jñeyā śivā krūratamā smṛtā |",
    "656:489": "prathamena bhavenmṛtyuḥ hanyate brāhmaṇā dvike ||",
    "656:490": "tṛtīye kṣatriyaṃ hanyā caturthe vaiśyamityāhuḥ |",
    "656:491": "+ + + pañcame śūdrayonayaḥ ||",
    "656:492": "ṣaṣṭhe mlecchināṃ hanti saptame taskarā tadā |",
    "656:493": "aṣṭame niḥphalaṃ vidyā atiduḥkhaṃ krūrarāviṇām ||",
    "656:494": "asaṅkhyeyānāṃ tu dṛśyate |",
    "656:495": "uttarāpaścimābhāge yadā tīvraṃ virauti sā ||",
    "656:496": "atikṣipraṃ mahāvyādhiḥ rājñe vā vyādhimādiśet |",
    "656:497": "dvitīyena hanyate hastī rājño mukhyo gajottamam ||",
    "656:498": "tṛtīyena bhavenmṛtyuḥ mādiṣṭaḥ tatra vai |",
    "656:499": "caturthena bhavenmṛtyuḥ mukhyānāṃ ca dhaneśvarām ||",
    "656:500": "pañcame dhananāśaṃ tu ṣaṣṭhe vyādhi sambhavet |",
    "656:501": "saptamena bhave duḥkhaṃ sarvato ca bhayāvaham ||",
    "656:502": "aṣṭame niḥphalaṃ vidyā pūrvaṃ vai sarvato tadā |",
    "656:503": "uttare pūrvayormadhye vidikṣu caiva lakṣayet ||",
    "656:504": "atikrūrā yadā kṣipraṃ śivā vyāharate tadā |",
    "656:505": "uttare pūrvato madhye vidikṣuścaiva lakṣayet ||",
    "656:506": "atikrūrā yadā kṣipraṃ śivā vyāharate tadā |",
    "656:507": "mṛtyunā hanyate jantuḥ pauramukhyo dhaneśvaraḥ ||",
    "656:508": "dvitīyena hanenmantrī tṛtīye gajamādiśe |",
    "656:509": "caturthe vividhayonyāstu mlecchataskarajīvinaḥ ||",
    "656:510": "caturthena bhaved vyādhiḥ sarveṣāṃ ca tadā jane |",
    "656:511": "pañcame hanyate putro amātyo vā nṛpaterdhruvam ||",
    "656:512": "ṣaṣṭhe mṛtyumādiṣṭā mahādevyā tu narādhipe |",
    "656:513": "saptamena haned rāṣṭraṃ muktaṃ cāpi vinirdiśet ||",
    "656:514": "aṣṭame niḥphalaṃ vidyā pūrvavat kathitā sadā |",
    "656:515": "ataḥ ūrdhvaṃ tathā rāvo śivānāṃ ca bhave yadā ||",
    "656:516": "amānuṣaṃ taṃ vidurmartyo mahopadravakārakam |",
    "656:517": "apakramya tato gacche mantrairvā rakṣamādiśet ||",
    "656:518": "mahāprabhāvairvikhyātairjinābjakulayodbhavaiḥ |",
    "656:519": "homakarmāṇi kurvīta śāntiṃ tatra samādiśet ||",
    "656:520": "evaṃprakārā hyanekāni bahubhāṣyā paśuyonayaḥ |",
    "656:521": "nānāpakṣigaṇāṃścāpi rutaṃ caiva nibodhaye ||",
    "656:522": "bahudhā tiryagatā keciccāpasumūrttijā |",
    "656:523": "kecid vikṛtarūpāstu raudrā sattvaviheṭhakā ||",
    "656:524": "kecit prāṇāparodhikāṃ sattvāṃ hiṇḍyante'tha mahītale |",
    "656:525": "asṛkpānaratāḥ kecid anvāhiṇḍanti medinī ||",
    "656:526": "kecid rudhiragandhena bhramante medinītalam |",
    "656:527": "vividhā mātarā hyete grahamukhyāstu bāliśā ||",
    "656:528": "kumārakumārikārūpāḥ grahāḥ proktāḥ vividhā parā |",
    "656:529": "bhramante medinīṃ kṛtsnāṃ kṣaṇamātreṇa sarvataḥ ||",
    "656:530": "sahasraṃ yojanaṃ kecid vāyuvad bhramatāparāḥ |",
    "656:531": "paśuveṣakṛtā kecid dṛṣṭyā naṣṭā ca jantuṣu ||",
    "656:532": "vividhaṃ karoti sarve te sarvatra vasudhātale |",
    "656:533": "mṛtapūtakasattveṣu supta upahate tathā ||",
    "656:534": "gṛhṇate mānuṣāṃ kecit balimālyārthakāraṇāt |",
    "656:535": "sarveṣāṃ mānuṣāṃ loke kramante kecinnabhastalāt ||",
    "656:536": "sarvākāravido jñeyā bahurūpā vikāriṇaḥ |",
    "656:537": "śubhā aśubharāvāśca jñeyā liṅgaistu sarvataḥ ||",
    "656:538": "śubhāśubhaphalaṃ sarvaṃ vikṛtaṃ sukṛtaṃ tathā |",
    "656:539": "āgamairbahuvidhairjñeyā lokatattvārthacihnitaiḥ ||",
    "656:540": "ṛṣibhirjinasutaiścaiva khaḍgibhirjinavaraiḥ sadā |",
    "656:541": "śrāvakairmaharddhikaiḥ sarvaṃ nānāyonisamāśritam ||",
    "656:542": "grahairgrahavaraiḥ khyātaiḥ prakṛṣṭairlokacihnitaiḥ |",
    "656:543": "jñeyaṃ śāstrato tattvaṃ āgamādhigamāpi vā ||",
    "656:544": "nānāliṅgavidhānena gatiyonivibhāvataḥ |",
    "656:545": "jñeyaṃ śubhāśubhaṃ sarvaṃ krūraiḥ saumyaiśca liṅgibhiḥ ||",
    "656:546": "chatraṃ śitaṃ patākaṃ ca matsaṃ māṃsaṃ ca sārdrayoḥ |",
    "656:547": "utkṣiptā ca medīnī padmayantra gomayaṃ tadā ||",
    "656:548": "dadhi puṣpaṃ phalaṃ caiva striyaṃ vāmbarabhūṣitām |",
    "656:549": "śuklavastraṃ tathā jñeyaṃ dvijaṃ śreyārthabhāṣiṇam ||",
    "656:550": "vṛṣaṃ gajaṃ tathā jñeyaṃ aśvaṃ cāmarabhūṣitam |",
    "656:551": "pradīpaṃ bhājane nyastaṃ pūrṇadhānyaphalodayam ||",
    "656:552": "devadvijapratimāṃ vā pūjyamānā sadā nṛpaiḥ |",
    "656:553": "abhiṣekārtthayuktaṃ vā nṛpabimbātha mantriṇām ||",
    "656:554": "śaṅkhasvanaṃ bherīṃśca paṭahaṃ cāpi sudundubhim |",
    "656:555": "ghaṇṭāśabdaṃ prahṛṣṭaṃ ca jayaśabdaṃ praghoṣitam ||",
    "656:556": "mānuṣyodīritāṃ vācāṃ jayasiddhiphalapradam |",
    "656:557": "etā nimittā māvedya iṣṭāṃ caiva niveditām ||",
    "656:558": "sarvasampatkaraṃ kṣemaṃ iṣṭaṃ caiva supūjitam |",
    "656:559": "sarvāṃ prāpnuyādartthāṃ saphalāṃ manasodbhavām ||",
    "656:560": "mantrajāpaṃ tato gacchet siddhyartthī siddhimādiśet |",
    "656:561": "sarveṣāṃ sarvasattvānāṃ prasthitānāṃ tu nirdiśet ||",
    "656:562": "yo'yaṃ devatādhyakṣa iṣṭo gotrajo paro |",
    "656:563": "ādhyeṣṭyo bhavennityaṃ taṃ liṅgī paśyato phalam ||",
    "656:564": "vividhākāracihnāstu devāḥ proktāstu sarvadā |",
    "656:565": "talliṅginā tathā proktā vividhā veṣacihnayaḥ ||",
    "656:566": "yo yamiṣṭataraṃ paśyet so tasyaiva phalodayam |",
    "656:567": "vācāṃ bahuvidhāṃ vavre yadā te mānuṣā bhuvi ||",
    "656:568": "kathayanti śubhāṃ vācāṃ anyonyālāpamāsṛtāḥ |",
    "656:569": "pareṣāṃ ca yadā vavre viśvastāśca samantataḥ ||",
    "656:570": "evaṃ ca vācire mūcuḥ śubhaṃ śreyaṃ japaṃ sadā |",
    "656:571": "kṣemamārogyasarvaṃ vai svastiśāntisukhodayaḥ ||",
    "656:572": "dhaninaḥ devato mukhya suro dharmarājāstathā |",
    "656:573": "sarvato bhāskaraścaiva chatradhvajapatākayoḥ ||",
    "656:574": "buddhadharmatadā saṅghaṃ mantraṃ tāramitiḥ sadā |",
    "656:575": "kumāraṃ kāñcanaṃ śubhraṃ agniskandhaṃ mahotsavam ||",
    "656:576": "jinaṃ padma tathā vajraṃ lokeśaṃ bodhimuttamam |",
    "656:577": "bodhisattvā tathā lokāṃ brahmaścaiva surottamām ||",
    "656:578": "bahuprakārā hyanekāni praśastāṃ śādhuvarṇitām |",
    "656:579": "śuśrāva śabdāṃ yathā gantā sarvāsāṃ prāpnuyā hi sau ||",
    "656:580": "tato'nye lokavidviṣṭaṃ sa śabdaṃ cāpi ninditam |",
    "656:581": "praśastā śakunayo hyetā prasthitānāṃ jape ratām ||",
    "656:582": "sarveṣāṃ ca mayaṃ yogo udyogārtthasasampadām |",
    "656:583": "tato'nya ninditaṃ sarva na lebhe kāyitaṃ phalam ||",
    "656:584": "praśastaiva sarvato gacche apraśastaiśca na vrajet |",
    "656:585": "praṇamya sarvato buddhāṃstrayaṃ kṛtvā pradakṣiṇam ||",
    "656:586": "svamantraṃ mantranāthaṃ ca mātāpitrau tha duḥkarām |",
    "656:587": "praṇamya sarvato gacche śivaṃ tatra vinirdiśet ||",
    "656:588": "ācaryagurumukhyānāmupādhyāyaṃ caiva yatnataḥ |",
    "656:589": "praśastadhārmakathika praśastaṃ caiva vrate ratam ||",
    "656:590": "yathārhaṃ tadābhyarcya iṣṭadevamanehitam |",
    "656:591": "snātabhukto'tha viśvastaḥ pratyūṣe vā jitendriyaḥ ||",
    "656:592": "śaucācārarato mantrī gacchet sarvato diśām |",
    "656:593": "yathāśāphalasaṃyogaṃ prāpnuyāt sarvato śubhām ||",
    "656:594": "śāntisvastyayanaṃ caiva āyurārogyavarddhanam |",
    "656:595": "śrīsampat kathitāmagryā yatheṣṭaṃ manasepsitam ||",
    "656:596": "iti mahāyānavaipulyasūtrād bodhisattvapiṭakāvataṃsakādāryamañjuśrīmūlakalpād viṃśatimaḥ sarvabhūtarutajñānanimittaśakunanirdeśaparivartapaṭalavisaraḥ parisamāptamiti ||",
    "656:597": "śubhaṃ bhūyāt |"
}