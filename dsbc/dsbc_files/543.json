{
    "543:0": "|| yakṣāśrayarakṣāparivartaḥ ||",
    "543:1": "yaḥ kaścicchrīmahādevi śrāddhaḥ kulaputro vā kuladuhitā vātītānāgatapratyutpannānāṃ buddhānāṃ bhagavatāmacintyāṃ mahatīṃ vipulāṃ vistīrṇāṃ sarvopakaraṇaiḥ pūjāṃ karttukāmaḥ syāt |",
    "543:2": "atītānāgatapratyutpannānāṃ buddhānāṃ bhagavatāṃ gambhīraṃ buddhagocaraṃ parijñātukāmo bhavet |",
    "543:3": "tenāvaśyaṃ tatra pradeśe vihāre vāraṇyapradeśe vā yatrāyaṃ suvarṇaprabhāsottamaḥ sūtrendrarājaḥ vistareṇa saṃprakāśyate |",
    "543:4": "tenāvikṣiptacittenāvirahitaśrotreṇāyaṃ suvarṇaprabhāsottamaḥ sūtrendrarājaḥ śrotavyaḥ ||",
    "543:5": "atha khalu bhagavānimamevārthaṃ bhūyasyā mātrayā saṃparidīpayamānastasyāṃ velāyāmimā gāthā abhāṣata ||",
    "543:6": "ya icchetsarvabuddhānāṃ pūjāṃ kartumacintiyām |",
    "543:7": "gambhīraṃ sarvabuddhānāṃ gocaraṃ ca prajanitum || 1 ||",
    "543:8": "sarvadeśopasaṃkramya vihāraṃ layanaṃ tathā |",
    "543:9": "yāvaddeśīyate sūtraṃ svarṇabhāsottamaṃ tvidam || 2 ||",
    "543:10": "acintiyamidaṃ sūtramanantaguṇasāgaram |",
    "543:11": "mocakaṃ sarvasattvānāmanekaduḥkhasāgarāt || 3 ||",
    "543:12": "ādiṃ sūtrasya paśyāmi madhyamanidhanaṃ tathā |",
    "543:13": "atigambhīrasūtrendra upamānaṃ na vidyate || 4 ||",
    "543:14": "na gaṅgārajasā caiva na dharaṇyāṃ na sāgare |",
    "543:15": "na cāmbaratalasthasya kiṃcicchakyopamā kṛtum || 5 ||",
    "543:16": "dharmadhātupraveśena praveṣṭavyaṃ tadantaram |",
    "543:17": "yatra dharmātmakastūpaṃ gambhīraṃ supratiṣṭhitam || 6 ||",
    "543:18": "tatra ca stūpamadhye'sminpaśyecchākyamuniṃ jinam |",
    "543:19": "idaṃ sūtraṃ prakāśantaṃ manojñena svareṇa ca || 7 ||",
    "543:20": "yāvanti kalpakoṭyo vai asaṃkhyeyā acintiyāḥ |",
    "543:21": "divyamānuṣyakāṇyeva sukhāni hyanubhūyate || 8 ||",
    "543:22": "yadā sa evaṃ jānīyādyattatra sūtra śrūyate |",
    "543:23": "evamacintiyaṃ mahyaṃ puṇyaskandhaṃ samārjitam || 9 ||",
    "543:24": "ākramedyojanaśataṃ pūrṇamagnikhadāvṛtam |",
    "543:25": "yaḥ sakṛcchuṇituṃ sūtraṃ sahetu vedanāṃ bhṛśam || 10 ||",
    "543:26": "samanantarapraviṣṭasya vihāraṃ layanaṃ tathā |",
    "543:27": "apagacchati pāpāni sarvaduḥsvapnalakṣaṇā || 11 ||",
    "543:28": "grahanakṣatrapīḍā ca kākhordagrahadāruṇā |",
    "543:29": "samanantarapraviṣṭasya sarve bhonti parāṅmukhāḥ || 12 ||",
    "543:30": "tādṛśamāsanaṃ tatra kurvīta padmasaṃnibham |",
    "543:31": "yādṛśaṃ nāgarājaiśca darśitaṃ supināntare || 13 ||",
    "543:32": "tatrāsanopaviṣṭasya idaṃ sūtraṃ prakāśayet |",
    "543:33": "likhitaṃ vācayeccaiva tathaiva paryavāpnuyāt || 14 ||",
    "543:34": "avatīryāsanādeva anyadeśe gato bhavet |",
    "543:35": "dṛśyante pratihāryāṇi tatrāsanagatāni ca || 15 ||",
    "543:36": "dharmabhāṇakarūpaṃ ca kadācittatra dṛśyate |",
    "543:37": "kadācidbuddha rūpaṃ ca bodhisattvaṃ kadācana || 16 ||",
    "543:38": "samantabhadrarūpāṇi kvacinmañjuśriyastathā |",
    "543:39": "kvacinmaitraiyarupāṇi dṛśyante tatra āsane || 17 ||",
    "543:40": "kvacitkevalamābhāsaṃ kvaciddevopadarśanam |",
    "543:41": "muhūrtenābhidṛśyante punaścāntarahāyiṣu || 18 ||",
    "543:42": "sarvatra saṃsiddhikaraṃ praśastaṃ buddhaśāsanam |",
    "543:43": "dhanyamaṅgalasampannaṃ saṃgrāme ca jayāvaham || 19 ||",
    "543:44": "jambudvīpamidaṃ sarvaṃ yaśasā pūrayiṣyati |",
    "543:45": "sarve ca ripavastasya nirjitā bhonti sarvathā || 20 ||",
    "543:46": "nihataśatruḥ sadā bhoti sarvapāpavivarjitaḥ |",
    "543:47": "sadā vijitasaṃgrāmaḥ śriyā sa ca pramodati || 21 ||",
    "543:48": "brahmendrāstridaśendrāśca lokapālāstathaiva ca |",
    "543:49": "vajrapāṇiśca yakṣendraḥ saṃjñeyaśca nararṣabhaḥ || 22 ||",
    "543:50": "anavatapta nāgendraḥ sāgaraśca tathaiva ca |",
    "543:51": "kiṃnarendrāḥ surendrāśca garuḍendrāstathaiva ca |",
    "543:52": "etāṃśca pramukhān kṛtvā sarvāṇi devatāni ca || 23 ||",
    "543:53": "te ca tā nityaṃ pūjanti dharmastūpamacintiyam |",
    "543:54": "praharṣitā bhaviṣyanti dṛṣṭvā sattvāḥ sa gauravāḥ || 24 ||",
    "543:55": "te'pyevaṃ cintayiṣyanti devendrāḥ sarva uttamāḥ |",
    "543:56": "devatāścaiva tāssarvā vakṣyanti ca parasparam || 25 ||",
    "543:57": "etā paśyatha sarvāṇi tejaḥ śrīpuṇyasaṃcitā |",
    "543:58": "uptakuśalamūlena āgtāste narā iha || 26 ||",
    "543:59": "ya imaṃ sūtragambhīraṃ śravaṇārthamihāgatāḥ |",
    "543:60": "acintiyaprasādena dharmastūpe sagauravāḥ || 27 ||",
    "543:61": "ete kāruṇikā loke ete sattvahitaṃkarāḥ |",
    "543:62": "ete gambhīradharmāṇāṃ saddharmarasabhojanam || 28 ||",
    "543:63": "dharmadhātupraveśena ya ete praviśanti ca |",
    "543:64": "ye śṛṇvanti idaṃ sūtraṃ ye cānyāñśrāvayanti ca || 29 ||",
    "543:65": "buddhā śatasahasrāṇi tebhiste pūrvapūjitāḥ |",
    "543:66": "etena kuśalamūlena idaṃ sūtraṃ śṛṇvanti ca || 30 ||",
    "543:67": "te sarve devarājendrāḥ sarasvatī tathaiva ca |",
    "543:68": "śrīśca vaiśravaṇaścaiva tathā caturmahādhipāḥ || 31 ||",
    "543:69": "yakṣaśatasahasrebhirṛddhimadbhirmahābalaiḥ |",
    "543:70": "teṣāṃ rakṣāṃ kariṣyanti divārātrāvatandritāḥ || 32 ||",
    "543:71": "mahābalaiśca yakṣendrairnārāyaṇamaheśvarau |",
    "543:72": "aṣṭāviṃśatiścāpyanye saṃjñeyapramukhāṇi ca || 33 ||",
    "543:73": "yakṣaśatasahasrebhirṛddhimadbhirmahābalaiḥ |",
    "543:74": "teṣāṃ rakṣāṃ kariṣyanti sarvatrāsabhayeṣu ca || 34 ||",
    "543:75": "vajrapāṇiśca yakṣendraḥ pañcayakṣaśatairapi |",
    "543:76": "sarvebhi bodhisattvebhisteṣāṃ rakṣāṃ kariṣyati || 35 ||",
    "543:77": "maṇibhadraśca yakṣendraḥ pūrṇabhadrastathaiva ca |",
    "543:78": "kumbhīro'ṭāvakaścaiva piṅgalaśca mahābalaḥ | 36 ||",
    "543:79": "ekaikaścaiva yakṣendraḥ pañcayakṣaśtairvṛtaḥ |",
    "543:80": "teṣāṃ rakṣāṃ kariṣyati yebhiḥ sūtramidaṃ śrutam || 37 ||",
    "543:81": "citrasenaśca gandharvo jinarājo jinarṣabhaḥ |",
    "543:82": "maṇikaṇṭho nīlakaṇṭhaśca varṣādhipatireva ca || 38 ||",
    "543:83": "mahāgrāso mahākālaḥ svarṇakeśī tathaiva ca |",
    "543:84": "pāñcikaśchagalapādaśca mahābhāgastathaiva ca || 39 ||",
    "543:85": "praṇālī mahāpālaśca markaṭo vālireva ca |",
    "543:86": "sūciromaḥ sūryamitro ratnakeśastathaiva ca || 40 ||",
    "543:87": "mahāpraṇālī nakulaḥ kāmaśreṣṭhaśca candanaḥ |",
    "543:88": "nāgāyano haimavataḥ sātāgiristathaiva ca || 41 ||",
    "543:89": "sarve ta ṛddhimantaśca mahābalaparākramāḥ |",
    "543:90": "teṣāṃ rakṣāṃ kariṣyanti yeṣāṃ sūtramidaṃ priyam || 42 ||",
    "543:91": "anavatapto hi nāgendraḥ sāgaro'pi tathaiva ca |",
    "543:92": "mucilinndairelāpatrau ubhau nandopanandakau || 43 ||",
    "543:93": "nāgaśatasahasrebhirṛddhimadbhirmahābalaiḥ |",
    "543:94": "teṣāṃ rakṣāṃ kariṣyanti sarvato bhayabhairavāt || 44 ||",
    "543:95": "valī rāhurnamuciśca vemacitraśca saṃvaraḥ |",
    "543:96": "prahrādaḥ kharaskandhaśca tathānye cāsurādhipāḥ || 45 ||",
    "543:97": "asuraśatasahasrebhirṛddhimadbhirmahābalaiḥ |",
    "543:98": "teṣāṃ rakṣāṃ kariṣyanti utpātabhayabhairavāt || 46 ||",
    "543:99": "hārītī bhūtamātā ca pañcaputraśatairapi |",
    "543:100": "teṣāṃ rakṣāṃ kariṣyanti saptamātṛsthitāni ca || 47 ||",
    "543:101": "caṇḍā caṇḍālikā caiva yakṣiṇī caṇḍikā tathā |",
    "543:102": "dantī ca kūṭadantī ca sarvasattvaujahāriṇī || 48 ||",
    "543:103": "ete sarva ṛddhimanto mahābalaparākramāḥ |",
    "543:104": "teṣāṃ rakṣāṃ kariṣyanti samantena caturdiśaḥ || 49 ||",
    "543:105": "sarasvatī ca pramukhā devatā ca acintiyā |",
    "543:106": "tathā śrīpramukhāścaiva sarvāṇi devatāni ca || 50 ||",
    "543:107": "pṛthivī devatā caiva phalaśasyādhidevatā |",
    "543:108": "ārāmavṛkṣacaityāni vāsinyonadi devatā || 51 ||",
    "543:109": "te sarve devatāsaṃghāḥ supraharṣitacetasāḥ |",
    "543:110": "teṣāṃ rakṣāṃ kariṣyanti yeṣāṃ sūtramidaṃ priyam || 52 ||",
    "543:111": "yojayanti ca te sattvā āyurvarṇabalena ca |",
    "543:112": "śrīpuṇyatejalakṣmībhiste nityālaṃkaronti ca || 53 ||",
    "543:113": "grahanakṣatrapīḍāśca sarvāste śamayanti ca |",
    "543:114": "alakṣmīpāpaduḥsvapnaṃ sarve te nāśayanti ca || 54 ||",
    "543:115": "pṛthivīdevatā caiva gambhīrā ca mahābalā |",
    "543:116": "suvarṇaprabhāsottamasūtrendrarasatarpitā || 55 ||",
    "543:117": "aṣṭaṣaṣṭisahasrāṇi śatāni yojanāni ca |",
    "543:118": "yāvadvajratalasthānaṃ varghate pṛthivīrasaiḥ || 56 ||",
    "543:119": "pūrṇaṃ ca śatayojanaṃ purastātsaṃnivartati |",
    "543:120": "ūrdhvaṃ snehayate mahī itaḥ sūtraśravaṇabalāt || 57 ||",
    "543:121": "sarvāśca devatāścāpi daśadikṣu vyavasthitāḥ |",
    "543:122": "suvarṇaprabhasottamasūtrendrarasatarpitāḥ || 58 ||",
    "543:123": "ojovanto varā bhonti lakṣmīvīryavalānvitāḥ |",
    "543:124": "sukhena prīṇitā bhonti nānārasasamarpitāḥ || 59 ||",
    "543:125": "sarvatra jambudvīpe'sminphalaśasyavanadevatāḥ |",
    "543:126": "praharṣitā bhaviṣyanti iha sūtre prakāśane || 60 ||",
    "543:127": "śasyāni ca tṛṇānyeva vicitrakusumāni ca |",
    "543:128": "vicitrāḥ phalavṛkṣāśca rohayanti samantataḥ || 61 ||",
    "543:129": "sarvāṇi phalavṛkṣāṇi ārāmāṇi vanāni ca |",
    "543:130": "supuṣpitaṃ kariṣyanti nānāgandhapramoditam || 62 ||",
    "543:131": "vicitrebhiśca puṣpebhirvicitrebhiḥ phalairapi |",
    "543:132": "sarvāstṛṇavanaspatyo rohayanti mahītale || 63 ||",
    "543:133": "sarvatra jambudvīpe'sminnāgakanyā acintiyāḥ |",
    "543:134": "prahṛṣṭacetasodbhūtāḥ padminīṣūpasaṃkraman || 64 ||",
    "543:135": "rohayanti vicitrāṇi sarvāsu padminīṣu ca |",
    "543:136": "padmakumudotpalāni ca puṇḍarīkastathaiva ca || 65 ||",
    "543:137": "dhūmātra jālinī muktaṃ bhavate gagaṇaṃ śubham |",
    "543:138": "tamorajovinirmuktā diśo bhonti prabhāsvarāḥ || 66 ||",
    "543:139": "sūryaḥ sahasrakiraṇai raśmijālena suprabhaḥ |",
    "543:140": "gambhīreṇāvabhāsena harṣitaścodayiṣyati || 67 ||",
    "543:141": "jambūnadasuvarṇasya vimānāntarasaṃsthitaḥ |",
    "543:142": "sūryendradevaputrāśca itaḥ sūtrāt sutarpitāḥ || 68 ||",
    "543:143": "upayānti jambudvīpe sūtrendrāḥ saṃpraharṣitāḥ |",
    "543:144": "anantaraśmijālena bho bhāsyanti samantataḥ || 69 ||",
    "543:145": "sahabodhitamātreṇa raśmijālapracodane |",
    "543:146": "nānāpadminīsaṃchannā kamalā bodhayiṣyanti || 70 ||",
    "543:147": "sarvatra jambudvīpe'sminnānāśasya phalauṣadhīḥ |",
    "543:148": "paripācayanti samyak taṃ cātapayate mahim || 71 ||",
    "543:149": "candrasūryau viśeṣeṇa avabhāsetāṃ tadantaram |",
    "543:150": "samyagvahanti nakṣatrā vātavarṣaṃ tathaiva ca || 72 ||",
    "543:151": "subhikṣaṃ bhavate sarvaṃ jambudvīpe samantataḥ |",
    "543:152": "viśeṣeṇa ca tadrāṣṭraṃ yatra sūtramidaṃ bhavet || 73 ||",
    "543:153": "iti śrīsuvarṇaprabhāsottamasūtrendrarāje yakṣāśrayo",
    "543:154": "nāmarakṣāparivartaḥ pañcadaśamaḥ ||"
}