{
  "S06n572:0": "16 tathatāparivartaḥ ṣoḍaśaḥ |",
  "S06n572:1": "atha khalvāyuṣmān subhūtirbhagavantametadavocat-sarvadharmānupalambho batāyaṃ bhagavan dharmo deśyate |",
  "S06n572:2": "nāyaṃ bhagavan dharmaḥ kvacitpratihanyate |",
  "S06n572:3": "apratihatalakṣaṇo batāyaṃ bhagavan dharmaḥ ākāśasamatayā sarvapadānupalabdhitaḥ |",
  "S06n572:4": "apratimalakṣaṇo batāyāṃ bhagavan dharmo'dvitīyatvāt |",
  "S06n572:5": "apratilakṣaṇo batāyaṃ bhagavan dharmo niṣpratyarthikatvāt |",
  "S06n572:6": "apado batāyaṃ bhagavan dharmo'nabhinirvṛttatvāt |",
  "S06n572:7": "anutpādo batāyaṃ bhagavan dharmaḥ sarvopapatyanupapattitvāt |",
  "S06n572:8": "apatho batāyaṃ bhagavan dharmaḥ sarvapathānupalabdhitvāt ||",
  "S06n572:9": "atha khalu devānāmindro brahmā sahāpatiste ca kāmāvacarā rūpāvacarāśca devaputrā bhagavantametadavocan-anujāto batāyaṃ bhagavan bhagavataḥ śrāvaka āryasubhūtiḥ sthaviraḥ |",
  "S06n572:10": "tatkasya hetoḥ?",
  "S06n572:11": "tathā hi bhagavan yaṃ yameva ayamāryasubhūtiḥ sthaviro dharmaṃ deśayati,",
  "S06n572:12": "taṃ tameva dharmaṃ śūnyatāmārabhya deśayati ||",
  "S06n572:13": "atha khalvāyuṣmān subhūtiḥ śakraṃ devānāmindraṃ brahmāṇaṃ ca sahāpatiṃ tāṃśca kāmāvacarān rūpāvacarāṃśca devaputrānāmantrayate sma-yaddevaputrā evaṃ vadatha-anujāto'yaṃ subhūtiḥ sthavirastathāgatasyeti |",
  "S06n572:14": "ajātatvātsubhūtiḥ sthaviro'nujātastathāgatasya |",
  "S06n572:15": "anujātastathatāṃ subhūtiḥ sthavirastathāgatasya |",
  "S06n572:16": "yathā tathāgatatathatā anāgatā agatā,",
  "S06n572:17": "evaṃ hi subhūtitathatā anāgatā agatā |",
  "S06n572:18": "evaṃ hi subhūtiḥ sthavirastathāgatatathatāmanujātaḥ |",
  "S06n572:19": "ādita eva subhūtiḥ sthavirastathāgatatathatāmanujātaḥ |",
  "S06n572:20": "tatkasya hetoḥ?",
  "S06n572:21": "yā hi tathāgatatathatā,",
  "S06n572:22": "sā sarvadharmatathatā |",
  "S06n572:23": "yā sarvadharmatathatā,",
  "S06n572:24": "sā tathāgatatathatā |",
  "S06n572:25": "yā ca tathāgatatathatā,",
  "S06n572:26": "yā ca sarvadharmatathatā,",
  "S06n572:27": "saiva subhūteḥ sthavirasya tathatā |",
  "S06n572:28": "tāṃ tathatāmanujātaḥ subhūtiḥ sthaviraḥ |",
  "S06n572:29": "ato'nujātastathāgatasya |",
  "S06n572:30": "sāpi ca tathatā atathatā |",
  "S06n572:31": "tāṃ tathatāmanujātaḥ |",
  "S06n572:32": "evaṃ hi subhūtiḥ sthavirastathāgatamanujātaḥ |",
  "S06n572:33": "tathāgatasya yā sā tathatāyāḥ sthititā,",
  "S06n572:34": "tayā sthititayā subhūtiḥ sthavirastathāgatamanujātaḥ |",
  "S06n572:35": "yathā tathāgatatathatā avikārā nirvikārā,",
  "S06n572:36": "avikalpā nirvikalpā,",
  "S06n572:37": "evaṃ hi subhūtitathatā avikārā nirvikārā,",
  "S06n572:38": "avikalpā nirvikalpā |",
  "S06n572:39": "evaṃ hi subhūtiḥ sthavirastayā tathatayā avikāro nirvikāro'vikalpo nirvikalpastathāgatasyānujātaḥ |",
  "S06n572:40": "yathā ca tathāgatatathatā avikārā nirvikārā avikalpā nirvikalpā,",
  "S06n572:41": "na kvacitpratihanyate,",
  "S06n572:42": "evaṃ sarvadharmatathatā avikārā nirvikārā avikalpā nirvikalpā,",
  "S06n572:43": "na kvacitpratihanyate |",
  "S06n572:44": "tatkasya hetoḥ?",
  "S06n572:45": "yā ca tathāgatatathatā,",
  "S06n572:46": "yā ca sarvadharmatathatā,",
  "S06n572:47": "ekaivaiṣā tathatā advayādvaidhīkārā advayatathatā |",
  "S06n572:48": "na kvacittathatā,",
  "S06n572:49": "na kutaścittathatā,",
  "S06n572:50": "na kasyacittathatā |",
  "S06n572:51": "yataḥ sā na kasyacittathatā,",
  "S06n572:52": "tataḥ sā tathatā advayādvaidhīkārā advayatathatā |",
  "S06n572:53": "evaṃ hi subhūtiḥ sthaviro'nujātastathāgatasyākṛtatathatayā |",
  "S06n572:54": "yā ca akṛtatathatā,",
  "S06n572:55": "na sā kadācinna tathatā |",
  "S06n572:56": "yataśca sā na kadācinna tathatā,",
  "S06n572:57": "tataḥ sā tathatā advayādvaidhīkārā advayatathatā |",
  "S06n572:58": "evaṃ hi subhūtiḥ sthaviro'nujātastathāgatam |",
  "S06n572:59": "yathā tathāgatatathatā sarvatra sarvadharmeṣvavikalpā nirvikalpā,",
  "S06n572:60": "evaṃ subhūtitathatā sarvatra sarvadharmeṣvavikalpā nirvikalpā |",
  "S06n572:61": "evameva ca tathāgatatathatayābhinirmitaḥ subhūtiśceti dvayamapyaluptametadabhinnaṃ bhedakānupalabdhitaḥ |",
  "S06n572:62": "evaṃ hi subhūtiḥ sthavirastathāgatamanujātaḥ |",
  "S06n572:63": "yathā tathāgatatathatā nānyatra sarvadharmatathatāyāḥ,",
  "S06n572:64": "evaṃ hi subhūtitathatā nānyatra sarvadharmatathatāyāḥ |",
  "S06n572:65": "yā nānyatra sarvadharmatathatāyāḥ,",
  "S06n572:66": "na sā kasyacinna tathatā |",
  "S06n572:67": "saiva sā tathatā sarvadharmatathatā |",
  "S06n572:68": "tāṃ tathatāṃ subhūtiḥ sthaviro'nanyatathatānugamenopagataḥ |",
  "S06n572:69": "na cātra kaścinna kvacidanugatimupagataḥ |",
  "S06n572:70": "evaṃ hi subhūtiḥ sthavirastathāgatamanujātaḥ |",
  "S06n572:71": "yathā tathāgatatathatā nātītā na anāgatā na pratyutpannā,",
  "S06n572:72": "evaṃ sarvadharmatathatā nātītā nānāgatā na pratyutpannā |",
  "S06n572:73": "evaṃ hi subhūtiḥ sthavirastāṃ tathatāmanujātastathāgatamanujāta ityucyate |",
  "S06n572:74": "tathāgatatathatayāpi hyanugatastathatāṃ tathāgatatathatayā atītatathatāmanugataḥ |",
  "S06n572:75": "atītatathatayā tathāgatatathatāmanugataḥ |",
  "S06n572:76": "tathāgatatathatayā anāgatatathatāmanugataḥ |",
  "S06n572:77": "anāgatatathatayā tathāgatatathatāmanugataḥ |",
  "S06n572:78": "tathāgatatathatayā pratyutpannatathatāmanugataḥ |",
  "S06n572:79": "pratyutpannatathatayā tathāgatatathatāmanugataḥ |",
  "S06n572:80": "tathāgatatathatayā atītānāgatapratyutpannatathatāmanugataḥ |",
  "S06n572:81": "atītānāgatapratyutpannatathatayā tathāgatatathatāmanugataḥ |",
  "S06n572:82": "iti hi subhūtitathatā ca atītānāgatapratyutpannatathatā ca tathāgatatathatā ca advayametadadvaidhīkāram |",
  "S06n572:83": "evaṃ sarvadharmatathatā ca subhūtitathatā ca advayametadadvaidhīkāram |",
  "S06n572:84": "yaiva ca bhagavato bodhisattvabhūtasya tathatā,",
  "S06n572:85": "saiva bhagavato'nuttarāṃ samyaksaṃbodhimabhisaṃbuddhasya tathatā |",
  "S06n572:86": "iyaṃ sā tathatā,",
  "S06n572:87": "yayā tathatayā bodhisattvo mahāsattvo'nuttarāṃ samyaksaṃbodhimabhisaṃbuddhaḥ san tathāgata iti nāmadheyaṃ labhate |",
  "S06n572:88": "asyāṃ khalu punastathātagatathatāyāṃ nirdiśyamānāyāmiyaṃ mahāpṛthivī tasyāṃ velāyāṃ ṣaḍvikāramaṣṭādaśamahānimittamakampat,",
  "S06n572:89": "prākampat,",
  "S06n572:90": "saṃprākampat,",
  "S06n572:91": "acalat prācalat saṃprācalat,",
  "S06n572:92": "avedhat prāvedhat saṃprāvedhat,",
  "S06n572:93": "araṇat prāraṇat saṃprāraṇat,",
  "S06n572:94": "akṣubhyat prākṣubhyat saṃprākṣubhyat,",
  "S06n572:95": "agarjat prāgarjat saṃprāgarjat tathāgatasyaivānuttarāṃ samyaksaṃbodhimabhisaṃbudhyamānasyeti |",
  "S06n572:96": "punaraparaṃ subhūtiḥ sthavirastān devaputrānāmantrayate sma-evaṃ hi devaputrāḥ subhūtiḥ sthavirastathāgatamanujātaḥ ||",
  "S06n572:97": "punaraparaṃ subhūtiḥ sthaviro na rūpamanujāto na vedanāṃ na saṃjñāṃ na saṃskārān na vijñānamanujāto na srotaāpattiphalamanujāto na sakṛdāgāmiphalaṃ na anāgāmiphalaṃ na arhattvaphalamanujāto na pratyekabuddhatvamanujāto na buddhatvamanujātaḥ |",
  "S06n572:98": "tatkasya hetoḥ?",
  "S06n572:99": "tathā hi te dharmā na saṃvidyante nopalabhyante yairanujāyeta,",
  "S06n572:100": "ye cānujāyeran |",
  "S06n572:101": "evaṃ hi subhūtiḥ sthavirastathāgatamanujātaḥ ||",
  "S06n572:102": "atha khalvāyuṣmān śāriputro bhagavantametadavocat-gambhīracaryeyaṃ bhagavan yaduta tathatā |",
  "S06n572:103": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n572:104": "gambhīracaryeyaṃ śāriputra yaduta yathatā |",
  "S06n572:105": "asmin khalu punastathatānirdeśe nirdiśyamāne trayāṇāṃ bhikṣuśatānāmanupādāyāsravebhyaścittāni vimuktāni,",
  "S06n572:106": "pañcānāṃ ca bhikṣuṇīśatānāṃ virajo vigatamalaṃ dharmeṣu dharmacakṣurviśuddham,",
  "S06n572:107": "pañcabhiśca devaputrasahasraiḥ pūrvaparikarmakṛtairanutpattikeṣu dharmeṣu kṣāntiḥ pratilabdhā,",
  "S06n572:108": "ṣaṣṭeśca bodhisattvānāmanupādāyāsravebhyaścittāni vimuktāni ||",
  "S06n572:109": "atha khalvāyuṣmān śāriputrasteṣāṃ bodhisattvānāmanupādāyāsravebhyaścittāni vimuktāni viditvā bhagavantametadavocat-ko bhagavan hetuḥ kaḥ pratyayo yadeteṣāṃ bodhisattvānāmanupādāyāsravebhyaścittāni vimuktāni?",
  "S06n572:110": "bhagavānāha-etaiḥ śāriputra bodhisattvaiḥ pañcabuddhaśatāni paryupāsitāni,",
  "S06n572:111": "sarvatra ca dānaṃ dattaṃ śīlaṃ rakṣityaṃ kṣāntyā saṃpāditaṃ vīryamārabdhaṃ dhyānānyutpāditāni |",
  "S06n572:112": "te khalu punarime prajñāpāramitayā aparigṛhītā upāyakauśalyena ca virahitā abhūvan |",
  "S06n572:113": "kiṃcāpi śāriputra eteṣāṃ bodhisattvānāmasti mārgaḥ śūnyatā vā ānimittacaryā vā apraṇihitamanasikāratā vā,",
  "S06n572:114": "atha ca punaretairupāyakauśalyavikalatvādbhūtakoṭiḥ sākṣātkṛtā,",
  "S06n572:115": "śrāvakabhūmau nirjātāḥ,",
  "S06n572:116": "na buddhabhūmau |",
  "S06n572:117": "tadyathāpi nāma śāriputra pakṣiṇaḥ śakuneryojanaśatiko vā dviyojanaśatiko vā triyojanaśatiko vā caturyojanaśatiko vā pañcayojanaśatiko vā ātmabhāvo bhavet |",
  "S06n572:118": "sa trāyastriṃśeṣu deveṣu vartamāno jambūdvīpamāgantavyaṃ manyeta |",
  "S06n572:119": "sa khalu punaḥ śāriputra pakṣī śakunirajātapakṣo vā bhavet,",
  "S06n572:120": "śīrṇapakṣo vā bhavet,",
  "S06n572:121": "chinnapakṣo vā bhavet |",
  "S06n572:122": "sa trāyastriṃśato devanikāyādātmānamutsṛjet-iha jambūdvīpe pratiṣṭhāsyāmīti manyeta |",
  "S06n572:123": "atha tasya pakṣiṇaḥ śakunestataḥ patataḥ ākāśe antarīkṣe sthitasya antarā cittasyaivaṃ bhavet-aho batāhaṃ punareva trāyastriṃśeṣu deveṣu pratiṣṭheyamiti |",
  "S06n572:124": "tatkiṃ manyase śāriputra api nu sa pakṣī śakuniḥ pratibalaḥ punareva trāyastriṃśeṣu deveṣu pratiṣṭhātum?",
  "S06n572:125": "āyuṣmān śāriputra āha-no hīdaṃ bhagavan |",
  "S06n572:126": "bhagavānāha-sacetpunarevaṃ cintayet-aho batāhamakṛto'nupahato jambūdvīpe pratiṣṭheyamiti |",
  "S06n572:127": "tatkiṃ manyase śāriputra api nu sa pakṣī śakunirakṛto'nupahato jambūdvīpe pratiṣṭhet?",
  "S06n572:128": "śāriputra āha-no hīdaṃ bhagavan |",
  "S06n572:129": "kṛtaśca sa bhagavan upahataśca bhavejjambūdvīpe ca patitaḥ san maraṇaṃ vā nigacchet maraṇamātrakaṃ vā duḥkham |",
  "S06n572:130": "tatkasya hetoḥ?",
  "S06n572:131": "evaṃ hyetadbhagavan bhavati-yadasya mahāṃścātmabhāvo bhavati,",
  "S06n572:132": "pakṣau cāsya na bhavataḥ,",
  "S06n572:133": "uccācca prapatati ||",
  "S06n572:134": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n572:135": "kiṃ cāpi śāriputra bodhisattvo mahāsattvo'nuttarāyāṃ samyaksaṃbodhau cittānyutpādya gaṅgānadīvālukopamān kalpāṃstiṣṭhan dānaṃ dadyāt,",
  "S06n572:136": "śīlaṃ rakṣet,",
  "S06n572:137": "kṣāntyā saṃpādayet,",
  "S06n572:138": "vīryamārabheta,",
  "S06n572:139": "dhyānāni,",
  "S06n572:140": "samāpadyeta,",
  "S06n572:141": "mahaccāsya prasthānaṃ bhavet,",
  "S06n572:142": "mahāṃścāsya cittotpādo bhavedanuttarāṃ samyaksaṃbodhimabhisaṃboddhum |",
  "S06n572:143": "sacedayaṃ prajñāpāramitayā aparigṛhīta upāyakauśalyena ca virahito bhavet,",
  "S06n572:144": "evaṃ śrāvakabhūmiṃ vā pratyekabuddhabhūmiṃ vā patati ||",
  "S06n572:145": "punaraparaṃ śāriputra bodhisattvo mahāsattvo'tītānāgatapratyutpannānāṃ buddhānāṃ bhagavatāṃ tacchīlaṃ taṃ samādhiṃ tāṃ prajñāṃ tāṃ vimuktiṃ tadvimuktijñānadarśanaṃ samanvāharati,",
  "S06n572:146": "ādhārayati nimittayogena,",
  "S06n572:147": "na sa tathāgatānāmarhatāṃ samyaksaṃbuddhānāṃ śīlaṃ na jānāti na paśyati |",
  "S06n572:148": "na samādhiṃ na prajñāṃ na vimuktiṃ na vimuktijñānadarśanaṃ tathāgatānāmarhatāṃ samyaksaṃbuddhānāṃ jānāti, na paśyati |",
  "S06n572:149": "so'jānannapaśyan śūnyatāyāḥ śabdaṃ śṛṇoti |",
  "S06n572:150": "sa taṃ śabdaṃ nimittīkaroti |",
  "S06n572:151": "taṃ śabdaṃ nimittīkṛtya anuttarāyāṃ samyaksaṃbodhau pariṇāmayitumicchati |",
  "S06n572:152": "tato veditavyametat-sthāsyatyayaṃ śrāvakabhūmau vā pratyekabuddhabhūmau veti |",
  "S06n572:153": "tatkasya hetoḥ?",
  "S06n572:154": "evaṃ hyetacchāriputra bhavati-yatprajñāpāramitayā aparigṛhītaḥ upāyakauśalyena ca virahito bhavati ||",
  "S06n572:155": "śāriputra āha-yathāhaṃ bhagavan bhagavato bhāṣitasyārthamājānāmi-yo bodhisattvaḥ prajñāpāramitayā aparigṛhītaḥ upāyakauśalyena ca virahitaḥ,",
  "S06n572:156": "kiṃcāpi sa bahunāpi puṇyasaṃbhāreṇa yuktaḥ kalyāṇamitravirahitaśca bhavati,",
  "S06n572:157": "saṃśayastasyānuttarāṃ samyaksaṃbodhiṃ prāptum |",
  "S06n572:158": "tasmāttarhi bhagavan bodhisattvena mahāsattvena anuttarāṃ samyaksaṃbodhimabhisaṃboddhukāmena prajñāpāramitā bhāvayitavyā,",
  "S06n572:159": "upāyakuśalena ca bhavitavyam |",
  "S06n572:160": "evamukte bhagavānāyuṣmantaṃ śāriputrametadavocat-evametacchāriputra, evametat |",
  "S06n572:161": "yaḥ śāriputra bodhisattvaḥ prajñāpāramitayā aparigṛhītaḥ,",
  "S06n572:162": "upāyakauśalyena ca virahitaḥ,",
  "S06n572:163": "kiṃcāpi sa bahunā puṇyasaṃbhāreṇa yuktaḥ kalyāṇamitravirahitaśca bhavati,",
  "S06n572:164": "saṃśayastasyānuttarāṃ samyaksaṃbodhiṃ prāptum |",
  "S06n572:165": "tasmāttarhi śāriputra bodhisattvena mahāsattvena anuttarāṃ samyaksaṃbodhimabhisaṃboddhukāmena prajñāpāramitā bhāvayitavyā,",
  "S06n572:166": "upāyakuśalena ca bhavitavyam ||",
  "S06n572:167": "atha khalu śakro devānāmindraḥ sārdhaṃ kāmāvacarairdevaputraiḥ,",
  "S06n572:168": "brahmāpi sahāpatiḥ rūpāvacarairdevaputraiḥ sārdhaṃ bhagavantametadavocat-gambhīrā bhagavan prajñāpāramitā,",
  "S06n572:169": "durabhisaṃbhavā bhagavan anuttarā samyaksaṃbodhiḥ |",
  "S06n572:170": "paramadurabhisaṃbhavā bhagavan anuttarā samyaksaṃbodhirabhisaṃboddhum |",
  "S06n572:171": "atha khalu bhagavāṃstān śakradevendrapramukhān kāmāvacarān devaputrān sahāpatimahābrahmapramukhān rūpāvacarāṃśca devaputrānāmantrayate sma-evametaddevaputrāḥ, evametat |",
  "S06n572:172": "gambhīreyaṃ devaputrāḥ prajñāpāramitā |",
  "S06n572:173": "durabhisaṃbhavā anuttarā samyaksaṃbodhiḥ |",
  "S06n572:174": "paramadurabhisaṃbhavā anuttarā samyaksaṃbodhirabhisaṃboddhuṃ duṣprajñairhīnavīryairhīnādhimuktikairanupāyakuśalaiḥ pāpamitrasaṃsevibhiḥ ||",
  "S06n572:175": "atha khalvāyuṣmān subhūtirbhagavantametadavocat-yadbhagavānevamāha-durabhisaṃbhavā anuttarā samyaksaṃbodhiḥ |",
  "S06n572:176": "paramadurabhisaṃbhavā anuttarā samyaksaṃbodhirabhisaṃboddhumiti,",
  "S06n572:177": "kathaṃ bhagavan durabhisaṃbhavā anuttarā samyaksaṃbodhiḥ?",
  "S06n572:178": "paramadurabhisaṃbhavā anuttarā samyaksaṃbodhirabhisaṃboddhum,",
  "S06n572:179": "yatra na kaścidabhisaṃbudhyate?",
  "S06n572:180": "tatkasya hetoḥ?",
  "S06n572:181": "śūnyatvādbhagavan sarvadharmāṇām |",
  "S06n572:182": "na sa kaściddharmaḥ saṃvidyate yo dharmaḥ śakyo'bhisaṃboddhum |",
  "S06n572:183": "tathā hi bhagavan sarvadharmāḥ śūnyāḥ |",
  "S06n572:184": "yasyāpi bhagavan dharmasya prahāṇāya dharmo deśyate,",
  "S06n572:185": "so'pi dharmo na saṃvidyate |",
  "S06n572:186": "evaṃ yaścābhisaṃbudhyeta anuttarāṃ samyaksaṃbodhim,",
  "S06n572:187": "yaccābhisaṃboddhavyam,",
  "S06n572:188": "yaśca jānīyāt,",
  "S06n572:189": "yacca jñātavyam,",
  "S06n572:190": "sarva ete dharmāḥ śūnyāḥ |",
  "S06n572:191": "anenāpi bhagavan paryāyeṇa mamaivaṃ bhavati-svabhisaṃbhavā anuttarā samyaksaṃbodhirabhisaṃboddhuṃ na durabhisaṃbhaveti |",
  "S06n572:192": "evamukte bhagavānāyuṣmantaṃ subhūtimetadavocat-asaṃbhavatvātsubhūte durabhisaṃbhavā anuttarā samyaksaṃbodhiḥ |",
  "S06n572:193": "asadbhūtatvātsubhūte durabhisaṃbhavā anuttarā samyaksaṃbodhiḥ |",
  "S06n572:194": "avikalpatvātsubhūte durabhisaṃbhavā anuttarā samyaksaṃbodhiḥ |",
  "S06n572:195": "aviṭhapitvātsubhūte durabhisaṃbhavā anuttarā samyaksaṃbodhiḥ |",
  "S06n572:196": "paramadurabhisaṃbhavā anuttarā samyaksaṃbodhirabhisaṃboddhum ||",
  "S06n572:197": "atha khalvāyuṣmān śāriputra āyuṣmantaṃ subhūtimetadavocat-śūnyamityanenāpyāyuṣman subhūte paryāyeṇa durabhisaṃbhavā anuttarā samyaksaṃbodhiḥ |",
  "S06n572:198": "paramadurabhisaṃbhavā anuttarā samyaksaṃbodhirabhisaṃboddhum |",
  "S06n572:199": "tatkasya hetoḥ?",
  "S06n572:200": "na hyāyuṣman subhūte ākāśasyaivaṃ bhavati-ahamanuttarāṃ samyaksaṃbodhimabhisaṃbhotsye iti |",
  "S06n572:201": "evaṃ ca āyuṣman subhūte ime dharmā abhisaṃboddhavyāḥ |",
  "S06n572:202": "tatkasya hetoḥ?",
  "S06n572:203": "ākāśasamā hyāyuṣman subhūte sarvadharmāḥ |",
  "S06n572:204": "yadi cāyuṣman subhūte svabhisaṃbhavā bhavedanuttarā samyaksaṃbodhiḥ,",
  "S06n572:205": "na tvevaṃ gaṅgānadīvālukopamā bodhisattvā vivarterannanuttarāyāḥ samyaksaṃbodheḥ |",
  "S06n572:206": "yasmāttarhyāyuṣman subhūte gaṅgānadīvālukopamā bodhisattvā vivartante'nuttarayāḥ samyaksaṃbodheḥ,",
  "S06n572:207": "tasmādāyuṣman subhūte evaṃ vijñāyate-durabhisaṃbhavā anuttarā samyaksaṃbodhiḥ |",
  "S06n572:208": "paramadubhisaṃbhavā anuttarā samyaksaṃbodhirabhisaṃboddhumiti ||",
  "S06n572:209": "evamukte āyuṣman subhūtirāyuṣmantaṃ śāriputrametadavocat-kiṃ punarāyuṣman śāriputra rūpaṃ vivartate anuttarāyāḥ samyaksaṃbodheḥ?",
  "S06n572:210": "śāriputra āha-no hīdamāyuṣman subhūte |",
  "S06n572:211": "subhūtirāha-kiṃ punarāyuṣman śāriputra anyatra rūpātsa dharmaḥ,",
  "S06n572:212": "yo vivartate'nuttarāyāḥ samyaksaṃbodheḥ?",
  "S06n572:213": "āha-no hīdamāyuṣman subhūte |",
  "S06n572:214": "subhūtirāha-kiṃ punarāyuṣman śāriputra vedanā saṃjñā saṃskārā vijñānaṃ vivartate'nuttarāyāḥ samyaksaṃbodheḥ?",
  "S06n572:215": "āha-no hīdamāyuṣman subhūte |",
  "S06n572:216": "subhūtirāha-kiṃ punarāyuṣman śāriputra anyatra vedanāyāḥ saṃjñāyāḥ saṃskārebhyo'nyatra vijñānāt sa dharmaḥ,",
  "S06n572:217": "yo vivartate'nuttarāyāḥ samyaksaṃbodheḥ?",
  "S06n572:218": "āha-no hīdamāyuṣman subhūte |",
  "S06n572:219": "subhūtirāha-kiṃ punarāyuṣman śāriputra yā rūpatathatā,",
  "S06n572:220": "sā vivartate'nuttarāyāḥ samyaksaṃbodheḥ?",
  "S06n572:221": "āha-no hīdamāyuṣman subhūte |",
  "S06n572:222": "subhūtirāha-kiṃ punarāyuṣman śāriputra yā vedanātathatā saṃjñātathatā saṃskāratathatā,",
  "S06n572:223": "yā vijñānatathatā,",
  "S06n572:224": "sā vivartate'nuttarāyāḥ samyaksaṃbodheḥ?",
  "S06n572:225": "āha-no hīdamāyuṣman subhūte |",
  "S06n572:226": "subhūtirāha-kiṃ punarāyuṣman śāriputra anyatra rūpatathatāyāḥ sa dharmaḥ,",
  "S06n572:227": "yo vivartate'nuttarāyāḥ samyaksaṃbodheḥ?",
  "S06n572:228": "āha-no hīdamāyuṣman subhūte |",
  "S06n572:229": "subhūtirāha-kiṃ punarāyuṣman śāriputra anyatra vedanātathatāyāḥ saṃjñātathatāyāḥ saṃskāratathatāyāḥ,",
  "S06n572:230": "anyatra vijñānatathatāyāḥ sa dharmaḥ,",
  "S06n572:231": "yo vivartate'nuttarāyāḥ samyaksaṃbodheḥ?",
  "S06n572:232": "āha-no hīdamāyuṣman subhūte |",
  "S06n572:233": "subhūtirāha-kiṃ punarāyuṣman śāriputra rūpamabhisaṃbudhyate anuttarāṃ samyaksaṃbodhim?",
  "S06n572:234": "āha-no hīdamāyuṣman subhūte |",
  "S06n572:235": "subhūtirāha-kiṃ punarāyuṣman śāriputra vedanā saṃjñā saṃskārā vijñānamabhisaṃbudhyate anuttarāṃ samyaksaṃbodhim?",
  "S06n572:236": "āha-no hīdamāyuṣman subhūte |",
  "S06n572:237": "subhūtirāha-kiṃ punarāyuṣman śāriputra anyatra rūpātsa dharmaḥ,",
  "S06n572:238": "yo'nuttarāṃ samyaksaṃbodhimabhisaṃbudhyate?",
  "S06n572:239": "āha-no hīdamāyuṣman subhūte |",
  "S06n572:240": "subhūtirāha-kiṃ punarāyuṣman śāriputra anyatra vedanāyāḥ saṃjñāyāḥ saṃskārebhyaḥ,",
  "S06n572:241": "anyatra vijñānātsa dharmaḥ,",
  "S06n572:242": "yo'nuttarāṃ samyaksaṃbodhimabhisaṃbudhyate?",
  "S06n572:243": "āha-no hīdamāyuṣman subhūte |",
  "S06n572:244": "subhūtirāha-kiṃ punarāyuṣman śāriputra rūpatathatā anuttarāṃ saṃbodhimabhisaṃbudhyate?",
  "S06n572:245": "āha-no hīdamāyuṣman subhūte |",
  "S06n572:246": "subhūtirāha-kiṃ punarāyuṣman śāriputra vedanātathatā saṃjñātathatā saṃskāratathatā vijñānatathatā anuttarāṃ samyaksaṃbodhimabhisaṃbudhyate?",
  "S06n572:247": "āha-no hīdamāyuṣman subhūte |",
  "S06n572:248": "subhūtirāha-kiṃ punarāyuṣman śāriputra anyatra rūpatathatāyāḥ sa dharmaḥ,",
  "S06n572:249": "yo'nuttarāṃ samyaksaṃbodhimabhisaṃbudhyate?",
  "S06n572:250": "āha-no hīdamāyuṣman subhūte |",
  "S06n572:251": "subhūtirāha-kiṃ punarāyuṣman śāriputra anyatra vedanātathatāyāḥ saṃjñātathatāyāḥ saṃskāratathatāyāḥ,",
  "S06n572:252": "anyatra vijñānatathatāyāḥ sa dharmaḥ,",
  "S06n572:253": "yo'nuttarāṃ samyaksaṃbodhimabhisaṃbudhyate?",
  "S06n572:254": "āha-no hīdamāyuṣman subhūte |",
  "S06n572:255": "subhūtirāha-kiṃ punarāyuṣman śāriputra rūpaṃ boddhavyamanuttarāyāṃ samyaksaṃbodhau?",
  "S06n572:256": "āha-no hīdamāyuṣman subhūte |",
  "S06n572:257": "subhūtirāha-kiṃ punarāyuṣman śāriputra vedanā saṃjñā saṃskārā vijñānaṃ boddhavyamanuttarāyāṃ samyaksaṃbodhau?",
  "S06n572:258": "āha-no hīdamāyuṣman subhūte |",
  "S06n572:259": "subhūtirāha-kiṃ punarāyuṣman śāriputra anyatra rūpātsa dharmaḥ,",
  "S06n572:260": "yo boddhavyo'nuttarāyāṃ samyaksaṃbodhau?",
  "S06n572:261": "āha-no hīdamāyuṣman subhūte |",
  "S06n572:262": "subhūtirāha-kiṃ punarāyuṣman śāriputra anyatra vedanāyāḥ saṃjñāyāḥ saṃskārebhyaḥ,",
  "S06n572:263": "anyatra vijñānātsa dharmaḥ yo boddhavyo'nuttarāyāṃ samyaksaṃbodhau ?",
  "S06n572:264": "āha-no hīdamāyuṣman subhūte |",
  "S06n572:265": "subhūtirāha-kiṃ punarāyuṣman śāriputra rūpatathatā boddhavyā anuttarāyāṃ samyaksaṃbodhau?",
  "S06n572:266": "āha-no hīdamāyuṣman subhūte |",
  "S06n572:267": "subhūtirāha-kiṃ punarāyuṣman śāriputra vedanātathatā saṃjñātathatā saṃskāratathatā vijñānatathatā boddhavyā anuttarāyāṃ samyaksaṃbodhau?",
  "S06n572:268": "āha-no hīdamāyuṣman subhūte |",
  "S06n572:269": "subhūtirāha-kiṃ punarāyuṣman śāriputra anyatra rūpatathatāyāḥ sa dharmaḥ,",
  "S06n572:270": "yo boddhavyo'nuttarāyāṃ samyaksaṃbodhau?",
  "S06n572:271": "āha-no hīdamāyuṣman subhūte |",
  "S06n572:272": "subhūtirāha-kiṃ punarāyuṣman śāriputra anyatra vedanātathatāyāḥ saṃjñātathatāyāḥ saṃskāratathatāyāḥ,",
  "S06n572:273": "anyatra vijñānatathatāyāḥ sa dharmaḥ,",
  "S06n572:274": "yo boddhavyo'nuttarāyāṃ samyaksaṃbodhau?",
  "S06n572:275": "āha-no hīdamāyuṣman subhūte |",
  "S06n572:276": "subhūtirāha-takiṃ manyase āyuṣman śāriputra tathatā vivartate anuttarāyāḥ samyaksaṃbodheḥ?",
  "S06n572:277": "āha-no hīdamāyuṣman subhūte |",
  "S06n572:278": "subhūtirāha-tatkiṃ manyase āyuṣman śāriputra tathatāyāṃ sa dharmaḥ,",
  "S06n572:279": "yo vivartate anuttarāyāḥ samyaksaṃbodheḥ?",
  "S06n572:280": "āha-no hīdamāyuṣman subhūte |",
  "S06n572:281": "subhūtirāha-tatkatamaḥ punarāyuṣman śāriputra sa dharmo yo vivartate anuttarāyāḥ samyaksaṃbodheḥ?",
  "S06n572:282": "yastasyāmeva dharmatāyāṃ sthitaḥ sarvadharmāsthānayogena?",
  "S06n572:283": "katamo vā punaḥ sa śāriputra dharmo yā tathatā?",
  "S06n572:284": "kaccidvā punarāyuṣman śāriputra tathatā vivartiṣyate?",
  "S06n572:285": "āha-no hīdamāyuṣman subhūte |",
  "S06n572:286": "subhūtirāha-evamāyuṣman śāriputra satyataḥ sthitito'nupalabhyamānānāṃ sarvadharmāṇāṃ katamaḥ sa dharmaḥ,",
  "S06n572:287": "yo vivartiṣyate anuttarayāḥ samyaksaṃbodheḥ?",
  "S06n572:288": "evamukte āyuṣmān śāriputra āyuṣmantaṃ subhūtimetadavocat-yayā dharmanayajātyā āyuṣmān subhūtiḥ sthaviro nirdiśati,",
  "S06n572:289": "tayā na sa kaściddharmo yo vivartate'nuttarāyāḥ samyaksaṃbodheḥ |",
  "S06n572:290": "ye ca khalu punarime āyuṣman subhūte trayo bodhisattvayānikāḥ pudgalāstathāgatenākhyātāḥ,",
  "S06n572:291": "eṣāṃ trayāṇāṃ vyavasthānaṃ na bhavati |",
  "S06n572:292": "ekameva hi yānaṃ bhavati yaduta buddhayānaṃ bodhisattvayānaṃ yathā āyuṣmataḥ subhūternirdeśaḥ ||",
  "S06n572:293": "atha khalvāyuṣmān pūrṇo maitrāyaṇīputra āyuṣmantaṃ śāriputrametadavocat-kiṃ punarāyuṣman śāriputra āyuṣmān subhūtiḥ sthaviraḥ ekamapi bodhisattvaṃ nābhyupagacchati śrāvakayānikaṃ vā pratyekabuddhayānikaṃ vā mahāyānikaṃ vā |",
  "S06n572:294": "praṣṭavyastāvadayamāyuṣmān subhūtiḥ sthaviraḥ |",
  "S06n572:295": "atha khalvāyuṣmān śāriputra āyuṣmantaṃ subhūtimetadavocat-kiṃ punastvamāyuṣman subhūte ekamapi bodhisattvaṃ nābhyupagacchasi śrāvakayānikaṃ vā pratyekabuddhayānikaṃ vā mahāyānikaṃ vā?",
  "S06n572:296": "subhūtirāha-kiṃ punarāyuṣman śāriputra yā tathatāyāstathatā,",
  "S06n572:297": "tatra tathatāyāmekamapi bodhisattvaṃ samanupaśyasi śrāvakayānikaṃ vā pratyekabuddhayānikaṃ vā mahāyānikaṃ vā?",
  "S06n572:298": "śāriputra āha-na hyetadāyuṣman subhūte |",
  "S06n572:299": "tathatāpi tāvat tribhirākārairnopalabhyate,",
  "S06n572:300": "prāgeva bodhisattvaḥ |",
  "S06n572:301": "subhūtirāha-kiṃ punarāyuṣman śāriputra tathatā ekenāpyākāreṇopalabhyate?",
  "S06n572:302": "āha-na hyetadāyuṣman subhūte |",
  "S06n572:303": "subhūtirāha-kaccitpunastvamāyuṣman śāriputra tathatāyāmekamapi bodhisattvadharmaṃ samanupaśyasi?",
  "S06n572:304": "āha-na hyetadāyuṣman subhūte |",
  "S06n572:305": "subhūtirāha- evamāyuṣman śāriputra satyataḥ sthititastasya bodhisattvadharmasyānupalabhyamānasya kutastavaivaṃ bhavati-ayaṃ śrāvakayānikaḥ,",
  "S06n572:306": "ayaṃ pratyekabuddhayānikaḥ,",
  "S06n572:307": "ayaṃ mahāyānika iti?",
  "S06n572:308": "evameteṣāmāyuṣman śāriputra bodhisattvānāṃ tathatāyāṃ pravibhāvyamānānāmaviśeṣatāṃ nirviśeṣatāṃ nirnānākaraṇatāṃ śrutvā yasya bodhisattvasya mahāsattvasya cittaṃ nāvalīyate na saṃlīyate na pṛṣṭhībhavati,",
  "S06n572:309": "veditavyametat-niryāsyatyayaṃ bodhisattvo mahāsattvo bodhyā iti ||",
  "S06n572:310": "atha khalu bhagavānāyuṣmantaṃ subhūtimetadavocat-sādhu sādhu subhūte |",
  "S06n572:311": "evametatsubhūte, evametat |",
  "S06n572:312": "pratibhāti te subhūte yathāpi nāma tathāgatānubhāvena buddhādhiṣṭhānenedaṃ vadasi |",
  "S06n572:313": "evameteṣāṃ bodhisattvānāṃ tathatāyāṃ pravibhāvyamānānāmaviśeṣatāṃ nirviśeṣatāṃ nirnānākaraṇatāṃ śrutvā yasya bodhisattvasya mahāsattvasya cittaṃ nāvalīyate na saṃlīyate na pṛṣṭhībhavati,",
  "S06n572:314": "veditavyametat-niryāsyatyayaṃ bodhisattvo mahāsattvo bodhyā iti |",
  "S06n572:315": "atha khalvāyuṣmān śāriputro bhagavantametadavocat-katamayā bhagavan bodhyā niryāsyatyayaṃ bodhisattvo mahāsattvaḥ?",
  "S06n572:316": "bhagavānāha-anuttarayā śāriputra samyaksaṃbodhyā niryāsyatyayaṃ bodhisattvo mahāsattvaḥ ||",
  "S06n572:317": "atha khalvāyuṣmān subhūtirbhagavantametadavocat-anuttarāyāṃ bhagavan samyaksaṃbodhau niryātukāmena bodhisattvena mahāsattvena kathaṃ sthātavyaṃ kathaṃ śikṣitavyam?",
  "S06n572:318": "bhagavānāha-anuttarāyāṃ subhūte samyaksaṃbodhau niryātukāmena bodhisattvena mahāsattvena sarvasattveṣu samaṃ sthātavyam |",
  "S06n572:319": "sarvasattveṣu samaṃ cittamutpādayitavyam |",
  "S06n572:320": "na viṣamacittena pare ālambitavyāḥ |",
  "S06n572:321": "maitracittena pare ālambitavyāḥ |",
  "S06n572:322": "hitacittena pare ālambitavyāḥ |",
  "S06n572:323": "kalyāṇacittena pare ālambitavyāḥ |",
  "S06n572:324": "nihatamānacittena pare ālambitavyāḥ |",
  "S06n572:325": "apratihatacittena pare ālambitavyāḥ |",
  "S06n572:326": "avirhisācittena pare ālambitavyāḥ |",
  "S06n572:327": "aviheṭhanācittena pare ālambitavyāḥ |",
  "S06n572:328": "sarvasattveṣu mātṛsaṃjñāmupasthāya pitṛsaṃjñāṃ putrasaṃjñāṃ duhitṛsaṃjñāṃ copasthāpya pare ālambitavyāḥ |",
  "S06n572:329": "evaṃ hi subhūte bodhisattvena mahāsattvena anuttarāṃ samyaksaṃbodhimabhisaṃboddhukāmena sarvasattvānāmantike sthātavyam,",
  "S06n572:330": "evaṃ śikṣitavyam-sarvasattvānāmahaṃ nātha iti |",
  "S06n572:331": "svayaṃ ca sarvapāpanivṛttau sthātavyam |",
  "S06n572:332": "dānaṃ dātavyaṃ śīlaṃ rakṣitavyaṃ kṣāntyā saṃpādayitavyaṃ vīryamārabdhavyaṃ dhyānaṃ samāpattavyaṃ prajñāyāṃ parijayaḥ kartavyaṃ,",
  "S06n572:333": "anulomapratilomapratītyasamutpādo vyavalokayitavyaḥ,",
  "S06n572:334": "anyeṣāmapi tatra samādāpakena tadvarṇavādinā tatsamanujñena ca bhavitavyam |",
  "S06n572:335": "evaṃ satyeṣu yāvadbodhisattvanyāmāvakrāntau sattvaparipācane ca sthitvā anyeṣāmapi tatra samādāpakena tadvarṇavādinā tatsamanujñena ca bhavitavyam |",
  "S06n572:336": "tasyaivaṃ spṛhayata evaṃ śikṣamāṇasya anāvaraṇaṃ rūpaṃ yāvaddharmasthitiranāvaraṇā bhaviṣyatīti ||",
  "S06n572:337": "āryāṣṭasāhasrikāyāṃ prajñāpāramitāyāṃ tathatāparivarto nāma ṣoḍaśaḥ ||"
}