{
  "SA05n842:0": "buddhagaṇḍīstavaḥ",
  "SA05n842:1": "ācārya-aśvaghoṣakṛtaḥ",
  "SA05n842:2": "yaḥ pūrvaṃ bodhimūle ravigamanapathe māragānnṛtyagītān",
  "SA05n842:3": "gaṃgau gaṃgau gagaṃgau ghaghanaghanamṛdudvandvamantrairajasraiḥ |",
  "SA05n842:4": "yaḥ strībhirdivyarūpairuparatarabhituṃ dūdubhirdurbhidūrbhiḥ",
  "SA05n842:5": "kṣobhaṃ naivābhiyātaḥ suranaranamitaḥ pātu vaḥ śākyasiṃhaḥ || 1 ||",
  "SA05n842:6": "yaḥ kandarpāṅganānāṃ kakahakahakahā hāhaheti prahāsai-",
  "SA05n842:7": "ryaḥ sphītāḍambarāṇāṃ taṭiti taṭataṭā tātaṭīti pralāpaiḥ |",
  "SA05n842:8": "kutkud budbud kukūcit kukuhakuhakuhaiḥ kiṅkarāṇāṃ ca vāgbhi-",
  "SA05n842:9": "rno trasyaḥ so'stu saumyaḥ śrutasakalamalaḥ śāntaye vo munīndraḥ || 2 ||",
  "SA05n842:10": "bhrūkṣepāpāṅgabhaṅgaiḥ smaraśaravilasatpakṣmatārākṣipātaiḥ",
  "SA05n842:11": "prauḍhānaṅgāṅganānāṃ lalitabhujalatālāsyalīlāyitāṅgaiḥ |",
  "SA05n842:12": "savrīḍaiḥ sasmitoktaiḥ kalamṛdumadhurāmodaramyairvacobhi-",
  "SA05n842:13": "rbhrāntiṃ ceto na citraṃ smarabalajayino yasya tasmai namo'stu || 3 ||",
  "SA05n842:14": "urvīṃ sañcālayantaḥ kharaśaranikaraiśchādayantoḥntarīkṣaṃ",
  "SA05n842:15": "jvālābhiḥ krodhaṃvahnerjvalitadaśadiśaḥ kṣobhayanto'mburāśim |",
  "SA05n842:16": "helotkhātāsicakrakrakacapaṭuravārāviṇo māravīrāḥ",
  "SA05n842:17": "maitrīśastreṇa yena prasabhamabhijitāḥ pātu vaḥ so munīndraḥ || 4 ||",
  "SA05n842:18": "visphūrjajjātakopaprakaṭitavikaṭāṭopanirghoṣaghoraṃ",
  "SA05n842:19": "garjajjīmūtajālaprakaṭagajaghaṭāṭopabaddhāndhakāram |",
  "SA05n842:20": "kandarpoddāmavahnisphuradasikiraṇodbhāsitāśeṣaviśvaṃ",
  "SA05n842:21": "puṣpeṣoḥ sainyamuccairjhaṭiti vighaṭitaṃ yena buddhaḥ sa vo'vyāt || 5 ||",
  "SA05n842:22": "divyairākaṇaṃpūraiḥ kamaladalanibhaiḥ pakṣmalairlolatārai-",
  "SA05n842:23": "rbhāvasnigdhairvidagdhaiḥ pracalitalalitaiḥ sasmitairbhrūvilāsaiḥ |",
  "SA05n842:24": "netrairmārāṅganānāṃ parigatavalayairlohitāntairaśāntai-",
  "SA05n842:25": "rnākṛṣṭaḥ sarvathā yastamahamṛṣivaraṃ vāntadoṣaṃ namāmi || 6 ||",
  "SA05n842:26": "nodbhrāntaṃ yasya cittaṃ sphuṭavikaṭasaṭāntotkaṭairlolajihvai-",
  "SA05n842:27": "rmāraiḥ śūlāgrahastairgajaturagamukhaiḥ siṃhaśārdūlavaktraiḥ |",
  "SA05n842:28": "pradyumnaḥ kāmadevastṛṇavadagaṇito yena saṃrambhabhīruḥ",
  "SA05n842:29": "saṃbuddhaḥ pātu yuṣmān vyapagatakaluṣo lokanātho munīndraḥ || 7 ||",
  "SA05n842:30": "akṣobhyā yasya buddhirdharaṇinaganadīsāgarāmbhodharadbhi-",
  "SA05n842:31": "rgarjadbhirmāravīrairvividhamukhaśatairghorarūpairanantaiḥ |",
  "SA05n842:32": "yenāsau puṣpaketustṛṇavadagaṇitaḥ sarvavid vītarāgaḥ",
  "SA05n842:33": "sa śrīmān buddhavīraḥ kaluṣabhayaharaḥ pātu vo vītarāgaḥ || 8 ||",
  "SA05n842:34": "mārānīkairmahograirasiparaśudhanuḥśaktiśūlāgrahastai-",
  "SA05n842:35": "rulkāpātairanekairgahanapaṭuravairbhīṣaṇairbhīmanādaiḥ |",
  "SA05n842:36": "na kṣubdhaṃ yasya cittaṃ girisamamacalaṃ gāḍhaparyaṅkabandhaṃ",
  "SA05n842:37": "taṃ vande vandanīyaṃ tribhavabhayaharaṃ buddhavīraṃ pravīram || 9 ||",
  "SA05n842:38": "uccairaṭṭāṭṭahāsaiḥ prakaṭapaṭubhaṭābaddhaghaṇṭai raṇadbhiḥ",
  "SA05n842:39": "sāṭopāsphoṭaṭaṅkasphuṭajaṭilajaṭaiḥ kiṅkaraiḥ koṭarākṣaiḥ |",
  "SA05n842:40": "bhagnaṃ kartu na śaktāḥ paṭupaṭahapaṭasphālanairyasya bodhau",
  "SA05n842:41": "dṛptānāṃ gṛdhrakūṭe paṭupaṭahapaṭuḥ so'stu vo buddhavīraḥ || 10 ||",
  "SA05n842:42": "kokaṇḍaṃ rāmakaṇḍaṃ pratibhayakuharaṃ darpadarpaṃ raṇāṇḍaṃ",
  "SA05n842:43": "ḍimbaṃ ḍimbaṃ ḍaḍimbaṃ ḍuha ḍuhaka ḍuhaṃ tṛṃkhalastṛṃkhalastṛm |",
  "SA05n842:44": "jhimbaṃ jhimbaṃ jhajhimbaṃ khamu khamu khamukhaṃ maṃkhu maṃkhuḥ khumaṃkhu-",
  "SA05n842:45": "rebhirdhvānairna bhītaḥ suravaranamitaḥ pātu vaḥ śākyasiṃhaḥ || 11 ||",
  "SA05n842:46": "yaṃ mārāṅgāradhārādharasamayasamārambhasaṃrambhayuktaṃ",
  "SA05n842:47": "naktaṃ mārāṅganānāṃ mukhakamalavanaśrīvipakṣaikapakṣā |",
  "SA05n842:48": "samyaksaṃbodhilakṣmīḥ śaśinamiva śaratkaumudī saṃprapede",
  "SA05n842:49": "tasyeyaṃ dharmadūtī dhvanati bhagavato dharmarājasya gaṇḍī || 12 ||",
  "SA05n842:50": "nighnannaprāptadṛṣṭiḥ kṣaṇamapi ca cirādantako yad durantaṃ",
  "SA05n842:51": "tasminnikṣiptacittāḥ kuruta sucariteṣvādaraṃ sarvakāle |",
  "SA05n842:52": "itthaṃ ratnatrayājñāmiva vadati muhuḥ prāṇināṃ yasya saiṣā-",
  "SA05n842:53": "meṣā śabdāyamānā prathitamukharadiṅmaṇḍalā dharmagaṇḍī || 13 ||",
  "SA05n842:54": "mārtaṇḍamaṇḍalamivoḍugaṇaṃ vijitya",
  "SA05n842:55": "bhātīha tīrthikajanaṃ jinaśāsanaṃ ca |",
  "SA05n842:56": "raṃramyate dharaṇimaṇḍalamaṇḍanasya",
  "SA05n842:57": "gaṇḍī yamasya jayaḍiṇḍimavatpracaṇḍā || 14 ||",
  "SA05n842:58": "yasyātyantaṃ dṛḍhatvaṃ jami jami ḍuḍubhaṃ rañjitenālināliṃ",
  "SA05n842:59": "ḍimbaṃ ḍimbaṃ ḍiḍimbaṃ ḍubhaḍubhaḍuḍubhaṃ nāḍivannāḍibhaṇḍam |",
  "SA05n842:60": "ruṇḍaṃ ruṇḍaṃ ruruṇḍaṃ yaralava khakhumaṃ maṃkhumaṃkhuḥ khumaṃkhuḥ",
  "SA05n842:61": "paśya tvaṃ jīvaloke daśabalabalinaḥ pīḍyate mārasainyam || 15 ||",
  "SA05n842:62": "bhūkampotkampajātā pracalitavasudhā kampate merurāja",
  "SA05n842:63": "uttrastā devasaṃghā grahagaṇasahitā nāgarājāḥ samastāḥ |",
  "SA05n842:64": "śrutvā gaṇḍīṃ pracaṇḍāṃ vividhabhayakarīṃ trāsanīṃ tairthikānāṃ",
  "SA05n842:65": "bauddhānāṃ śāntihetoḥ pratiraṇati mahīṃ rāvayantīva sadyaḥ || 16 ||",
  "SA05n842:66": "eṣā vihāraśikhare pravirauti gaṇḍī",
  "SA05n842:67": "meghasvanena kurute ca manojñaghoṣān |",
  "SA05n842:68": "māteva vatsalatayā subahirgatāṃśca",
  "SA05n842:69": "putrān samāhvayati bhojanakālagaṇḍī || 17 ||",
  "SA05n842:70": "saṃsāracakraparivartanatatparasya",
  "SA05n842:71": "buddhasya sarvaguṇaratnavibhūṣitasya |",
  "SA05n842:72": "nādaṃ karoti suradundubhitulyaghoṣā",
  "SA05n842:73": "gaṇḍī samastaduritāni nivārayantī || 18 ||",
  "SA05n842:74": "eṣā hi gaṇḍī raṇate narāṇāṃ",
  "SA05n842:75": "saṃbodhinī devanarāsurāṇām |",
  "SA05n842:76": "bhadrāḥ śṛṇudhvaṃ sugatasya gaṇḍī-",
  "SA05n842:77": "māpūritāṃ bhikṣugaṇaiḥ samagraiḥ || 19 ||",
  "SA05n842:78": "nāgaiḥ saṃvartakālakṣubhitajaladharākāravad vyomni kīrṇaiḥ",
  "SA05n842:79": "kvāsmin vighvaṃsaśaṅkā bhayacakitajanaistatpratīkārahetoḥ |",
  "SA05n842:80": "kurvantyadyāpi yasyā dhvanimupaśamitāśeṣatīrthyāvalepaṃ",
  "SA05n842:81": "sā gaṇḍī pātu yuṣmān sakalamunivaraiḥ sthāpitā dharmavṛddhyai || 20 ||",
  "SA05n842:82": "eṣā surāsuramahoragasatkṛtasya",
  "SA05n842:83": "śāntiṃ parāmupagatasya tathāgatasya |",
  "SA05n842:84": "gaṇḍī raṇatyamaradundubhitulyaghoṣān",
  "SA05n842:85": "kṛtvānyatīrthyahṛdayāni vidārayantī || 21 ||",
  "SA05n842:86": "puṇye tatparamānasā bhavata bhoḥ svargāpavargaprade",
  "SA05n842:87": "pāpaṃ durgatidāyakaṃ kuruta mā lokāścalaṃ jīvitam |",
  "SA05n842:88": "itthaṃ madhyavilīnabhṛṅgavirutaṃ yatnānnivāryaṃ mayā",
  "SA05n842:89": "mārāreścaraṇābjayorvinihitaḥ puṣpāñjaliḥ pātu vaḥ || 22 ||",
  "SA05n842:90": "muñjadbhiḥ kusumāni tūryaraṇitairāpūrayadbhirdiśo",
  "SA05n842:91": "jojokārapuraḥsaraiḥ suragaṇaiḥ śakrādibhiḥ sādaraiḥ |",
  "SA05n842:92": "svargād yasya bhuvaṃ kilāvatarato dattānuyātrā ciraṃ",
  "SA05n842:93": "tasyāvyāt karuṇānidherbhagavato gaṇḍī pracaṇḍā jagat || 23 ||",
  "SA05n842:94": "gatvā sapta padāni māturudarānniṣkrāntamātraḥ svayaṃ",
  "SA05n842:95": "saṃsāraśravasaṃ mameti vacanaṃ provāca yo'nanyadhīḥ |",
  "SA05n842:96": "yasminnātmabhuve punastribhuvanaṃ bhrājiṣṇvabhivyāhṛtaṃ",
  "SA05n842:97": "kuryādvaḥ sugatasya tasya jayino gaṇḍī tamaḥkhaṇḍinī || 24 ||",
  "SA05n842:98": "jitvā mārabalaṃ mahābhayakaraṃ kṛtvā ca doṣakṣayaṃ",
  "SA05n842:99": "sarvajñaṃ padamāpa yat suruciraṃ tatraiva rātrau bahiḥ |",
  "SA05n842:100": "tasyāśeṣaguṇākarasya sudhiyo buddhasya śuddhātmano",
  "SA05n842:101": "gaṇḍī khaṇḍitacaṇḍakilviṣaharā bhūyād vibhūtyai nṛṇām || 25 ||",
  "SA05n842:102": "brahmā jihma ivābhavat suragururgarvaṃ jahau sarvathā",
  "SA05n842:103": "śarvaḥ kharvamatirbabhūva bhagavān viṣṇuśca tūṣṇīṃ sthitaḥ |",
  "SA05n842:104": "itthaṃ yadguṇakīrtaneṣu vibudhā yātā hriyā mūkatāṃ",
  "SA05n842:105": "gaṇḍī tasya muneriyaṃ jayati vaḥ pāyādapāyājjagat || 26 ||",
  "SA05n842:106": "brahmādityaśaśāṅkaśaṅkaraśatākṣopendrayakṣādayo",
  "SA05n842:107": "gandharvoragakinnarāsurasamīrapretapīḍāmbarāḥ |",
  "SA05n842:108": "ye tiṣṭhantyamarā narā kṣititale pātālalokeṣu ca",
  "SA05n842:109": "śrotuṃ dharmamimaṃ tathāgataguroḥ sarve samāyāntu te || 27 ||",
  "SA05n842:110": "yasyā janmani dīnahīnamatayaḥ prāpuḥ śucaṃ tīrthikāḥ",
  "SA05n842:111": "harṣotkarṣaviśeṣavardhitadhiyo bauddhā dhṛtiṃ lebhire |",
  "SA05n842:112": "yāmāsādya guṇāḥ prayānti vitatiṃ doṣā vrajanti kṣayaṃ",
  "SA05n842:113": "sā gaṇḍī kalikālakalmaṣaharā bhūyād bhavadbhūtaye || 28 ||",
  "SA05n842:114": "yāṃ natvā vidhivad viśuddhamatayo gacchanti tuṅgāṃ gatiṃ",
  "SA05n842:115": "yasyāḥ kṣiprataraṃ prayānti vivaśāḥ sarve vipakṣāḥ kṣayam |",
  "SA05n842:116": "dhvastavyastasamastamohapaṭalā sā dharmagaṇḍī muneḥ",
  "SA05n842:117": "saṃbhūyād bhavabhāvisādhvasabhide yuṣmākamāyuṣmatām || 29 ||",
  "SA05n842:118": "śrutvā yāṃ patitā mahītalamalaṃ brahmādayaḥ svarbhuvaḥ",
  "SA05n842:119": "kampante dharaṇīdharāḥ kṣitirapi kṣipraṃ gatā kṣmātalam |",
  "SA05n842:120": "tīrthyānāṃ bhayakāriṇī parahitāyārambhaśuddhātmanāṃ",
  "SA05n842:121": "bauddhānāmupaśāntaye sapadi sā saṃtāḍyatāṃ gaṇḍikā || 30 ||",
  "SA05n842:122": "prauḍhālīḍhābhiruḍho gurutaracaraṇakrāntagaurīstanāgraṃ",
  "SA05n842:123": "sarvajñasyottarāṅgaṃ sphuṭavikaṭaśatā garjayan vajramukhyā |",
  "SA05n842:124": "jvālāmālojjvalāṅgaṃ tribhuvanavivaravyāptahuṃkārabhīmo",
  "SA05n842:125": "baddhavyābaddhamaulirjayati suranarādityacandrāsurendraḥ || 31 ||",
  "SA05n842:126": "pīnottuṅgastanīnāṃ hariṇadṛśadṛśāṃ haṃsalīlāgatīnāṃ",
  "SA05n842:127": "daṃ daṃ daṃ daṃ da daṃ daṃ tani tani tanitastālikā kāminīnām |",
  "SA05n842:128": "tuṃ tuṃ tuṃ tuṃ tatuṃ tuṃ nakaṭinamabhito gītito gītavādyaiḥ",
  "SA05n842:129": "ṭuṃ ṭuṃ ṭuṃ ṭuṃ ṭuṭuṃ ṭuṃ ṭumiti mitanatā hanyate gaṇḍikeyam || 32 ||",
  "SA05n842:130": "buddhagaṇḍī samāptā |",
  "SA05n842:131": "kṛtiriyamācāryaśrī-aśvaghoṣapādānām |"
}