{
    "1286:0": "tarkabhāṣā",
    "1286:1": "pratyakṣam",
    "1286:2": "maṅgalācaraṇam",
    "1286:3": "guruṃ praṇamya lokeśaṃ śiśunāmalpamedhasām |",
    "1286:4": "dharmakīrtimataṃ śrutyai tarkabhāṣā prakāśyate ||",
    "1286:5": "pramāṇasāmānyalakṣaṇam",
    "1286:6": "iha khalu prekṣāpūrvakāriṇo'rthijanāḥ sarvapuruṣārthasiddhinimittaṃ pramāṇamanusarantīti pramāṇamādau vyutpāddyate |",
    "1286:7": "pramāṇaṃ samyagjñānamapūrvagocaram |",
    "1286:8": "pramīyate'rtho'neneti pramāṇam |",
    "1286:9": "tadeva samyagjñānam,",
    "1286:10": "sandehaviparyāsadoṣarahitatvāt |",
    "1286:11": "avisaṃvādakaṃ jñānaṃ loke samyag jñānamabhidhīyate |",
    "1286:12": "na ca saṃśayaviparyāsajñānayoravisaṃvādakatvamasti |",
    "1286:13": "yathā sthāṇurvā puruṣo veti jñānasya,",
    "1286:14": "marīcikāsu vā jalajñānasya |",
    "1286:15": "apūrvo gocaro asyetyapūrvagocaram |",
    "1286:16": "gocaro viṣayo ghaṭādiḥ |",
    "1286:17": "tasmādutpannaṃ tadarthaprāpaṇayogyaṃ jñānaṃ pramāṇam ||",
    "1286:18": "pramāṇasya kāryam",
    "1286:19": "nanu jñānaṃ kartṛ puruṣaṃ prayojyamartha karmabhūtaṃ yadi kadācinna prāpayati tatkathamaprāpakatvāt pramāṇaṃ syāt ? ucyate |",
    "1286:20": "na hi jñānena puruṣo gale pādukānyāyena balādarthe pravartayitavyaḥ |",
    "1286:21": "api tvevaṃbhūtamidaṃ vatusvarupaṃ nānyathetyanenākāreṇa niścayo janayitavyaḥ |",
    "1286:22": "sa cettena kṛtaḥ,",
    "1286:23": "etāvataivāsya prāmāṇyamaviruddham |",
    "1286:24": "puruṣastu tatra prayojanavaśāt pravartatāmṛte prayojanaṃ na pravartatām ,",
    "1286:25": "artho vā yogipiśācādibhirapahriyatām |",
    "1286:26": "jñānasya kimāyātam ? ||",
    "1286:27": "kṣaṇikaṃ sannapi pramāṇasya saṃgatiḥ",
    "1286:28": "nanvavisaṃvādakatvena jñānasya prāmāṇyam |",
    "1286:29": "avisaṃvādakatvaṃ ca dṛṣṭārthaprāpaṇāt |",
    "1286:30": "na ca yad dṛṣṭaṃ tatprāpyate,",
    "1286:31": "kṣaṇikatvāt kiṃ ca ,",
    "1286:32": "rupaṃ dṛṣṭa,",
    "1286:33": "prāpyate ca spraṣṭavyam |",
    "1286:34": "tato'nyad dṛṣṭamanyat prāpyata ityapratītaprāpaṇāt kathaṃ prāmāṇyamasya saṃgacchatām |",
    "1286:35": "na , yadi nāma vastuto'nyadeva prāpyate tathāpi dṛṣṭameva mayā prāptamityekatvādhyavasāyāt pratītaprāpaṇamabhidhīyate |",
    "1286:36": "yattu marīcikādijalajñānaṃ tadaprāpaṇayogyatvādapramāṇameva ||",
    "1286:37": "arthakriyāsthitiḥ",
    "1286:38": "nanvidaṃ prāpaṇayogyamidaṃ netyarthakriyā prāptimantareṇa niścetumaśakyam |",
    "1286:39": "jñānotpattimātreṇa tu na bhrāntābhrāntayorbhedo'vadhāryate |",
    "1286:40": "tataśca kathaṃ tatsamyagjñānamiti cet ?",
    "1286:41": "naiṣa doṣaḥ |",
    "1286:42": "yaddyapi jñānamātrodayād vaiśiṣṭyamanayoravadhārayituṃ na śakyate,",
    "1286:43": "tathāpi jñānaviśeṣodayāddyathaikasya vaiśiṣṭayaṃ tathocyate |",
    "1286:44": "tathā hi- yadi nāma mandabuddhirutpattivaśādavisaṃvādakatvaṃ jñānasya nāvadhārayituṃ samarthaḥ ,",
    "1286:45": "tathāpi dāhapākāvagāhanasnānapānonmajjanāddyarthakriyāṃ dūrato'nubhavato narasya darśanenoccalad dhūmādidarśanena cāvadhārayati |",
    "1286:46": "amandabuddhistu paṭutarapratyakṣeṇaivāvadhārayati ,",
    "1286:47": "na tvarthakriyāprāptyā |",
    "1286:48": "yadyavisaṃvādalakṣaṇaṃ prāmāṇyaṃ tadā śrotrajñānasyādhigatārthāprāpakatvāt kathaṃ prāmāṇyamini cet ? na |",
    "1286:49": "arthasvarupapratītirhi prāmāṇyam |",
    "1286:50": "tacca bāhyārthakriyāprāptimantareṇāpi sambhavati | yaduktam-",
    "1286:51": "pramāṇamavisaṃvādi jñānamarthakriyāsthitiḥ |",
    "1286:52": "avisaṃvādanam iti|",
    "1286:53": "śabdasya śrutimātreṇaiva caritārthatvāt śrutireva tatrārthakriyāsthitiḥ |",
    "1286:54": "yathā ravicandrāmbudacitrādīnāṃ darśanamevārthakriyāsthitiḥ | taduktam -",
    "1286:55": "jñeyasvarupasaṃvittiriṣṭā tatra kriyāsthitiḥ iti|",
    "1286:56": "prathamaṃ tu prekṣāvānarthakriyārthitayā jalānalādāvarthakriyāsandehādeva pravartate |",
    "1286:57": "yadi nāma tasyaiva nāsti sandeho me vartata iti tathāpi sādhakabādhakapramāṇābhāvādyuktaḥ sandeho bhavan kena vāryate iti | tasmāt",
    "1286:58": "sthitametat - āsāditanirantarārthakriyāvyavahārāt paṭutarapratyakṣodayādevārtha pravartate,",
    "1286:59": "mandabuddhistu tādrūpyānumānāditi |",
    "1286:60": "ata eva tu pratyakṣasya svataḥ prāmāṇyam |",
    "1286:61": "kasyacittu parataḥ |",
    "1286:62": "yogijñānasya svasaṃvedanasya ca svata eva prāmāṇyam |",
    "1286:63": "anumānasya tu niścayātmakatvāt svata eva pramāṇyam |",
    "1286:64": "apūrvagocaram",
    "1286:65": "tenāyamarthaḥ- prathamata eva yadvijñānaṃ viṣaye pravṛttaṃ tadeva pramāṇam ,",
    "1286:66": "na tu tatraiva paścādbhāvi jñānāntaramapi ,",
    "1286:67": "gṛhitagrāhitvena tasyāprāmāṇyāt |",
    "1286:68": "yathā ghaṭaṃ nirvikalpakena jñānena dṛṣṭvā paścāttasminneva viṣaye ghaṭo'yamiti savikalpakaṃ jñānaṃ smaraṇarupam ,",
    "1286:69": "yathā vā parvatādau dhūmaṃ dṛṣṭvā vahniratretyanumānajñānānantaraṃ punarapi tatraiva vahniratretyanumānajñānam|",
    "1286:70": "indriyādera apramāṇam",
    "1286:71": "samyagjñānaṃ pramāṇamityukte sāmarthyājjaḍasvabhāvasyendriyādeḥ paricchedakatvābhāvāt prāmāṇyaṃ nirastam paricchedakatvaṃ hi boddhṛtvam |",
    "1286:72": "tacca jñānasyaiva nijarupam |",
    "1286:73": "tatkathamajñānātmana indriyādeḥ svarupaṃ bhavitumarhatīti ||",
    "1286:74": "pramāṇasya dvaividhyam ,",
    "1286:75": "pratyakṣaśabdanirvacanaṃ ca",
    "1286:76": "tad dvividhaṃ pratyakṣamanumānaṃ ceti |",
    "1286:77": "pratigatamakṣaṃ pratyakṣam |",
    "1286:78": "akṣamindriyaṃ cakṣuḥ śrotraghrāṇajihvākāyākhyam |",
    "1286:79": "tasmādutpannaṃ jñānaṃ pratyakṣamabhidhīyate |",
    "1286:80": "nanu yadyakṣāśritaṃ jñānaṃ pratyakṣaṃ tadā mānasādi vakṣyamāṇaṃ jñānatrayamindriyādanutpatteḥ pratyakṣaṃ na syāt?",
    "1286:81": "atrocyate- pratigatamakṣamiti yaduktaṃ tatpratyakṣaśabdasyāvyutpattimātranimittaṃ pratipāditam |",
    "1286:82": "pravṛttinimittaṃ tu pratyakṣaśavdasāyārthasākṣātkāritvameva ruḍhivaśādavagantavyaṃ paṅkajavat |",
    "1286:83": "tataḥ svasaṃvedanādikamapi jñānaṃ svasaṃvedanarupamartha sākṣātkarotīti pratyakṣaśavdavācyaṃ siddhyatīti ||",
    "1286:84": "anumānaśabdanirvacanam",
    "1286:85": "mīyate'rtho'neneti mānam |",
    "1286:86": "anuḥ paścādarthe |",
    "1286:87": "paścānmānamanumānam |",
    "1286:88": "liṅgagrahaṇaliṅgaliṅgisambandhasmaraṇayoḥ paścāt yadvijñānaṃ parvatādau dharmiṇi parokṣavastvālambakaṃ tadevānumānaśabdenābhidhīyate |",
    "1286:89": "etacca ruḍhivaśādavagantavyam |",
    "1286:90": "pramāṇasaṃkhyāvipratipattiḥ",
    "1286:91": "dvividhavacanena ekaṃ trīṇi catvāri pañca ṣaḍhiti vipratipattayo nirasyante |",
    "1286:92": "tathā hi - pratyakṣamevaikaṃ pramāṇamiti cārvākaḥ|",
    "1286:93": "pratyakṣamanumānaṃ śābdaṃ ceti sāṃkhyaḥ|",
    "1286:94": "pratyakṣamanumānamupamānaṃ śābdaṃ ceti naiyāyikaḥ |",
    "1286:95": "pratyakṣamanumānaṃ śāvdamupamānamarthapattiriti prābhākaraḥ |",
    "1286:96": "pratyakṣamanumānaṃ śābdamupamānamarthapattirabhāvaśceti mīmāṃsakaḥ|",
    "1286:97": "dvividhavacanena dvitve prāpte pratyakṣamanumānaṃ ceti punaryaduktaṃ tadanyathādvitvanirāsārtham|",
    "1286:98": "tathā hi vaiyāka raṇo brūte pratyakṣaṃ śābdaṃ ceti pramāṇadvayam ||",
    "1286:99": "cārvākābhimatānumānāpramāṇyanirasanam",
    "1286:100": "tatra anumānasya prāmāṇyamavaśyamabhyupagantavyaṃ cārvākeṇeti pratipādyate |",
    "1286:101": "tathā hi - sa khalu pratyakṣalakṣaṇaṃ parapratipādanāya praṇayati |",
    "1286:102": "parasya ca buddhirna pratyakṣā |",
    "1286:103": "kiṃ tarhi kāyavāgvyāpārādikāryādanumeyā |",
    "1286:104": "tato'nena kāryaliṅgajamanumānaṃ balādabhyupagataṃ syāt |",
    "1286:105": "paralokaniṣedhāya cānupalambhākhyaṃ sādhanamācaṣṭe|",
    "1286:106": "ato'sau svayamevānumānena pramāṇena vyavaharati,",
    "1286:107": "nānumānaṃ pramāṇamiti ca bruvan kathaṃ nāma nonmattaścārvākaḥ syāt ?",
    "1286:108": "śabdopamānārthāpatyabhāvānāṃ pramāṇāntaratvanirasanam",
    "1286:109": "śābdaṃ ca jñānaṃ bāhyārthāvisaṃvādakatvena pramāṇameṣṭavyam |",
    "1286:110": "avisaṃvādakatvaṃ ca sambandhamantareṇa na saṃgacchate |",
    "1286:111": "na ca śabdānāṃ bāhyārthena saha kaścitsambandho'sti|",
    "1286:112": "tathā hi - śabdārthayoḥ sambandho bhavan tādātmyaṃ tadutpattirarvā bhavet |",
    "1286:113": "tatra na tāvāttādātmyaṃ śabdārthayoḥ ,",
    "1286:114": "atyantabhedena pratibhāsanāt |",
    "1286:115": "tādātmyaṃ hyekatvamabhidhīyate bhinnapratibhāsayorapyekatve svīkriyamāṇe gavāśvādīnāmapyekatvaprasaṅgaḥ|",
    "1286:116": "nāpi tadutpattiḥ |",
    "1286:117": "nāpi tadutpattiḥ ,",
    "1286:118": "anvayavyatirekābhāvāt |",
    "1286:119": "tasmāt tadutpattirityevaṃ vaktuṃ na śakyate |",
    "1286:120": "tathā hi - śabdavyāpāramantareṇa svahetoreva mṛtpiṇḍadaṇḍasalilakulālacakrādeḥ sakāśādutpadyamāno ghaṭādirartho dṛśyate |",
    "1286:121": "śabdo'pi bāhyārtha vinaiva puruṣecchāmātreṇa tālvādivyāpārādevotpadyate|",
    "1286:122": "atha tādātmyatadutpattibhyāmanya eva vācyāvācakatvalakṣaṇaḥ śabdārthayoḥ vāstavaḥ sambandhadho'sti |",
    "1286:123": "evaṃ tarhyasaṃketavido'pi puruṣasya śabdāduccaritānniyatā - rthapratītiḥ prāptā,",
    "1286:124": "yogyatā mātreṇaiva pradīpāt ghaṭādipratītivat na caitadasti|",
    "1286:125": "tathā hi -abhinavo nālikeradvīpādāyātaḥ pumānagniśabdaṃ śrutvā'pyagniśavdānna kiñcidartha pratyetīti |",
    "1286:126": "atha tāṃstān saṃketānapekṣya tattadarthapratyāyanayogya evāyaṃ śabdo jāyata ityucyate |",
    "1286:127": "tanna |",
    "1286:128": "na hyevamasya prāmāṇyamavatiṣṭhate |",
    "1286:129": "sarvatra saṃketasya yogyatvāt |",
    "1286:130": "tato na jñāyate kiṃ vivakṣitārthamāha,",
    "1286:131": "āhosvidanyaṃ veti |",
    "1286:132": "astu vā anya eva kaścitsambandhaḥ |",
    "1286:133": "tathā ca so'pi kena sambandhena tayoḥ sambadhda iti praṣṭavyaḥ |",
    "1286:134": "anyena caturthena sambandheneti cet ,",
    "1286:135": "caturtho'pi teṣu kena sambandhena sambaddhaḥ ?",
    "1286:136": "pañcamena kenaciccet ,",
    "1286:137": "so'pi kenetyanavasthāyāṃ antyāsidhdau pūrveṣāmapyasiddhiḥ |",
    "1286:138": "athāsambaddha eva śabdārthayoḥ samvandha iti cet |",
    "1286:139": "tanna |",
    "1286:140": "yo na sambaddhaḥ sa kathaṃ sambandho bhavati ghaṭasyeva paṭaḥ |",
    "1286:141": "atha vaktavyaṃ sambandhasya tādṛśa eva svabhāvaḥ,",
    "1286:142": "yena sambandhāntaranirapekṣa evaṃ paraṃ sambadhnāti?",
    "1286:143": "taduyuktam |",
    "1286:144": "pramāṇasidhde hi svabhāve nottaramabhidhīyate |",
    "1286:145": "yathāgnerevāyamīdṛśaḥ svabhāvo yaduta dāhakatvaṃ nāma nānyasyākāśādeḥ |",
    "1286:146": "sambandhasiddhau tu pramāṇaṃ kiñcinnirupayanto na paśyāmaḥ |",
    "1286:147": "na caivaṃ vaktavyaṃ śabdaśaktisvabhāvādeva śabdānāṃ niyatārthāvyabhicāritvamiti |",
    "1286:148": "tathā hi - yadi ghaṭa ityayaṃ śabdaḥ svabhāvādeva kambugrīvākāraṃ vārisaṃdhāraṇasamartha padārthamabhidadhāti,",
    "1286:149": "tatkathaṃ saṃketāntaramapekṣya puruṣecchayā turagādikamabhidadhyāt |",
    "1286:150": "na hi śālibījaṃ svahetoraṅkurajananasvabhāvamutpannaṃ saṃketāntamapekṣya gardabhaṃ janayituṃ samartha syāt |",
    "1286:151": "nāpyāptapraṇītaśabdānāṃ prāmāṇyamabhidhātumucitam |",
    "1286:152": "āptatvasyaiva niścetumaśakyatvāt |",
    "1286:153": "tathā hi - āptatvaṃ kṣiṇadoṣatvamucyate |",
    "1286:154": "kṣīṇadoṣatā ca paracittavṛttiḥ kācidabhidhīyate |",
    "1286:155": "paracittavṛttīnāṃ durlakṣyatvāt ,",
    "1286:156": "kāyavāgvyāpārādikāryaliṅgasyānyathā'pi vṛttidarśanāt |",
    "1286:157": "sarāgā api vītarāgā iva ceṣṭanta iti nyāyātkathamāptatvaṃ niścīyatāmiti |",
    "1286:158": "samvandhadūṣaṇena ca vaidikaśabdānāṃ prāmāṇyaṃ nirastamiti pṛthaṅnoktam |",
    "1286:159": "kathaṃ tarhi sarvo'yamasandigdho laukiko vyavahāra iti cet |",
    "1286:160": "tathā tathā saṃketena vivakṣāvaśāditi na kācit kṣatiḥ |",
    "1286:161": "yathoktam ' vakturabhiprāyaṃ sūcayeyuḥ śabdā' iti ||",
    "1286:162": "naiyāyikasammatasyopamānapramāṇasya nirasanam",
    "1286:163": "naiyāyikasyopamānaprapañcaḥ |",
    "1286:164": "yaḥ pratipattā gāṃ jānāti na gavayam ,",
    "1286:165": "sa ca apadiṣṭaḥ svāminā araṇyaṃ gatvā gavayamānayeti |",
    "1286:166": "sa ca gavayaśabdavācyamarthamajānāno vanecaramanyaṃ tajjñaṃ puruṣaṃ pṛṣṭavān ,",
    "1286:167": "kīdṛśo gavaya iti |",
    "1286:168": "sa cāha yādṛśī gaustādṛśo gavaya iti|",
    "1286:169": "tasyāraṇyagatasya preṣyapuruṣasya atideśa vākyārthasmaraṇasahakāri gavayasārūpyajñānaṃ kartṛ ayamasau gavayaśabdavācyo'rtha iti pratipattiṃ falasvarupāṃ janayatpramāṇam |",
    "1286:170": "etaccāyuktam |",
    "1286:171": "yatprāmāṇyaṃ nāma viṣayavattayāṃ vyāptam |",
    "1286:172": "na cāsya nipuṇamapi nirupayanto viṣayaṃ saṃpaśyāmaḥ |",
    "1286:173": "tathā hi - samākhyā nāma sambandhaḥ tasya viṣayo varṇyate |",
    "1286:174": "sa ca paramārthato nāsti |",
    "1286:175": "dṛśyatve tasyānupalambhena bādhā |",
    "1286:176": "adṛśyatve tasya sattāsādhakaṃ pramāṇaṃ nekṣyate |",
    "1286:177": "kiṃ ca -sa hi sambandhaḥ sambadhibhyāṃ bhinno'bhinno vā |",
    "1286:178": "yadā bhinnastadā tayoḥ sambandhaḥ kena sambandheneti vācyam |",
    "1286:179": "sambandhāntarakalpanāyāmanavasthā |",
    "1286:180": "athābhinnastadā sambandhināveva kevalau |",
    "1286:181": "na samākhyā nāma sambandhaḥ kaścit |",
    "1286:182": "atha sambaddhabuddhijanakatvaṃ sambandhaḥ |",
    "1286:183": "tanna yuktam |",
    "1286:184": "yataḥ sambaddhāvetāviti buddhiḥ svahetubalāt sambaddhavastudvayādapi sambhāvyamānā na sambandhāntaramākṣiptuṃ prabhavati||",
    "1286:185": "mīmāṃsakasammatasyopamānapramāṇasya nirasanam",
    "1286:186": "evaṃ mīmāṃsakopavarṇitasyāpi prāmāṇyaṃ nirākartavyam |",
    "1286:187": "tathā hi, sādṛśyaviśiṣṭaḥ piṇḍaḥ piṇḍaviśiṣṭaṃ vā sādṛśyamupamānasya viṣayastena varṇyate |",
    "1286:188": "na ca sadṛśavastuno'tiriktaṃ sādṛśyaṃ vyavasthāpayituṃ śakyate,",
    "1286:189": "pramāṇenāpratītatvāt |",
    "1286:190": "tathā hi - yadi sadṛśādatiriktaṃ sādṛśyaṃ dṛśyaṃ syāt tadā dṛśyānulambhagrastametat |",
    "1286:191": "athādṛśyaṃ tadā tatpratibadhdaliṅgābhāvāt anumānādapi kathaṃ tatsidhdiḥ |",
    "1286:192": "sādṛśyapratyayastu svahetostathotpannena sadṛśavastunā'pi kriyamāṇo ghaṭata iti na tatpratyayādapi tatsiddhiryuktā |",
    "1286:193": "upamānādeva sādṛśyasiddhiriti cet ? na |",
    "1286:194": "yataḥ pramāṇāntarasiddhayoreva sādṛśyapiṇḍaoyoryo viśeṣaṇaviṣeṣyabhāvastasyopamānaviṣayatvaṃ tena vādinā parikaldhdapyate |",
    "1286:195": "tatkathaṃ sādṛśyamātrasyāpyupamānāt siddhiriti||",
    "1286:196": "arthāpattipramāṇanirasanam",
    "1286:197": "arthāpatterapi prāmāṇyaṃ pṛthaṅnopapadyate|",
    "1286:198": "tathā hi pratyakṣādipratīto yo'rthaḥ sa yena vinā nopapadyate tasyārthasya kalpanamarthāpattirityarthāpatterlakṣaṇam |",
    "1286:199": "atredaṃ cintyate - yo'sau pramāṇadṛṣṭo'rthaḥ ,",
    "1286:200": "tasya yadi parikalpyamānena parokṣārthena saha kaścittādāmyalakṣaṇaḥ tadutpattilakṣaṇo va pratibandho'sti tadā svabhāvaliṅgajā kāryaliṅgajā vā'sau pratipattirityarthāpattiranumānameva |",
    "1286:201": "atha nāsti pratibandhaḥ ,",
    "1286:202": "tadānīmarthāpattiḥ pramāṇameva na bhavati,",
    "1286:203": "asambandhāt ghaṭātpaṭapratītivaditi ||",
    "1286:204": "abhāvapramāṇanirasanam",
    "1286:205": "abhāvasya svarupameva tāvannopalabhāmahe,",
    "1286:206": "kuta eva tasya prāmāṇyaṃ bhaviṣyati |",
    "1286:207": "tathā hi - pratyakṣādipramāṇānāmanutpattirabhāvākhyaṃ pramāṇaṃ mīmāṃsakairabhidhīyate |",
    "1286:208": "tatra keyamanutpattiḥ ?",
    "1286:209": "kiṃ prasajyavṛtyā pramāṇānutpattimātram ?",
    "1286:210": "atha paryudāsavṛtyā vastvantaram?",
    "1286:211": "vastvantaramapi jaḍarupaṃ,",
    "1286:212": "jñānarupaṃ vā?",
    "1286:213": "jñānamapi kiṃ jñānamātram ekajñānasaṃsargivastuno jñānaṃ vā ?",
    "1286:214": "tatra na tāvat prasajyarupo'bhāvo yujyate |",
    "1286:215": "tasya sarvaśaktiśūnyatvāt paricchedakatvaṃ vā kathaṃ bhavet ?",
    "1286:216": "ata eva kenāpi na tatpratidyate|",
    "1286:217": "yadāha paṇḍitacakracūḍāmaṇiḥ-",
    "1286:218": "nābhāvaḥ kasyacitpratipattiḥ pratipattiheturvā |",
    "1286:219": "tasyāpi kathaṃ pratipattiḥ iti|",
    "1286:220": "nāpi jaḍarupam ,",
    "1286:221": "jaḍasya paricchedakatvābhāvāt |",
    "1286:222": "na hi jaḍarupaṃ śakaṭādikaṃ ghaṭaṃ paricchinattīti kvāpi dṛṣṭaṃ śrutaṃ veti |",
    "1286:223": "nāpi jñānamātram ,",
    "1286:224": "deśakālasvabhāvaviprakṛṣṭasyāpi sumeruśaṃkhacakravartipiśācāderapi jñānamātrādabhāvapramāṇādabhāvaprasaṅgāt|",
    "1286:225": "athaikajñānasaṃsargibhūtalādivastujñānamabhāvo'bhidhīyate tadā pratyakṣaviśeṣasyaivābhāvapramāṇanāmaka raṇānnāsmākaṃ kācid vipratipattiriti |",
    "1286:226": "sthitametat- pratyakṣamanumānaṃ ceta dvividhameva pramāṇamiti||",
    "1286:227": "pratyakṣalakṣaṇam",
    "1286:228": "tatra pratyakṣaṃ kalpanāpoḍhamabhrāntam |",
    "1286:229": "pūrvoparamanusandhāya śabdasaṅkīrṇākārā pratītirjalpākārā vā kalpanā |",
    "1286:230": "yathā vijñapuruṣasya so'yaṃ ghaṭa iti pratītiḥ|",
    "1286:231": "bālamūkatiryagādīnāmantarjalpākārā parāmarśarupā vā pratītiḥ |",
    "1286:232": "tathā coktam -",
    "1286:233": "abhilāpasaṃsargayogyapratibhāsapratītiḥ kalpanā ||iti||",
    "1286:234": "nanu bālamūkādīnāmantarjalpākāraṃ kalpanājñānamastīti kuto niścetavyamiti ceta,",
    "1286:235": "vikalpakāryādiṣṭāpādānaparihārāt |",
    "1286:236": "dṛṣṭaṃ cedaṃ kārya bālamūkādau ,",
    "1286:237": "īptisatārthasvīkaraṇamanīpsitārthatyajanaṃ nāma |",
    "1286:238": "bālamūkādivijñānasya kalpanātva sūcanena bhattoktālocanājñānaṃ savikalpakamiti pratipāditaṃ bhavati|",
    "1286:239": "kiṃ punaḥ kāraṇaṃ kalpanāvibhramātmakaṃ ca jñānaṃ pratyakṣaṃ na syāditi ceta ? na |",
    "1286:240": "arthasvarupasākṣākāri hi jñānaṃ pratyakṣamiti sarvoṣāṃ prasiddham |",
    "1286:241": "na ca kalpanāvibhramāvartharupaṃ sākṣātkartu samarthau |",
    "1286:242": "tathā hi - arthagrāhakaṃ jñānamarthasya kāryam |",
    "1286:243": "artho hi grāhyatvāt jñānasya kāraṇam | yathoktam -",
    "1286:244": "bhinnakālaṃ kathaṃ grāhyamiti cet grāhyatāṃ viduḥ|",
    "1286:245": "hetutvameva yuktijñā jñānākārārpaṇakṣamam ||iti||",
    "1286:246": "kalpanājñānamarthamantareṇa vāsanāmātrādevopajāyamānaṃ kathamarthasya kāryaṃ syāt ,",
    "1286:247": "arthena saha anvayavyatirekābhāvāt |",
    "1286:248": "na hi yadantareṇāpi yadbhavati tattasya kāryam ,",
    "1286:249": "atiprasaṅgāt |",
    "1286:250": "yadi punaḥ kalpanājñānamarthādupajāyeta ,",
    "1286:251": "tenāpi tadā ghaṭādirartho dṛśyeta |",
    "1286:252": "tataścāndhasyāpi rupadarśanaprasaṅgaḥ, na cāsti |",
    "1286:253": "ata evoktam -",
    "1286:254": "śābdyāṃ buddhāvarthasya pratyakṣa iva pratibhāsābhāvād nāsti kalpanāyā arthasākṣātkāritvam iti||",
    "1286:255": "etena yaduktaṃ pareṇaḥ",
    "1286:256": "na so'sti pratyayo loke yaḥ śabdānugamādṛte |",
    "1286:257": "anuviddhamiva jñānaṃ sarva śabdena bhāsate||iti||",
    "1286:258": "tannirastam |",
    "1286:259": "tathāhi - ghaṭe purovartini uccāryamāṇe tatsamīpavarti bhūtalādijñānamuccāraṇarahitamanubhūyata eva |",
    "1286:260": "na ca tathā tatra śabdānugato'sti |",
    "1286:261": "na ca vikalpadvayaṃ sakṛditi nyāyāt ||",
    "1286:262": "bhrāntajñānam",
    "1286:263": "bhrāntamapi jñānaṃ nārthasākṣātkāri |",
    "1286:264": "bhrāntaṃ hyarthakriyāsamarthae vastuni viparyastamucyate |",
    "1286:265": "arthakriyākṣamaṃ ca vastusvarupaṃ deśakālākāraniyataṃ,",
    "1286:266": "tatkathaṃ viparītapratibhāsinā bhrāntena jñānena sākṣātkriyate |",
    "1286:267": "yadāha ācāryaḥ-",
    "1286:268": "'timirāśubhramaṇanauyānasaṃkṣobhādyanāhitavibhramaṃ jñānaṃ pratyakṣam'||iti||",
    "1286:269": "etena kāmalinaḥ śukle śaṃkhe pītapratibhāsi jñānaṃ ,",
    "1286:270": "bhramādalātādau cakrādinirbhāsi jñānaṃ ,",
    "1286:271": "gacchantyāṃ nāvi sthitasya caladavṛkṣādibhrāntijñānaṃ ,",
    "1286:272": "gāḍhamarmaprahārahatasya jvalatstambhādipratibhāsi jñānaṃ ca ,",
    "1286:273": "na pratyakṣamityuktaṃ bhavati |",
    "1286:274": "nanu yadi nāma tajjñānaṃ na pratyakṣaṃ kathaṃ tato vastuprāptiriti cet?",
    "1286:275": "na tato vastuprāptiḥ |",
    "1286:276": "kiṃ tarhi , jñānāntarādeveti kecit |",
    "1286:277": "pratyakṣasya cāturvidhyam",
    "1286:278": "taccaturvidhaṃ- indriyajñānaṃ mānasaṃ svasaṃdanaṃ yogijñānaṃ ceti |",
    "1286:279": "indriyapratyakṣam",
    "1286:280": "cakṣurādīndriyapañcakāśrayeṇotpadyamānaṃ bāhyarupādipañcaviṣayālambanamindriyapratyakṣam |",
    "1286:281": "tatra cakṣurvijñānaṃ rupaviṣayam |",
    "1286:282": "śrotravijñānaṃ ca śabdaviṣayam |",
    "1286:283": "ghrāṇavijñānaṃ gandhaviṣayam |",
    "1286:284": "jihvāvijñānaṃ rasaviṣayam |",
    "1286:285": "kāyavijñānaṃ sparśaviṣayam|",
    "1286:286": "indriyapratyakṣasya vyapadeśaḥ",
    "1286:287": "indriyapratyakṣamiti vyapadeśasyāsādhāraṇakāraṇatvaṃ nimittam|",
    "1286:288": "yathā bherīśabdo yavāṅkara iti |",
    "1286:289": "idaṃ ca pratyakṣaṃ yatraiva svānurupaṃ vikalpaṃ janayati tatraiva pramāṇam ,",
    "1286:290": "sāṃvyāvahārika pramāṇādhikārāditi ||",
    "1286:291": "mānasapratyakṣam",
    "1286:292": "svaviṣayānantaraviṣayasahakāriṇendriyajñānena samanantarapratyayena janitaṃ manovijñānaṃ mānasam |",
    "1286:293": "svaśabdenendriyajñānamabhimatam ,",
    "1286:294": "svasya viṣayo bāhyo ghaṭādiḥ,",
    "1286:295": "svaviṣayasyānantaraḥ ,",
    "1286:296": "svaviṣayānantaraḥ indriyajñānaviṣayādanyo ghaṭādirdvitīyakṣaṇaḥ |",
    "1286:297": "tena sahakāriṇā saha militvā ,",
    "1286:298": "indriyajñānenopādānena samanantarapratyayasaṃjñakena yajjanitaṃ tanmānasaṃ pratyakṣamucyate |",
    "1286:299": "tato yaduktaṃ pareṇātraḥ",
    "1286:300": "' gṛhītagrāhitvamandhabadhirādyabhāvo yogijñānasyāpi mānasatvaprasaṅgaḥ avyavahāritvaṃ ca ' iti |",
    "1286:301": "tannirastam |",
    "1286:302": "tathā hi - dvitīyakṣaṇagrahaṇāt gṛhītagrāhitvasya nirāsaḥ |",
    "1286:303": "indriyajñānajanitaṃ hi mānasam |",
    "1286:304": "andhādīnāṃ rupādiviṣayālambanakamindriyajñānameva nāsti ,",
    "1286:305": "kutastajjanitaṃ mānasaṃ bhaviṣyati ?",
    "1286:306": "ato nāstyandhabadhirādyabhāvadoṣaḥ |",
    "1286:307": "samanantarapratyayaviśeṣaṇena yogijñānasya mānasapratyakṣaprasaṅgo nirastaḥ|",
    "1286:308": "samanantarapratyayaśabdaḥ svasantānavartinyupādānajñāne ruḍhyā prasidhdaḥ |",
    "1286:309": "tato bhinnasantānavartiyogijñānamapekṣya pṛthagjanacittānāṃ samanantarapratyayavyapadeśo nāstīti|",
    "1286:310": "avyavahāritvaṃ punarasya dūṣaṇaṃ nopapadyate,",
    "1286:311": "sūkṣmakālabhāvitvena pṛthagjanairdurlakṣyatvāt |",
    "1286:312": "vyavahārāṅgetvena cānabhyupagamāt |",
    "1286:313": "āgamaprasiddhaṃ hi mānasapratyakṣam |",
    "1286:314": "na tvasya niścāyakaṃ kiñcidasti |",
    "1286:315": "yathoktaṃ bhagavatā-",
    "1286:316": "' dvābhyāṃ bhikṣavo rupaṃ gṛhyate,",
    "1286:317": "cakṣuṣā tadākṛṣṭenamanasā ca ' iti ||",
    "1286:318": "nanu ca vyavahārānupayuktamupadarśayituṃ kiṃ prayojanam ,",
    "1286:319": "īdṛglakṣaṇayuktaṃ yadi mānasaṃ pratyakṣaṃ syāt ,",
    "1286:320": "na kaściddoṣaḥ syādityāgamasyāpi viśuddhiranena pratipāditeti prayojanam ||",
    "1286:321": "svasaṃvedanapratyakṣam",
    "1286:322": "cittacaittānāṃ svasaṃvedanatvasamarthanam",
    "1286:323": "sarvacittacaittānāmātmasaṃvedanaṃ svasaṃvedanam |",
    "1286:324": "cittaṃ vastumātragrāhakaṃ jñānam |",
    "1286:325": "citte bhāvāḥ caittāḥ ,",
    "1286:326": "vastuno viśeṣarupagrāhakā sukhaduḥkhopakṣālakṣaṇāḥ |",
    "1286:327": "teṣāṃ sarvacittacaittānāmātmā saṃvidyate yena rupeṇa tatsvarupamātmasvarupasākṣatkāritvāt svasaṃvedanaṃ pratyakṣaṃ kalpanāpoḍhamabhrāntaṃ cocyate|",
    "1286:328": "atra kecidāhuḥ -na ca cittacaittānāṃ svasaṃvedanaṃ ghaṭate ,",
    "1286:329": "svātmani kriyāvirodhāt |",
    "1286:330": "na ca suśikṣito'pi naṭavaṭuḥ svaskandhamāroḍhuṃ śaknoti |",
    "1286:331": "na hi tīkṣṇā'pyasidhārā svamātmānaṃ chinatti |",
    "1286:332": "na hi prajjvalito'pi vahniskandha ātmānaṃ dahati |",
    "1286:333": "tathā cittacaittamapi kathamātmānaṃ vedayatu vedyavedakabhāvo hi karmakartṛbhāvaḥ |",
    "1286:334": "karmakartṛtvaṃ ca loke bhedenaiva prasiddham ,",
    "1286:335": "vṛkṣasūtradhārayoriva |",
    "1286:336": "atrocyate , na karmakartṛbhāvena vedyavedakatvaṃ jñāne varṇyate |",
    "1286:337": "kiṃ tarhi ? vyavasthāpyavyavasthāpakabhāvena |",
    "1286:338": "yathā pradipa ātmānaṃ prakāśayati tathā jñānamapi jaḍapadārthavilakṣaṇaṃ svahetoreva prakāśasvabhāvamupajāyamānaṃ svasaṃvedanaṃ vyavasthāpyate |",
    "1286:339": "tathā coktam -",
    "1286:340": "vijñānaṃ jaḍarupebhyo vyāvṛttamupajāyate|",
    "1286:341": "iyamevātmasaṃvittirasya yā'jaḍarupatā ||iti||",
    "1286:342": "alaṅkārakāreṇāpyuktam -",
    "1286:343": "kalpitaḥ karmakartrādiḥ paramārtho na vidyate |",
    "1286:344": "ātmānamātmanaivātmā nihantīti nirucyate ||iti||",
    "1286:345": "na ca cittacaittānāṃ jñānāntareṇa prakāśyatvaṃ yujyate |",
    "1286:346": "tathā hi - na tāvatsamānakālabhāvinā jñānāntareṇa cittacaittaṃ prakāśyata iti ghaṭate,",
    "1286:347": "upakāryopakārakatvābhāvāt ,",
    "1286:348": "savyetaragoviṣāṇayoriva |",
    "1286:349": "nāpi bhinnakālabhāvinā ,",
    "1286:350": "kṣaṇikatvāt ,",
    "1286:351": "prakāśitavyasyaivābhāvāt |",
    "1286:352": "api ca yadi jñānaṃ svasaṃvedanaṃ na syāt ,",
    "1286:353": "tadā jñāto'rtho iti durghaṭaḥ syāt ,",
    "1286:354": "' nāgṛhītaviśeṣaṇā budhdirviśeṣye varttate ' iti nyāyāt |",
    "1286:355": "tathā hi -artho viśeṣyaḥ ,",
    "1286:356": "jñāta iti viśeṣaṇam ,",
    "1286:357": "jñāto jñānena viśeṣita iti |",
    "1286:358": "jñānaṃ cetsvayaṃ na bodharupeṇa pratītaṃ ,",
    "1286:359": "tatkathaṃ jñānena viśeṣito'rthaḥ pratīyatām |",
    "1286:360": "na hi daṇḍāgrahaṇe daṇḍino grahaṇaṃ yuktisaṅgatam |",
    "1286:361": "yaccoktaṃ trilocanena -",
    "1286:362": "cakṣuṣo'grahaṇe'pi cākṣuṣaṃ rupaṃ pratīyate , tathā",
    "1286:363": "jñānānavabodhe'pi jñāto'rtha iti ghaṭiṣyate ||iti||",
    "1286:364": "tadasādhu | prastute'nupayogāt |",
    "1286:365": "na hi cakṣū rupasya viśeṣaṇam |",
    "1286:366": "kiṃ tarhi ? cakṣurvijñānāsaṃvedane kathaṃ jñāyatāmiti codyamakṣatameva ||",
    "1286:367": "yatpunarjñānasya parokṣatvapratipādanāya bhaṭṭenoktam -",
    "1286:368": "yathā ca rupādiprakāśanyathānupapatyā indriyasidhdiḥ ,",
    "1286:369": "tathā jñānasyāpi sidhdiriti|",
    "1286:370": "tathā hi tatra bhāṣyam -",
    "1286:371": "na hi kaścidajñāte'rthe budhdimupalabhate |",
    "1286:372": "jñāte tvanumānādavagacchati iti||",
    "1286:373": "vārtikaṃ ca -",
    "1286:374": "tasya jñānaṃ tu jñātatāvaśāt |iti|",
    "1286:375": "jñātatā ca viṣayaprākaṭyamucyate |",
    "1286:376": "tadapi cāyuktam |",
    "1286:377": "prākaṭyasyāpi jñānāt pṛthaktve viṣayarupatāyāṃ vyaktau jaḍarupatā ,",
    "1286:378": "jaḍasya prakāśāyogāt |",
    "1286:379": "viṣayādarthāntaratve jaḍatāyāṃ tasyāpi svataḥ prakāśāyogāt |",
    "1286:380": "prākaṭayāntareṇa nu prakāśane'navasthā syāt |",
    "1286:381": "jñānasvabhāvatve prākaṭayasyāpi parokṣatvaprasaṅgaḥ |",
    "1286:382": "tato'vaśyaṃ jñānasya svasaṃvedanatvamabhidheyam |",
    "1286:383": "anubhavaprasidhdaṃ ca svasaṃvedanatva kathamapahnuyeta ? taduktam -",
    "1286:384": "apratyakṣopalambhasya nārthadṛṣṭiḥ prasidhdayati | iti|",
    "1286:385": "alaṅkārakāro'pyāha -",
    "1286:386": "parokṣaṃ yadi tat jñānaṃ jñātamityeva tatkutaḥ |",
    "1286:387": "parokṣasya svarupaṃ kastasya lakṣayituṃ kṣamaḥ ||iti||",
    "1286:388": "nanu sarvajñānānāṃ svasaṃvedanapratyakṣatve ghaṭo'yamityādivikalpajñānasya nirvikalpakatvaṃ,",
    "1286:389": "pītaśaṅkhādijñānasyābhrāntatvaṃ ca kathaṃ na bhavet ?",
    "1286:390": "ucyate - vikalpajñānamapi svātmani nirvikalpameva |",
    "1286:391": "ghaṭo'yamityanena bāhyamevārtha vikalpayati ,",
    "1286:392": "na tvātmānam | taduktam -",
    "1286:393": "śabdārthagrāhi yadyatra jñānaṃ tattatra kalpanā |",
    "1286:394": "svarupaṃ ca na śabdārthastatrādhyakṣamato'khilam ||iti||",
    "1286:395": "bhrāntamapyātmanyabhrāntaṃ svaprakāśarupeṇaivāvabhāsanāt |",
    "1286:396": "asadviṣayatvācca bhrāntirucyate | taduktam -",
    "1286:397": "svarupe sarvamabhrāntaṃ pararupe viparyayaḥ |iti||",
    "1286:398": "tasmādanyathā prakāśāsidhdeḥ yadyamī prakāśante ,",
    "1286:399": "tadā svahetoreva prakāśasvabhāvādutpannāḥ santaḥ prakāśanta iti svīkartavyam ||",
    "1286:400": "yogipratyakṣanirupaṇam",
    "1286:401": "bhūtārthabhāvanāprakarṣaparyantajaṃ yogijñānaṃ ceti |",
    "1286:402": "yogaḥ samādhiḥ ,",
    "1286:403": "cittaikāgratālakṣaṇaḥ |",
    "1286:404": "niśśeṣavastutatvavivecikā prajñā|",
    "1286:405": "yogo'syāstīti yogī |",
    "1286:406": "yogino yat jñānaṃ tatpratyakṣam |",
    "1286:407": "kīdṛśaṃ taditi cet ?",
    "1286:408": "bhūtārthabhāvanāprakarṣaparyantajam |",
    "1286:409": "bhūtārthaḥ pramāṇopapannārthaḥ |",
    "1286:410": "bhāvanā punaḥ punaścetasi samāropaḥ |",
    "1286:411": "bhūtārthabhāvanāprakarṣaparyantājjātaṃ yadvijñānaṃ tat kalpanāpoḍhabhrāntam |",
    "1286:412": "bhūtārthaścaturāryasatya duḥkhasamudayanirodhamārgasaṃjñakam ,",
    "1286:413": "pañcaskandhasvabhāvaṃ kṣaṇikaśūnyanirātmakaduḥkhādirupatayā pratipattavyam |",
    "1286:414": "yatsat tat kṣaṇikamityādyanumānena pramāṇopapannamupagantavyamiti ||",
    "1286:415": "nanu bhāvanā vikalpaḥ ,",
    "1286:416": "vikalpaścāvastuviṣayaḥ ,",
    "1286:417": "tatkathaṃ vastunaḥ sphuṭībhāvo bhavatu |",
    "1286:418": "kathaṃ vā vikalpo nirvikalpatāṃ vrajet ?",
    "1286:419": "kṣaṇikaṃ ca citaṃ kathamekāgrībhavati?",
    "1286:420": "viśeṣaśca kasya kena vā kriyatām ?",
    "1286:421": "śarīrī ca rāgādivirahānmuktaśceti sarvamasaṃgatam |",
    "1286:422": "atrocyate - avastuviṣayo'pi vikalpo vastvadhyavasyatīti bhāvanāto vastuna evātra sphuṭībhāvaḥ |",
    "1286:423": "na ca vikalpa eva nirvikalpakaḥ,",
    "1286:424": "kiṃ tu vikalpānnirvikalpakasyodayaḥ |",
    "1286:425": "anubhavasidhdaṃ caitat bhāvayatāṃ nirvikalpakapratibhāsanaṃ ,",
    "1286:426": "kāmaśokādivat |",
    "1286:427": "na hi dṛṣṭe kiñcidanupapannaṃ nāma |",
    "1286:428": "kṣaṇikamapi cittaṃ sajātīyakṣaṇeṣu grahaṇapravīṇatvāt ekāgramucyate |",
    "1286:429": "kṣaṇikatvanaiva viśeṣotpattiḥ ,",
    "1286:430": "na tu nityatvena ,",
    "1286:431": "nityasyānādheyātiśayatvāt yaduktam -",
    "1286:432": "nityaṃ tamāhurvidvāṃso yaḥ svabhāvo na naśyati|",
    "1286:433": "tasya śaktiraśaktirvā yā svabhāvena saṃsthitā|",
    "1286:434": "nityavādapi kiṃ tasya kastāṃ kṣapayituṃ kṣamaḥ ||iti||",
    "1286:435": "yattu śarīritve sukhaduḥkhayorbhāvādanugrahanigrahāt śarīrī rāgādivirahānmukta śceti vighaṭanamuktaṃ ,",
    "1286:436": "tadayuktam |",
    "1286:437": "na hi śarīraṃ rāgādihetuḥ ,",
    "1286:438": "kiṃ tu avidyā |",
    "1286:439": "anitye nityamiti ,",
    "1286:440": "anātmanyātmeti ,",
    "1286:441": "duḥkhe sukhamiti,",
    "1286:442": "aśucau śuciteti ,",
    "1286:443": "caturvipayāsasvabhāvā mithyopalabdhiḥ |",
    "1286:444": "ata eva viṣayasukhatṛṣṇā syāt |",
    "1286:445": "ātmānaṃ nityaṃ paśyata eva sukhābhikāṅkṣaṇādisukhaheturātmīyaḥ syāt |",
    "1286:446": "eṣu cā''saṅgo rāgaḥ |",
    "1286:447": "etatpratibandhāśca dveṣādayaḥ |",
    "1286:448": "tasmādavidyaiva mūlaṃ rāgāderna tu śarīram |",
    "1286:449": "satyapi śarīre yadyavidyā na syāt ,",
    "1286:450": "kuta eva rāgādiyogāḥ ?",
    "1286:451": "tasmājjīvaccharīre satyapi avidyāvirahāt sarvasaṅgavirahalakṣaṇā muktirvītarāgāṇāṃ bhavatīti sarvaṃ susthitam |",
    "1286:452": "pratyakṣasya svalakṣaṇāviṣayatvasamarthanam",
    "1286:453": "tasya viṣayaḥ svalakṣaṇam |",
    "1286:454": "tasya caturvidhasya pratyakṣasya svalakṣaṇaṃ viṣayo boddhavyaḥ |",
    "1286:455": "svalakṣaṇamityasādhāraṇaṃ vastusvarupaṃ deśakālākāraniyatam |",
    "1286:456": "etenaitaduktaṃ bhavati- ghaṭādirudakādyāharaṇasamartho deśakālākāraniyataḥ puraḥ prakāśamāno'nityatvādyanekadharmāntarodāsīnaḥ pravṛttiviṣayaḥ sajātīyavijātīyavyāvṛttaḥ svalakṣaṇamityarthaḥ |",
    "1286:457": "ayogānyogavyavacchedayoḥ bhedaḥ",
    "1286:458": "nanu yadi svalakṣaṇameva pratyakṣasya viṣayo na sāmānyaṃ tadānīṃ dhūmadahanasāmānyayorvyāptiḥ kathaṃ pratyakṣeṇa gṛhyatām ?",
    "1286:459": "nāyaṃ doṣaḥ |",
    "1286:460": "yato'yogavyavacchedena svalakṣaṇaṃ tasya viṣaya eva ,",
    "1286:461": "na tvanyayogavyavacchedena svalakṣaṇameva tasya viṣaya iti |",
    "1286:462": "kiṃ tarhi , sāmānyamapyasya viṣayaḥ |",
    "1286:463": "pramāṇa phala vyavasthā",
    "1286:464": "dvividho hi pramāṇasya viṣayaḥ grāhyo'dhyavaseyaśca |",
    "1286:465": "tatra pratyakṣasya pratibhāsamānaṃ svalakṣaṇam eko grāhyaḥ |",
    "1286:466": "adhyavaseyastu pratyakṣapṛṣṭhabhāvino vikalpasya pratibhāsamānaṃ sāmānyameva |",
    "1286:467": "tacca sāmānyaṃ dvividham ,",
    "1286:468": "ūrdhvatālakṣaṇaṃ tiryaglakṣaṇaṃ ceti |",
    "1286:469": "tatraikasyāmeva ghaṭādivyaktau sajātīyavyāvṛttāyāmanekakṣaṇasamudāyaḥ sāmānyaṃ ūrdhvatālakṣaṇaṃ sādhanapratyakṣasya viṣayaḥ |",
    "1286:470": "vijātīyavyāvṛttāstvanekavyaktayaḥ tiryaksāmānyaṃ vyāptigrāhakapratyakṣasya viṣayaḥ |",
    "1286:471": "anumānasya tu sāmānyaṃ grāhyaṃ ,",
    "1286:472": "adhyavaseyastu svalakṣaṇameva |",
    "1286:473": "pratyakṣasya svalakṣaṇaviṣayapratipādane paroktāḥ ṣaṭ padārthā na viṣayā ityuktam yathā - avayavidravyaṃ ,",
    "1286:474": "guṇaḥ,",
    "1286:475": "karma,",
    "1286:476": "sāmānyaṃ,",
    "1286:477": "viśeṣaḥ,",
    "1286:478": "samavāyaśceti|",
    "1286:479": "na caiṣāṃ pratyakṣe jñāne pratibhāso'sti |",
    "1286:480": "na cāpratibhāsamāno viṣayo yujyate,",
    "1286:481": "atiprasaṅgāt |",
    "1286:482": "tathā hi - ghaṭādau paridṛśyamāne pūrvāparādibhāgaṃ vihāya nānyatkiñcidekamavayavidravyamupalabhāmahe |",
    "1286:483": "yadāha nyāyaparameśvaraḥ -",
    "1286:484": "bhāgā eva hi bhāsante sanniviṣṭāstathā tathā|",
    "1286:485": "tadvānnaiva punaḥ kaścidvibhāgaḥ sampratīyate ||iti||",
    "1286:486": "evaṃ guṇakarmādīnāṃ ca duṣaṇaṃ pratyetabyam ||",
    "1286:487": "pramāṇaphalāvabodhaḥ",
    "1286:488": "nanu pramitirupāṃ kriyāṃ phalabhūtāṃ niṣpādayajjñānaṃ pramāṇamiti prasiddham |",
    "1286:489": "tatra kā'sau pramitiḥ ,",
    "1286:490": "yāṃ janajjñānaṃ pramāṇamiti cet ?",
    "1286:491": "ucyate -iha nīlāderarthāt jñānaṃ dvirupamutpadyate nīlākāraṃ ,",
    "1286:492": "nīlabodhasvabhāvaṃ ca |",
    "1286:493": "tatrānīlākāravyāvṛtyā nīlākāraṃ jñānaṃ pramāṇam |",
    "1286:494": "anīlabodhavyāvṛtyā nīlabodharupaṃ pramitiḥ |",
    "1286:495": "saiva phalam | yathoktam -",
    "1286:496": "arthasārupyamasya pramāṇam ,",
    "1286:497": "arthādhigatiḥ pramāṇaphalam | iti||",
    "1286:498": "etacca vikalpapratyayena bhinnaṃ vyavasthāpyate paramārthatastu nāstyeva bhedaḥ | yathoktam -",
    "1286:499": "tadeva pratyakṣaṃ jñānaṃ pramāṇafalam | iti||",
    "1286:500": "pramāṇatatphalayorabhedaḥ",
    "1286:501": "sākāraṃ cedaṃ jñānameṣṭavyam |",
    "1286:502": "yadi punaḥ sākāraṃ jñānaṃ neṣyate ,",
    "1286:503": "tadā'nākāratvena sarvatra viṣaye tulyatvāt vibhāgena viṣayavyavasthā na sidhyati|",
    "1286:504": "yatpunaḥ kecidāhuḥ-pūrvaṃ jñānaṃ pramāṇaṃ uttaraṃ jñānaṃ pramāṇaphalamiti ,",
    "1286:505": "tanna yuktam |",
    "1286:506": "tathā hi prathamakṣaṇabhāvi tāvajjñānaṃ pramāṇaphalabhūtasya dvitīyajñānasyānutpatteḥ ,",
    "1286:507": "phalabhūtajñānotpattau ca pūrvasya kṣaṇikatvena vināśāt kathaṃ ghaṭādiviṣayaṃ jñānaṃ pramāṇaṃ bhavati ?",
    "1286:508": "nāpi samānakālabhāvi jñānaṃ phalamucitam ,",
    "1286:509": "upakāryopakārakatvābhāvāt ,",
    "1286:510": "savyetaragoviṣāṇayoriva |",
    "1286:511": "[tasmāt paramārthataḥ pramāṇaphalayornāsti bhedaḥ|",
    "1286:512": "kālpanikastu vyāvṛttikṛto bhedaḥ vikalpabuddhau vyavasthāpyate] ||",
    "1286:513": "iti tarkabhāṣāyāṃ pratyakṣaparicchedaḥ prathamaḥ samāptaḥ ||"
}