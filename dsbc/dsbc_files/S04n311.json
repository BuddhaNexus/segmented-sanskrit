{
  "S04n311:0": "4 meghaśrīḥ |",
  "S04n311:1": "atha khalu sudhanaḥ śreṣṭhidārako'nupūrveṇa yena rāmāvarānto janapadastenopajagāma |",
  "S04n311:2": "upetya rāmāvarānte janapade vicaran pūvakuśalamūlasaṃbhavo dārakarmādhiṣṭhānamanobhirucitān bhogān paribhuñjāno yena sugrīvaḥ parvatastenopasaṃkramya sugrīvaṃ parvatamadhiruhya meghaśriyaṃ bhikṣumanugaveṣamāṇaḥ pūrvāṃ diśaṃ niryayau |",
  "S04n311:3": "evaṃ dakṣiṇāṃ paścimāmuttarāmuttarapūrvāṃ pūrvadakṣiṇāṃ dakṣiṇapaścimāṃ paścimottarāmapi diśaṃ niryayau |",
  "S04n311:4": "meghaśriyaṃ bhikṣumanugaveṣamāṇaḥ ūrdhvato'pyavalokayati sma,",
  "S04n311:5": "adhastādapi |",
  "S04n311:6": "sa saptāhasyātyayānmeghaśriyaṃ bhikṣumapaśyadanyatamasmin parvataśikharotsaṅge caṃkramyamāṇam |",
  "S04n311:7": "sa yena meghaśrīrbhikṣustenopasaṃkramya meghaśriyo bhikṣoḥ pādau śirasābhivandya meghaśriyaṃ bhikṣuṃ pradakṣiṇīkṛtya purataḥ prāñjaliḥ sthitvā etadavocat-yatkhalu āryo jānīyāt-mayā anuttarāyāṃ samyaksaṃbodhau cittamutpāditam |",
  "S04n311:8": "na ca jāne kathaṃ bodhisattvena bodhisattvacaryāyāṃ śikṣitavyam,",
  "S04n311:9": "kathaṃ pratipattavyam,",
  "S04n311:10": "kathaṃ bodhisattvacaryā prārabdhavyā,",
  "S04n311:11": "kathaṃ bodhisattvacaryāyāṃ caritavyam,",
  "S04n311:12": "kathaṃ bodhisattvacaryā paripurayitavyā,",
  "S04n311:13": "kathaṃ pariśodhayitavyā,",
  "S04n311:14": "kathamavatartavyā,",
  "S04n311:15": "kathamabhinirhartavyā,",
  "S04n311:16": "kathamanusartavyā,",
  "S04n311:17": "kathamadhyālambitavyā,",
  "S04n311:18": "kathaṃ vistārayitavyā,",
  "S04n311:19": "kathaṃ bodhisattvasya paripūrṇaṃ bhavati samantabhadracaryāmaṇḍalam |",
  "S04n311:20": "śrutaṃ ca me āryo bodhisattvānāmavavādānuśāsanīṃ dadātīti |",
  "S04n311:21": "tadvadatu me āryaḥ kathaṃ bodhisattvā niryānti anuttarāyāṃ samyaksaṃbodhau |",
  "S04n311:22": "evamukte meghaśrīrbhikṣuḥ sudhanaṃ śriṣṭhidārakametadavocat-sādhu sādhu kulaputra,",
  "S04n311:23": "yastvamanuttarāyāṃ samyaksaṃbodhau cittamutpādya bodhisattvacaryāṃ paripṛcchasi |",
  "S04n311:24": "duṣkaraṃ hi etat kulaputra paramaduṣkaraṃ yaduta bodhisattvacaryāparimārgaṇaṃ bodhisattvogocaraparimārgaṇaṃ bodhisattvaniryāṇaviśuddhiparimārgaṇaṃ bodhisattvamārgaviśuddhiparimārgaṇaṃ bodhisattvacaryāvaipulyaviśuddhiparimārgaṇaṃ bodhisattvābhijñānirhāraviśuddhiparimārgaṇaṃ bodhisattvavimokṣasaṃdarśanaṃ bodhisattvalokakṛpāpracārasaṃdarśanaṃ bodhisattvayathāśayajagadanuvartanaṃ bodhisattvasaṃsāranirvāṇamukhasaṃdarśanaṃ bodhisattvānāṃ saṃskṛtāsaṃskṛtadoṣabhayānupalepavicāraparimārgaṇam |",
  "S04n311:25": "ahaṃ kulaputra adhimuktibalādhipateyatayā cakṣurmatiśraddhānayanaviśuddhayā aparāṅmukhajñānālokāvabhāsena samantābhimukhāvalokanayā samantaviṣayāpratihatena darśanena sarvāvaraṇavigatena vipaśyinā kauśalyena samantacakṣurviṣayapariśuddhayā śarīraviśuddhyā sarvadiksrotaḥprasarābhimukhapraṇatena kayapraṇāmakauśalyena sarvabuddhadharmameghasaṃdhāranena ca dhāraṇībalena sarvadikkṣetrābhimukhāṃstathāgatān paśyāmi |",
  "S04n311:26": "yaduta pūrvasyāṃ diśi ekaṃ tathāgataṃ paśyāmi |",
  "S04n311:27": "dvāvapi, daśāpi,",
  "S04n311:28": "buddhaśatamapi,",
  "S04n311:29": "buddhasahasramapi,",
  "S04n311:30": "buddhaśatasahasramapi,",
  "S04n311:31": "buddhakoṭīmapi,",
  "S04n311:32": "buddhakoṭīśatamapi,",
  "S04n311:33": "buddhakoṭīsahasramapi,",
  "S04n311:34": "buddhakoṭiśatasahasramapi,",
  "S04n311:35": "buddhakoṭīniyutaśatasahasramapi,",
  "S04n311:36": "yāvadaparimāṇānaprameyānasaṃkhyeyānacintyānatulyānasamantānasīmāprāptānamāpyānanabhilāpyānapi tathagatān paśyāmi |",
  "S04n311:37": "jambudvīpaparamāṇurajaḥsamānapi tathāgatān paśyāmi |",
  "S04n311:38": "cāturdvīpakalokadhātuparamāṇurajaḥsamānapi,",
  "S04n311:39": "sāhasradvisāhasratrisāhasramahāsāhasrabuddhakṣetraparamāṇurajaḥsamānapi tathāgatān paśyāmi |",
  "S04n311:40": "daśabuddhakṣetraparamāṇurajaḥsamānapi tathāgatān paśyāmi |",
  "S04n311:41": "śatabuddhakṣetraparamāṇurajaḥsamānapi,",
  "S04n311:42": "buddhakṣetrasahasraparamāṇurajaḥsamānapi,",
  "S04n311:43": "buddhakṣetraśatasahasraparamāṇurajaḥsamānapi,",
  "S04n311:44": "buddhakṣetrakoṭīparamāṇurajaḥsamānapi,",
  "S04n311:45": "buddhakṣetrakoṭīśataparamāṇurajaḥsamānapi,",
  "S04n311:46": "buddhākṣetrakoṭīsahasraparamāṇurajaḥsamānapi,",
  "S04n311:47": "buddhakṣetrakoṭīśatasahasraparamāṇurajaḥsamānapi,",
  "S04n311:48": "buddhakṣetrakoṭīniyutaśatasahasraparamāṇurajaḥsamānapi,",
  "S04n311:49": "yāvadanabhilāpyabuddhakṣetraparamāṇurajaḥsamānapi tathāgatān paśyāmi |",
  "S04n311:50": "yatha pūrvasyāṃ diśi,",
  "S04n311:51": "evaṃ dakṣiṇāyāṃ paścimāyāmuttarāyāmuttarapūrvāyāṃ pūrvadakṣiṇāyāṃ dakṣiṇapaścimāyāṃ paścimottarāyāmadha ūrdhvaṃ diśi ekamapi tathāgataṃ paśyāmi |",
  "S04n311:52": "yāvadanabhilāpyānabhilāpyabuddhakṣetraparamāṇurajaḥsamānapi tathāgatān paśyāmi |",
  "S04n311:53": "ekaikasyāṃ diśi anuvilokayan nānāvarṇāṃstathāgatān paśyāmi nānāsaṃsthānān nānāvikurvitān nānāvṛṣabhitāvikrīḍitān vicitraparṣanmaṇḍalavyūhān anekavarṇānanekavarṇaraśmijālāvabhāsamuktān vividhabuddhakṣetraviśuddhibhavanavyūhān nānavidhāyuḥpramāṇaviśuddhān yathāśayajagadvijñāpanān vividhābhisaṃbodhiviśuddhimukhavikurvitān buddharṣabhasiṃhanādavinarditāṃstathāgatān paśyāmi |",
  "S04n311:54": "asyā ahaṃ kulaputra samantamukhasarvārambaṇavijñaptisamavasaraṇālokāyā buddhānusmṛterlābhī |",
  "S04n311:55": "kiṃ mayā śakyaṃ bodhisattvānāmanantajñānamaṇḍalaviśuddhānāṃ caryā jñātum,",
  "S04n311:56": "guṇān vā vaktum,",
  "S04n311:57": "ye te samantāvabhāsamaṇḍalabuddhānusmṛtimukhapratilabdhāḥ sarvatathāgatamaṇḍalasarvabuddhakṣetrabhavanaviśuddhivyūhābhimukhapaśyanatayā |",
  "S04n311:58": "ye te sarvajagatsamāropitabuddhānusmṛtimukhapratilabdhā yathāśayajagadvijñaptitathāgatadarśanaviśuddhyā |",
  "S04n311:59": "ye te daśabalasamāropitabuddhānusmṛtimukhapratilabdhā daśatathāgatabalāpramāṇānusaraṇatayā |",
  "S04n311:60": "ye te dharmasamāropitabuddhānusmṛtimukhapratilabdhā dharmaśravaṇākārasarvatathāgatakāyameghāvalokanatayā |",
  "S04n311:61": "ye te digvirocanagarbhabuddhānusmṛtimukhapratilabdhāḥ sarvadiksamudreṣvasaṃbhinnabuddhasamudrāvataraṇatayā |",
  "S04n311:62": "ye te dasadikpraveśabuddhānusmṛtimukhapratilabdhāḥ sūkṣmāvalambanasarvatathāgatavikurvitavṛṣabhitāvataraṇatayā |",
  "S04n311:63": "ye te kalpasamāropitabuddhānusmṛtimukhapratilabdhā avarahitasarvakalpatathāgatadarśanavijñaptyā |",
  "S04n311:64": "ye te kālasamāropitabuddhānusmṛtimukhapratilabdhāḥ sarvakālatathāgatakāladarśanasaṃvāsāvijahanatayā |",
  "S04n311:65": "ye te kṣetrasamāropitabuddhānusmṛtimukhapratilabdhāḥ sarvabuddhakṣetrābhyudgatānabhibhūtabuddhakāyadarśanavijñaptyā |",
  "S04n311:66": "ye te tryadhvasamāropitabuddhānusmṛtimukhapratilabdhāstryadhvatathāgatamaṇḍalasvacittāśayasamavasaraṇatayā |",
  "S04n311:67": "ye te ārambaṇasamāropitabuddhānusmṛtimukhapratilabdhāḥ sarvārambaṇatathāgataparaṃparāsamudāgamadarśanavijñaptyā |",
  "S04n311:68": "ye te śāntasamāropitabuddhānusmṛtimukhapratilabdhā ekakṣaṇasarvalokadhātuṣu sarvatathāgataparinirvāṇavijñaptyā |",
  "S04n311:69": "ye te vigamasamāropitabuddhānusmṛtimukhapratilabdhā ekadivase sarvāvāseṣu sarvatathāgataprakramaṇavijñaptyā |",
  "S04n311:70": "ye te vipulasamāropitabuddhānusmṛtimukhapratilabdhā ekaikatathāgatadharmadhātuparyaṅkaparisphuṭabuddhaśarīravijñaptyā |",
  "S04n311:71": "ye te sūkṣmasamāropitabuddhānusmṛtimukhapratilabdhā ekavālapathena anabhilāpyabuddhotpādārāgaṇāvataraṇatayā |",
  "S04n311:72": "ye te vyūhasamāropitabuddhānusmṛtimukhapratilabdhā ekakṣaṇe sarvalokadhātuṣu abhisaṃbodhivikurvitasaṃdarśanavijñaptyā |",
  "S04n311:73": "ye te kārya samāropitabuddhānusmṛtimukhapratilabdhāḥ sarvabuddhotpādadharmacakravikurvitajñānāvabhāsapratilābhatayā |",
  "S04n311:74": "ye te samāropitabuddhānusmṛtimukhapratilabdhāḥ svacittāśayadarśanasarvatathāgatapratibhāsaprāptyā |",
  "S04n311:75": "ye te karmasamāropitabuddhānusmṛtimukhapratilabdhāḥ sarvajagadyathopacitakarmapratibimbasaṃdarśanatayā |",
  "S04n311:76": "ye te vikurvitasamāropitabuddhānusmṛtimukhapratilabdhā aśeṣasarvadharmadhātunalinīpadmaparisphuṭavipulabuddhavikurvitadarśanasamantadigabhimukhavijñaptyā |",
  "S04n311:77": "ye te gaganasamāropitabuddhānusmṛtimukhapratilabdhāstathāgatabimbamegharacitadharmadhātugaganālokanatayā |",
  "S04n311:78": "gaccha kulaputra,",
  "S04n311:79": "ayamihaiva dakṣiṇāpathe sāgaramukho nāma dikpratyuddeśaḥ |",
  "S04n311:80": "tatra sāgaramegho nāma bhikṣuḥ prativasati |",
  "S04n311:81": "tamupasaṃkramya paripṛccha,",
  "S04n311:82": "kathaṃ bodhisattvena bodhisattvacaryāyāṃ śikṣitavyam,",
  "S04n311:83": "kathaṃ pratipattavyam |",
  "S04n311:84": "sa te kulaputra kalyāṇamitraṃ paridīpayiṣyati |",
  "S04n311:85": "kuśalamūlasaṃbhārahetuṃ samavatārayiṣyati |",
  "S04n311:86": "vipulāṃ saṃbhārabhūmiṃ saṃjanayiṣyati |",
  "S04n311:87": "vipulaṃ kuśalamūlavegabalaṃ saṃvarṇayiṣyati |",
  "S04n311:88": "vipulaṃ bodhicittasaṃbhārahetuṃ janayiṣyati |",
  "S04n311:89": "vipulaṃ mahāyānāvabhāsahetumupastambhayiṣyati |",
  "S04n311:90": "vipulaṃ pāramitāsaṃbhārabalaṃ prabhāvayiṣyati |",
  "S04n311:91": "vipulaṃ caryāsāgarāvatāranayaṃ pariśodhayiṣyati |",
  "S04n311:92": "vipulaṃ praṇidhānamaṇḍalaṃ viśodhayiṣyati |",
  "S04n311:93": "vipulaṃ samantamukhaniryāṇavyūhaṃ saṃvardhayiṣyati |",
  "S04n311:94": "vipulaṃ mahākaruṇābalaṃ pravardhayiṣyati ||",
  "S04n311:95": "atha khalu sudhanaḥ śreṣṭhidārako meghaśriyo bhikṣoḥ pādau śirasābhivandya meghaśriyaṃ bhikṣumanekaśatasahasrakṛtvaḥ pradakṣiṇīkṛty avalokya ca meghaśriyo bhikṣorantikāt prakrāntaḥ ||2 ||"
}