{
  "S04n493:0": "abhāvasamudgataparivartaḥ |",
  "S04n493:1": "tatra punarapi bhagavān candraprabhaṃ kumārabhūtamāmantrayate sma-bhūtapūrvaṃ kumāra atīte'dhvani asaṃkhyeyaiḥ kalpairasaṃkhyeyatarairvipularaiprameyairacintyairaparimāṇairyadāsīt |",
  "S04n493:2": "tena kālena tena samayena abhāvasamudgato nāma tathāgato'rhan samyaksaṃbuddho loke udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n493:3": "tat kiṃ manyase kumāra kena kāraṇena sa tathāgato'bhāvasamudgata ityucyate ?",
  "S04n493:4": "sa khalu punaḥ kumāra tathāgato jātamātra evoparyantarīkṣe saptatālamātraṃ vaihāyasamabhyudgamya sapta padāni prakramitvā imāmevaṃrūpāṃ vācamabhāṣata-abhāvasamudgatāḥ sarvadharmāḥ,",
  "S04n493:5": "abhāvasamudgatāḥ sarvadharmā iti |",
  "S04n493:6": "tena ca kumāra śabdena trisāhasramahāsāhasro lokadhātuḥ svareṇābhivijñapto'bhūt |",
  "S04n493:7": "tatra bhaumān devānupādāya yāvad brahmalokaṃ paraṃparayā śabdamudīrayāmāsuḥ ghoṣamanuśrāvayāmāsuḥ-abhāvasamudgato batāyaṃ tathāgato bhaviṣyati,",
  "S04n493:8": "yo jātamātra evoparyantarīkṣe saptatālamātramabhyudgamya sapta padāni prakramitvā abhāvaśabdamudīrayati |",
  "S04n493:9": "iti hyabhāvasamudgato'bhāvasamudgata iti tasya tathāgatasya nāmadheyamudapādi |",
  "S04n493:10": "tasya ca bhagavato bodhiprāptasya sarvavṛkṣapatrebhyaḥ sarvatṛṇagulmauṣadhivanaspatibhyaḥ sarvaśailaśikharebhyaścābhāvasamudgataśabdo niścarati |",
  "S04n493:11": "yāvati ca tatra lokadhātau śabdaprajñaptiḥ sarvato'bhāvasamudgatavijñaptiśabdo niścarati |",
  "S04n493:12": "tena ca kumāra kālena tena samayena tasya bhagavato'bhāvasamudgatasya tathāgatasyārhataḥ samyaksaṃbuddhasya pravacane mahākaruṇācintī nāma rājakumāro'bhūdabhirūpaḥ prāsādiko darśanīyaḥ paramaśubhavarṇapuṣkalatayā samanvāgataḥ |",
  "S04n493:13": "atha khalu kumāra sa mahākaruṇācintī nāma rājakumāro yena bhagavān abhāvasamudgatastathāgato'rhan samyaksaṃbuddhastenosaṃkrāmat |",
  "S04n493:14": "upasaṃkramya tasya bhagavataḥ pādau śirasābhivandya bhagavantaṃ triḥ pradakṣiṇīkṛtya ekānte'sthāt ||",
  "S04n493:15": "atha khalu kumāra sa bhagavān abhāvasamudgatastathāgato'rhan samyaksaṃbuddho mahākaruṇācintino rājakumārasyādhyāśayaṃ viditvā imaṃ samādhiṃ deśayāmāsa |",
  "S04n493:16": "atha khalu kumāra sa mahākaruṇācintī rājakumāraḥ imaṃ samādhiṃ śrutvā tuṣṭa udagra āttamanāḥ pramuditaḥ prītisaumanasyajātaḥ prasīdati sma |",
  "S04n493:17": "prasannacittaśca keśaśmaśrūṇyavatārya kāṣāyāṇi vastrāṇi paridhāya samyageva śraddhayā agārādanagārikāṃ pravrajito'bhūt |",
  "S04n493:18": "sa pravrajitaḥ sannimaṃ samādhimudgṛhītavān |",
  "S04n493:19": "udgṛhya paryavāpya dhārayitvā vācayitvā bhāvanāyogamanuyukto vyahārṣīt |",
  "S04n493:20": "sa tainaiva kuśalamūlena viṃśatikalpakoṭyo na jātu durgativinipātamagamat |",
  "S04n493:21": "viṃśatīnāṃ kalpānāmatyayena anuttarāṃ samyaksaṃbodhimabhisaṃbuddho'bhūt |",
  "S04n493:22": "suvicintitārtho nāma tathāgato'rhan samyaksaṃbuddho loka udapādi |",
  "S04n493:23": "sarveṣu ca teṣu kalpeṣu viśatiṃ ca buddhakoṭīrārāgayāmāsa |",
  "S04n493:24": "paśya kumāra yathāyaṃ samādhirbahukaro bodhisattvānāṃ mahāsattvānāmanuttarasya buddhajñānasya paripūraṇāya saṃvartate ||",
  "S04n493:25": "atha khalu bhagavāṃstasyāṃ velāyāmimā gāthā abhāṣata-",
  "S04n493:26": "smarāmyahaṃ pūrvamatītamadhvani",
  "S04n493:27": "acintiye kalpi narāṇamuttamaḥ |",
  "S04n493:28": "utpannu lokārthakaro maharṣi-",
  "S04n493:29": "rnāmnā hi so'bhāvasamudgato'bhūt || 1 ||",
  "S04n493:30": "sa jātamātro gagane sthihitvā",
  "S04n493:31": "sarveṣa dharmāṇa abhāvu deśayī |",
  "S04n493:32": "tadānurūpaṃ kṛtu nāmadheyaṃ",
  "S04n493:33": "śabdena sarvaṃ trisahasra vijñapī || 2 ||",
  "S04n493:34": "devāpi sarve pramumoca śabdaṃ",
  "S04n493:35": "abhāvu nāmneti jino bhaviṣyati |",
  "S04n493:36": "yo jātamātraḥ pada sapta prakrama-",
  "S04n493:37": "nnabhāvu dharmāṇa bravīti nāyakaḥ || 3 ||",
  "S04n493:38": "buddho yadā bheṣyati dharmarājaḥ",
  "S04n493:39": "sarveṣa dharmāṇa prakāśako muniḥ |",
  "S04n493:40": "tṛṇavṛkṣagulmauṣadhiśailaparvate",
  "S04n493:41": "abhāvu dharmāṇa ravo bhaviṣyati || 4 ||",
  "S04n493:42": "yāvanti śabdāstahi lokadhātau",
  "S04n493:43": "sarve hyabhāvā na hi kaści bhāvaḥ |",
  "S04n493:44": "tāvanti kho tasya tathāgatasya",
  "S04n493:45": "svaru niścarī lokavināyakasya || 5 ||",
  "S04n493:46": "tasmiṃśca kāle abhu rājaputraḥ",
  "S04n493:47": "karuṇāvicintī sada nāmadheyaḥ |",
  "S04n493:48": "abhirūpa prāsādika darśanīya",
  "S04n493:49": "upāgamī tasya jinasya antikam || 6 ||",
  "S04n493:50": "vanditva pādau munipuṃgavasya",
  "S04n493:51": "pradakṣiṇaṃ kṛtya ca gauraveṇa |",
  "S04n493:52": "prasannacitto niṣasāda tatra",
  "S04n493:53": "śravaṇāya dharmaṃ virajamanuttaram || 7 ||",
  "S04n493:54": "sa co jino āśayu jñātva dhīraḥ",
  "S04n493:55": "prakāśayāmāsa samādhimetam |",
  "S04n493:56": "śrutvā ca so imu virajaṃ samādhiṃ",
  "S04n493:57": "laghu pravrajī jinavaraśāsane'smin || 8 ||",
  "S04n493:58": "sa pravrajitvāna imaṃ samādhiṃ",
  "S04n493:59": "dhāritva vācitva paryāpuṇitvā |",
  "S04n493:60": "kalpāna koṭyaḥ paripūrṇa viṃśatiṃ",
  "S04n493:61": "na jātu gacche vinipātabhūmim || 9 ||",
  "S04n493:62": "sa tena caivaṃ kuśalena karmaṇā",
  "S04n493:63": "ārāgayī viṃśati buddhakoṭyaḥ |",
  "S04n493:64": "teṣāṃ ca sarveṣu jināna antikā-",
  "S04n493:65": "dimaṃ varaṃ śānta samādhi bhāvayī || 10 ||",
  "S04n493:66": "sa paścikāle abhu buddha loke",
  "S04n493:67": "sucintitārtho sadanāmadheyaḥ |",
  "S04n493:68": "kṛtvā ca arthaṃ bahuprāṇakoṭināṃ",
  "S04n493:69": "sa paścakālasmi śikhīva nirvṛtaḥ || 11 ||",
  "S04n493:70": "tasmāddhi ya icchati bodhi buddhituṃ",
  "S04n493:71": "sattvāṃśca uttarāyituṃ bhavārṇavāt |",
  "S04n493:72": "dhāreta sūtramimu buddhavarṇitaṃ",
  "S04n493:73": "na durlabhā bheṣyati so'grabodhiḥ || 12 ||",
  "S04n493:74": "iti śrī samādhirāje abhāvasamudgataparivarto nāmāṣṭamaḥ || 8 ||"
}