{
    "1385:0": "paṃcamaḥ paricchedaḥ",
    "1385:1": "ataḥ parameṣveva yathāparikīrtiteṣu sthāneṣvadhimuktānāmadhimuktyanuśaṃse ṣaṭ ślokāḥ",
    "1385:2": "buddhadhāturbuddhabodhirbuddhadharmā buddhakṛtyam|",
    "1385:3": "gocaro'yaṃ nāyakānāṃ śuddhasattvairapyacintyaḥ||1||",
    "1385:4": "iha jinaviṣaye'dhimuktabuddhi-",
    "1385:5": "rguṇagaṇabhājanatāmupaiti dhīmān|",
    "1385:6": "abhibhavati sa sarvasattvapuṇya-",
    "1385:7": "prasavamacintyaguṇābhilāṣayogāt||2||",
    "1385:8": "yo dadyānmaṇisaṃskṛtāni kanakakṣetrāṇi bodhyarthiko",
    "1385:9": "buddhakṣetrarajaḥsamānyaharaho dharmeśvarebhyaḥ sadā|",
    "1385:10": "yaścānyaḥ śṛṇuyāditaḥ padamapi śrutvādhimucyedayaṃ",
    "1385:11": "tasmāddānamayācchuṃbhādbahutaraṃ puṇyaṃ samāsādayet||3||",
    "1385:12": "yaḥ śīlaṃ tanuvāṅmanobhiramalaṃ rakṣedanābhogava-",
    "1385:13": "ddhīmān bodhimanuttarāmabhilaṣan kalpānanekānapi|",
    "1385:14": "yaścānyaḥ śṛṇuyāditaḥ padamapi śrutvādhimucyedayaṃ",
    "1385:15": "tasmācchīlamayācchubhādbahutaraṃ puṇyaṃ samāsādayet||4||",
    "1385:16": "dhyāyeddhyānamapīha yastribhuvanakleśāgninirvāpakaṃ",
    "1385:17": "divyabrahma vihārapāramigataḥ saṃbodhyupāyācyutaḥ|",
    "1385:18": "yaścānyaḥ śrṛṇuyāditaḥ padamapi śrutvādhimucyedayaṃ",
    "1385:19": "tasmāddhyānamayācchubhādbahutaraṃ puṇyaṃ samāsādayet||5||",
    "1385:20": "dānaṃ bhogānāvahatyevaḥ yasmā-",
    "1385:21": "cchīlaṃ svargaṃ bhāvanā kleśahānim|",
    "1385:22": "prajñā kleśajñeyasarvaprahāṇaṃ",
    "1385:23": "sātaḥ śreṣṭhā heturasyāḥ śravo'yam||6||",
    "1385:24": "eṣā ślokānāṃ piṇḍārtho navabhiḥ ślokairveditavyaḥ|",
    "1385:25": "āśraye tatparāvṛttau tadguṇeṣvarthasādhane|",
    "1385:26": "caturvidhe jinajñānaviṣaye'smin yathodite||7||",
    "1385:27": "dhimānastitvaśaktatvaguṇavattvā dhimuktitaḥ|",
    "1385:28": "tathāgatapadaprāptibhavyatāmāśu gacchati||8||",
    "1385:29": "astyasau viṣayo'cintyaḥ śakyaḥ prāptuṃ sa mādṛśaiḥ|",
    "1385:30": "prāpta evaṃguṇaścāsāviti śraddhādhimuktitaḥ||9||",
    "1385:31": "chandavīryasmṛtidhyānaprajñādiguṇabhājanam|",
    "1385:32": "bodhicittaṃ bhavatyasya satataṃ pratyapasthitam||10||",
    "1385:33": "taccittapratyupasthānādavivartyo jinātmajaḥ|",
    "1385:34": "puṇyapāramitāpūripariśuddhiṃ nigacchati||11||",
    "1385:35": "puṇyaṃ pāramitāḥ pañca tredhā tadavikalpanāt|",
    "1385:36": "tatpūriḥ pariśuddhistu tad vipakṣaprahāṇataḥ||12||",
    "1385:37": "dānaṃ dānamayaṃ puṇyaṃ śīlaṃ śīlamayaṃ smṛtam|",
    "1385:38": "dve bhāvanāmayaṃ kṣāntidhyāne vīryaṃ tu sarvagam||13||",
    "1385:39": "trimaṇḍalavikalpo yastajjñeyāvaraṇaṃ matam|",
    "1385:40": "mātsaryādivipakṣo yastat kleśāvaraṇaṃ matam||14||",
    "1385:41": "etatprahāṇahetuśca nānyaḥ prajñāmṛte tataḥ|",
    "1385:42": "śreṣṭhā prajñā śrutaṃ cāsya mūlaṃ tasmācchrutaṃ param||15||",
    "1385:43": "itīdamāptāgamayuktisaṃśrayā-",
    "1385:44": "dudāhṛtaṃ kevalamātmaśuddhaye|",
    "1385:45": "dhiyādhimuktyā kuśalopasaṃpadā",
    "1385:46": "samanvitā ye tadanugrahāya ca||16||",
    "1385:47": "pradīpavidyunmaṇicandrabhāskarān",
    "1385:48": "pratītya paśyanti yathā sacakṣuṣaḥ|",
    "1385:49": "mahārthadharmapratibhāprabhākaraṃ",
    "1385:50": "muniṃ pratītyedamudāhṛtaṃ tathā||17||",
    "1385:51": "yadarthavaddharmapadopasaṃhitaṃ",
    "1385:52": "tridhātusaṃkleśani barhaṇa vacaḥ|",
    "1385:53": "bhavecca yacchāntyanuśaṃsadarśakaṃ",
    "1385:54": "taduktamārṣaṃ viparītamanyathā||18||",
    "1385:55": "yatsyādavikṣiptamanobhiruktaṃ",
    "1385:56": "śāstāramekaṃ jinamuddiśadbhiḥ|",
    "1385:57": "mokṣā ptisaṃbhārapathānukūlaṃ",
    "1385:58": "mūrdhnā tadapyārṣamiva pratīcchet||19||",
    "1385:59": "yasmānneha jināt supaṇḍitatamo loke'sti kaścitkvacit",
    "1385:60": "sarvajñaḥ sakalaṃ sa veda vidhivattattvaṃ paraṃ nāparaḥ|",
    "1385:61": "tasmādyatsvayameva nītamṛṣiṇā sūtraṃ vicālyaṃ na tat",
    "1385:62": "saddharmapratibādhanaṃ hi tadapi syānnīti bhedānmuneḥ||20||",
    "1385:63": "āryāṃścāpavadanti tannigaditaṃ dharmaṃ ca garhanti yat",
    "1385:64": "sarvaḥ so'bhiniveśadarśanakṛtaḥ kleśo vimūḍhātmanām|",
    "1385:65": "tasmānnābhiniveśadṛṣṭimaline tasminniveśyā matiḥ",
    "1385:66": "śuddhaṃ vastramupaiti raṅgavikṛtiṃ na snehapaṅkāṅkitam||21||",
    "1385:67": "dhīmāndyādadhimuktiśuklavirahān mithyābhimānāśrayāt",
    "1385:68": "saddharmavyasanāvṛtātmakatayā neyārthatattvagrahāt|",
    "1385:69": "lobhagredhatayā ca darśanavaśāddharmadvipāṃ sevanā-",
    "1385:70": "dārāddharmabhṛtāṃ ca hīnarucayo dharmān kṣipantyarhatām||22||",
    "1385:71": "nāgnernograviṣādaherna vadhakānnaivāśanibhyastathā",
    "1385:72": "bhetavyaṃ viduṣāmatīva tu yathā gambhīradharmakṣateḥ|",
    "1385:73": "kuryurjīvitaviprayogamanalavyālārivajrāgnaya-",
    "1385:74": "staddhetorna punarvrajedatibhayāmāvīcikānāṃ gatim||23||",
    "1385:75": "yo'bhīkṣṇaṃ pratisevya pāpasuhṛdaḥ syādvuddhaduṣṭāśayo",
    "1385:76": "mātāpitrarihadvadhācaraṇakṛt saṃghāgrabhettā naraḥ|",
    "1385:77": "syāttasyāpi tato vimuktiraciraṃ dharmārthanidhyānato",
    "1385:78": "dharme yasya tu mānasaṃ pratihataṃ tasmai vimuktiḥ kutaḥ||24||",
    "1385:79": "ratnāni vyavadānadhātumamalāṃ bodhiṃ guṇān karma ca",
    "1385:80": "vyākṛtyārthapadāni sapta vidhivadyat puṇyamāptaṃ mayā|",
    "1385:81": "teneyaṃ janatāmitāyuṣamṛṣiṃ paśyedanantadyutiṃ",
    "1385:82": "dṛṣṭvā cāmaladharmacakṣurudayādbodhiṃ parāmāpnuyāt||25||",
    "1385:83": "eṣāmapi daśānāṃ ślokānāṃ piṇḍārthastribhiḥ ślokairveditavyaḥ|",
    "1385:84": "yataśca yannimittaṃ ca yathā ca yadudāhṛtam|",
    "1385:85": "yanniṣyandaphalaṃ ślokaiścaturbhiḥ paridīpitam||26||",
    "1385:86": "ātmasaṃrakṣaṇopāyo dvābhyāmekena ca kṣateḥ|",
    "1385:87": "hetuḥ phalamatha dvābhyāṃ ślokābhyāṃ paridīpitam||27||",
    "1385:88": "saṃsāramaṇḍalakṣāntirbodhiprāptiḥ samāsataḥ|",
    "1385:89": "dvidhā dharmārthavādasya phalamantena darśitam||28||",
    "1385:90": "iti ratnagotravibhāge mahāyānottaratantraśāstre'nuśaṃsādhikāro nāma pañcamaḥ paricchedaḥ ślokārthasaṃgrahavyākhyānataḥ samāptaḥ||5||"
}