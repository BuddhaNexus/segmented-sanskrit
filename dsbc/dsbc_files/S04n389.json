{
  "S04n389:0": "tathāgatasaṃvādaḥ ṣaṣṭhaṃ prakaraṇam |",
  "S04n389:1": "atha tasminneva parṣadi ratnapāṇirnāma bodhisattvo mahāsattva utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat–kiṃ kāraṇaṃ bhagavan,",
  "S04n389:2": "īdṛśaṃ nimittaṃ prādurbhūtaṃ darśitam ?",
  "S04n389:3": "bhagavānāha–eṣa kulaputra avalokiteśvaraḥ sukhāvatyā lokadhātorāgacchati,",
  "S04n389:4": "tasya āgacchamānasyedaṃ mayedṛśaṃ nimittaṃ prādurbhūtaṃ darśitam ||",
  "S04n389:5": "atha ratnapāṇirnāma bodhisattva āha–kīdṛśāni tāni nimittāni?",
  "S04n389:6": "darśayatu bhagavān |",
  "S04n389:7": "bhagavānāha–yadā kulaputra avalokiteśvaro bodhisattvo mahāsattva āgacchati,",
  "S04n389:8": "tadā vividhāni kalpavṛkṣā vistaranti,",
  "S04n389:9": "cūtavṛkṣā vistaranti,",
  "S04n389:10": "kundapuṣpāṇi satataṃ jāyante,",
  "S04n389:11": "campakavṛkṣā abhinamanti |",
  "S04n389:12": "atipuṣpāvakīrṇāḥ puṣkariṇyaḥ prādurbhavanti |",
  "S04n389:13": "ratnavṛkṣaśatāni tato dṛśyante |",
  "S04n389:14": "vividhāni puṣpavarṣāṇi patanti,",
  "S04n389:15": "ratnavarṣāṇi ca pravarṣanti,",
  "S04n389:16": "vividhāni ca ratnamaṇimuktāvajravaidūryaśaṅkhaśilāpravālajātarūparajatatāmrāṇi pravarṣanti,",
  "S04n389:17": "divyāni ca vastravarṣāṇi patanti |",
  "S04n389:18": "tasminneva vihārasamīpe sapta ratnāni prādūrbhūtāni |",
  "S04n389:19": "tadyathā–hastiratnaṃ maniratnaṃ aśvaratnaṃ strīratnaṃ gṛhapatiratnaṃ pariṇāyakaratnam |",
  "S04n389:20": "evaṃ sapta ratnāni prādurbhūtāni |",
  "S04n389:21": "bhūmiḥ suvarṇanirbhāsā saṃdṛśyate |",
  "S04n389:22": "yadā āryāvalokiteśvaro bodhisattvo mahāsattvaḥ sukhāvatyā lokadhātorniṣkrāntaḥ,",
  "S04n389:23": "tadā sarvapṛthivī ṣaḍvikāraṃ prakampitā ||",
  "S04n389:24": "atha ratnapāṇirbodhisattvo mahāsattvo bhagavantametadavocat–kasya nimittāni bhagavan?",
  "S04n389:25": "bhagavānāha–eṣa kulaputra āryāvalokiteśvaro mahāsattvo bodhisattva āgacchati,",
  "S04n389:26": "tasyaiṣa śubhanimittamīdṛśaṃ prādurbhūtam |",
  "S04n389:27": "yadā sa calati tadā manoramaṃ padmavarṣaḥ patati |",
  "S04n389:28": "tadā avalokiteśvaro sahasrapatrāṇi padmāni suvarṇadaṇḍāni vaidūryanirbhāsāni gṛhītvā yena bhagavāṃstenopasaṃkrāntaḥ |",
  "S04n389:29": "upasaṃkramya bhagavataḥ pādau śirasābhivandya bhagavatastāni padmānyupanāmayati sma–imāni te bhagavannamitābhena tathāgatenārhatā samyaksaṃbuddhena prahitāni |",
  "S04n389:30": "sa tathāgataḥ pṛcchati anātaṅkatāṃ laghutāṃ sukhasparśavihāritāṃ ca |",
  "S04n389:31": "tato bhagavatā padmāni gṛhītvā vāmapārśve sthāpitāni |",
  "S04n389:32": "tadā aryāvalokiteśvarasya guṇodbhāvanāṃ kurute–kīdṛśī tvayā avalokiteśvara karmabhūmirniṣpāditā sadā preteṣu avīcāvupapanneṣu?",
  "S04n389:33": "kālasūtrarauravopapanneṣu sattveṣu,",
  "S04n389:34": "hāhe tapane pretāyane mahānarake,",
  "S04n389:35": "agnighaṭe mahānarake,",
  "S04n389:36": "śālmalimahānarake,",
  "S04n389:37": "andhakāle mahānarake,",
  "S04n389:38": "śītodake mahānarake–evaṃ cānyeṣvapi?",
  "S04n389:39": "mahānarake ye upapannāḥ sattvāsteṣāṃ ca karmabhūmiṃ dṛṣṭvā tatra mayā sattvaparipāko me kṛtaḥ kartavyaśca |",
  "S04n389:40": "kṛtvā sarve ca anuttarāyāṃ samyaksaṃbodhau pratiṣṭhāpayitavyāḥ |",
  "S04n389:41": "na ca tāvat tvayānuttarā samyaksaṃbodhirabhisaṃboddhavyā,",
  "S04n389:42": "yāvatsamantāddaśabhyo digbhyaḥ sarvākṣaṇopapannāḥ sattvā arūpaviśeṣe nirvāṇadhātau na pratiṣṭhāpitā bhaveyuḥ ||",
  "S04n389:43": "athāvalokiteśvaro bodhisattva idaṃ praśnavyāhāraṃ kṛtvā bhagavataḥ pādau śirasābhivandya ekānte prakāntaḥ,",
  "S04n389:44": "prakramitvā jvalannivāgnipiṇḍa ākāśe'ntarhitaḥ ||",
  "S04n389:45": "iti tathāgatasaṃvādo nāma ṣaṣṭhaṃ prakaraṇam ||"
}