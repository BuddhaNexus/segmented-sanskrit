{
    "1119:0": "dharmabhāṇakādirakṣā tṛtīyaḥ paricchedaḥ |",
    "1119:1": "uktastrayāṇāmapi sāmānyena rakṣādyupāyaḥ |",
    "1119:2": "rakṣādayastu vācyāḥ |",
    "1119:3": "tatrātmabhāve kā rakṣā yadanarthavivarjanam |",
    "1119:4": "tatreti saddharmaparigrahe vartamānasyātmabhāvarakṣā cintyate yathā parānna nāśayet |",
    "1119:5": "idaṃ ca anarthavivarjanamāryagaganagañjasūtre saddharmadhāraṇodyatairbodhisattvairbhāṣitam-",
    "1119:6": "vayamutsahāmo bhagavan nirvṛte dvipadottame |",
    "1119:7": "saddharma dhārayiṣyāmaḥ tyaktvā kāyaṃ sajīvitam ||",
    "1119:8": "lābhasatkāramutsṛṣṭvā sarvaṃ cotsṛjya saṃstavam |",
    "1119:9": "anutsṛṣṭvā imaṃ dharmaṃ buddhajñānanidarśakam ||",
    "1119:10": "ākrośaparibhāṣāṃśca duruktavacanāni ca |",
    "1119:11": "kṣāntyā tānmarṣayiṣyāmaḥ saddharmapratisaṃgrahāt ||",
    "1119:12": "uccagghanāṃ tarjanāṃ ca avarṇamayaśāṃsi ca |",
    "1119:13": "sarvāṃstānmarṣayiṣyāmo dhārayanta imaṃ nayam |peyālaṃ ||",
    "1119:14": "evaṃvighe mahāghore bhikṣurājāna kṣomaṇe |",
    "1119:15": "vilopakāle sattvānāṃ saddharma dhārayāmahe ||",
    "1119:16": "gambhīrā ye ca sūtrāntā vimuktiphalasaṃhitāḥ |",
    "1119:17": "pratīcchakā na bhetsyanti citrāmṛkṣyanti te kathām |peyālaṃ||",
    "1119:18": "maitrīṃ teṣu kariṣyāmo ye dharmeṣvapratiṣṭhitāḥ |",
    "1119:19": "kāruṇyaṃ ca kariṣyāmo dhārayanta imaṃ nayam ||",
    "1119:20": "dṛṣṭvā duḥśīlasattvāṃśca icchālobhapratiṣṭhitān |",
    "1119:21": "aśrupātaṃ kariṣyāmo gatiḥ kāndhasya bhāvitā ||",
    "1119:22": "sahasaiva ca taṃ dṛṣṭvā saddharmapratibādhakam |",
    "1119:23": "dūrato maitrameṣyāmo mā no ruṣyeta eva hi ||",
    "1119:24": "rakṣiṣyāmo yathāśaktayā vācākarmasu saṃvṛtāḥ |",
    "1119:25": "sahasainānna vakṣyāmaḥ svapāpe'smin pratiṣṭhitān ||",
    "1119:26": "dānaistathāpi satkāraiḥ paripācyeha tānnarān |",
    "1119:27": "yaścaināṃścodayiṣyāmo bhūtamāpāpagocarān ||",
    "1119:28": "gṛhisaṃbhavasaṃtyaktāḥ prāntāraṇyasugocarāḥ |",
    "1119:29": "mṛgabhūtā bhaviṣyāmo alpārthā alpakṛtyakāḥ |peyālaṃ ||",
    "1119:30": "dāntāḥ śāntāśca muktāśca grāme'sminnavatīrya ca |",
    "1119:31": "deśayiṣyāmahe dharmaṃ satvā ye dharmatīrthikāḥ ||",
    "1119:32": "sudūramapi yāsyāmo dharmakāmānniśamya ca |",
    "1119:33": "dharmārāmaratiprāptā arthaṃ kartāsma dehinām ||",
    "1119:34": "saṃmukhaṃ tatra saṃdṛśya sattvānāṃ skhalitaṃ pṛthu |",
    "1119:35": "ātmaprekṣā bhaviṣyāmo dharmasauratyasṃsthitāḥ ||",
    "1119:36": "asatkṛtāḥ satkṛtā vā merukalpāḥ prabhūya ca |",
    "1119:37": "anupaliptā lokena bheṣyāmo lokanāyakāḥ ||",
    "1119:38": "bhikṣūṇāṃ bhinnavṛttānāṃ parivādaṃ niśamya ca |",
    "1119:39": "karmasvakā bhaviṣyāmo maiṣāṃ karma vipacyatām ||",
    "1119:40": "vadhakān yojayiṣyanti dharmeṣveṣu hi vartatām |",
    "1119:41": "ete dharmā na cāsmākaṃ saṃvidyante kathaṃcana ||",
    "1119:42": "asmākaṃ śramaṇānāṃ hi na ca śrāmaṇakā guṇāḥ |",
    "1119:43": "bhūtāṃ codana saṃśrutya idaṃ sūtraṃ pratikṣipan ||",
    "1119:44": "saṃchinnakarṇanāsānāmādarśaiṣāṃ kutaḥ priyaḥ |",
    "1119:45": "codanāṃ bhūtataḥ śrutvā saddharmaṃ te kṣipanti tam ||",
    "1119:46": "ye bhikṣavo bhaviṣyanti saddharmapratigrāhakāḥ |",
    "1119:47": "ceṣṭiṣyante tathā teṣāṃ kaściddharmamimaṃ śṛṇot ||",
    "1119:48": "rājāno grāhayiṣyanti bhetsyanti ca mahājanāḥ |",
    "1119:49": "buddhādhiṣṭhānataḥ sattvā dharmaṃ śroṣyantimaṃ tadā ||",
    "1119:50": "tasmin kāle vayaṃ kaṣṭe tyaktvā kāyaṃ sajīvitam |",
    "1119:51": "saddharmaṃ dhārayiṣyāma sattvānāṃ hitakāraṇāt ||iti||",
    "1119:52": "āryasaddharmapuṇḍarīke'pyuktam-",
    "1119:53": "ācāragocaraṃ rakṣet asaṃsṛṣṭaḥ śucirbhavet |",
    "1119:54": "varjayetsaṃstavaṃ nityaṃ rājaputrebhi rājabhiḥ ||",
    "1119:55": "ye cāpi rājñāṃ puruṣāḥ kuryāttehi na saṃstavam |",
    "1119:56": "caṇḍālamuṣṭikaiḥ śauṇḍaistīrthikaiścāpi sarvaśaḥ ||",
    "1119:57": "adhimānīnna seveta vinaye cāgame sthitān |",
    "1119:58": "arhantasaṃmatān bhikṣūn duḥśīlāṃścaiva varjayet ||",
    "1119:59": "bhikṣuṇīṃ varjayennityaṃ hāsyasaṃlāpagocarām |",
    "1119:60": "upāsikāśca varjeta prakaṭamanavasthitāḥ ||",
    "1119:61": "strīpaṇḍakāśca ye sattvāḥ saṃstavaṃ tairvivarjayet |",
    "1119:62": "kuleṣu cāpi vadhukāḥ kumāryaśca vivarjayet ||",
    "1119:63": "na tāḥ saṃmodayejjātu kauśalyaṃ sādhu pṛcchitum |",
    "1119:64": "saṃstavaṃ ca vivarjeyā saukaraurabhrikaiḥ saha ||",
    "1119:65": "strīpoṣakāśca ye sattvā varjayettehi saṃstavam |",
    "1119:66": "naṭairjhallakamallebhirye cānye tādṛśā janāḥ ||",
    "1119:67": "vāramukhyānna seveta ye cānye bhogavṛttinaḥ |",
    "1119:68": "pratisaṃmodanaṃ tebhiḥ sarvaśaḥ parivarjayet ||",
    "1119:69": "yadā ca dharmaṃ deśeyā mātṛgrāmasya paṇḍitaḥ |",
    "1119:70": "na caikaḥ praviśettatra nāpi hāsyasthito bhavet ||iti ||",
    "1119:71": "ayaṃ cāparo'nartho bhavedyadidaṃ mārakarmoktaṃ prajñāpāramitāyām-",
    "1119:72": "māraḥ pāpīyāṃstasya bodhisattvasyāciraṃ yānasaṃprasthitasyāntike balavattaramudyogamāpatsyate ||",
    "1119:73": "atraivāha- punaraparamānanda yasmin samaye bodhisattvo mahāsattvaḥ prajñāpāramitāyāṃ yogamāpadyate,",
    "1119:74": "tasmin samaye mārāḥ pāpīyāṃso bodhisattvasya viheṭhanamupasaṃharanti,",
    "1119:75": "bhayaṃ saṃjanayanti |",
    "1119:76": "ulkāpātān diśi digdāhānutsṛjanti saṃdarśayanti,",
    "1119:77": "apyeva nāma ayaṃ bodhisattvo mahāsattvo'valīyeta,",
    "1119:78": "romaharṣo vāsya bhavediti |",
    "1119:79": "yenāsyaikacittotpādo'pi kṣīyetānuttarāyāḥ samyaksaṃbodheriti |",
    "1119:80": "punaraparamanyavijñānasaṃjñino likhiṣyanti yāvatparyavāpsyanti |",
    "1119:81": "na vayamatrāsvādaṃ labhāmahe ityutthāyāsanātprakramiṣyanti |",
    "1119:82": "evaṃ vijṛmbhamāṇā uccagghanto yāvatparyavāpsyantīti mārakarma ||",
    "1119:83": "evamutpatsyante janapadagrāmādivitarkāḥ |",
    "1119:84": "evamācāryopādhyāyamātāpitṛmitrāmātyajñātisālohitamanasikārāḥ |",
    "1119:85": "evaṃ coramanasikārāḥ |",
    "1119:86": "evaṃ cīvarādimanasikārāḥ |",
    "1119:87": "punaraparaṃ dharmabhāṇakaśchandiko bhaviṣyati imāṃ gambhīrāṃ prajñāpāramitāṃ lekhayituṃ yāvadvācayituṃ dharmaśravaṇikaśca kilāsī bhaviṣyati |",
    "1119:88": "evaṃ viparyayāt |",
    "1119:89": "dharmabhāṇakaśca deśāntaraṃ gantukāmo bhaviṣyanti dhārmaśravaṇikāśca neti neyam |",
    "1119:90": "evaṃ dharmabhāṇako maheccho bhaviṣyati dhāmarśravaṇiko'lpeccha iti neyam |",
    "1119:91": "saṃkṣepāddharmabhāṇakadhārmaśravaṇikayoryā kācidvidhuratā,",
    "1119:92": "sarva tanmārakarmetyuktam ||",
    "1119:93": "āryagaganagañjasūtre'pyuktam- iti hi yāvadakuśaladharmānuvartanatā,",
    "1119:94": "kuśaladharmotsargaśca,",
    "1119:95": "sarva tanmārakarmeti ||",
    "1119:96": "āryasāgaramatisūtre'pyāha,",
    "1119:97": "punaraparaṃ bhagavan bodhisattva āraṇyako bhavati prāntaśayyāsanābhirato'lpecchuḥ saṃtuṣṭaḥ pravivikto'saṃsṛṣṭo gṛhasthapravrajitaiḥ |",
    "1119:98": "so'lpārthatayā alpakṛtyatayā ca sukhaṃ viharati,",
    "1119:99": "na ca bāhuśrutpaparyeṣṭāvabhiyukto bhavati,",
    "1119:100": "na sattvaparipākāya na ca dharmaśravaṇe vā dharma[sāṃ] kathye vā arthaviniścayakathāyāṃ vā vartamānāyāṃ saṃkramitavyaṃ manyate |",
    "1119:101": "na paripṛcchanajātīyo bhavati |",
    "1119:102": "na kiṃkuśalābhiyukto bhavati |",
    "1119:103": "tasyāraṇyavāsena caikārāmaratitayā ca kleśā na samudācaranti |",
    "1119:104": "sa paryutthānaviṣkambhaṇamātreṇa tuṣṭiṃ vindati |",
    "1119:105": "na cānuśayasamuddhātāya mārgaṃ bhāvayati |",
    "1119:106": "sa tatra nātmārthāya pratipanno bhavat,",
    "1119:107": "na parārthāya |",
    "1119:108": "ayaṃ bhagavan bodhisattvasyāraṇyavāsapratisaṃyuktasaptamo mārāṅkuśa iti ||",
    "1119:109": "peyālaṃ ||",
    "1119:110": "punaraparaṃ bhagavan bodhisattvaḥ kalyāṇamitrapratirūpakāṇi pāpamitrāṇi sevate,",
    "1119:111": "bhajate paryupāste |",
    "1119:112": "ye hyenaṃ saṃgrahavastubhyo vicchandya puṇyasaṃbhārātsaddharmaparigrahādvicchandya praviveke niyojayanti |",
    "1119:113": "alpārthāyālpakṛtyatāyāṃ niyojayanti |",
    "1119:114": "śrāvakapratyekabuddhapratisaṃyuktāścāsmai kathā abhīkṣṇaṃ deśayanti ||",
    "1119:115": "yasmīśca samaye bodhisattvo vivekavāsena mahāyāne'bhyudgacchettasmin samaye taṃ bodhisattvaṃ vaiyāvṛtyapalibodhe niyojayanti |",
    "1119:116": "vaiyāvrṛtyaṃ bodhisattvenāvaśyaṃ karaṇīyam |",
    "1119:117": "yasmiśca samaye bodhisattvo vaiyāvṛtye saṃniyojayitavyaḥ,",
    "1119:118": "tasmin samaye viveke niyojayanti |",
    "1119:119": "eva cainaṃ vadanti-ārabdhavīryasya bodhisattvasya bodhirna kusīdasya |",
    "1119:120": "sacetvamaṣṭābhirnavabhirvā kalpairanuttarāṃ samyaksaṃbodhiṃ nābhisaṃbhotsyase,",
    "1119:121": "na bhūyaḥ śakyasyanuttarāṃ samyaksaṃbodhimabhisaṃboddhum |",
    "1119:122": "tatra bhagavān bodhisattvo'tyārabdhena vīryeṇa sthānaṃ khalu punaretadvidyate yannirvāṇaphalaṃ prāpnuyāt |",
    "1119:123": "ayaṃ bhagavan bodhisattvasya kalyāṇamitrapratirūpakeṇa daśamo mārāṅkuśaḥ ||",
    "1119:124": "ye'pi tato'nye bodhisattvayānīyāḥ pudgalā mārāṅkuśāvidvāḥ pratyaveteṣu dharmeṣu caranti,",
    "1119:125": "taiḥ sārdha ratiṃ vindati |",
    "1119:126": "tathā hi tadanuvartakā bhavanti,",
    "1119:127": "sa hīnasevī viśeṣamanadhigato hīnagatiṃ gacchati,",
    "1119:128": "yaduta dhanvagatiṃ jaḍaiḍamūkagatiṃ yāvadekādaśo mārāṅkuśa itiḥ ||",
    "1119:129": "yena caivaṃ sāṃtatyārabdhavīryasya nirvedātsarvathā bodhisattvabhāva eva bhavati,",
    "1119:130": "ata eva ratnameghe'bhihitam-",
    "1119:131": "iha bodhisattvaḥ sarveryāpatheṣu vīryamārabhate |",
    "1119:132": "tathā cārabhate yathā na kāyakhedaṃ sa janayati,",
    "1119:133": "na cittakhedam |",
    "1119:134": "idamucyate bodhisattvasya sāṃtatyavīryamiti |",
    "1119:135": "kīdṛśaṃ tadvīrya yena khedo na bhavati?",
    "1119:136": "yadidamalpabalasya gurukarmārambho'tivelāyāṃ vā aparipakkādhimuktervā duṣkarakarmārambhastadyathā svamāṃsadānādiḥ |",
    "1119:137": "dattaścānenātmabhāvaḥ |",
    "1119:138": "kiṃ tvakālaparibhogādvārayati |",
    "1119:139": "anyathā hi teṣāmeva sattvānāṃ bodhisattvakhedena bodhicittabījanāśānmahataḥ phalarāśernāśaḥ syāt ||",
    "1119:140": "ataśca gaganagañjasūtre'bhihitam-akālapratikāṅkṣaṇatā mārakarmeti ||",
    "1119:141": "nāpyakāla ityātmabhāvatyāgameva notpādyam |",
    "1119:142": "abhyāsānārambhāddhi na kadāciddadyāt |",
    "1119:143": "tasmādevaṃ smṛtimupasthāpya bodhicittaparipācanavirodhibhyo mohātsvārthaghātibhyaḥ piśitāśanebhyaḥ karmakāribhyaścātmabhāvo rakṣitavyaḥ ||",
    "1119:144": "bhaiṣajyavṛkṣasya sudarśanasya",
    "1119:145": "mūlādibhogasya yathaiva bījam |",
    "1119:146": "datvāpi saṃrakṣyamakālabhogā-",
    "1119:147": "tsaṃbuddhabhaiṣajyatarostathaiva ||",
    "1119:148": "ayaṃ samāsato mārakarmānarthaḥ ||",
    "1119:149": "asya visarjanaṃ ratnameghasūtre kathitam-kathaṃ ca kulaputra atra bodhisattvo mārakarmaparihāropāyakuśalo bhavati?",
    "1119:150": "iha bodhisattvo'kalyāṇamitraṃ sarveṇa sarva parivarja[yati] |",
    "1119:151": "[a]pratirūpadeśavāsaṃ lokāyatamantrasevanabhāvanāṃ lābhasatkārapūjopasthānabahumānaṃ sarveṇa sarva parivarjayati |",
    "1119:152": "ye cānye upakleśā bodhipakṣyamārgāntarāyikāstān sarveṇa sarva parivarjayati |",
    "1119:153": "teṣāṃ ca pratipakṣaṃ bhajate ||",
    "1119:154": "atraiva cākalyāṇamitralakṣaṇamuktam-śīlavipannapudgalavivarjanatayā pāpamitraparivarjanā veditavyā |",
    "1119:155": "evaṃ dṛṣṭivipannācāravipannājīvavipannapudgalavivarjanatayā |",
    "1119:156": "saṃgaṇikārāmapudgalavivarjanatayā |",
    "1119:157": "kusīdapudgalavivarjanatayā |",
    "1119:158": "saṃsārābhiratapudgalavivarjanatayā |",
    "1119:159": "bodhiparāṅmukhapudgalaparivarjanatayā |",
    "1119:160": "gṛhisaṃsargavivarjanatayā pāpamitraparivarjanā veditavyā |",
    "1119:161": "tena ca kulaputra etāni sthānāni parivarjayatā na teṣāṃ pudgalānāmantike duṣṭacittamutpādayitavyaṃ na pratighacittaṃ nāvamanyanācittamutpādayitavyam |",
    "1119:162": "evaṃ cānena cittamupasthāpayitavyam |",
    "1119:163": "uktaṃ hi bhagavatā-dhātuśaḥ sattvāḥ kāmādidhātumāstravanti jāyante saṃsyandante,",
    "1119:164": "saṃsargācca vinaśyanti |",
    "1119:165": "tasmādahaṃ saṃsarga varjayiṣyāmīti ||",
    "1119:166": "bodhicittasaṃpramoṣo'pyanarthaḥ |",
    "1119:167": "tasya ca heturukto ratnakūṭe-",
    "1119:168": "caturbhiḥ kāśyapa dharmaiḥ samanvāgatasya bodhisattvasya bodhicittaṃ muhyati |",
    "1119:169": "katamaiścaturbhiḥ?",
    "1119:170": "ācāryagurudakṣiṇīyavisaṃvādanatayā |",
    "1119:171": "pareṣāmakaukṛtye kaukṛtyopasaṃharaṇatayā |",
    "1119:172": "mahāyānasaṃprasthitānāṃ ca sattvānāmavarṇāyaśokīrtyalokaniścāraṇatayā |",
    "1119:173": "māyāśāṭhayena ca paramupacarati nādhyāyāśayeneti ||",
    "1119:174": "asya vivarjanamatroktam-caturbhiḥ kāśyapa dharmaiḥ samanvāgatasya bodhisattvasya sarvāsu jātiṣu jātamātrasya bodhicittamāmukhībhavati |",
    "1119:175": "na cāntarā muhyati yāvadbodhimaṇḍaniṣadanāt |",
    "1119:176": "katamaiścaturbhiḥ?",
    "1119:177": "yaduta jīvitahetorapi saṃprajānan mṛṣāvādaṃ na prabhāṣate |",
    "1119:178": "antaśo hāsyaprekṣikayāpi adhyāśayena ca sarvasattvānāmantike tiṣṭhatyapagatamāyāśāṭhayatayā |",
    "1119:179": "sarvabodhisattveṣu ca śāstṛsaṃjñāmutpādayati |",
    "1119:180": "caturdiśaṃ ca teṣāṃ varṇa niśvārayati |",
    "1119:181": "yāṃśca satvān paripācayati,",
    "1119:182": "tān sarvānanuttarāyāṃ samyaksaṃbodhau samādāpayati prādeśikayānāspṛhaṇatayā |",
    "1119:183": "ebhiḥ kāśyapa caturbhiriti ||",
    "1119:184": "siṃhaparipṛcchāyāmapyāha-",
    "1119:185": "na jātu dharmadānasya antarāyaṃ karoti yaḥ |",
    "1119:186": "tenāsau labhate kṣipraṃ lokanāthehi saṃgamam |",
    "1119:187": "tathā jātismarā [dū] dharmadānājjānīṣvaivaṃ kumāraka || iti||",
    "1119:188": "tathātraiva-",
    "1119:189": "bodhicittaṃ na riñcati tena sarvāsu jātiṣu |",
    "1119:190": "svapnāntare'pi taccitaṃ kiṃ punaryadi jāgrataḥ ||",
    "1119:191": "āha-",
    "1119:192": "yeṣu viratisthāneṣu grāmeṣu nagarepu vā |",
    "1119:193": "samādāyeti bodhāya tena cittaṃ na riñcati ||",
    "1119:194": "āryamañjuśrībuddhakṣetraguṇavyūhālaṃkārasūtre'pyāha-caturbhidharmaiḥ samanvāgato bodhisattvaḥ praṇidhānānna calati ||",
    "1119:195": "peyālaṃ ||",
    "1119:196": "nihatamānaśca bhavati,",
    "1119:197": "īrṣyāmātsaryaparivarjakaśca bhavati,",
    "1119:198": "parasaṃpadaṃ ca dṛṣṭvā nāttamanā bhavatīti ||",
    "1119:199": "idameva pātrabodhicittasya sphuṭataramasaṃpramoṣakāraṇaṃ yattatraiva ratnakūṭe'bhihitam-sarveryāpatheṣu bodhicittaparikarmaṇatayā bodhicittapūrvagamatayā ceti ||",
    "1119:200": "tathā hi candrapradīsūtre pāṭhaḥ -",
    "1119:201": "ārocayāmi prativedayāmi vo",
    "1119:202": "yathā yathā bahulu vitarkayennaraḥ |",
    "1119:203": "tathā tathā bhavati tannimnacittaḥ",
    "1119:204": "tehī vitarkehi tanniśritehi ||iti||",
    "1119:205": "avasādo'pyanarthaḥ |",
    "1119:206": "etadvarjanaṃ ca ratnameghe dṛṣṭam -iha bodhisattvo naivaṃ cittamutpādayatiduṣprāpā bodhirmanuṣyabhūtena satā |",
    "1119:207": "idaṃ ca me vīrya parīttaṃ ca |",
    "1119:208": "kusīdo'ham |",
    "1119:209": "bodhiścādīptaśiraścailopamena bahūn kalpān bahūni kalpaśatāni bahūni kalpasahastrāṇi samudānetavyā |",
    "1119:210": "tannāhamutsaha īdṛśaṃ bhāramudvodum ||",
    "1119:211": "kiṃ tarhi bodhisattvenaivaṃ cittamutpādayitavyam-ye'pi te'bhisaṃbuddhāstathāgatā arhantaḥ samyaksaṃbuddhāḥ,",
    "1119:212": "ye cābhisaṃbudhyante,",
    "1119:213": "ye vā abhisaṃbhotsyante,",
    "1119:214": "te'pīdṛśenaiva nayena īdṛśyā pratipadā |",
    "1119:215": "īdṛśenaiva vīryeṇābhisaṃbuddhā abhisaṃbudhyante'bhisaṃbhotsyante ca |",
    "1119:216": "yāvanna te tathāgatabhūtā evābhisaṃbuddhāḥ |",
    "1119:217": "ahamapi tathā tathā ghaṭiṣye tathā tathā vyāyaṃsye sarvasattvasādhāraṇena vīryeṇa sarvasattvārambaṇena vīryeṇa yathāhamanuttarāṃ samyaksaṃbodhimabhisaṃbhotsya iti ||",
    "1119:218": "punaraparo'nartho ratnakūṭe dṛṣṭaḥ-aparipāciteṣu sattveṣu viśvāso bodhisattvasya skhalitam,",
    "1119:219": "abhājanībhūteṣu sattveṣūdārabuddhadhamasaṃprakāśanāt bodhisattvasya skhalitam,",
    "1119:220": "udārādhimuktikeṣu sattveṣu hīnayānasaṃprakāśanā(d)",
    "1119:221": "bodhisattvasya skhalitamiti |",
    "1119:222": "samyaksmṛtyupasthiteṣu śīlavatsu kalyāṇadharmeṣu prativimānanā duḥśīlapāpadharmasaṃgrahā bodhisattvasya skhalitamiti ||",
    "1119:223": "anadhimuktirapyanarthaḥ |",
    "1119:224": "yathoktaṃ rāṣṭrapālasūtre-",
    "1119:225": "yasyadhimukti na vidyati buddhe dharmagaṇe ca na tasyadhimuktiḥ |",
    "1119:226": "śikṣavrateṣu na tasyadhimuktiḥ pāpamatestrirapāyamukhasya ||",
    "1119:227": "sa itaścyuto manujeṣu karmavaśādabudho hi vimūḍhaḥ |",
    "1119:228": "narakeṣvatha tiryagatīṣu pretagatīṣu ca vindati duḥkham || iti||",
    "1119:229": "asya visarjanaṃ ratnakūṭe'bhihitaṃ dṛṣṭam-yeṣu cāsya gambhīreṣu buddhirnāvahagāhate,",
    "1119:230": "tatra tathāgata eva sākṣīti kṛtvā na pratikṣipati |",
    "1119:231": "tathāgata evaṃ jānīte, nāhaṃ jāne |",
    "1119:232": "anantā buddhabodhirnānādhimuktikatayā tathāgatānāṃ sattveṣu dharmadeśanā pravartata iti ||",
    "1119:233": "vaiyāvṛtyavartamānenānarthavivarjanakuśalena bhavitavyam |",
    "1119:234": "bodhisattvaprātimokṣe hi sahadhārmike dharmaśravaṇe,",
    "1119:235": "tathāgatapūjāyāṃ ca vaiyāvṛtyamupadiṣṭam |",
    "1119:236": "tatra yā vṛttiḥ,",
    "1119:237": "sā ratnarāśisūtrādāgatā |",
    "1119:238": "tatra vaiyāvṛtyakareṇa bhikṣuṇā sarvabhikṣusaṃghasya cittamabhirādhayitavyam |",
    "1119:239": "tatra ye bhikṣava āraṇyakāḥ prāntaśayyāsanikāsteṣāṃ vaiyāvṛtyakareṇa bhikṣuṇā sarveṇa sarva na karmasamutthānaṃ dātavyam |",
    "1119:240": "yadi punarāraṇyakasya bhikṣoḥ saṃghaparyāpannaṃ śaikṣakaṃ karma prāpnuyāta,",
    "1119:241": "etena vaiyāvṛtyakareṇa bhikṣuṇā ātmanaiva tatkartavyam |",
    "1119:242": "anyataro vā bhikṣuradhyeṣyo na punaḥ sa āraṇyako bhikṣurutpīḍayitavyaḥ |",
    "1119:243": "tatra yo bhikṣuḥ piṇḍacāriko bhavati,",
    "1119:244": "tasya tena vaiyāvṛtyakareṇa bhikṣuṇa praṇītabhojaneṣu saṃvibhāgaḥ kartavyaḥ |",
    "1119:245": "tatra kāśyapa yo bhikṣuryogācārī bhavati,",
    "1119:246": "tasya tena vaiyāvṛtyakareṇa bhikṣuṇā ānulomikānyupakaraṇānyupasaṃhartavyāni,",
    "1119:247": "glānapratyayabhaiṣajyapariṣkārāśca |",
    "1119:248": "yasmiśca pradeśe sa yogācārī bhikṣuḥ prativasati,",
    "1119:249": "tasmin pradeśe noccaśabdaḥ kartavyaḥ |",
    "1119:250": "rakṣitavyo vaiyāvṛtyakareṇa bhikṣuṇā yogācārī bhikṣuḥ |",
    "1119:251": "śayyāsanopastambhanāsya kartavyā |",
    "1119:252": "praṇītāni ca saṃpriyāṇi yogācārabhūmyanukūlāni khādanīyabhojanīyānyupanāmayitavyāni ||",
    "1119:253": "pe ||",
    "1119:254": "ye bhikṣavo bāhuśrutye'bhiyuktā bhavanti,",
    "1119:255": "teṣāmutsāho dātavyaḥ |",
    "1119:256": "yāvatte'pi rakṣitavyāḥ |",
    "1119:257": "ye dhārmakathikā bhikṣavo bhaviṣyanti,",
    "1119:258": "teṣāṃ pratīhāradharmatā kartavyā |",
    "1119:259": "yāvaddhārmaśravaṇikāścodyojayitavyāḥ |",
    "1119:260": "parṣanmaṇḍalaṃ parisaṃsthāpayitavyam |",
    "1119:261": "sāṃkathyamaṇḍalaṃ viśodhayitavyaṃ yāvatsādhukārabahulena cāsya bhavitavyam |",
    "1119:262": "peyālaṃ |",
    "1119:263": "na kkacidvastuni aiśvaryasaṃjñotpādayitavyā |",
    "1119:264": "kiyatparīttamapi kāryaṃ saṃghamatena kartavyaṃ na svamatena,",
    "1119:265": "yāvanna sāṃghikaścāturdiśasāṃghikakena saṃsṛṣṭaḥ kartavyaḥ |",
    "1119:266": "evaṃ viparyayādevaṃ staupikena sahānyonyasaṃsargapratiṣedhaḥ |",
    "1119:267": "yadi cāturdiśe saṃghe vaikalpaṃ bhavetsāṃghikaśca lābha utsado bhavettena vaiyāvṛtyakareṇa bhikṣuṇā bhikṣusaṃghamekamānasaṃ kṛtvā sāṃghikalābhāccāturdiśasāṃghikakāryaṃ kartavyam |",
    "1119:268": "evaṃ stūpe'pi pralugne'yameva vidhirdāyakān dānapatīn vā samādāpya pratisaṃskartavya ityājñā |",
    "1119:269": "yadi punaḥ kāśyapa kiyadbahurapi staupiko lābho bhavet,",
    "1119:270": "sa vaiyāvṛtyakareṇa na saṃghe na cāturdiśasaṃghe upanāmayitavyaḥ |",
    "1119:271": "tatkasmāddhetoḥ?",
    "1119:272": "yā staupikā antaśa ekadaśāpi śrāddhaiḥ prasādabahulairniryātitā bhavati,",
    "1119:273": "sā sadevakasya lokasya caityam,",
    "1119:274": "kaḥ punarvādo ratnaṃ vā ratnasaṃmataṃ vā |",
    "1119:275": "yacca stūpe cīvaraṃ niryātitaṃ bhavati,",
    "1119:276": "tattatraiva tathāgatacaitye vātātapavṛṣṭibhiḥ parikṣayaṃ gacchatu |",
    "1119:277": "na punaḥ staupikaṃ cīvaraṃ hiraṇyamūlyena parivartayitavyam |",
    "1119:278": "na hi staupikasya kaścidargho nāpi stūpasya kenacidvaikalyam |",
    "1119:279": "yo hi kaścitkāśyapa vaiyāvṛtyakaro bhikṣū ruṣṭacittaḥ śīlavatāṃ dakṣiṇīyānāmaiśvaryādājñaptiṃ dadāti,",
    "1119:280": "sa tenākuśalena karmaṇā narakagāmī bhavatīti |",
    "1119:281": "yadi manuṣyalokamāgacchati,",
    "1119:282": "dāso bhavati parakarmakaro lābhī ca bhavati khaṭacapeṭapracaṇḍaprahārāṇām |",
    "1119:283": "peyālaṃ |",
    "1119:284": "da[ṇḍaka]rmabhayatarjitaṃ bhikṣuṃ karoti,",
    "1119:285": "akālapreṣaṇamakālajñaptiṃ dadāti |",
    "1119:286": "sa tenākuśalena karmaṇā bahuśaṅkurnāma pratyekanarakastatrāsyopapattirbhavati |",
    "1119:287": "yāvatsahastraviddhaḥ kāyo bhavati,",
    "1119:288": "ādīptaḥ pradīptaḥ saṃprajvalitaḥ |",
    "1119:289": "peyālaṃ |",
    "1119:290": "yojanaśatavistārapramāṇā jihvā bhavati |",
    "1119:291": "tasya tatra jihvendriye bahūni śaṅkuśatasahastrāṇi ādīptāni ayasmayāni nikhātāni bhavanti |",
    "1119:292": "yo hi kaścitkāśyapa vaiyāvṛtyakaro bhikṣurāgatāgataṃ sāṃdhikaṃ lābhaṃ saṃnidhiṃ karoti,",
    "1119:293": "na kālānukālaṃ dadāti,",
    "1119:294": "uddhasyāpayitvā viheṭhayitvā dadāti,",
    "1119:295": "keṣāṃcinna dadāti,",
    "1119:296": "sa tenākuśalamūlena jaṅghā nāma gūthamṛttikāpretayonistatrāsyopapattirmavati |",
    "1119:297": "tatra asya anye pretā bhojanaṃ gṛhītvā apadarśayanti |",
    "1119:298": "sa uddhasyamānastadbhojanamanimiṣābhyāṃ netrābhyāṃ paśyamānaḥ kṣutpipāsāparigato duḥkhāṃ vedanāṃ vetti,",
    "1119:299": "na ca varṣasahastreṇāpi tasya bhojanasya lābho bhavati |",
    "1119:300": "yadapi kadācitkārhicidbhojanaṃ labdhaṃ bhavati,",
    "1119:301": "taduccāraṃ bhavati,",
    "1119:302": "pūyaśoṇitaṃ veti ||",
    "1119:303": "saṃgharakṣitāvadāne'pyanartha uktaḥ-yāṃstvaṃ saṃgharakṣita sattvānadrākṣīḥ kuḍayākārāṃste bhikṣava āsan |",
    "1119:304": "taiḥ sāṃghikaṃ kuḍayaṃ śleṣmaṇā nāśitam |",
    "1119:305": "tasya karmaṇo vipākena kuḍayākārāḥ saṃvṛttāḥ |",
    "1119:306": "yāṃstvaṃ saṃgharakṣita sattvānadrākṣīḥ stambhākārāṃste bhikṣava āsan |",
    "1119:307": "taiḥ sāṃghikastambhaḥ siṃhāṇakena nāśitaḥ |",
    "1119:308": "tena stambhākārāḥ saṃvṛttāḥ |",
    "1119:309": "yāṃstvaṃ sattvānadrākṣīrvṛkṣākārān patrākārān phalākārān,",
    "1119:310": "te'pi bhikṣava āsan |",
    "1119:311": "tairapi sāṃghikāni vṛkṣapatrapuṣpaphalāni paudgalikaparibhogena paribhuktāni |",
    "1119:312": "tena te vṛkṣapatrapuṣpaphalākārāḥ saṃvṛttāḥ |",
    "1119:313": "yāṃstvaṃ sattvānadrākṣī rajjvākārān saṃmārjanyākārāṃste bhikṣava āsan |",
    "1119:314": "taiḥ sāṃghikā rajjusaṃmārjanyaḥ paudgalikaparibhogena parimuktāḥ |",
    "1119:315": "tena rajjvākārāḥ saṃmārjanyākārāśca saṃvṛttāḥ |",
    "1119:316": "ye tvaṃ sattvamadrākṣīstaṭṭā[pvā?",
    "1119:317": "] kāraṃ sa śrāmaṇeraka āsīt |",
    "1119:318": "sa taṭṭukaṃ nirmādayati |",
    "1119:319": "āgantukāśca bhikṣavo'bhyāgatāḥ |",
    "1119:320": "tairasau dṛṣṭaḥ pṛṣṭaśca-śrāmaṇeraka,",
    "1119:321": "kimayaṃ saṃghasya pānakaṃ bhaviṣyati?",
    "1119:322": "sa mātsaryopahatacittaḥ kathayati-kiṃ na paśyatha taṭṭukaṃ nirmāditaṃ pītaṃ pānakamiti?",
    "1119:323": "te vṛttā veleti nairāśyamāpannā hīnadīnavadanāḥ prakrāntāḥ |",
    "1119:324": "sa tasya karmaṇo vipākena taṭṭukākāraḥ saṃvṛttaḥ ||",
    "1119:325": "yaṃ tvaṃ sattvamadrākṣīrudūkhalākāraṃ so'pi bhikṣurāsīt |",
    "1119:326": "tasya pātrakarma pratyupasthitam |",
    "1119:327": "tatra caikaḥ śrāmaṇerako'rhan mudgāvāre niyuktaḥ |",
    "1119:328": "sa tenoktaḥ- śrāmaṇeraka,",
    "1119:329": "dadasva me khalistokaṃ kuṭṭayitveti |",
    "1119:330": "sa kathayati-sthavira,",
    "1119:331": "tiṣṭha tāvanmuhūrtam |",
    "1119:332": "vyagro'smi |",
    "1119:333": "paścātkuṭṭayitvā dāsyāmīti |",
    "1119:334": "sa saṃjātāmarṣaḥ kathayati-śrāmaṇeraka,",
    "1119:335": "yadi mama kalpeta udva(dū)",
    "1119:336": "khalaṃ spaṣṭum,",
    "1119:337": "tvāmevāhamudva(dū)",
    "1119:338": "khale prakṣipya kuṭṭayeyam,",
    "1119:339": "prāgeva khalistokamiti |",
    "1119:340": "sa śrāmaṇeraḥ saṃlakṣayati-tīvraparyavasthānaparyavasthito'yam |",
    "1119:341": "yadyahamasmai prativacanaṃ dāsyāmi,",
    "1119:342": "bhūyasyā mātrayā prakopamāpatsyatīti tūṣṇīmavasthitaḥ |",
    "1119:343": "yadāsya paryavasthānaṃ vigataṃ tadopasaṃkramya kathayati-sthavira,",
    "1119:344": "jānīṣe tvaṃ ko'hamiti?",
    "1119:345": "sa kathayati-jāne tvāṃ kāśyapasya samyaksaṃbuddhasya pravrajitaṃ śrāmaṇerakam |",
    "1119:346": "ahamapi bhikṣuḥ sthaviraḥ |",
    "1119:347": "śrāmaṇerakaḥ kathayati-yadyapyevam,",
    "1119:348": "tathāpi tu yanmayā pravrajitena karaṇīyaṃ tatkṛtam |",
    "1119:349": "kiṃ kṛtam? kleśaprahāṇam |",
    "1119:350": "chinnasakalabandhano'haṃ sarvabandhanavinirmuktaḥ |",
    "1119:351": "kharaṃ te vākkarma niścāritam |",
    "1119:352": "atyayamatyayato deśaya |",
    "1119:353": "apyeva nāma etatkarma parikṣayaṃ tanutvaṃ paryādānaṃ gacchediti |",
    "1119:354": "tena atyayamatyayato na deśitam |",
    "1119:355": "tena karmaṇodūkhalākāraḥ saṃvṛttaḥ |",
    "1119:356": "yāṃstvaṃ sattvānadrākṣīḥ sthālyākārān,",
    "1119:357": "te kalpikārakā āsan bhikṣūṇāmupasthāpakāḥ |",
    "1119:358": "te bhaiṣajyāni kkāthayanto bhikṣubhirapriyamuktāḥ |",
    "1119:359": "taiścittaṃ pradūṣya sthālyo bhinnāḥ |",
    "1119:360": "tena sthālyākārāḥ saṃvṛttāḥ |",
    "1119:361": "yaṃ tvaṃ sattvamadrākṣīrmadhye chinnaṃ tantunā dhāryamāṇam,",
    "1119:362": "so'pi bhikṣurāsīllābhī grāhikaḥ |",
    "1119:363": "tena mātsaryābhibhūtena lābhaḥ saṃparivartitaḥ |",
    "1119:364": "yo vārṣikaḥ sa haimantikaḥ pariṇāmitaḥ |",
    "1119:365": "yastu haimantikaḥ sa vārṣikaḥ pariṇāmitaḥ |",
    "1119:366": "tasya karmaṇo vipākena madhye chinnastantunā dhāryamāṇo gacchati ||",
    "1119:367": "||dharmamāṇakādirakṣā paricchedastṛtīyaḥ ||"
}