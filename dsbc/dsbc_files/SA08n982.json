{
  "SA08n982:0": "23) śīlavargaḥ",
  "SA08n982:1": "śīlaṃ sūrya iva śobhate",
  "SA08n982:2": "dhanānāmuttamaṃ śīlaṃ sūryo jyotiṣmatāmiva |",
  "SA08n982:3": "vihāya gacchati dhanaṃ śīlaṃ sthitamivāgrataḥ ||1 ||",
  "SA08n982:4": "śīlena tridaśān yāti dhyānagocarameva vā |",
  "SA08n982:5": "nāsti śīlasamaṃ jyotirasmiṃlloke paratra ca ||2 ||",
  "SA08n982:6": "alpena hetunā svarga prāpnoti svargakāmikaḥ |",
  "SA08n982:7": "tasmād duścaritaṃ hitvā nityaṃ sucarito bhavet ||3 ||",
  "SA08n982:8": "cetanābhāvitaṃ dānaṃ śīlaṃ ca parirakṣitam |",
  "SA08n982:9": "nīyate devasandattaṃ pañcakāmaguṇānvitam ||4 ||",
  "SA08n982:10": "surakṣitena śīlenaiva sukhaṃ prāptuṃ śakyate",
  "SA08n982:11": "na mātā na pitā nārthā dayitā nāpi bāndhavāḥ |",
  "SA08n982:12": "na sukhā (ste)",
  "SA08n982:13": "tathā dṛṣṭā yathā śīlaṃ surakṣitam ||5 ||",
  "SA08n982:14": "śīlavān puruṣo sukhamavāpnute",
  "SA08n982:15": "śīlaṃ trāṇamihāmutra śīlaṃ gatirihottamam |",
  "SA08n982:16": "śīlavān puruṣo nityaṃ sukhāt sukhamavāpnute ||6 ||",
  "SA08n982:17": "dānaśīlasamācārā ye narā śubhacāriṇaḥ |",
  "SA08n982:18": "te yānti devasadanaṃ racitāḥ svena karmaṇā ||7 ||",
  "SA08n982:19": "nidhānamavyayaṃ śīlaṃ śīlasaukhyamatarkitam |",
  "SA08n982:20": "śīlādhikā hi puruṣā nityaṃ sukhavihāriṇaḥ ||8 ||",
  "SA08n982:21": "śīlaṃ rakṣatu medhāvī yathā yānaṃ sukhatrayam |",
  "SA08n982:22": "praśaṃsāvṛttalābhaṃ ca pretya svarge ca modate ||9 ||",
  "SA08n982:23": "śīlavān nirvāṇaṃ prāpnoti",
  "SA08n982:24": "śīlavān yo hi puruṣaḥ śīlamevāti sevate |",
  "SA08n982:25": "sasukho nirvṛttiṃ yāti yatra mṛtyurna vidyate ||10 ||",
  "SA08n982:26": "anādimati saṃsāre tṛṣṇāmohādibhirvṛte |",
  "SA08n982:27": "jyotirbhūta sadāśīlaṃ tasmācchīlamanāvilam ||11 ||",
  "SA08n982:28": "śīlaṃ dhanamasaṃhārya rājacaurodakādibhiḥ |",
  "SA08n982:29": "tasmācchīlaṃ sadā sevyaṃ dauḥśīlyaṃ ca vigarhitam ||12 ||",
  "SA08n982:30": "śīlābhiratapuruṣaḥ nirvāṇaṃ hyantike sthitam |",
  "SA08n982:31": "śīlavān puruṣo dhanyaḥ śīlavāṃścāpi sevyate ||13 ||",
  "SA08n982:32": "ravivad bhrājate śīlaṃ dauḥśīlyaṃ caiva garhitam |",
  "SA08n982:33": "nirmalaṃ vītakāntāraṃ nirjvaraṃ vītakāṅkṣi ca ||14 ||",
  "SA08n982:34": "śīlapraśastasambuddhairnirvāṇapuragāmikam |",
  "SA08n982:35": "āyuryāti dhruvaṃ dhīmān nityaṃ śīlenaṃ vṛṃhitam ||15 ||",
  "SA08n982:36": "śīlarahitāḥ paśubhiḥ samāḥ",
  "SA08n982:37": "na bibhenmṛtyukāle ca śīlena parirakṣitaḥ |",
  "SA08n982:38": "śīlamādyantakalyāṇaṃ sarvasaukhyapravartakam |",
  "SA08n982:39": "śīlavān puruṣo dhanyo dauḥśīlyābhirataḥ paśuḥ ||16 ||",
  "SA08n982:40": "tīraṃ naiva samāyānti puruṣāḥ śīlavarjitāḥ |",
  "SA08n982:41": "kāryākārya na vindanti tasmācchīlaṃ samācaret ||17 ||",
  "SA08n982:42": "śīlavastreṇa ye channāste channāḥ puruṣā matāḥ |",
  "SA08n982:43": "śīlena varjitā ye tu nagnāste paśubhiḥ samāḥ ||18 ||",
  "SA08n982:44": "śīlavān puruṣaḥ svarga gacchati",
  "SA08n982:45": "śīlavān puruṣaḥ svagamudyānamiva gacchati |",
  "SA08n982:46": "bandhuvanmanyate tatra śīlavān (su)",
  "SA08n982:47": "pramāgataḥ ||19 ||",
  "SA08n982:48": "śuciśīlasamācārāḥ śubhadharmasamanvitāḥ |",
  "SA08n982:49": "devalokopagāsteṣu janāḥ sukṛtakāriṇaḥ ||20 ||",
  "SA08n982:50": "śīlena paribṛṃhitā guṇā vardhante",
  "SA08n982:51": "yo na prārthayate kāmān śīlavān puruṣaḥ sadā |",
  "SA08n982:52": "guṇāstasya pravardhante śīlena paribṛṃhitāḥ ||21 ||",
  "SA08n982:53": "śīlaṃ svargasya sopānam",
  "SA08n982:54": "mahārghamuttamaṃ śīlamasmiṃlloke paratra ca |",
  "SA08n982:55": "tasmāt prahāya traiguṇyaṃ śīlameva sadā caret ||22 ||",
  "SA08n982:56": "devebhyo rocate taddhi trāṇaṃ śīlaṃ śubhānvitam |",
  "SA08n982:57": "bhāvitaṃ paramaṃ dhanyaṃ paralokopagāmikam ||23 ||",
  "SA08n982:58": "śīlavān yadi jānīyāt phalaṃ śīlasya yādṛśam ||24 ||",
  "SA08n982:59": "śastraṃ sutīkṣṇamādāya vāṇaṃ chindyādihātmanaḥ |",
  "SA08n982:60": "astropamasya nindyasya abhisaukhyasamanvitam ||25 ||",
  "SA08n982:61": "śīlasya phalaṃ sugatena pradarśitam",
  "SA08n982:62": "phalaṃ śīlasya vimalaṃ sugatena pradarśitam |",
  "SA08n982:63": "ādau śastaṃ tathā madhye nidhane śastameva tat ||26 ||",
  "SA08n982:64": "phalaṃ śīlasya vipulaṃ sukhāt sukhamuttamam |",
  "SA08n982:65": "śīlacaryā paraṃ saukhyaṃ dhanacaryā na tādṛśī ||27 ||",
  "SA08n982:66": "narā dhanena hīyante śīlena na kathañcana |",
  "SA08n982:67": "śocate puruṣastena pṛthak vā tadvirājate ||28 ||",
  "SA08n982:68": "śubhaṃ tasmānmunivaraiḥ praśastaṃ sārvagāmikam |",
  "SA08n982:69": "udyānamiva gacchanti puruṣāḥ śubhacāriṇaḥ |",
  "SA08n982:70": "devalokasamaṃ teṣāṃ saukhyānāmākaraṃ (param) ||29 ||",
  "SA08n982:71": "svargagamanārtha śīlaṃ samācaret",
  "SA08n982:72": "suśīlitasya śīlasya bhakṣitasyāpyanekaśaḥ |",
  "SA08n982:73": "phalaṃ vipacyate svargastasmācchīlaṃ samācaret ||30 ||",
  "SA08n982:74": "śīlaṃ svargasya sopānamākaraṃ sukhanirvṛte |",
  "SA08n982:75": "śīlavarjī hi puruṣo na kvacit sukhamedhate ||31 ||",
  "SA08n982:76": "śīlavān asaṃkhyāni saukhyāni labhate",
  "SA08n982:77": "śīlāmbhasā prasannena viprakīrṇena sarvadā |",
  "SA08n982:78": "snātvā gacchanti puruṣā devaloke ca nirvṛte |",
  "SA08n982:79": "yaddivyamālyābharaṇairdivyaiḥ saukhyaiḥ samanvitāḥ ||32 ||",
  "SA08n982:80": "ramate devabhavane tat sarva śubhahetukam |",
  "SA08n982:81": "asaṃkhyāni ca saukhyāni vardhamānāni sarvadā ||33 ||",
  "SA08n982:82": "labhate puruṣaḥ sarva yaḥ śīlamanuvartate |",
  "SA08n982:83": "śubhacārī sadā satyaḥ pūjyate so'parājitaḥ ||34 ||",
  "SA08n982:84": "anekasaukhyadāyakaṃ śīlamācaraṇīyam",
  "SA08n982:85": "śubhena śobhate martyaḥ pūjyate rājabhiḥ sadā |",
  "SA08n982:86": "śubhena śobhate martyastasmācchīlaṃ samācaret ||35 ||",
  "SA08n982:87": "anekasaukhyajanakaṃ sarvamāśvāsakārakam |",
  "SA08n982:88": "śīlaṃ sucaritaṃ kārya duṣkṛtaṃ ca vivarjayet ||36 ||",
  "SA08n982:89": "ye dānaśīlakarttāraḥ svargatadgatamānasāḥ |",
  "SA08n982:90": "teṣāṃ sakalmaṣaṃ śīlaṃ viṣamiśraṃ yathaudanam ||37 ||",
  "SA08n982:91": "nānāvidhasya śīlasya rakṣitasyāpyanekaśaḥ |",
  "SA08n982:92": "śubhakāryavipākāya deveṣu paripacyate ||38 ||",
  "SA08n982:93": "śīlāmbhasā prasanneṣu saṅkīrṇeṣu ca sarvadā |",
  "SA08n982:94": "snātvā gacchanti manujā devāṃścātyantikaṃ sukham ||39 ||",
  "SA08n982:95": "dānaśīlāḥ sadā dāntāḥ sarvabhūtahite ratāḥ |",
  "SA08n982:96": "jñānayuktā maitracitā gatāste devasammitim ||40 ||",
  "SA08n982:97": "hatadoṣāḥ kriyāvantaḥ śīlaratnena bhūṣitāḥ |",
  "SA08n982:98": "sarvasattvadayāvantaḥ suralokeṣu te budhāḥ ||41 ||",
  "SA08n982:99": "viśuddhakāñcanaprakhyā nirdhmātamalakalmaṣāḥ |",
  "SA08n982:100": "samyak karma susaṃlagnā devalokeṣu te budhāḥ ||42 ||",
  "SA08n982:101": "sarvasattvadayāvantaḥ sarvasattvahitaiṣiṇaḥ |",
  "SA08n982:102": "sarvapāpaviraktā ye teṣāṃ vāsaḥ surālaye ||43 ||",
  "SA08n982:103": "ahanyahani ye śīlaṃ rakṣanti suparīkṣakāḥ |",
  "SA08n982:104": "ahanyahani teṣāṃ hi sukhaṃ bhavati naikaśaḥ ||44 ||",
  "SA08n982:105": "śīlavājinamārūḍhā devabhavanaṃ prayānti",
  "SA08n982:106": "śīlavājinamārūḍhāḥ puruṣāstattvacintakāḥ |",
  "SA08n982:107": "prayānti devabhavanaṃ krīḍāyuktamanekaśaḥ ||45 ||",
  "SA08n982:108": "yā krīḍā devabhavane yacca saukhyamanuttamam |",
  "SA08n982:109": "tat samagrasya śīlasya phalamuktaṃ tathāgataiḥ ||46 ||",
  "SA08n982:110": "devasukhaṃ śīlajameva",
  "SA08n982:111": "yaddivyamālyābharaṇā divyāmbaravibhūṣitāḥ |",
  "SA08n982:112": "krīḍanti vibudhāḥ sarve tatsarva śubhahetukam ||47 ||",
  "SA08n982:113": "padmotpalavane ramye vanopavanabhūṣite |",
  "SA08n982:114": "svarge ramanti ye devāstat sarva śubhajaṃ phalam ||48 ||",
  "SA08n982:115": "yadākāśa ivātasthurdivyaratnavibhūṣitāḥ |",
  "SA08n982:116": "virājante'malā devāstacchīlasya mahat phalam ||49 ||",
  "SA08n982:117": "yatkānaneṣu ramyeṣu citreṣu puṣpiteṣu ca |",
  "SA08n982:118": "ramanti giripṛṣṭheṣu surāstacchīlajaṃ phalam ||50 ||",
  "SA08n982:119": "svagṛhaṃ hi yathā martyāḥ praviśanti gatavyathāḥ |",
  "SA08n982:120": "tathā śīlasamācārāḥ prayānti tridivaṃ narāḥ ||51 ||",
  "SA08n982:121": "etat sujīvitaṃ śreṣṭhaṃ yacchīlaparirakṣaṇam |",
  "SA08n982:122": "maraṇānāṃ paraṃ mṛtyuḥ yacchīlaparivarjanam ||52 ||",
  "SA08n982:123": "śīlamanupamaṃ kāryam",
  "SA08n982:124": "etān guṇān sadā matvā priyatvamapi cātmanaḥ |",
  "SA08n982:125": "śīlaṃ surakṣitaṃ kārya dauḥśīlyaṃ ca vivarjayet ||53 ||",
  "SA08n982:126": "śīlacārī sadā dāntaḥ kṣamāvāṃśca sudarśanaḥ |",
  "SA08n982:127": "sopānamiva cārūḍhaṃ prayātyānandasannidhim ||54 ||",
  "SA08n982:128": "śīlena plavabhūtena saṃsārottaraṇam",
  "SA08n982:129": "phalaṃ śīlasya tu sukhaṃ devalokeṣu pacyate |",
  "SA08n982:130": "śīlena plavabhūtena saṃsārāduttaranti ca ||55 ||",
  "SA08n982:131": "śīlāmbhasā viśuddhā ye svāyattā dhīracetasaḥ |",
  "SA08n982:132": "jāmbūnadamayaiḥ puṣpaiste'trārcanti divaukasaḥ ||56 ||",
  "SA08n982:133": "ye navādātamanaso nityaṃ śīlena bhūṣitāḥ |",
  "SA08n982:134": "te yānti devasadanaṃ yatra saukhyamanantakam ||57 ||",
  "SA08n982:135": "saukhyāt saukhyataraṃ yānti narāḥ sukṛtakāriṇaḥ |",
  "SA08n982:136": "krīḍanti devasadane śīlena paribṛṃhitāḥ ||58 ||",
  "SA08n982:137": "śīlasopānamārūḍhāḥ sugatiṃ prayānti",
  "SA08n982:138": "śīlasopānamāruhya jñānena paribṛṃhitāḥ |",
  "SA08n982:139": "narāḥ prayānti sugatiṃ jñānena ca parāyaṇā ||59 ||",
  "SA08n982:140": "suprasannena manasāśīlaṃ yadabhirakṣitam |",
  "SA08n982:141": "tasya śīlasya śītasva sukhametadupasthitam ||60 ||",
  "SA08n982:142": "śīlasya pariṇāmo sukhadāyakaḥ",
  "SA08n982:143": "surakṣitasya śīlasya bhāvitasyāpyanekaśaḥ |",
  "SA08n982:144": "pariṇāme sukhībhūtvā nirvāṇaṃ cādhigacchati ||61 ||",
  "SA08n982:145": "śīlaṃ rakṣatyupāyena śīlaṃ nayati saṅgatim |",
  "SA08n982:146": "tasmācchīlaṃ sadā rakṣyaṃ pariṇāmo'sya śītalaḥ ||62 ||",
  "SA08n982:147": "mṛtyukāle samutpanne śīlavānakutobhayaḥ |",
  "SA08n982:148": "na me durgatinā trāṇaṃ śīlaṃ hi trāṇamuttamam ||63 ||",
  "SA08n982:149": "kutsitaśīlasya kutsitaḥ pariṇāmaḥ",
  "SA08n982:150": "kācābhrapaṭalaṃ yasya śīlaṃ bhavati kutsitam |",
  "SA08n982:151": "sa kutsitena śīlena kutsito jāyate naraḥ ||64 ||",
  "SA08n982:152": "śīlavirahitaḥ mūḍho bhavati svargamapi na yāti",
  "SA08n982:153": "śīlamūlena labdhvedaṃ sukhaṃ svargeṣu dehibhiḥ |",
  "SA08n982:154": "tṛṣṇākṣayo na bhavati sa paścāt paritapyate ||65 ||",
  "SA08n982:155": "tasmācchīlavatā nityaṃ śīlameva viśiṣyate |",
  "SA08n982:156": "niḥśīlaḥ puruṣo mūḍho na svargamadhirohati ||66 ||",
  "SA08n982:157": "pañcakāmopamaṃ divyaṃ yadidaṃ bhujyate sukham |",
  "SA08n982:158": "tacchīlasya viśuddhasya prāpyate hi phalaṃ mahat ||67 ||",
  "SA08n982:159": "yattejaḥ kāñcanasyāsya meruparvataśālinaḥ |",
  "SA08n982:160": "tacchīlatejasastejaḥ kalāṃ nārhati ṣoḍaśīm ||68 ||",
  "SA08n982:161": "dīpyamānaiḥ sadā śīlaiḥ nirdhātukanakatviṣā |",
  "SA08n982:162": "saṃyuktāstridivaṃ yānti paṇḍitā svena karmaṇā ||69 ||",
  "SA08n982:163": "trividhaśīlasya trividhaṃ phalam",
  "SA08n982:164": "hīnamadhyaviśiṣṭasya śīlasya trividhasya vai |",
  "SA08n982:165": "phalaṃ hi trividhaṃ dṛṣṭaṃ hīnamadhyottamaṃ tathā ||70 ||",
  "SA08n982:166": "pramādarahitaṃ śīlamapramādopabṛṃhitam |",
  "SA08n982:167": "nityaṃ tat sukhadaṃ dṛṣṭaṃ dharmateyaṃ vyavasthitā ||71 ||",
  "SA08n982:168": "śīlaprabhayā sūryasahastrasyādi parābhavaḥ",
  "SA08n982:169": "śīlodbhavā yā vimalā prabhā bhavati dehinām |",
  "SA08n982:170": "na sā sūryasahastrasya saṃyuktasya bhaviṣyati ||72 ||",
  "SA08n982:171": "śīlaṃ saptavidhaṃ ramyaṃ yo rakṣati narottamaḥ |",
  "SA08n982:172": "sa kāmaṃ bhuñjati phalaṃ sugatena ca deśitam ||73 ||",
  "SA08n982:173": "śīlacaryā vinā svarga na yānti",
  "SA08n982:174": "śīlacaryā samāśritya samyagdarśanatatparaḥ |",
  "SA08n982:175": "martyalokād divaṃ yānti na kaṣṭaṃ tapacāriṇaḥ ||74 ||",
  "SA08n982:176": "yacchīlaṃ śīlasaṃsparśa pariṇāme'pi śītalam |",
  "SA08n982:177": "niṣevate sadāmūḍhaḥ sa paścāt paritapyate ||75 ||",
  "SA08n982:178": "saptavidhena śīlena devasānnidhyaṃ prāpyate",
  "SA08n982:179": "śīlaṃ saptavidhaṃ dhanyamavisaṃvādakaṃ padam |",
  "SA08n982:180": "śīlena rakṣitaḥ puruṣo devānāmantikaṃ gataḥ ||76 ||",
  "SA08n982:181": "śīlena śobhanaṃ phalaṃ milati",
  "SA08n982:182": "yathā pakṣairdṛḍhaiḥ pakṣī svedacchatraṃ nihanti (vai) |",
  "SA08n982:183": "tathā naro dṛḍhaḥ śīlairdevalokāya kalpyate ||77 ||",
  "SA08n982:184": "śrutimātraṃ ca (tacchīlaṃ)",
  "SA08n982:185": "ramyād ramyataraṃ ca tat |",
  "SA08n982:186": "labhate puruṣaḥ kartā phalaṃ śīlasya śobhanam ||78 ||",
  "SA08n982:187": "dāna-śīla-taporatnaṃ hṛdayaiśca samāśritam |",
  "SA08n982:188": "devatā vā manuṣyo vā labhate paramaṃ padam ||79 ||",
  "SA08n982:189": "antarbahiśca niḥsārāḥ puruṣā dharmavarjitāḥ |",
  "SA08n982:190": "saṃsārāt phalakāṅkṣibhyaḥ saddharmo na (ca) rocate ||80 ||",
  "SA08n982:191": "antarbahiśca ye sārāste narā vastuto dṛḍhāḥ |",
  "SA08n982:192": "ye dharmacāriṇaḥ śāntāḥ parasattvahitaiṣiṇaḥ ||81 ||",
  "SA08n982:193": "anuttaraḥ śīlavatāṃ sugandhaḥ",
  "SA08n982:194": "na ketakī campaka-puṣpagandhā,",
  "SA08n982:195": "tamālake nāgarucaśca gandhaḥ |",
  "SA08n982:196": "prayānti gandhā hiṃ yathā sureṇa,",
  "SA08n982:197": "anuttaraḥ śīlavatāṃ sugandhaḥ ||82 ||",
  "SA08n982:198": "dauḥśīlyaṃ sadā varjyam",
  "SA08n982:199": "tasmācchīlaṃ sadā kārya dānajñānatapodhanaiḥ |",
  "SA08n982:200": "dauḥśīlyaṃ ca sadā varjyaviṣaśastrānalopanam ||83 ||",
  "SA08n982:201": "śīlena eva sukhamavāpnute",
  "SA08n982:202": "evaṃ surakṣitaṃ śīlaṃ narān nayati saṅgatim |",
  "SA08n982:203": "na hi śīlādṛte kaścit padaṃ sukhamavāpnute ||84 ||",
  "SA08n982:204": "devaguṇasadṛśaṃ śīlaṃ sadā''caret",
  "SA08n982:205": "tasmād devaguṇaṃ matvā śīlameva sadā''caret |",
  "SA08n982:206": "na śīlasadṛśaṃ kiñcidanyat trāṇamihāsti vai ||85 ||",
  "SA08n982:207": " ||iti śīlavargastrayoviṃśaḥ ||"
}