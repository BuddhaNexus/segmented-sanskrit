{
    "1122:0": "ātmabhāvarakṣā ṣaṣṭhaḥ paricchedaḥ |",
    "1122:1": "uktaṃ niṣphalaspandavarjanam |",
    "1122:2": "kathametatsidhyedityāha-",
    "1122:3": "etatsidhyetsadā smṛtyā",
    "1122:4": "iti | dvādaśemāḥ smṛtayo niṣphalaspandavarjanāya saṃvartante |",
    "1122:5": "yaduta tathāgatājñānatikramānupālanavipākagauravasmṛtiḥ |",
    "1122:6": "sarvakāyasya niścalasvabhāvatāpratiṣṭhitatānusmṛtiḥ |",
    "1122:7": "sati sattvārthe yadaṅgamanupayogi tad dṛḍhatarasmṛtyapekṣāniścalamādhyachandaparāyattīkṛtaṃ sarvadhīraceṣṭāsmṛtiḥ |",
    "1122:8": "navakasya bhayotsavādisaṃbandhasaṃbhrame'ṅgamuktasmṛtiḥ |",
    "1122:9": "īryāpathacatuṣkākṣepanirūpaṇasmṛtiḥ |",
    "1122:10": "antarāntarā ca īryāpathatrikopārakṣaṇārthamīryāpathasaṃpadavalokanasmṛtiḥ |",
    "1122:11": "bhāṣaṇakāle cātiprasādauddhatyasaṃrambhapakṣapātādivaśādatimātrāprāsādikahastapādaśiromukhavikāraniyamanasmṛtiḥ |",
    "1122:12": "yaḥ śrotā, vaktavyaḥ sa yāvanmātreṇa dhvanitārtha jānāti,",
    "1122:13": "tadanatirekeṇa svareṇa bhāṣaṇasmṛtiranyatra parāśaṅkādoṣasaṃbhavāt |",
    "1122:14": "aśikṣitajanasamāgamasaṃkaṭe svacittataccittaprasādanāditātparyasmṛtiḥ |",
    "1122:15": "cittamattadvipasya śamathastambhe nityabaddhasmṛtiḥ |",
    "1122:16": "muhurmuhuśca cittāvasthāpratyavekṣaṇāsmṛtiḥ |",
    "1122:17": "mahājanasaṃpātaṃ prāyo'nyakāryatyāgenāpi yathoktasmṛtirakṣā tātparyasmṛtiriti ||",
    "1122:18": "evametābhiḥ smṛtibhirniṣphalaspandanavarjanaṃ sidhyati | sā ca-",
    "1122:19": "smṛtistīvrādarādbhavet |",
    "1122:20": "tatrādaraḥ kāryeṣu sarvabhāvenābhimukhyam |",
    "1122:21": "avajñāpratipakṣaḥ | ayaṃ ca -",
    "1122:22": "ādaraḥ śamamāhātmyaṃ jñātvātāpena jāyate || 8||",
    "1122:23": "kastāvadayaṃ śamo nāma?",
    "1122:24": "ya āryākṣayamatisūtre śamatha uktaḥ ||",
    "1122:25": "tatra katamā śamathākṣayatā?",
    "1122:26": "yā cittasya śāntirūpaśāntiravikṣepakendriyasaṃyamaḥ ,",
    "1122:27": "anuddhatatā,",
    "1122:28": "anunnahanatā acapalatā acañcalatā saumyatā guptatā karmaṇyatā ājāneyatā ekāgratā ekārāmatā saṃgaṇikāvarjanatā vivekaratiḥ kāyavivekaścittāvibhramo'raṇyamukhamanasikāratā alpecchatā |",
    "1122:29": "yāvadīryāpathaguptiḥ kālajñatā samayajñatā mātrajñatā muktijñatā subharatā supoṣatetyādi ||",
    "1122:30": "kiṃ punarasya śamasya māhātmyam?",
    "1122:31": "yathābhūtajñānajananaśaktiḥ | yasmāt-",
    "1122:32": "samāhito yathābhūtaṃ prajānātītyavadanmuniḥ |",
    "1122:33": "yathoktaṃ dharmasaṃgītau-samāhitamanaso yathābhūtadarśanaṃ bhavati |",
    "1122:34": "yathābhūtadarśino bodhisattvasya sattveṣu mahākaruṇā pravartate |",
    "1122:35": "evaṃ cāsya bhavati-idaṃ mayā samādhimukhaṃ sarvadharmayathābhūtadarśanaṃ ca sarvasattvānāṃ niṣpādayitavyam |",
    "1122:36": "sa tayā mahākaruṇā saṃcodyamāno'dhiśīlamadhicittamadhiprajñaṃ ca śikṣāṃ paripūrya caturāṃ samyaksaṃbodhimabhisaṃbudhyate- tasmānmayā śīlasusthitenāprakampenāśithilena bhavitavyamiti |",
    "1122:37": "idaṃ śamathamāhātmyamātmanaḥ pareṣāṃ ca anantāpāyādiduḥkhasamatikramānantalaukikalokottarasukhasaṃpatprakarṣapāraprāptyātmakamavagamya tadabhilāṣeṇātāpo bhāvayitavyaḥ ādīptagṛhāntargateneva śītalajalābhilāṣiṇā |",
    "1122:38": "tena tīvra ādaro bhavati śikṣāsu |",
    "1122:39": "tenāpi smṛtirupa tiṣṭhati |",
    "1122:40": "upasthitasmṛtirniṣphalaṃ varjayati |",
    "1122:41": "yaśca varjayati tasyānarthā na saṃbhavanti |",
    "1122:42": "tasmādātmabhāvaṃ rakṣitukāmena smṛtimūlamanviṣya nityamupasthitasmṛtinā bhavitavyam ||",
    "1122:43": "ata eva ugraparipṛcchāyāṃ gṛhiṇaṃ bodhisattvamadhikṛtyoktam-tena surāmaireyamadyapramādasthānāt prativiratena bhavitavyamamattenānunmattenācapalenācañcalenāsaṃbhrāntenāmukhareṇānunnaḍenānuddhatenopasthitasmṛtinā saṃprajanyeneti |",
    "1122:44": "atraiva ca pravrajitabodhisatvamadhikṛtyoktam-smṛtisaṃprajanyasyāvikṣepa iti ||",
    "1122:45": "tatra smṛtiḥ āryaratnacūḍasūtre'bhihitā-yayā smṛtyā sarvakleśānāṃ prādurbhāvo na bhavati |",
    "1122:46": "yayā smṛtyā sarvamārakarmaṇāmavatāraṃ na dadāti |",
    "1122:47": "yayā smṛtyā utpathe vā kumārge vā na patati |",
    "1122:48": "yayā smṛtyā dauvārikabhūtayā sarveṣāmakuśalānāṃ cittacaitasikānāṃ dharmāṇāmavakāśaṃ na dadāti |",
    "1122:49": "iyamucyate samyaksmṛtiriti ||",
    "1122:50": "saṃprajanyaṃ tu prajñāpāramitāyāmuktam- caraṃścarāmīti prajānāti |",
    "1122:51": "sthitaḥ sthito'smīti prajānāti |",
    "1122:52": "śayānaḥ śayita iti prajānāti |",
    "1122:53": "niṣaṇṇo niṣaṇṇo'smīti prajānāti |",
    "1122:54": "yathā yathā cāsya kāyaḥ sthito bhavati,",
    "1122:55": "tathā tathaiva prajānāti |",
    "1122:56": "peyālaṃ |",
    "1122:57": "so'tikrāman vā pratikrāman vā saṃprajānacārī bhavati |",
    "1122:58": "ālokite saṃmiñjjite prasārite saṃghāṭīpaṭṭapātracīvaradhāraṇe aśite pīte khādite nidrāklamaprativinodane āgate gate sthite niṣaṇṇe supte jāgarite bhāṣite tūṣṇībhāve pratisaṃlayane saṃprajānacārī bhavatīti ||",
    "1122:59": "śīlaṃ hi samādhisaṃvartanīyam ||",
    "1122:60": "yathoktaṃ candrapradīpasūtre-",
    "1122:61": "kṣipraṃ samādhiṃ labhate niraṅgaṇaṃ viśuddhaśīlasmimi ānuśaṃsāḥ || iti ||",
    "1122:62": "ato'vagamyate- ye kecitsamādhihetavaḥ prayogāste śīlāntargatā iti |",
    "1122:63": "tasmātsamādhyarthinā smṛtisaṃprajanyaśīlena bhavitavyam |",
    "1122:64": "tathā śīlārthināpi samādhau yatnaḥ,",
    "1122:65": "kāryaḥ,",
    "1122:66": "tatraiva sūtre vacanāt |",
    "1122:67": "dhyānānuśaṃseṣu hi paṭhayate-",
    "1122:68": "nāsau bhoti anācāro ācāre supratiṣṭhitaḥ |",
    "1122:69": "gocare carate yogī vivarjeti agocaram ||",
    "1122:70": "niṣparidāhavihārī guptaindriyasaṃvṛtaḥ ||iti||",
    "1122:71": "etābhyāṃ ca śīlasamādhibhyāmanyonyasaṃvardhanakarābhyāṃ cittakarmapariniṣpattiḥ |",
    "1122:72": "etāvatī ceyaṃ bodhisattvaśikṣā yaduta cittaparikarma,",
    "1122:73": "etanmūlatvāt sarvasattvārthānām ||",
    "1122:74": "uktaṃ hyāryaratnameghecittapūrvagamāśca sarvadharmāḥ |",
    "1122:75": "citte parijñāte sarvadharmāḥ parijñātā bhavanti | api tu -",
    "1122:76": "cittena nīyate lokaḥ cittaṃ cittaṃ na paśyati |",
    "1122:77": "cittena cīyate karma śubhaṃ vā yadi vāśubham ||",
    "1122:78": "cittaṃ bhramate'lātavat |",
    "1122:79": "cittaṃ bhramate turaṅgavat |",
    "1122:80": "cittaṃ dahate devāgnivat |",
    "1122:81": "cittaṃ harate mahāmbuvat ||",
    "1122:82": "sa evaṃ vyupaparīkṣamāṇaścitte sūpasthitasmṛtirviharati,",
    "1122:83": "na cittasya vaśaṃ gacchati |",
    "1122:84": "api tu cittamevāsya vaśaṃ gacchati |",
    "1122:85": "citenāsya vaśībhūtena sarvadharmā vaśībhavantīti ||",
    "1122:86": "tathā āryadharmasaṃgītisūtre'pyuktam-mativikramo bodhisattva āha-yo'yaṃ dharmo dharma ityucyate,",
    "1122:87": "nāyaṃ dharmo deśastho na pradeśastho'nyatra svacittādhīno dharmaḥ |",
    "1122:88": "tasmānmayā svacittaṃ svārādhitaṃ svadhiṣṭhitaṃ susamārabdhaṃ sunigṛhītaṃ kartavyam |",
    "1122:89": "tatkasya hetoḥ?",
    "1122:90": "yatra citaṃ tatra guṇadoṣāḥ |",
    "1122:91": "nāsti niścittatāyāṃ guṇadoṣāḥ |",
    "1122:92": "tatra bodhisattvo doṣebhyaścittaṃ nivārya guṇeṣu pravartayati ||",
    "1122:93": "taducyatecittādhīno dharmo dharmādhīnā bodhiritiḥ ||",
    "1122:94": "ayaṃ bhagavan dharmaṃ samādadānaḥ sukhābhisaṃbodhāya saṃvartata iti ||",
    "1122:95": "āryagaṇḍavyūhasūtre'pi varṇitam-svacittādhiṣṭhānaṃ sarvabodhisattvacaryā,",
    "1122:96": "svacittādhiṣṭhānaṃ sarvasattvaparipākavinayaḥ ||",
    "1122:97": "peyālaṃ ||",
    "1122:98": "tasya mama kulaputra evaṃ bhavati- svacittamevopastambhayitavyaṃ sarvakuśalamūlaiḥ |",
    "1122:99": "svacittamevābhiṣyandayitavyaṃ dharmameghaiḥ |",
    "1122:100": "svacittameva pariśodhayitavyamāvaraṇāya dharmebhyaḥ |",
    "1122:101": "svacittameva (dṛ)",
    "1122:102": "ḍhīkartavyaṃ vīryeṇetyādi ||",
    "1122:103": "tathā atraiva māyādevyadarśanākulībhūte āryasudhane ratnanetrāyā nagaradevatāyāstadṛrśanārthamiyamanuśāsanī- cittanagaraparipālanakuśalena te kulaputra bhavitavyaṃ sarvasaṃsāraviṣayaratyasaṃvasanatayā |",
    "1122:104": "cittanagarālaṃkāraprayuktena te kulaputra bhavitavyaṃ daśatathāgatabalādhyālambanatayā |",
    "1122:105": "cittanagarapariśodhanaprayuktena te kulaputra bhavitavyamīrṣyāmātsaryaśāṭhayāpanayanatayā |",
    "1122:106": "cittanagaravivardhanābhiyuktena te kulaputra bhavitavyaṃ sarvajñatāsaṃbhāramahāvīryavegavivardhanatayā |",
    "1122:107": "cittanagaraduryodhanadurāsadatābhinirhāraprayuktena te kulaputra bhavitavyaṃ sarvakleśamārakāyikapāpamitramāracakrānavamardanatayā |",
    "1122:108": "cittanagarapravistaraṇaprayuktena te kulaputra bhavitavyaṃ mahāmaitrīsarvajagatsphuraṇatayā |",
    "1122:109": "cittanagarapraticchādanaprayuktena te kulaputra bhavitavyaṃ vipuladharmacchatrasarvākuśaladharmapratipakṣābhinirharaṇatayā |",
    "1122:110": "cittanagaravivaraṇaprayuktena te kulaputra bhavitavyam ādhyātmikabāhyavastusarvajagatsaṃprāpaṇatayā |",
    "1122:111": "cittanagaradṛḍhasthāmābhinirhāraprayuktena te kulaputra bhavitavyaṃ sarvākuśaladharmasvasaṃtatyavasanatayā |",
    "1122:112": "yāvadevaṃ cittanagaraviśuddhayamiyuktena kulaputra bodhisattvena śakyaṃ sarvakuśalamūlasamārjanamanuprāptum |",
    "1122:113": "tatkasya hetoḥ?",
    "1122:114": "tathā hi tasya bodhisattvasyaivaṃ cittanagarapariśuddhasya sarvāvaraṇāni purato na saṃtiṣṭhinte |",
    "1122:115": "buddhadarśanāvaraṇaṃ vā dharmaśravaṇāvaraṇaṃ vetyādi ||",
    "1122:116": "tasmād vyavasthitamevam-cittaparikarmaiva bodhisattvaśikṣeti |",
    "1122:117": "taccācapalacetasaḥ ||",
    "1122:118": "śamācca na caleccitaṃ bāhyaceṣṭānivartanāt || 9||",
    "1122:119": "asaṃprajanyaparatantrasya muṣitasmṛteśca cittaṃ calati samīhitādālambanādanyatra nīyamānatvāt |",
    "1122:120": "yadā tu smṛtisaṃprajanyena bāhyāśceṣṭā nivartitā bhavanti,",
    "1122:121": "tadā tadvaśatvādekasminnālambane nibaddhaṃ yāvadiṣyate tāvattiṣṭhati |",
    "1122:122": "tataśca pūrvavadanuśaṃsavistaraḥ |",
    "1122:123": "adyatve'pi ca satvārthakṣamo bhavatyeva prasādakaratvāt | katham?",
    "1122:124": "sarvatrācapalo mandamatisnigdhābhibhāṣaṇāt |",
    "1122:125": "āvarjayejjanaṃ bhavyamādeyaścāpi jāyate ||10||",
    "1122:126": "etadeva ca bodhisattvasya kṛtyaṃ yaduta sattvāvarjanam |",
    "1122:127": "yathā āryadharmasaṃgītisūtre āryapriyadarśanena bodhisattvena paridīpitam- tathā tathā bhagavan bodhisattvena pratipattavyaṃ yatsahadarśanenaiva sattvāḥ prasīdeyuḥ |",
    "1122:128": "tatkasmāddhetoḥ?",
    "1122:129": "na bhagavan bodhisattvasyānyatkaraṇīyamasti anyatra sattvāvarjanāt |",
    "1122:130": "sattvaparipāka eveyaṃ bhagavan bodhisattvasya dharmasaṃgītiriti ||",
    "1122:131": "evaṃ punarakriyamāṇe ko doṣa ityāha-",
    "1122:132": "anādeyaṃ tu taṃ lokaḥ paribhūya jināṅkuram |",
    "1122:133": "bhasmacchanno yathā vahniḥ pacyeta narakādiṣu ||11||",
    "1122:134": "yathā prāgupadarśitam ||",
    "1122:135": "yena cāsya paribhavaḥ ,",
    "1122:136": "evamanarthaḥ-",
    "1122:137": "ratnameghe jinenoktaḥ tena saṃkṣepasaṃvaraḥ |",
    "1122:138": "yenāprasādaḥ sattvānāṃ tadyatnena vivarjayet ||12||",
    "1122:139": "iti | yathāha- katame ca te bodhisattvasamudācārāḥ?",
    "1122:140": "yāvadiha bodhisattvo nāsthāne viharati nākāle |",
    "1122:141": "nākālabhāṇī bhavati,",
    "1122:142": "nākālajño bhavati,",
    "1122:143": "nādeśajño bhavati |",
    "1122:144": "yatonidānamasyāntike sattvā aprasādaṃ prativedayeyuḥ,",
    "1122:145": "sa sarvasattvānurakṣayā ātmanaśca bodhisaṃbhāraparipūraṇārthaṃ saṃpanneryāpatho bhavati,",
    "1122:146": "mṛdubhāṇī mandabhāṇī asaṃsargabahulaḥ pravivekābhimukhaḥ suprasannamukha iti ||",
    "1122:147": "ata eva dharmasaṃgītisūtre deśitam-yaḥ sattvān rakṣati,",
    "1122:148": "sa śīlaṃ rakṣatīti ||",
    "1122:149": "anayā kanīyena mātṛgrāmeṇa saha rahovasthādiṣu lokarakṣā ca kṛtā syāt |",
    "1122:150": "evaṃ bhogyeṣu jalasthaleṣu mūtrapurīṣaśrleṣmapūyādīnāṃ kutsitānāṃ rahasyarahasi cotsargaṃ na kuryāddevamanuṣyacittarakṣārtham ||",
    "1122:151": "saddharmasmṛtyupasthāne ca raha utsiṣṭaṃ kṛtvā anutsiṣṭāhāreṣvadadataḥ pretagatiḥ paṭhayate ||",
    "1122:152": "tathā bodhisattvaprātimokṣe'pyaprasādaparihāra uktaḥ- na purato dantakāṣṭhaṃ khāditavyaṃ na purataḥ khelo nikṣiptavya iti ||",
    "1122:153": "eṣa ca gauravalajjāvidhiḥ sarvadraṣṭavyo na brahmacāriṣveva |",
    "1122:154": "atra tu sūtre brahmacāryadhikāraḥ teṣu gurutarāpattibhayasaṃdarśanārtham ||",
    "1122:155": "yatha atraivāha-noccairmāṣiṇā bhavitavyamiti ||",
    "1122:156": "na cāyaṃ vidhiḥ prādeśikaḥ |",
    "1122:157": "tathā brahmaparipṛcchāyāmapyuktam- na ca vadhakasadṛśena bodhisattvena bhavitavyamiti |",
    "1122:158": "tathā prātimokṣādapi lokāprasādakaramanveṣya varjanīyam |",
    "1122:159": "tatra tāvat-",
    "1122:160": "mukhapūraṃ na bhuñjīta saśabdaṃ prasṛtānanaḥ |",
    "1122:161": "pralambapādaṃ nāsīta na bāhuṃ mardayetsamam ||",
    "1122:162": "evaṃ svayamapyutprekṣya dṛṣṭvā śrutvā ca lokāprasādaṃ rakṣet |",
    "1122:163": "aprasādakaravacanavarjanaṃ tu na sukaramiti smaraṇabodhanārthamupadarśyate |",
    "1122:164": "āryasāgaramatisūtre deśitam-nāvalīnavacano bhavati |",
    "1122:165": "na vyavakīrṇavacanaḥ |",
    "1122:166": "nāksyandanavacanaḥ |",
    "1122:167": "nojjvālanavacanaḥ |",
    "1122:168": "na rāgānunītavacanaḥ |",
    "1122:169": "na prākṛtavacanaḥ |",
    "1122:170": "nāsaṃrakṣitavacanaḥ |",
    "1122:171": "na vyāpādasaṃdhukṣaṇavacanaḥ |",
    "1122:172": "na cañcalavacanaḥ |",
    "1122:173": "na capalavacanaḥ |",
    "1122:174": "na naṭaraṅgavacanaḥ |",
    "1122:175": "na mukhasākṣyavaropaṇavacano bhavatīti ||",
    "1122:176": "āryatathāgataguhyasūtre'pyāha- na khalu punaḥ kulaputra bodhisattvasya vāg raktā vā duṣṭā vā mūḍhā vā kliṣṭā vā kṣuṇṇavyākaraṇā vā svapakṣotkarṣaṇavacanā vā,",
    "1122:177": "parapakṣanigrahavacanā vā,",
    "1122:178": "ātmavarṇānunayavacanā vā,",
    "1122:179": "paravarṇapratighavacanā vā,",
    "1122:180": "pratijñottāraṇavacanā vā,",
    "1122:181": "ābhimānikavyākaraṇavacanā veti ||",
    "1122:182": "āryadaśabhūmakasūtre'pyuktam-yeyaṃ vāgamanojñā svasaṃtānaparasaṃtānavināśanī tathārūpāṃ vācaṃ prahāya,",
    "1122:183": "yeyaṃ vāk snigdhā mṛdvī manojñā madhurā priyakaraṇī manaāpakaraṇī hitakaraṇī karṇasukhā hṛdayaṃgamā premaṇī varṇaviṣpaṣṭā vijñeyā śravaṇīyā aniśritā bahujanakāntā bahujanapriyā bahujanamanaāpā vijñapraśastā sarvasattvahitasukhāvahā manautplāvakarī manaḥprahlādanakarī svaparasaṃtānapramodanakarī rāgadveṣamohasarvakleśapraśamanī,",
    "1122:184": "tathārūpāṃ vācaṃ niścārayati |",
    "1122:185": "yāvaditihāsapūrvakamapi vacanaṃ parihārya pariharatīti ||",
    "1122:186": "āryagaganagañjasūtre tūktam-guruvacanānavamardanatayā,",
    "1122:187": "paravacanānācchindanatayā cādeyagrāhyavacano bhavatīti ||",
    "1122:188": "dharmasaṃgītisūtre'pyuktam-gaganagañjo bodhisattva āha- na bodhisattvenaiṣā vāgbhāṣitavyā yayā paro vyāpadyeta |",
    "1122:189": "na sā vāgbhāṣitavyā yayā paraṃ tāpayet |",
    "1122:190": "na bodhisattvena sā vāgbhāṣitavyā yatparo jānīyāt |",
    "1122:191": "na sā vāgbhāṣitavyā yāpārthā nirarthā |",
    "1122:192": "na bodhisattvena sā vāgbhāṣitavyā yayā na vidyāmutpādayet |",
    "1122:193": "na sā vāgbhāṣitavyā yā sattvānāṃ na hṛdayaṃgamā na paurī na karṇasukhā,",
    "1122:194": "na sā vāgbhāṣitavyeti ||",
    "1122:195": "saṃkṣepatastu parāprasādarakṣā āryasāgaramatisūtre deśitā-apara ekadharmo mahāyānasaṃgrahāya saṃvartate-svaskhalitapratyavekṣaṇatayā sarvasattvānurakṣeti ||",
    "1122:196": "eṣā rakṣātmabhāvasya",
    "1122:197": "yathā parairna nāśyeta |",
    "1122:198": "yathā na parānna nāśayet |",
    "1122:199": "asya tu granthavistarasyāyaṃ piṇḍārtho bodhisattvena manasā nityaṃ dhārayitavyaḥ-",
    "1122:200": "suniścalaṃ suprasannaṃ dhīraṃ sādaragauravam |",
    "1122:201": "salajjaṃ sabhayaṃ śāntaṃ parārādhanatatparam |",
    "1122:202": "ātmasattvavaśaṃ nityamanavadyeṣu vastuṣu |",
    "1122:203": "nirmāṇamiva nirmānaṃ dhārayāmyeṣa mānasam ||iti||",
    "1122:204": "kimetāvatī ātmabhāvarakṣā?",
    "1122:205": "na hi | kiṃ tarhi-",
    "1122:206": "bhaiṣajyavasanādibhiḥ |",
    "1122:207": "saha | tatra dvividhaṃ bhaiṣajyam |",
    "1122:208": "satatabhaiṣajyaṃ glānapratyayabhaiṣajyaṃ ca |",
    "1122:209": "tatra satatabhaiṣajyamadhikṛtya āryaratnameghe'bhihitam- tasmātpiṇḍapātrādekaṃ pratyaṃśaṃ sabrahmacāriṇāṃ sthāpayati |",
    "1122:210": "dvitīyaṃ duḥkhitānāṃ tṛtīyaṃ vinipatitānāṃ caturthamātmanā paribhuṅkte |",
    "1122:211": "paribhuñjāno na raktaḥ paribhuṅkte'sakto'gṛddho'nadhyavasitaḥ |",
    "1122:212": "anyatra yāvadeva kāyasya sthitaye, yāpanāyai |",
    "1122:213": "tathā paribhuṅkte yathā nātisaṃlikhito bhavati,",
    "1122:214": "nātigurukāyaḥ |",
    "1122:215": "tatkasya hetoḥ?",
    "1122:216": "atisaṃlikhito hi kuśalapakṣaparāṅmukho bhavati |",
    "1122:217": "atigurukāyo middhāvaṣṭabdho bhavati |",
    "1122:218": "tena taṃ piṇḍapātaṃ paribhujya kuśalapakṣāmi mukhena bhavitavyamityādi ||",
    "1122:219": "āryaratnarāśāvapyuktam-tena grāmaṃ vā nagaraṃ vā nigamaṃ vā piṇḍāya caratā dharmasaṃnāhaṃ saṃnahyapiṇḍāya cartavyam |",
    "1122:220": "tatra katamo dharmasaṃnāhaḥ?",
    "1122:221": "amanaāpāni rūpāṇi dṛṣṭvā na pratihavyantam |",
    "1122:222": "manaāpāni dṛṣṭvā nānunetavyam |",
    "1122:223": "evaṃ manaāpāmanaāpeṣu śabdagandharasaspraṣṭavyeṣu vijñapteṣu nānunetavyaṃ na pratihantavyam |",
    "1122:224": "indriyasusaṃvṛtenānutkṣiptacakṣuṣā yugamātraprekṣiṇā |",
    "1122:225": "dāntājāneyacittena pūrvadharmamanasikāramanutsṛjatā nāmiṣaprakṣiptayā saṃtatyā piṇḍāya cartavyam,",
    "1122:226": "sapadānacāriṇā ca bhavitabyam |",
    "1122:227": "yataśca piṇḍapāto labhyate tatrānunayo na kartavyaḥ |",
    "1122:228": "yataśca na labhyate tatra pratighāto notpādayitavyaḥ |",
    "1122:229": "daśakulapraveśe na caikādaśātkulād bhikṣā na labhyate |",
    "1122:230": "tathāpi na paritaptavyam,",
    "1122:231": "evaṃ ca cittamutpādayitavyam- evaṃ bahukṛtyā hyete śramaṇabrāhmaṇagṛhapatayaḥ |",
    "1122:232": "na tairavaśyaṃ mama dātavyam |",
    "1122:233": "idaṃ tāvadāścaryaṃ yanmāmete samanvāharanti |",
    "1122:234": "kaḥ punarvādo yadbhikṣāṃ dāsyanti |",
    "1122:235": "tenaivamaparitapatā piṇḍāya cartavyam |",
    "1122:236": "ye cāsya sattvāścakṣuṣa ābhāsamāgacchanti strīpuruṣadārakadārikāḥ,",
    "1122:237": "antaśastiryagyonigatāḥ,",
    "1122:238": "tatra maitrīkaruṇācittamutpādayitavyam-tathāhaṃ kariṣyāmi yathā ye me sattvāścakṣuṣā ābhāsamāgacchanti,",
    "1122:239": "piṇḍapātaṃ vā dāsyanti,",
    "1122:240": "tān sugatigāminaḥ kariṣyāmi |",
    "1122:241": "tādṛśaṃ yogamāpatsye |",
    "1122:242": "tena lūhaṃ vā praṇītaṃ vāpiṇḍapātaṃ saṃgṛhya samantāccaturdiśaṃ vyavalokayitavyam-ka iha grāmanagaranigame daridraḥ sattvaḥ,",
    "1122:243": "yasyāsmātpiṇḍapātātsaṃvibhāgaṃ kariṣyāmi?",
    "1122:244": "yadi daridraṃ sattvaṃ paśyati tena tatpiṇḍapātātsaṃvibhāgaḥ kartavyaḥ |",
    "1122:245": "atha na kaṃcitsatvaṃ daridraṃ paśyati,",
    "1122:246": "tenaivaṃ cittamutpādayitavyam-santyanābhāsagatāḥ sattvā ye mama cakṣuṣa ābhāsaṃ nāgacchanti |",
    "1122:247": "teṣāmitaḥ piṇḍapātādagraṃ pratyaṃśaṃ niryātayāmi |",
    "1122:248": "dattādānāḥ paribhuñjantām |",
    "1122:249": "tena tatpiṇḍapātaṃ gṛhītvā tadaraṇyāyatanamabhiruhya dhautapāṇinā śobhanasamācāreṇa śramaṇacāritrakalpasamanvāgatenādhiṣṭhānadhiṣṭhitena paryaṅkaṃ baddhā sa pīṇḍapātaḥ paribhoktavyaḥ |",
    "1122:250": "peyālaṃ |",
    "1122:251": "paribhuñjatā caivaṃ manasikāra utpādayitavyaḥ- santyasmin kāye'śītiḥ krimikulasahastrāṇi |",
    "1122:252": "tānyanenaivaujasā sukhaṃ phāsuṃ viharantu |",
    "1122:253": "idānīṃ caiṣāmāmiṣeṇa saṃgrahaṃ kariṣyāmi |",
    "1122:254": "bodhiprāptaśca punardharmeṇa saṃgrahaṃ kariṣyāmi |",
    "1122:255": "yadi punarasya lūhaṃ piṇḍapātaṃ bhavati,",
    "1122:256": "tenaivaṃ cittamutpādayitavyam-lūhāhāratayā me laghuḥ kāyo bhaviṣyati prahāṇakṣamaḥ,",
    "1122:257": "uccāraprastrāvaniṣyandaśca me parītto bhaviṣyati |",
    "1122:258": "śraddhādeyaṃ ca parīttaṃ bhaviṣyati |",
    "1122:259": "kāyalaghutā cittalaghutā ca me bhaviṣyati |",
    "1122:260": "alpaglānamiddhaśca me bhaviṣyati |",
    "1122:261": "yadā punarasya prabhūtaḥ piṇḍapāto bhavati,",
    "1122:262": "tatrāpi mātrābhojinā bhavitavyam utsarjanadharmiṇā ca,",
    "1122:263": "tataḥ piṇḍapātādanyatarāyāṃ śilāyāmavatīryaivaṃ cittamutpādayitavyam-ye kecinmṛgapakṣisaṃghā āmiṣabhojanenārthikāste dattādānāḥ paribhuñjantāmiti ||",
    "1122:264": "punarāha- tena sarveṇa rasasaṃjñā notpādayitavyā |",
    "1122:265": "peyālaṃ |",
    "1122:266": "caṇḍālakumārasadṛśena mayā bhavitavyam |",
    "1122:267": "cittakāyacaukṣeṇa,",
    "1122:268": "na bhojana caukṣeṇa |",
    "1122:269": "tatkasmāddhetoḥ?",
    "1122:270": "kiyatpraṇītamapi bhojanaṃ bhuktam,",
    "1122:271": "sarva tatpūtiniṣyandaparyavasānaṃ durgandhaparyavasānaṃ pratikūlaparyavasānam |",
    "1122:272": "tasmānmayā na praṇītabhojanākāṅkṣiṇā bhavitavyam |",
    "1122:273": "tena naivaṃ cittamutpādayitavyam- puruṣo me piṇḍapātaṃ dadāti na strī |",
    "1122:274": "strī me piṇḍapātaṃ dadāti na puruṣaḥ |",
    "1122:275": "dārako me piṇḍapātaṃ dadāti na dārikā |",
    "1122:276": "dārikā me piṇḍapātaṃ dadāti na dārakaḥ |",
    "1122:277": "praṇītaṃ labhe'haṃ na lūham |",
    "1122:278": "satkṛtya labhe'haṃ nāsatkṛtya |",
    "1122:279": "capalaṃ labhe'haṃ na kṛcchreṇa |",
    "1122:280": "praviṣṭamātraṃ ca māṃ samanvāhareyuḥ |",
    "1122:281": "na me kaścidvikṣepo bhavet |",
    "1122:282": "sunihitāllabhe'haṃ pra[ṇī] tānnānārasāllabhe'ham |",
    "1122:283": "na hīnadaridrabhojanaṃ labhe'ham,",
    "1122:284": "pratyudgaccheyurmāṃ strīpuruṣadārakadārikāḥ |",
    "1122:285": "ime te sarve'kuśalā manasikārā notpādayitavyāḥ |",
    "1122:286": "peyālaṃ prāyeṇa hi sattvā rasagṛddhā bhojanahetoḥ pāpāni karmāṇi kṛtvā narakeṣupadyante |",
    "1122:287": "ye ye punaḥ saṃtuṣṭā agṛddhā alolupā rasapratiprastrabdhā jihvendriyasaṃtuṣṭāḥ kiyallūhenāpi bhojanena yāpayanti,",
    "1122:288": "teṣāṃ cyutānāṃ kālagatānāṃ svargopapattirbhavati sugatigamanaṃ bhavati devamanuṣyeṣu |",
    "1122:289": "te devopapannāḥ sudhāṃ paribhuñjate |",
    "1122:290": "evaṃ kāśyapa piṇḍacārikeṇa bhikṣuṇā rasatṛṣṇāṃ vinivartayitvā nidhyāptacitena suparipakkān kulmāṣān paribhuñjatā na paritaptavyam |",
    "1122:291": "tatkasmāddhetoḥ?",
    "1122:292": "kāyasaṃdhāraṇārtha mārgasaṃdhāraṇārthaṃ mayā bhojanaṃ paribhoktavyam |",
    "1122:293": "peyālaṃ |",
    "1122:294": "yadi punaḥ kāśyapa piṇḍacāriko bhikṣurmeghākulavṛṣṭikālasamaye vartamāne na śakruyāt piṇḍāyāvatartum,",
    "1122:295": "tena maitryāhārasaṃnaddhena dharmacintāmanasikārapratiṣṭhitena dvirātraṃ trirātraṃ vā bhaktacchandacchinnena evaṃ saṃjñā utpādayitavyā- santi yāmalaukikāḥ pretā duṣkarakarmakāriṇo ye varṣaśatena khelapiṇḍamapyāhāraṃ na pratilabhante |",
    "1122:296": "tanmayā dharmayoniśaścintāpratiṣṭhitena kāyadaurvalyaṃ vā cittadaurbalyaṃ vā notpādayitavyam |",
    "1122:297": "adhivāsayiṣyāmi kṣutpipāsām,",
    "1122:298": "na punarāryamārgabhāvanāyā vīryaṃ straṃsayiṣyāmi |",
    "1122:299": "pe ||",
    "1122:300": "yatra kule piṇḍapātaṃ śuciṃ kārayettatra kule āsane nipadya dhārmī kathā kartavyā |",
    "1122:301": "yāvanna sa piṇḍapātaḥ śucīkṛto bhavet,",
    "1122:302": "tena piṇḍapātaṃ gṛhītvā utthāyāsanātprakramitavyam |",
    "1122:303": "piṇḍacārikeṇa kāśyapa bhikṣuṇā nāvabhāsakareṇa bhavitavyam,",
    "1122:304": "na lapanā na kuhanā kartavyā ||",
    "1122:305": "tatra katamo'vabhāsaḥ ?",
    "1122:306": "yatpareṣāmevaṃ vācaṃ bhāṣate- lūho me piṇḍapāto rūkṣo me piṇḍapāta āsīt |",
    "1122:307": "na ca me yāvadartha bhuktam |",
    "1122:308": "bahujanasādhāraṇaśca me piṇḍapātaḥ kṛtaḥ |",
    "1122:309": "alpaṃ me bhuktam,",
    "1122:310": "jighatsito'smīti |",
    "1122:311": "yatkiṃcidevaṃrūpamavabhāsanimittam,",
    "1122:312": "iyamucyate cittakuhanā |",
    "1122:313": "sarvametatpiṇḍacārikeṇa bhikṣuṇā na kartavyamupekṣakabhūtena |",
    "1122:314": "yatpātre patitaṃ lūhaṃ vā praṇītaṃ vā aśubhaṃ vā śubhaṃ vā ,",
    "1122:315": "tatparibhoktavyamaparitapyamānenāśayaśuddhena dharmanidhyaptibahulena |",
    "1122:316": "kāyayāpanārthamāryamāgasyopastambhārtha sa piṇḍapātaḥ paribhoktavya iti ||",
    "1122:317": "tathā āryograparipṛcchāyāmapyuktam- yasyāścāntike piṇḍapātaṃ paribhujya na śakrotyātmanaḥ parasya cārthaṃ paripūrayitum,",
    "1122:318": "anujānāmyahaṃ asya piṇḍacārikasya bodhisattvasya nimantraṇamiti ||",
    "1122:319": "evaṃ tāvatsatatabhaiṣajyenātmabhāvarakṣā kāryā |",
    "1122:320": "tatrāpi na matsyamāṃsena,",
    "1122:321": "laṅkāvatārasūtre pratiṣiddhatvāt ||",
    "1122:322": "tathā hyuktam- māṃsaṃ sarvamabhakṣyaṃ kṛpātmano bodhisattvasyeti vadāmi |peyālaṃ ||",
    "1122:323": "svājanyād vyabhicārācca śukraśoṇitasaṃbhavāt |",
    "1122:324": "udvejanīyaṃ bhūtānāṃ yogī māṃsaṃ vivarjayet ||",
    "1122:325": "māṃsāni ca palāṇḍūṃśca madyāni vividhāni ca |",
    "1122:326": "gṛñjanaṃ laśunaṃ caiva yogī nityaṃ vivarjayet ||",
    "1122:327": "mrakṣaṇaṃ varjayetailaṃ śalyaviddheṣu na svapet |",
    "1122:328": "chidrāchidreṣu sattvānāṃ yacca sthānaṃ mahābhayam |peyālaṃ ||",
    "1122:329": "lābhārthaṃ hanyate prāṇī māṃsārthaṃ dīyate dhanam |",
    "1122:330": "ubhau tau pāpakarmāṇau pacyete rauravādiṣu ||yāvat ||",
    "1122:331": "yo'tikramya munervākyaṃ māṃsaṃ bhakṣeta durmatiḥ |",
    "1122:332": "lokadvayavināśārthaṃ dīkṣitaḥ śākyaśāsane ||",
    "1122:333": "te yānti paramaṃ ghoraṃ narakaṃ pāpakāriṇaḥ |",
    "1122:334": "rauravādiṣu raudreṣu pacyante māṃsakhādakāḥ ||",
    "1122:335": "trikoṭiśuddhaṃ māṃsaṃ vai akalpitamayācittam |",
    "1122:336": "acoditaṃ ca naivāsti tasmānmāṃsaṃ na bhakṣayet ||",
    "1122:337": "māṃsaṃ na bhakṣayedyogī mayā buddhaiśca garhitam |",
    "1122:338": "anyonyabhakṣaṇāḥ sattvā kravyādakulasaṃbhavāḥ ||yāvat||",
    "1122:339": "durgandhaḥ kutsanīyaśca unmattaścāpi jāyate |",
    "1122:340": "caṇḍālapukkasakule ḍombeṣu ca punaḥ punaḥ ||",
    "1122:341": "ḍākinījātiyonau ca māṃsāde jāyate kule |",
    "1122:342": "ṛkṣamārjārayonau ca jāyate'sau narādhamaḥ ||",
    "1122:343": "hastikakṣye mahāmeghe nirvāṇaṅgulimālike |",
    "1122:344": "laṅkāvatārasūtre ca mayā māṃsaṃ vigarhitam ||",
    "1122:345": "buddhaiśca bodhisattvaiśca śrāvakaiśca vigarhitam |",
    "1122:346": "khādate yadi nirlajja unmatto jāyate sadā ||",
    "1122:347": "brahmaṇeṣu ca jāyate athavā yogināṃ kule |",
    "1122:348": "prajñāvān dhanavāṃścaiva māṃsādyānāṃ vivarjanāt ||",
    "1122:349": "dṛṣṭaśrataviśaṅkābhiḥ sarva māṃsaṃ vivarjayet |",
    "1122:350": "tārkikā nāvabudhyante kravyādakulasaṃbhavāḥ ||",
    "1122:351": "yathaiṣa rāgo mokṣasya antarāyakaro bhavet |",
    "1122:352": "tathaiva māṃsamadyādi antarāyakaraṃ bhavet ||",
    "1122:353": "vakṣyantyanāgate kāle māṃsādā mohavādinaḥ |",
    "1122:354": "kalpikaṃ niravadyaṃ ca māṃsaṃ buddhānuvarṇitam ||",
    "1122:355": "bheṣajyamiva āhāraṃ putramāṃsopamaṃ punaḥ |",
    "1122:356": "mātrayā pratikūlaṃ ca yogī piṇḍaṃ samācaret ||",
    "1122:357": "maitrīvihāriṇā nityaṃ sarvathā garhitaṃ mayā |",
    "1122:358": "siṃhavyāghramṛgādyaiśca saha ekatra saṃbhavet ||",
    "1122:359": "tasmānna bhakṣayenmāṃsamudvegajanakaṃ nṛṇām |",
    "1122:360": "mokṣadharmaniruddhatvādāryāṇāmeṣa vai dhvajaḥ ||",
    "1122:361": "yattu jñānavatīparivarte māṃsabhakṣaṇaṃ paṭhayate,",
    "1122:362": "tanmahārthasādhakatvānnirdoṣam ||",
    "1122:363": "evaṃ hi tatroktam-",
    "1122:364": "eṣo'kariṣyadya[di] bhikṣu kālaṃ",
    "1122:365": "samādhiśabdo'pi hi jambudvīpe |",
    "1122:366": "niruddhu sattvāna sadābhaviṣyat",
    "1122:367": "cikitsite asmi samādhi labdhaḥ ||",
    "1122:368": "sa ca mahākaruṇābhiyuktaḥ |",
    "1122:369": "tena asminna maitrīśaṅkāpi nāstītyadoṣaḥ ||",
    "1122:370": "yadyapyāryaratnameghe'bhihitam- smāśānikena nirāmiṣeṇa bhavitavyamiti,",
    "1122:371": "tadanyatraivaṃjātīyasattvārthasaṃdarśanārtham |",
    "1122:372": "vinaye'pi yadanujñātaṃ tattu trikoṭipariśuddhabhakṣaṇe na prahāṇāntarāya iti tatparityāgena śuddhadṛṣṭīnāmabhimānanirāsārtham |",
    "1122:373": "tadgṛddhatayā ca bhavyānāṃ śāsanāvatāraparihārārtham ||",
    "1122:374": "tathā hyuktaṃ laṅkāvatārasūtre- tatra tatra deśanāpāṭhe śikṣāpadānāmānupūrvī badhnanniśreṇīpadavinyāsayogena |",
    "1122:375": "trikoṭiṃ badhvā |",
    "1122:376": "tatra uddiśya kṛtāni pratiṣiddhāni tato'ntaśaḥ prakṛtimṛtānyapi pratiṣiddhānīti ||",
    "1122:377": "uktaṃ satatabhaiṣajyam |",
    "1122:378": "glānapratyayabhaiṣajyaṃ tatsevyameva ||",
    "1122:379": "śrāvakavinaye'pi tāvadātmārthaṃ brahmacaryavāsārthaṃ pātracīvaramapi vikrīya kāyasaṃdhāraṇamuktam,",
    "1122:380": "kiṃ punaraparimitajanaparitrāṇahetorbodhisattvaśarīrasya |",
    "1122:381": "durlabhā cidṛśī kṣaṇapratilābhotsavasaṃpada iti |",
    "1122:382": "tatpradarśanārthaṃ ca bhagavatā tatra svayaṃ bhaiṣajyopayogaḥ pradarśitaḥ ||",
    "1122:383": "uktaṃ ca āryaratnameghasūtre- tairyadā pracāritaṃ bhavati,",
    "1122:384": "tadā satyāṃ velāyāmasatyāṃ vā teṣāmimānyevaṃrūpāṇi kāyopastambhanānyupakaraṇāni na labhyante'bhyavahartum- yaduta sarpirvā tailaṃ vā mūlaraso vā gaṇḍaraso vā phalaraso vā |",
    "1122:385": "na cānyānabhyavaharato dṛṣṭvā pratighacittamutpādayati |",
    "1122:386": "yadi punaḥ khalu paścādbhaktiko bodhisattvo vā glāno bhavati,",
    "1122:387": "yathārūpeṇāsya glānyena jīvitāntarāyo bhavati kuśalapakṣāntarāyo vā,",
    "1122:388": "tena niṣkaukṛtyena bhūtvā nirvicikitsakena bhaiṣajyacittamupasthāpya pratinisevyānīti ||",
    "1122:389": "vasanopabhogaprayojanamugraparipṛcchāsūtre'bhihitam-hṛīrapatrāpyakau(pī)",
    "1122:390": "naḥ pracchādanārtha tu śramaṇaliṅgasaṃdarśanārthamimāni ca kāṣāyāṇi devamānuṣāsurasya lokasya caityamiti caityārtha samyagdhāritavyāni |",
    "1122:391": "nirvṛtivirāgaratnāni etāni,",
    "1122:392": "na rāgaraktāni |",
    "1122:393": "upaśamānukūlānyetāni,",
    "1122:394": "na saṃkleśasaṃdhukṣaṇānukūlāni |",
    "1122:395": "emiśca kāṣāyairvivṛtapāpā bhaviṣyāmaḥ,",
    "1122:396": "sukṛtakarmakāriṇo na cīvaramaṇḍanānuyogamanuyuktāḥ |",
    "1122:397": "etāni ca kāṣāyāṇyāryamārgasaṃbhārānukūlānīti kṛtvā tathā kariṣyāmo yathā naikakṣaṇamapi sakaṣāyāḥ kāye kāṣāyāṇi dhārayiṣyāma iti ||",
    "1122:398": "atra ca kāraṇaṃ ratnarāśisūtre'bhihitam-",
    "1122:399": "ye punaste kāśyapa vai daryā[rpāt] asaṃyatā itaḥ śramaṇaguṇadharmādudurāḥ kāye kāṣāyāṇi vastrāṇi dhārayanti,",
    "1122:400": "na caiteṣu gauravamutpādayati |",
    "1122:401": "tatra kāśyapa śramaṇavarṇapratirūpakaṃ nāama pratyekanarakam |",
    "1122:402": "tatra kaśyapa pratyekanarake śramaṇarūpapratirūpeṇa tāḥ kāraṇāḥ kāryante ādīptacailā ādīptaśīrṣā ādīptapātrā ādīptāsanā ādīptaśayanāḥ |",
    "1122:403": "yaḥ kaścittatra teṣāmupabhogaparibhogaḥ,",
    "1122:404": "sa sarva ādīptaḥ saṃprajvalita ekajvalībhūtaḥ |",
    "1122:405": "tatra taiḥ śramaṇavarṇarūpeṇa duḥkhāṃ vedanāmanubhavantīti ||",
    "1122:406": "āryaratnameghe'pyuktam- yadi bhavedabhyavakāśiko bodhisattvo glānakāyo'prativalakāyastena vihārasthitenaivaṃ citamutpādayitavyam- kleśapratipakṣārthaṃ tathāgatena dhutaguṇāḥ prajñaptāḥ |",
    "1122:407": "tathāhaṃ kariṣyāmi,",
    "1122:408": "yathā vihārastha eva kleśānāṃ prahāṇāya ghaṭiṣyāmi |",
    "1122:409": "tatra ca vihāre na gṛddhimutpādayāmi nādhyavasānam |",
    "1122:410": "evaṃ cāsya bhavati- kartavyo dānapatīnāmanugraho nāsmābhirātmabharibhirbhavitavyamiti ||",
    "1122:411": "punaratraivāha- te śayyāṃ kalpayanto dakṣiṇena pārśvena śayyāṃ kalpayanti |",
    "1122:412": "pādasyopari pādamādhāya cīvarai susaṃvṛtakāyāḥ smṛtāḥ saṃprajānānā utthānasaṃjñina ālokasaṃjñinaḥ śayyāṃ kalpayanti |",
    "1122:413": "na ca nidrāsukhamāsvādayanti,",
    "1122:414": "na pārśvasukhamanyatra yāvadevaiṣāṃ mahābhūtānāṃ sthitaye yāpanāyai |",
    "1122:415": "ityanayā diśā sarvaparibhogāḥ sattvārthamadhiṣṭhātavyāḥ |",
    "1122:416": "ātmatṛṣṇopabhogāttu kliṣṭāpattiḥ prajāyate ||13||",
    "1122:417": "yathoktaṃ candrapradīpasūtre--",
    "1122:418": "te bhojanaṃ svādurasaṃ praṇītaṃ",
    "1122:419": "labdhvā ca bhuñjanti ayuktayogāḥ |",
    "1122:420": "teṣāṃ sa āhāru badhāya bhotī",
    "1122:421": "yatha hastipotāna viṣā [bisā] adhautāḥ ||iti ||",
    "1122:422": "āryaratnarāśisūtre'pi bhagavatā śraddhādeyaparibhoge parikīrtite-atha tasyāmeva parṣadi yogācārāṇāṃ bhikṣūṇāṃ dve śate imaṃ dharmaparyāyaṃ śrutvā prarudite |",
    "1122:423": "evaṃ ca vācamabhāṣantakālaṃ vayaṃ bhagavan kariṣyāmo na punaraprāptaphalā ekapiṇḍapātamapi śraddhādeyasya paribhokṣyāmaḥ |",
    "1122:424": "bhagavānāha- sādhu sādhu kulaputrā evaṃrūpairlajjibhiḥ kaukṛtyasaṃpannaiḥ paralokāvadyabhayadarśibhiridaṃ pravacanaṃ śobhate |",
    "1122:425": "api tu, dvayorahaṃ kāśyapa śraddhādeyamanujānāmi |",
    "1122:426": "katamayordvayoḥ?",
    "1122:427": "yuktasya muktasya ca |",
    "1122:428": "yadi bhikṣavo bhikṣuryukto yogācāro mama śikṣāyāṃ pratipannaḥ sarvasaṃskāreṣvanityadarśī sarvasaṃskāraduḥkhaviditaḥ sarvadharmeṣvanātmādhimuktiḥ śāntanirvāṇābhikāṅkṣī sumerumātrairālopaiḥ śraddhādeyaṃ bhuñjīta,",
    "1122:429": "atyantapariśuddhaiva tasya sā dakṣiṇā bhavati |",
    "1122:430": "yeṣāṃ ca dāyakānāṃ dānapatīnāṃ sakāśācchraddhādeyaṃ paribhuktaṃ tatasteṣāṃ dāyakadānapatīnāṃ maharddhikaḥ puṇyavipāko bhavati mahādyutikaḥ |",
    "1122:431": "tatkasmāddhetoḥ?",
    "1122:432": "agramidamaupadhikānāṃ puṇyakriyāvastūnāṃ yeyaṃ maitracittasamāpattiḥ |",
    "1122:433": "tatra kāśyapa yo bhikṣurdāyakasya dānapaterantikāccīvarapiṇḍapātaṃ paribhujya apramāṇaṃ cetaḥsamādhiṃ samāpadyate,",
    "1122:434": "apramāṇastasya dāyakasya dānapateḥ puṇyakriyāvipākaḥ pratikāṅkṣitavyaḥ |",
    "1122:435": "syātkāśyapa trisāhastramahāsāhastrāyāṃ lokadhātau mahāsamudrāṇāṃ kṣayaḥ,",
    "1122:436": "na tveva tasya puṇyaniṣyandasya kaścitkṣaya iti ||",
    "1122:437": "tadevaṃ piṇḍapātagamanārambhe bhojanārambhe vā triṣu sthāneṣu smṛtirupasthāpyā dāyakānugrahe,",
    "1122:438": "kāyakrimisaṃgrahe,",
    "1122:439": "sarvasattvārthasādhake ca saddharmaparigrahe ||",
    "1122:440": "tathāgatājñāsaṃpādane tu sarvakāryeṣu smṛtiḥ kāryā |",
    "1122:441": "ādiśabdānmantrairapi rakṣā kāryā ||",
    "1122:442": "tatrāpi tāvadimāṃ trisamayarājoktāṃ vidyāṃ maṇḍalasamayārthamuccārayet-namaḥ sarvabuddhabodhisattvānām |",
    "1122:443": "oṃ viraji 2 mahācakraviraji |",
    "1122:444": "sata 2 sārata 2 trapi 2 vidhamani |",
    "1122:445": "sabhajani |",
    "1122:446": "saṃbhajani |",
    "1122:447": "taramati |",
    "1122:448": "siddha agre tvaṃ svāhā ||",
    "1122:449": "anena sarvamaṇḍalapraviṣṭo bhavati |",
    "1122:450": "athavā tathāgatahṛdayamaṣṭasahastraṃ japet |",
    "1122:451": "sa laukikalokottaramaṇḍalapraviṣṭo bhavati |",
    "1122:452": "katamacca tat?",
    "1122:453": "namastraiyabdhikānāṃ tathāgatānāṃ sarvatrāpratihatāvāptidharmatābalinām |",
    "1122:454": "oṃ asamasama samantato'nantanāvāptiśāsani |",
    "1122:455": "hara 2 smara smaraṇa vigatarāgabuddhadharmate |",
    "1122:456": "sara 2 samabalā |",
    "1122:457": "hasa 2 |",
    "1122:458": "traya 2 |",
    "1122:459": "gagana mahācalarakṣaṇa |",
    "1122:460": "jvala jvalana sāgare svāhā ||",
    "1122:461": "ayaṃ sarvatathāgatānāmātmabhāvaḥ |",
    "1122:462": "atrānuttaraṃ gāravaṃ bhāvayitavyam |",
    "1122:463": "anena ādikarmikā api sattveṣvanantaṃ buddhakṛtyaṃ kurvanti ||",
    "1122:464": "ayameva paramāṃ rakṣāṃ mārādibhyaḥ sarva duṣṭebhyaḥ karoti |",
    "1122:465": "hastatāḍena bhasmanā sarṣapairudakena dṛṣṭayā manasā vā sīmāvandhaṃ karoti ||",
    "1122:466": "vyādhiṣu bhaiṣajyamudakaṃ cābhimantryopayojyam |",
    "1122:467": "vanakusumāni vā caitye pratimāyāṃ saddharma pustake vā samāhito nivedayet |",
    "1122:468": "pakṣaprayogānmahāvyādhibhirapi mucyate |",
    "1122:469": "buddhabodhisattvālambanena sarvasattvārthābhilāṣiṇā ca cittena bhadracarividhipūrvakaṃ ca japtavyaḥ |",
    "1122:470": "ayaṃ vidhirasya kalpasyāvasāne draṣṭavyaḥ |",
    "1122:471": "trisamayajāpinaścāmnāyato na doṣaḥ |",
    "1122:472": "utsiṣṭasyāpyaśucerna doṣaḥ |",
    "1122:473": "mudrākārā na bhakṣaṇīyā na laṅghanīyā |",
    "1122:474": "na mañcārohaḥ kartavyaḥ |",
    "1122:475": "na madyaṃ pātavyam |",
    "1122:476": "adhimukticaryāśikṣāpadeṣvacalasya nirvicikitsasya duḥśīlapūrvasyāpi sidhyati |",
    "1122:477": "paṇtisyāpaṇḍitasya vā niyataṃ sidhyati ||",
    "1122:478": "tathā ca atraivoktam-",
    "1122:479": "bodhicittaṃ dṛḍhaṃ yasya niḥsaṅgā ca matirbhavet |",
    "1122:480": "vicikitsā naiva kartavyā tasyedaṃ sidhyati dhruvam || iti ||",
    "1122:481": "bodhicittadṛḍhatā cātra pṛthagjanacalacittatāyā niyamārthamuktā,",
    "1122:482": "na tu bhūmipraviṣṭamadhikṛtya |",
    "1122:483": "yasmādatroktam-pratyuddhāratāmavabhāsatāṃ ca pratilabdhukāmena,",
    "1122:484": "mahāndhakārādālokaṃ praveṣṭukāmena,",
    "1122:485": "yadbhūyasā vinipatitena sādhyam |",
    "1122:486": "tathā kuto mamālpapuṇyasya siddhiriti nīcacittapratiṣedhaḥ |",
    "1122:487": "na cātikrāntadurgaterutsāhormibahulasyopacitāprameyapuṇyaskandhasya bhūmipraviṣṭasyāyaṃ pūrbokto doṣaḥ saṃbhavati |",
    "1122:488": "atra ca mantrāṇāmajñānānnādhikākṣarapāṭhe doṣo'sti |",
    "1122:489": "nāpi nyūnatādoṣaḥ |",
    "1122:490": "nāpi vidhibhraṃśadoṣaḥ |",
    "1122:491": "kiṃ tu śraddhāvegaṃ bodhicittavegaṃ sarvotsargavegaṃ ca pramāṇīkṛtyāvicārataḥ pravartitavyam |",
    "1122:492": "avaśyaṃ buddhabodhisattvatvamihaiva yatheṣṭasiddhiśca bhavati ||",
    "1122:493": "athavā anena sarvavajradharamantreṇa rakṣāṃ kuryāt-namastraiyabdhikānāṃ tathāgatānāṃ sarvavajradharāṇāṃ caṇḍāla 2 |",
    "1122:494": "cala 2 |",
    "1122:495": "vajra 2 |",
    "1122:496": "śāntana 2 |",
    "1122:497": "phalana 2 |",
    "1122:498": "cara 2 |",
    "1122:499": "māraṇa 2 |",
    "1122:500": "vajradā laphaṭa |",
    "1122:501": "lalitaśikhara samantavajriṇi |",
    "1122:502": "jvala 2 |",
    "1122:503": "namo'stu te agrograśāsanānāṃ raṇaṃ 2 haṃ phula sphāṭa vajrottame svāhā ||",
    "1122:504": "anena paṭhitamātreṇa sarvavighnavināyakā nopasaṃkrāmanti |",
    "1122:505": "devanāgādayo na prasahante |",
    "1122:506": "bhojanapānaśayanāsanavasanapūjopakaraṇāni cābhimantritena jalena dṛṣṭayā manasā vā rakṣeta |",
    "1122:507": "acalahṛdayena vā sarvametatkuryāt ||",
    "1122:508": "idaṃ ca tat- namaḥ samantavajrāṇāṃ trāṭa |",
    "1122:509": "amogha caṇḍamahāroṣaṇa sphāṭaya hūṃ |",
    "1122:510": "bhrāmaya 2 hū |",
    "1122:511": "trāṭa hū |",
    "1122:512": "mā |",
    "1122:513": "oṃ balaṃdade tejomālini svāhā ||",
    "1122:514": "anena prathamaṃ piṇḍamaṣṭābhimantritaṃ bhuñjīta,",
    "1122:515": "bhaiṣajyarājatāṃ buddhabodhisattvānāmanusmṛtya ||",
    "1122:516": "viṣapratīkārastu ||",
    "1122:517": "tadyathā- ilimitte |",
    "1122:518": "tilimitte |",
    "1122:519": "ilitilimitte |",
    "1122:520": "dumbe |",
    "1122:521": "duḥse |",
    "1122:522": "duḥsālīye |",
    "1122:523": "dumbālīye |",
    "1122:524": "takke |",
    "1122:525": "tarkkaraṇe |",
    "1122:526": "marmme |",
    "1122:527": "marmaraṇe |",
    "1122:528": "kaśmīre |",
    "1122:529": "kaśmīramukte |",
    "1122:530": "aghane |",
    "1122:531": "aghanaghane |",
    "1122:532": "ilimilīye |",
    "1122:533": "akhāpye |",
    "1122:534": "apāpye |",
    "1122:535": "śvete |",
    "1122:536": "śvetatuṇḍe |",
    "1122:537": "anānurakṣe svāhā ||",
    "1122:538": "ya imāṃ vidyāṃ sakṛcchṛṇoti,",
    "1122:539": "sa sapta varṣāṇyahinā na daśyate |",
    "1122:540": "na cāsya kāye viṣaṃ krāmati |",
    "1122:541": "yaścainamahirdaśati,",
    "1122:542": "saptadhāsya sphuṭenmūrdhā arjakasyeva mañjarī ||",
    "1122:543": "ya imāṃ vidyāṃ dhārayati,",
    "1122:544": "sa yāvajjīvamahinā na daśyate |",
    "1122:545": "na cāsya kāye viṣaṃ krāmati |",
    "1122:546": "imāni ca mantrapadāni sarpasya purato na vaktavyāni,",
    "1122:547": "yatkāraṇaṃ sarpo mriyate ||",
    "1122:548": "tadyathā | illā |",
    "1122:549": "cillā |",
    "1122:550": "cakko |",
    "1122:551": "bakko |",
    "1122:552": "koḍā koḍeti |",
    "1122:553": "nikuruḍā nikuruḍeti |",
    "1122:554": "poḍā poḍeti |",
    "1122:555": "moḍā moḍeti |",
    "1122:556": "puruḍā puruḍeti |",
    "1122:557": "phaṭa rahe |",
    "1122:558": "phuṭaṭaṇḍa rahe |",
    "1122:559": "nāga rahe |",
    "1122:560": "nāgaṭaṭaṇḍa rahe |",
    "1122:561": "sarpa rahe |",
    "1122:562": "sarpaṭaṭaṇḍa rahe |",
    "1122:563": "acche |",
    "1122:564": "chala viṣaśāte |",
    "1122:565": "śītavattāle |",
    "1122:566": "halale |",
    "1122:567": "halale |",
    "1122:568": "taṇḍi 2 |",
    "1122:569": "taḍa 2 |",
    "1122:570": "tāḍi 2 |",
    "1122:571": "mala 2 |",
    "1122:572": "sphuṭa 2 |",
    "1122:573": "phuṭu 2 | svāhā ||",
    "1122:574": "iti hi bhikṣavo jāṅgulyāṃ vidyāyāṃ udāhṛtāyāṃ sarvabhūtasamāgate sarvaṃ tathāvitathānanyathābhūtaṃ satyamaviparītamaviparyastam |",
    "1122:575": "idaṃ viṣamaviṣaṃ bhavatu |",
    "1122:576": "dātāraṃ gacchantu |",
    "1122:577": "daṃṣṭāraṃ gacchatu |",
    "1122:578": "agniṃ gacchatu |",
    "1122:579": "jalaṃ gacchatu |",
    "1122:580": "sthalaṃ gacchatu |",
    "1122:581": "stambhaṃ gacchatu |",
    "1122:582": "kuḍayaṃ gacchatu |",
    "1122:583": "bhūmiṃ saṃkrāmatu |",
    "1122:584": "śāntiṃ gacchatu svāhā ||",
    "1122:585": "corādipratīkāre mārīcīṃ japet |",
    "1122:586": "tadyathā- parākramasi |",
    "1122:587": "udayamasi |",
    "1122:588": "vairamasi |",
    "1122:589": "arkamasi |",
    "1122:590": "markamasi |",
    "1122:591": "vanamasi |",
    "1122:592": "antarddhānamasi |",
    "1122:593": "pathe me rakṣa |",
    "1122:594": "utpathe me rakṣa |",
    "1122:595": "janato me rakṣa |",
    "1122:596": "caurato me rakṣa |",
    "1122:597": "rājato me rakṣa |",
    "1122:598": "siṃhato me rakṣa |",
    "1122:599": "vyāghrato me rakṣa |",
    "1122:600": "nāgato me rakṣa |",
    "1122:601": "sarpato me rakṣa |",
    "1122:602": "sarvato me rakṣa |",
    "1122:603": "rakṣa 2 māṃ |",
    "1122:604": "sarvasattvāṃśca sarvabhayebhyaḥ sarvopāye sopasargebhyaḥ svāhā ||",
    "1122:605": "omvaḍili 2 sarvaduṣṭānāṃ granthiṃ vandāmi svāhā ||",
    "1122:606": "namo ratnatrayāya |",
    "1122:607": "namo mārīcyai devatāyai |",
    "1122:608": "mārīcyā devatāyā hṛdayamāvartayiṣyāmi ||",
    "1122:609": "tadyathā |",
    "1122:610": "battāli |",
    "1122:611": "badāli |",
    "1122:612": "badāli barāli |",
    "1122:613": "barāhamukhi |",
    "1122:614": "sarvaduṣṭānāṃ nivāraya |",
    "1122:615": "bandhamukhaṃ svāhā |",
    "1122:616": "imāmapi vidyāmanantajātismarahetuṃ mahāprabhāvāṃ saptapañcāśadakṣarāṃ vidyādharapiṭakopanibaddhāṃ sarvabhayarakṣārtha prayuñjīta |",
    "1122:617": "tadyathā |",
    "1122:618": "aṭṭe |",
    "1122:619": "baṭṭe |",
    "1122:620": "naṭṭe |",
    "1122:621": "kunaṭṭe |",
    "1122:622": "ṭake ||",
    "1122:623": "ṭhake |",
    "1122:624": "ṭharake |",
    "1122:625": "urumati |",
    "1122:626": "rurumati |",
    "1122:627": "turuhili mili |",
    "1122:628": "sarvajñodupadagga |",
    "1122:629": "namo sabbasammasaṃbuddhāṇaṃ |",
    "1122:630": "sijjhantu me mantapadāḥ svāhā ||",
    "1122:631": "eṣā rakṣātmabhāvasya bhaiṣajyavasanādibhiḥ |",
    "1122:632": "satvārthasmṛtipūrvakameva vaktavyā ||",
    "1122:633": "ātmatṛṣṇopabhogāttu kliṣṭāpattiḥ prajāyate ||13||",
    "1122:634": "sarvaṃ hi bodhisattvenotsṛṣṭaṃ sarvasattvebhyaḥ ||",
    "1122:635": "tatra yadi vismṛtya paradravyamātmabharaṇatṛṣṇayā paribhuṅkte,",
    "1122:636": "kliṣṭāpattimāpadyate |",
    "1122:637": "atha vitṛṣṇo'nyāsakto vā sattvakāryamanusmṛtya bhuṅkte,",
    "1122:638": "na kliṣṭāmāpattimāpadyate |",
    "1122:639": "paradravyasaṃjñī svārthena bhuṅkte,",
    "1122:640": "steyāpattimāpadyate |",
    "1122:641": "pūrārgheṇa prātimokṣe pārājiko bhavati |",
    "1122:642": "sattvasvāmikaistu bhogaiḥ sattvasvāmika evātmabhāvaḥ saṃrakṣata ityadoṣaḥ |",
    "1122:643": "na hi dāsasya nityaṃ svāmikarmavyāpṛtasya svadravyamasti yena varteta ||",
    "1122:644": "uktaṃ ca dharmasaṃgītisūtre-dāsopamena bodhisattvena bhavitavyaṃ sarvasattvakiṃkaraṇīyaprāpaṇatayeti ||",
    "1122:645": "na caikāntasvāmyarthaparasya dāsasya vyādhyādiviklavamateḥ svāminamananujñāpyāpi bhuñjānasya kaściddoṣaḥ |",
    "1122:646": "nāpyevaṃkurvāṇasya bodhisattvasyāntike kasyacidviditavṛttāntasyāpyaprasādo yujyate mātsaryatyāgacittāparijñānāt |",
    "1122:647": "na cātra nyāye kaścitsaṃdeho yuktaḥ |",
    "1122:648": "sarvotsargo hi pūrvameva bhagavatkaṇṭhottayā pratipāditaḥ |",
    "1122:649": "tathā cātmabhāvarakṣā sattvārthamevoktā |",
    "1122:650": "tasya spaṣṭāvabodhārthamayaṃ nyāyo'bhiyukto na tu svārthāpekṣayeti ||",
    "1122:651": "iti śikṣāsamuccaye ātmabhāvarakṣā ṣaṣṭhaḥ paricchedaḥ ||"
}