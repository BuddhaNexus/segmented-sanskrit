{
    "685:0": "atha ekapañcāśaḥ paṭalavisaraḥ |",
    "685:1": "atha khalu vajrapāṇirguhyakādhipatiḥ sarvāvantaṃ mahāparṣanmaṇḍala mavalokya sarvāṃstāṃ śuddhāvāsopariniṣaṇṇāṃ bhūtasaṅghānāmantrayate sma |",
    "685:2": "śṛṇvantu bhavanto mārṣā yamāntakasya krodharājasyāparimitabalaparākramasya durdāntadamakasya vaivasvatajīvitāntakarasya duṣṭasattvanigrahatatparasya mahābodhisattvasya mañjuśriyabhāṣitasya mahābodhisattvasyādau tāvat paṭavidhānaṃ bhavati ||",
    "685:3": "na tithirna ca nakṣatraṃ nopavāso vidhīyate |",
    "685:4": "arīṇāṃ bhayamutpanne paṭametaṃ likhāpayet ||",
    "685:5": "gṛhya kṛṣṇe niśāpakṣe caturdaśyāṣṭamau tithau |",
    "685:6": "śmaśāne mṛtakaṃ prāpya brāhmaṇasya ambaraṃ tam ||",
    "685:7": "gṛhya tato rātrau asṛṇāṃ raṅgayet tataḥ |",
    "685:8": "bhūyo jalaśaucaṃ tu suśuṣkaṃ kārayettataḥ ||",
    "685:9": "krūraṃ citrakaraṃ kruddhaṃ bhīṣaṇe cāpi lekhayet |",
    "685:10": "śmaśāne kṛṣṇapakṣe ca trirātreṇaiva samāpayet ||",
    "685:11": "aṣṭamīṃ caturdaśīrātrau mahāvasādīpadīpitaḥ |",
    "685:12": "tatra sthitaḥ citrakaraḥ dakṣiṇābhimukhaḥ sadā ||",
    "685:13": "kapāle mānuṣāsīne kṛtarakṣaḥ samāhite |",
    "685:14": "svayaṃ vā ālikhenmantrī ariduḥkhabhayārditaḥ ||",
    "685:15": "prathame rātrimārabdhe arīṇo'pi mahad bhayam |",
    "685:16": "dvitīye mahājvareṇāpi āviṣṭaḥ śatrumūrcchitaḥ ||",
    "685:17": "tṛtīye muñcate prāṇāṃ paralokagato bhavet |",
    "685:18": "kutastasya bhavecchānti aprasannena mantriṇā ||",
    "685:19": "dehaṃ śuṣyati śatrorvai gṛhabhaṅgopajāyate |",
    "685:20": "likhanāt paṭamevaṃ tu yamāntasya mahābhaye ||",
    "685:21": "paṇmukhaṃ ṣaṭcaraṇaṃ lekhyaṃ kṛṣṇavarṇaṃ vṛkodaram |",
    "685:22": "kruddhaṃ vyāghracarmanivasanam ||",
    "685:23": "nānāpraharaṇaṃ ghoraṃ daṇḍahastaṃ bhayānakam |",
    "685:24": "raktanetraṃ saroṣaṃ ca trinetragaticihnitam ||",
    "685:25": "ūrdhvakeśaṃ sajālaṃ vai dhūmravarṇaṃ kvacit tathā |",
    "685:26": "kṛṣṇāñjananibhaṃ ghoraṃ prāvṛṇmedhasamaprabham ||",
    "685:27": "kṛtāntarūpasaṅkāśaṃ mahiṣārūḍhaṃ tu ālikhet |",
    "685:28": "krūrakarmaṃ mahābhīmaṃ raudraṃ rudraghātakam ||",
    "685:29": "yamajīvitanāśaṃ vai udyantaṃ sattvaghātakam |",
    "685:30": "krūraṃ bhṛśaṃ sarvakarmāṇaṃ bhīṣaṇāpatidāruṇam ||",
    "685:31": "bhayasyāpi bhayatrāsaṃ mārakaṃ sarvadehinām |",
    "685:32": "etat kruddhavaraṃ likhya ātmaśoṇitavarṇakaiḥ ||",
    "685:33": "vyatimiśramujjvalairlekhya mahāvasāgavyamiśritaiḥ |",
    "685:34": "kapālabhājanaiścāpi mānuṣāsthisusambhavaiḥ ||",
    "685:35": "kūrcakairvarkikairmukto mṛtakeśasusambhavaiḥ |",
    "685:36": "abhuñjānastathālikhya svayaṃ vā citrakareṇa vā ||",
    "685:37": "prabhūtabalipuṣpādyaiḥ raktamālyairvaracandanaiḥ |",
    "685:38": "mahāmāṃsavasādhūpairvasādīpaiśca bhūṣitam ||",
    "685:39": "kārayet paṭavaramādau ante madhye ca pūjanā |",
    "685:40": "parisphuṭaṃ tu phaṭaṃ kṛtvā vittaṃ dattvā tu śilpine ||",
    "685:41": "prabhūtaṃ cāpi mūlyaṃ vai yena vā tuṣyate sadā |",
    "685:42": "avadhyaṃ tasya kartavyaṃ dharmaṃ cāpi sahābhayam |",
    "685:43": "yathepsitaṃ tasya kurvīta vīramūlyaṃ samāsataḥ |",
    "685:44": "saphalaṃ śilpine karma nirāmiṣaṃ cāpi varjayet ||",
    "685:45": "tathā tathā prayuñjīta yathāsau sampratuṣyate |",
    "685:46": "mahārakṣā ca kartavyā anyathā mṛyate hyasau ||",
    "685:47": "sakuṭumbo naśyate karmī ātmanaścāpi rakṣayet |",
    "685:48": "japtavidyena karttavyaṃ nānyeṣāṃ vidhirucyate ||",
    "685:49": "parisphuṭaṃ tu paṭaṃ kṛtvā dṛṣṭvā vā manasepsitam |",
    "685:50": "sarvāṃ ca kārayet karmāṃ raudrāṃ śatrūpaghātakām ||",
    "685:51": "gṛhya paṭavaraṃ gacched yatheṣṭaṃ yatra vāñchitam |",
    "685:52": "mahāyakṣāṃ mahārājñāṃ mahāvittasagarvitām ||",
    "685:53": "mahāmānātimānānāṃ krūrāṃ krūrakarmiṇām |",
    "685:54": "ratnatrayāpakārīṇāṃ nāstikyāṃ mantravarjitām ||",
    "685:55": "apūjakānāṃ tu mantrāṇāṃ tadbhaktāsṛtanindakām |",
    "685:56": "jāpināṃ nindakā ye ca teṣāṃ caiva parābhavā ||",
    "685:57": "teṣāṃ prayogaḥ karttavyaḥ vidhidṛṣṭena karmaṇā |",
    "685:58": "adharmiṣṭhāṃ tathā nityāṃ sarvasattvānutāpinām ||",
    "685:59": "teṣāṃ tu karma prayuñjīta sadyaḥ prāṇoparodhinam |",
    "685:60": "gṛhyāriṣṭaphalaṃ patraṃ tvacaṃ cāpi samūlataḥ ||",
    "685:61": "kāñjikaṃ āmlasaṃyuktaṃ mānuṣāsthisacūrṇitam |",
    "685:62": "kaṭutailaviṣaṃ caiva amlavetasamārdrakam ||",
    "685:63": "rājikaṃ rudhiraṃ caiva mānuṣodbhavasambhavam |",
    "685:64": "gṛhya sarvaṃ samāyuktaṃ paṭaṃ sthāpya vivekataḥ ||",
    "685:65": "dakṣiṇābhimukho bhūtvā paṭaścāpi udaṅmukhaḥ |",
    "685:66": "kṛtvāgnikuṇḍaṃ yatheṣṭaṃ vai śuklakāṣṭhaiḥ kaṭumudbhavaiḥ ||",
    "685:67": "jvālayaṃ kaṭakaiścāpi tasmiṃ kuṇḍe samāhitaḥ |",
    "685:68": "puhyāt sarvasamāyuktaṃ vidhinirdiṣṭahaumikam ||",
    "685:69": "agnirāhūya mantraistu krodharājasya vai punaḥ |",
    "685:70": "baddhvā śūlamudraṃ tu sarvakarmeṣu vā iha ||",
    "685:71": "sahasrāṣṭamāhutiṃ dadyādagnikuṇḍe saroṣataḥ |",
    "685:72": "prathame putramaraṇaṃ sattve prāpte tu taṃ bhavet ||",
    "685:73": "dvitīye cāpi bhāryā vai pārṣadyāḥ sanāyakāḥ |",
    "685:74": "tṛtīye maraṇaṃ tasya yasyoddiśyaṃ hi tat kṛtam ||",
    "685:75": "ardharātre yadā jāpaḥ kriyate paṭasannidhau |",
    "685:76": "śatrūṇāṃ ca vadhārthāya tat tathaivānuvartate ||",
    "685:77": "rāṣṭrabhaṅgaṃ bhavet tasya senāyāṃ mārisambhavam |",
    "685:78": "agnidāhaṃ mahāvātaṃ mahāvṛṣṭiśca jāyate ||",
    "685:79": "samastaṃ sarvataścakraṃ paracakreṇa hanyate |",
    "685:80": "vividhopadravā tasya mahāvyādhisamākulam ||",
    "685:81": "dehaṃ śuṣyati sarvaṃ vai tasya rājño na saṃśayaḥ |",
    "685:82": "amānuṣākīrṇa sarvantaṃ gṛhaṃ tasya samākulam ||",
    "685:83": "dhṛtiṃ na labhate śayyāṃ āvartaṃ ca mahītale |",
    "685:84": "rākṣasaiḥ pretakravyādaiḥ gṛhaṃ tasya samāvṛtam ||",
    "685:85": "ārtto bibheti sarvatra tīvraduḥkhaiḥ suduḥkhitaḥ |",
    "685:86": "aśaktā rakṣituṃ tasya maheśvarādyā bhuvi devatā ||",
    "685:87": "brahmādyā lokapālāśca śakrādyā tridaśeśvarāḥ |",
    "685:88": "sarvamantrāḥ sarvadevāśca sarvalaukikasambhavā ||",
    "685:89": "duṣṭāre mānine kruddhe tadantaṃ tasya jīvitam |",
    "685:90": "ardharātre tu madhyāhne bhāṣito yatra jāpinaḥ ||",
    "685:91": "kruddho vevasvataḥ sākṣād yamarājāvakalpate |",
    "685:92": "yatheṣṭaṃ kṛṣṇapakṣe ca paṭaṃ saṃsthāpya mahītale ||",
    "685:93": "mahatiṃ pūjāṃ baliṃ kṛtvā śmaśānāraṇyasambhave |",
    "685:94": "ekavṛkṣe tathā liṅge śaile prānte guhāsu vā ||",
    "685:95": "ekākī advitīyaśca sadā karma samārabhet |",
    "685:96": "mahāraṇye vivikte ca śūnye devakuleṣu ca ||",
    "685:97": "śūnye mandire nadyāṃ ambudheḥ taṭamāśrite |",
    "685:98": "tatra deśe samīpe vā tatrasthe vā yathepsitam ||",
    "685:99": "yojanāśatamabhyantara sadā karmāṇi kārayet |",
    "685:100": "etat pramāṇakarmāṇi kārayecchucinā sadā ||",
    "685:101": "aprameyasthito vāpi gatadeśāmitaḥ śuciḥ |",
    "685:102": "acintyamantraviṣaye acintyaṃ mantragocaram ||",
    "685:103": "acintyo ṛddhimantrāṇāṃ acintyaṃ siddhijāpinām |",
    "685:104": "acintyaṃ dṛśyate karma phalaṃ cāpi acintyakam ||",
    "685:105": "krodharājasya yamāntakasya mahātmane |",
    "685:106": "karmaṃ ṛddhiviṣayaṃ vikurvaṇaṃ ca mahodayam ||",
    "685:107": "acintyaṃ rūpiṇāṃ siddhi dṛśyate ha mahītale |",
    "685:108": "aśaktā rakṣayituṃ sarve bodhisattvā maharddhikāḥ ||",
    "685:109": "kiṃ punarlokikā mantrāḥ sagrahā mātarāśca tāḥ |",
    "685:110": "īśānaśca saviṣṇurvā sa ca skando purandaraḥ ||",
    "685:111": "samaye dhāritā te'pi sajinā jinaputrakāḥ |",
    "685:112": "bodhisattvā mahātmāno daśabhūmisamāsṛtāḥ ||",
    "685:113": "pratyekabuddhā hyarhanta vītarāgā maharddhikāḥ |",
    "685:114": "aśaktā rakṣayituṃ te'pi samayaṃ taiḥ purā kṛtam ||",
    "685:115": "saṃkṣepeṇa tu vakṣyāmi śṛṇudhvaṃ bhūtakāṃkṣiṇā |",
    "685:116": "nānyo nivarttane śaktaḥ aprasannena jāpine ||",
    "685:117": "kutastasya bhavecchāntiratuṣṭe mantravare iha |",
    "685:118": "yadā prasannamanasaḥ karuṇārdrā va bhavet kadā ||",
    "685:119": "jāpinaḥ krodharājasya yamāntasya mahātmane |",
    "685:120": "tadādau labhate śāntiṃ dhṛtiṃ vā jīvadhāraṇam ||",
    "685:121": "picumandaṃ kaṭutailaṃ ca kāñjikaṃ viṣapañcamam |",
    "685:122": "rudhiraṃ mānuṣaṃ māṃsaṃ lavaṇaṃ trikaṭukaṃ punaḥ ||",
    "685:123": "rājikaṃ śaṅkhacūrṇaṃ ca amlavetasamārdrakam |",
    "685:124": "dhurdhūrakasya tu mūlāni kośātakyā tathaiva ca ||",
    "685:125": "eraṇḍamūlaṃ yavakṣāraṃ kusumbhaṃ cāpi kaṇṭakam |",
    "685:126": "madanodbhavamūlaṃ ca laśunaṃ gṛñjanakaṃ tathā ||",
    "685:127": "palāśaśākhoṭakaṃ caiva sasurāsavā |",
    "685:128": "sarvānyetāni samaṃ kṛtvā juhuyāt agnau paṭasannidhau ||",
    "685:129": "hute sahasramaṣṭe tu śatrunāśaḥ samūlataḥ |",
    "685:130": "sarvāṃ vā rājikāṃ hanyā pāriṣadyāṃ śubhāśubhām ||",
    "685:131": "samūloddharaṇaṃ tasya dvitīye sandhye tu juhvatā |",
    "685:132": "tṛtīye samanuprāpte sandhye juhvata jāpinā ||",
    "685:133": "durbhikṣaṃ bhavate tasya jane cāpi sanaigame |",
    "685:134": "anāvṛṣṭimahāmāryaḥ rākṣasākīrṇasarvataḥ ||",
    "685:135": "agnidāhaṃ śilāpātaṃ vajranirghātasāśaniḥ |",
    "685:136": "janapadaṃ deśaviṣayaṃ vā yavāḥ tasya narādhipe ||",
    "685:137": "bahnopadravasampātaṃ varacakrāgamaṃ tathā |",
    "685:138": "anekadhā bahudhāścāpi tasya deśe upadravāḥ ||",
    "685:139": "jāyante vividhākārāḥ mahālakṣmīpraṇāśanaiḥ |",
    "685:140": "dhurdhūrakamūlaṃ juhuyādekaṃ unmattistasya jāyate ||",
    "685:141": "kaṭukaṃ juhvato nityaṃ mahādāhena gṛhyate |",
    "685:142": "atyamlaṃ juhvato magnau mahājvaraṃ śītasambhavam ||",
    "685:143": "sambhavet tasya dehasthaḥ duṣṭarājñāṃ balagarvitām |",
    "685:144": "mahāyakṣāṃ dhanināṃ krūrāṃ mahāsainyasamāsṛtām ||",
    "685:145": "dvirātre saptarātre vā maraṇaṃ tasya jīvitam |",
    "685:146": "yo yasya devatābhaktaḥ nakṣatro vā nāmato likhet ||",
    "685:147": "śmaśānāṅgāraiḥ kṛtiṃ kṛtvā paṭasyāgratabhūsṛtam |",
    "685:148": "ākramya pādato mūrdhnā saṅkruddho japamācaret ||",
    "685:149": "akasmād vividhaiḥ śūlaiḥ gṛhyate'sau narādhipaḥ |",
    "685:150": "mahāvyādhisamākrāntaḥ mṛyate vāpi tatkṣaṇāt ||",
    "685:151": "paśunā hanyate cāpi vyaṅgo vā bhavate punaḥ |",
    "685:152": "bhakṣyate rākṣasai krūraiḥ kaśmalāmānuṣodbhavaiḥ ||",
    "685:153": "kravyādaiḥ pūtanaiścāpi piśācaiḥ pretamātaraiḥ |",
    "685:154": "tatkṣaṇāddhanyate cāpi ātmanaścāpi sevakaiḥ ||",
    "685:155": "atha vajradharaḥ śrīmāṃ ityuktvā pariṣettadā |",
    "685:156": "sarvabuddhāṃ namaskṛtya tūṣṇīmbhūto tataḥ sthire ||",
    "685:157": "lokānāṃ hitakāmyārthaṃ punarevamumūcata |",
    "685:158": "sarvāṃ yakṣagaṇāṃ mantraḥ yakṣīṇāṃ ca sa sarvataḥ ||",
    "685:159": "uvāca bodhisattvo vai yakṣasenāpatistadā |",
    "685:160": "yakṣīṇāṃ paṭalaṃ vavre sarvakarmopasaṃhitam ||",
    "685:161": "sarvākarṣaṃ vaśaṃ caiva sarvaśalyānanuddharam |",
    "685:162": "maithunārthī yadā mantrī rāgāndho vātha mūḍhadhīḥ ||",
    "685:163": "na śakya pratipakṣeṇa sugatājñairnivāritum |",
    "685:164": "anādimati saṃsāre purābhyastaṃ suduḥkhitaiḥ ||",
    "685:165": "duḥkhā duḥkhataraṃ teṣāṃ gatiruktā tathāgataiḥ |",
    "685:166": "śobhanāṃ gatimāpnoti brahmacārī jitendriyaḥ ||",
    "685:167": "bhadraṃ śivaṃ ca nirdiṣṭamantre śāntimavāpnuyāt |",
    "685:168": "triyānasamatārūḍhaḥ māpnuyānte sunirvṛtim ||",
    "685:169": "viparītāḥ kugatigrastā ye rāgāndhā tapasvinām |",
    "685:170": "saṃsāragahane ghore bhramanti gatipañcake ||",
    "685:171": "teṣāṃ duḥkhitāmarthe kāmabhogaṃ tu varṇyate |",
    "685:172": "te nirvṛtā sarvapāpā tu tridhā doṣanivartitā ||",
    "685:173": "śāsturājñāsamāviṣṭā mucyante sarvabandhanā iti ||",
    "685:174": "āryamañjuśriyamūlakalpād bodhisattvapiṭakāvataṃsakānmahāyānavaipulyasūtrād ekūnapañcāśatimaḥ yamāntakakrodharājābhicārukaniyamaḥ dvitīyaḥ paṭalavisaraḥ parisamāptaḥ |"
}