{
  "S04n407:0": "aṣṭamaṃ prakaraṇam |",
  "S04n407:1": "atha sarvanīvaraṇaviṣkambhī bhagavantametadavocat–āgato bhagavannavalokiteśvaraḥ |",
  "S04n407:2": "yathāndhabhūtena cakṣuranuprāptam,",
  "S04n407:3": "evaṃ bhagavannavalokiteśvaro'nuprāptaḥ |",
  "S04n407:4": "adya me saphalaṃ janma |",
  "S04n407:5": "adya me āśā paripūrṇā |",
  "S04n407:6": "adya me pariśodhito bodhimārgaḥ |",
  "S04n407:7": "sa cetanasadharmakāyanirvāṇopadarśakam ||",
  "S04n407:8": "atha sarvanīvaraṇaviṣkambhī punareva bhagavantametadavocat– adyāsmākaṃ bhagavan deśaya tvamavalokiteśvarasya guṇaviśeṣam ||",
  "S04n407:9": "bhagavānāha–tadyathāpi nāma sarvanīvaraṇaviṣkambhin cakravālamahācakravālau parvatarājānau |",
  "S04n407:10": "mucilindamahāmucilindau parvatarājānau |",
  "S04n407:11": "kālamahākālau parvatarājānau |",
  "S04n407:12": "saṃsṛṣṭamahāsaṃsṛṣṭau parvatarājānau |",
  "S04n407:13": "pralambodaraḥ parvatarājā |",
  "S04n407:14": "anādarśakaḥ parvatarājā |",
  "S04n407:15": "kṛtsrāgataḥ parvatarājā |",
  "S04n407:16": "jālinīmukhaḥ parvatarājā |",
  "S04n407:17": "śataśṛṅgaḥ parvatarājā |",
  "S04n407:18": "bhavanaśca parvatarājā |",
  "S04n407:19": "mahāmaṇiratnaḥ parvatarājā |",
  "S04n407:20": "sudarśanaśca parvatarājā |",
  "S04n407:21": "akāladarśanaśca parvatarājā |",
  "S04n407:22": "eteṣu parvatarājeṣvekaikaṃ lokadhātuṣu śakyate mayā parvatarājānāṃ palāni vā palaśatāni vā palasahasrāṇi vā palakoṭīniyutaśatasahasrāṇi vā saṃkhyāmapi kalāmapi gaṇanāmapi śakyate mayā kulaputra gaṇayitum |",
  "S04n407:23": "na tu kulaputra avalokiteśvarasya śakyate puṇyasaṃbhāraṃ gaṇayitum |",
  "S04n407:24": "tadyathāpi nāma kulaputra śakyate mayā paramāṇurajasāṃ pramāṇamudgṛhītum,",
  "S04n407:25": "na tu kulaputra avalokiteśvarasya śakyate puṇyasaṃbhāraṃ gaṇayitum |",
  "S04n407:26": "tadyathāpi nāma kulaputra śakyate mayā mahāsamudrasyaikaikaṃ binduṃ gaṇayitum,",
  "S04n407:27": "na tu kulaputra avalokiteśvarasya śakyate mayā puṇyasaṃbhāraṃ gaṇayitum |",
  "S04n407:28": "tadyathāpi nāma kulaputra śakyate mayā śīrṣavanasyaikaikāni patrāṇi gaṇayitum,",
  "S04n407:29": "na tu kulaputra avalokiteśvarasya śakyate puṇyasaṃbhāraṃ gaṇayitum ||",
  "S04n407:30": "tadyathāpi nāma kulaputra sumeruḥ parvatarājo bhūryarāśirbhavet |",
  "S04n407:31": "mahāsamudraḥ bheraṇḍumaṇḍalaṃ bhavet |",
  "S04n407:32": "caturdvīpanivāsinaḥ strīpuruṣadārakadārikādayaḥ sarve te lekhakā bhaveyuḥ |",
  "S04n407:33": "sa ca sumeruparvatarājo'nanto likhito bhavet |",
  "S04n407:34": "śakyate mayaikaikākṣaraṃ gaṇayitum |",
  "S04n407:35": "na tvavalokiteśvarasya śakyate puṇyasaṃbhāraṃ gaṇayitum |",
  "S04n407:36": "tadyathāpi nāma sarvanīvaraṇaviṣkambhin dvādaśa gaṅgānadīvālukopamāstathāgatā arhantaḥ samyaksaṃbuddhāścīvarapiṇḍapātraśayanāsanaglānapratyayabhaiṣajyapariṣkāraiḥ sarvopakaraṇaiḥ samupasthitā bhaveyuḥ |",
  "S04n407:37": "yaśca teṣāṃ tathāgatānāmupasthāne puṇyaskandhaḥ,",
  "S04n407:38": "tataḥ kulaputra avalokiteśvarasyaikavālāgre puṇyaskandhaḥ |",
  "S04n407:39": "tadyathāpi nāma sarvanīvaraṇaviṣkambhin avalokiteśvaraḥ anekaiḥ samādhiśataiḥ samanvāgataḥ |",
  "S04n407:40": "tadyathā–prabhaṃjano nāma samādhiḥ |",
  "S04n407:41": "vibhūṣaṇakalo nāma samādhiḥ |",
  "S04n407:42": "abhūṣaṇakaro nāma samādhiḥ |",
  "S04n407:43": "vidyullocano nāma samādhiḥ |",
  "S04n407:44": "kṣapaṇo nāma samādhiḥ |",
  "S04n407:45": "mahāmanasvī nāma samadhiḥ |",
  "S04n407:46": "ākārakaro nāma samādhiḥ |",
  "S04n407:47": "vajramālā nāma samādhiḥ |",
  "S04n407:48": "varado nāma samādhiḥ |",
  "S04n407:49": "śatavīryo nāma samādhiḥ |",
  "S04n407:50": "andhavyūho nāma samādhiḥ |",
  "S04n407:51": "pratibhānakūṭo nāma samādhiḥ |",
  "S04n407:52": "rājendro nāma samādhiḥ |",
  "S04n407:53": "vajraprākāro nāma samādhiḥ |",
  "S04n407:54": "vajramukho nāma samādhiḥ |",
  "S04n407:55": "sadāvaradāyako nāma samādhiḥ |",
  "S04n407:56": "indriyaparimocano nāma samādhiḥ |",
  "S04n407:57": "dveṣaparimocano nāma samādhiḥ |",
  "S04n407:58": "candravaralocano nāma samādhiḥ |",
  "S04n407:59": "divākaravaralocano nāma samādhiḥ |",
  "S04n407:60": "dharmābhimukho nāma samādhiḥ |",
  "S04n407:61": "vajrakukṣirnāma samādhiḥ |",
  "S04n407:62": "sudarśako nāma samādhiḥ |",
  "S04n407:63": "nirvāṇakaro nāma samādhiḥ |",
  "S04n407:64": "anantaraśminiṣpādanakaro nāma samādhiḥ |",
  "S04n407:65": "yogakaro nāma samādhiḥ |",
  "S04n407:66": "vikiriṇo nāma samādhiḥ |",
  "S04n407:67": "jambudvīpavaralocano nāma samādhiḥ |",
  "S04n407:68": "buddhakṣetravaralocano nāma samādhiḥ |",
  "S04n407:69": "maitryābhimukho nāma samādhiḥ |",
  "S04n407:70": "prajñāpratibhāsito nāma samādhiḥ |",
  "S04n407:71": "sudanto nāma samādhiḥ |",
  "S04n407:72": "akṣarākṣaro nāma samādhiḥ |",
  "S04n407:73": "avīcisaṃśoṣaṇo nāma samādhiḥ |",
  "S04n407:74": "sāgaragambhīro nāma samādhiḥ |",
  "S04n407:75": "śataparivāro nāma samādhiḥ |",
  "S04n407:76": "mārgasaṃdarśano nāma samādhiḥ |",
  "S04n407:77": "ebhiḥ kulaputra avalokiteśvaraḥ samanvāgataḥ ||",
  "S04n407:78": "tadyathāpi nāma sarvanīvaraṇaviṣkambhin bhūtapūrvaṃ kulaputra krakucchando nāma tathāgato'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
  "S04n407:79": "tena kālena tena samayena ahaṃ dānaśūro nāma bodhisattvo'bhūvam |",
  "S04n407:80": "tadā etasya tathāgatasya puraḥ sthitvā īdṛśamavalokiteśvarasamantabhadrayoḥ samādhivigraho mayā dṛṣṭaḥ |",
  "S04n407:81": "bhadrādibhiścānyairbodhisattvairmahāsattvaiḥ samādhivigraho dṛṣṭaḥ |",
  "S04n407:82": "yadā samantabhadro bodhisattvo vajrodgataṃ nāma samādhiṃ samāpede,",
  "S04n407:83": "tadāvalokiteśvaro bodhisattvo mahāsattvo vividhamādhisamādhiṃ samāpede |",
  "S04n407:84": "yadā samantabhadraścandravaralocanaṃ nāma samādhiṃ samāpede,",
  "S04n407:85": "tadāvalokiteśvaraḥ sūryavaralocanaṃ nāma samādhiṃ samāpede |",
  "S04n407:86": "yadā samantabhadro vicchuritaṃ nāma samādhiṃ samāpede,",
  "S04n407:87": "tadāvalokiteśvaro gaganagañjaṃ nāma samādhiṃ samāpede |",
  "S04n407:88": "yadā samantabhadra ākārakaraṃ nāma samādhiṃ samāpede,",
  "S04n407:89": "tadāvalokiteśvara indramatiṃ nāma samādhiṃ samāpede |",
  "S04n407:90": "yadā samantabhadro bhadrarājaṃ nāma samādhiṃ samāpede,",
  "S04n407:91": "tadā avalokiteśvaraḥ sāgaragambhīraṃ nāma samādhiṃ samāpede |",
  "S04n407:92": "yadā samantabhadraḥ siṃhaviṣkambhitaṃ nāma samādhiṃ samāpede,",
  "S04n407:93": "tadāvalokiteśvaraḥ siṃhavikrīḍitaṃ nāma samādhiṃ samāpede |",
  "S04n407:94": "yadā samantabhadro varadāyakaṃ nāma samādhiṃ samāpede,",
  "S04n407:95": "tadāvalokiteśvaraḥ avīcisaṃśoṣaṇaṃ nāma samādhiṃ samāpede |",
  "S04n407:96": "yadā samantabhadraḥ sarvaromavivarāṇyuddhāṭayati,",
  "S04n407:97": "tadāvalokiteśvaraḥ sarvaromavivarāṇyapāvṛṇoti |",
  "S04n407:98": "tadā samantabhadrastametadavocat–sādhu sādhvavalokiteśvara,",
  "S04n407:99": "yastvamīdṛśaṃ pratibhānavān |",
  "S04n407:100": "atha krakucchandastathāgatastametadavocat–alpaṃ tvayā kulaputra avalokiteśvarasya pratibhānaṃ dṛṣṭam |",
  "S04n407:101": "yādṛśamavalokiteśvarasya pratibhānaṃ tādṛśaṃ tathāgatānāṃ na saṃvidyate |",
  "S04n407:102": "īdṛśaṃ mayā kulaputra krakucchandasya tathāgatasya sakāśācchrutam ||",
  "S04n407:103": "atha sarvanīvaraṇaviṣkambhī bhagavantametadavocat–deśayatu me bhagavān kāraṇḍavyūhaṃ mahāyānasūtraratnarājaṃ yena vayaṃ dharmarasenāpūryamāṇāḥ saṃtṛptāḥ bhavema |",
  "S04n407:104": "bhagavānāha–ye kulaputra kāraṇḍavyūhamahāyānasūtraratnarājasya nāma śroṣyanti,",
  "S04n407:105": "teṣāṃ pūrvakāni karmāvaraṇāni na saṃvidyante |",
  "S04n407:106": "ye paradāragamanaprasaktā aurabhrikakarmodyuktāḥ,",
  "S04n407:107": "ye mātāpitṛghātakā arhaddhātastūpabhedakāstathāgatasyāntike duṣṭacittarudhirotpādakāḥ,",
  "S04n407:108": "īdṛśānāṃ pāparatānāṃ sattvānāṃ tadapi kāraṇḍavyūho mahāyānasūtraratnarājaḥ sarvapāpaparimokṣaṇaṃ kurute ||",
  "S04n407:109": "atha sarvanīvaraṇaviṣkambhī bhagavantametadavocat–kathaṃ jānāmyahaṃ bhagavan kāraṇḍavyūhaṃ mahāyānasūtraratnarājaṃ sarvapāpaparimokṣaṇaṃ kurute?",
  "S04n407:110": "bhagavānāha–asti kulaputra sumeroḥ parvatarājasya dakṣiṇapārśve saptabhiḥ samyaksaṃbuddhairmalanirmalau tīrthau parikalpitau |",
  "S04n407:111": "etarhi mayā vikalpitau |",
  "S04n407:112": "yathā pāṇḍulavastraṃ nīlamanugacchanti,",
  "S04n407:113": "sa pāparāśiriva draṣṭavyaḥ |",
  "S04n407:114": "evameva kulaputra idaṃ kāraṇḍavyūhaṃ mahāyānasūtraratnarājaṃ sarvapāpāni dahati |",
  "S04n407:115": "suśuklabhāvaṃ kurute |",
  "S04n407:116": "tadyathāpi nāma sarvanīvaraṇaviṣkambhin varṣākālasamaye sarvāṇi tṛṇagulmauṣadhivanaspatayaḥ sarve nīlābhi(rūpā) bhavanti |",
  "S04n407:117": "atha śatamukho nāma nāgarājaḥ bhavanādavatīrya sarvāstā tṛṇagulmauṣadhivanaspatīrdahati |",
  "S04n407:118": "evamevāyaṃ kulaputraṃ kāraṇḍavyūhaṃ mahāyānasūtraratnarājaṃ sarvapāpāni dahati,",
  "S04n407:119": "śuklabhāvaṃ kurute |",
  "S04n407:120": "sukhitāste sattvā bhaviṣyanti,",
  "S04n407:121": "ya imaṃ kāraṇḍavyūhaṃ mahāyānasūtraṃ ratnarājaṃ śroṣyanti |",
  "S04n407:122": "na te kulaputra pṛthagjanā iti vaktavyāḥ |",
  "S04n407:123": "avaivartikā bodhisattvā iva draṣṭavyāḥ |",
  "S04n407:124": "teṣāṃ ca maraṇakāraṇasamaye dvādaśa tathāgatā upasaṃkramya āśvāsayanti–mā bhaiṣīḥ kulaputra |",
  "S04n407:125": "tvayā kāraṇḍavyūhaṃ mahāyānasūtraratnarājaṃ śrutam |",
  "S04n407:126": "na tvayā punareva saṃsāraṃ saṃsaritavyam |",
  "S04n407:127": "na punarapi teṣāṃ jātijarāmaraṇaṃ bhaviṣyati |",
  "S04n407:128": "tata iṣṭapriyaviprayogo priyasaṃprayogo na bhaviṣyati |",
  "S04n407:129": "gamiṣyasi tvaṃ kulaputra sukhāvatilokadhātum |",
  "S04n407:130": "amitābhasya tathāgatasya sakāśāddharmamanuśroṣyasi |",
  "S04n407:131": "evaṃ kulaputra teṣāṃ sattvānāṃ sukhamaraṇaṃ bhaviṣyati |",
  "S04n407:132": "athāvalokiteśvaro bhagavataḥ pādau śirasābhivandya ekānte prakrāntaḥ |",
  "S04n407:133": "atha sarvanīvaraṇaviṣkambhistūṣṇīṃbhāvena vyavasthitaḥ |",
  "S04n407:134": "ta ca devā nāgā yakṣā gandharvā asurā garūḍāḥ kinnarā mahoragā manuṣyāmanuṣyāḥ prakrāntāḥ ||",
  "S04n407:135": "yadā te prakrāntāstadāyuṣmānānando bhagavantametadavocat–deśayatu me bhagavānasmākaṃ śikṣāsaṃvaram |",
  "S04n407:136": "bhagavānāha–ye bhikṣava upasaṃpadābhāvamicchanti,",
  "S04n407:137": "taiḥ prathamataraṃ gatvā āvāsaṃ samyagavalokayitavyam |",
  "S04n407:138": "vyavalokayitvā bhikṣuka(?)",
  "S04n407:139": "mārocayitavyaṃ śuddhayate bhadanta nānāvāsaṃ na ca yatra nānāvāse'sthīni saṃvidyante |",
  "S04n407:140": "uccāraprastāve na saṃvidyete |",
  "S04n407:141": "pariśuddhayati |",
  "S04n407:142": "evaṃ bhadanta nānāvāsamarhati upasaṃpadābhāvo bhikṣūṇām ||",
  "S04n407:143": "bhagavānāha–duḥśīlena bhikṣuṇā nopasaṃpādayitavyam |",
  "S04n407:144": "na ca jñaptirdātavyā |",
  "S04n407:145": "kiṃ bahunā? bhikṣavo duḥśīlena bhikṣuṇā nānāvāsaṃ na kartavyam,",
  "S04n407:146": "prāgeva jñapticaturtham |",
  "S04n407:147": "ete hi śāsanadūṣakāḥ |",
  "S04n407:148": "duḥśīlānāṃ bhikṣūṇāṃ śīlavatāṃ dakṣiṇīyāṇāṃ madhye āvāso na dātavyaḥ |",
  "S04n407:149": "teṣāṃ bahirvihāre āvāso dātavyaḥ |",
  "S04n407:150": "tathā saṃghālāpo na dātavyaḥ |",
  "S04n407:151": "na ca teṣāṃ sāṃghikī bhūmimarhati |",
  "S04n407:152": "na ca teṣāṃ kiṃcidbhikṣubhāvaṃ saṃvidyate ||",
  "S04n407:153": "atha khalvāyuṣmānānando bhagavantametadavocat–katame kāle bhagavannīdṛśādakṣiṇīyā bhaviṣyanti?",
  "S04n407:154": "bhagavānāha–tṛtīye varṣaśatagate mama parinirvṛtasya tathāgatasya īdṛśādakṣiṇīyā bhaviṣyanti,",
  "S04n407:155": "ye vihāre gṛhisaṃjñāṃ dhārayiṣyanti |",
  "S04n407:156": "te dārakadārikāparivṛtā bhaviṣyanti |",
  "S04n407:157": "te sāṃghikaṃ mañcapīṭhaṃ vaṃśikopabimbopadhānakaṃ śayanāsanaṃ asatparibhogena paribhokṣyante |",
  "S04n407:158": "ye ca sāṃghikopacāre uccāraṃ prasrāvaṃ kurvanti,",
  "S04n407:159": "te vārāṇasyāṃ mahānagaryāmuccāraprasrāve gūḍhamṛttikodare prāṇino jāyante |",
  "S04n407:160": "ye sāṃghikaṃ dantakāṣṭhamasatparibhogena paribhuñjante,",
  "S04n407:161": "te kūrmamakaramatsyeṣu jāyante |",
  "S04n407:162": "ye sāṃghikaṃ tilataṇḍulakodravakulatthadhānyādīnasatparibhogena paribhūñjante,",
  "S04n407:163": "te pretanagareṣupapadyante |",
  "S04n407:164": "hīnendriyā dagdhasthūṇākṛtibhirasthipatravaducchritaiḥ svakeśaromapraticchannaiḥ parvatodarasaṃnibhaiḥ sūcīchidropamamukhaiḥ kāye īdṛśaṃ te duḥkhaṃ pratyanubhavanti |",
  "S04n407:165": "ye sāṃghikasyānnapānāderanyāyena paribhogaṃ kurvanti,",
  "S04n407:166": "te'lpaśruteṣu kuleṣu jāyante |",
  "S04n407:167": "hīnendriyāśca jāyante |",
  "S04n407:168": "khañjakubjakāṇavāmanāśca jāyante |",
  "S04n407:169": "paramukhayācanakāśca jāyante |",
  "S04n407:170": "tataścottari vyādhitāśca jāyante |",
  "S04n407:171": "pūyaśoṇitaṃ kāye vahanti |",
  "S04n407:172": "svakīyalomasaṃkucitakāyā uttiṣṭhanti,",
  "S04n407:173": "tadā māṃsapiṇḍā bhūmau patanti |",
  "S04n407:174": "asthīni dṛaśyante |",
  "S04n407:175": "evaṃ te bahūni varṣaśatāni kāyikaṃ duḥkhaṃ pratyanubhavanti |",
  "S04n407:176": "ye sāṃghikīṃ bhūmimasatparibhogena paribhuñjante,",
  "S04n407:177": "te dvādaśa kalpān raurave mahānarake upapadyante |",
  "S04n407:178": "teṣāṃ taptānyayomuhāni mukheviṣkambhānte dahyante |",
  "S04n407:179": "oṣṭhamapi, dantā api viśīryante |",
  "S04n407:180": "tālūni sphūṭanti dahyante |",
  "S04n407:181": "kaṇṭhamapi tālvapi hṛdayamapi |",
  "S04n407:182": "anyānyapi sarveṇa sarvaṃ dahyante,",
  "S04n407:183": "avaśeṣaṃ gacchanti |",
  "S04n407:184": "tadā bhikṣavaḥ karmavāyavo vānti yena te mṛtāḥ purūṣāḥ punareva jīvanti |",
  "S04n407:185": "tataḥ punarapi yamapālaiḥ puruṣaiḥ saṃgṛhyante |",
  "S04n407:186": "tataḥ teṣāṃ karmopagānāṃ karmavaśānāṃ mahatī jihvā prādurbhavati |",
  "S04n407:187": "tatra jihvāyāmupari halaśatasahasraṃ kṛṣyate |",
  "S04n407:188": "evaṃ te bahūni varṣaśatāni bahūni varṣasahasrāṇi bahūni varṣaśatasahasrāṇi nārakaṃ duḥkhaṃ pratyanubhavanti |",
  "S04n407:189": "tataścyutvā agnighaṭe mahānarake upapatsyante |",
  "S04n407:190": "tataste yamapālapuruṣā gṛhītvā ca tasya jihvāyāṃ sūcīśatasahasraṃ vidhyanti |",
  "S04n407:191": "tadapi karmavaśājjīvanti,",
  "S04n407:192": "tata utkṣipya agnikhadāmadhye kṣipanti |",
  "S04n407:193": "tasyāmagnikhadāyāmutkṣipya mahatīṃ vaitaraṇīṃ kṣipanti,",
  "S04n407:194": "tadapi kālaṃ na kurvanti,",
  "S04n407:195": "tadanyanarakeṣupapadyante |",
  "S04n407:196": "evaṃ parikramatāṃ teṣāṃ trayaḥ kalpāḥ parīkṣīyante |",
  "S04n407:197": "tataścyutvā jambūdvīpe jāyante daridrāḥ jātyandhāḥ |",
  "S04n407:198": "tasmātte hyanindānyuttarāṇi sāṃghikāni vastūni rakṣitavyāni ||",
  "S04n407:199": "ye bhikṣavaḥ śikṣāsaṃvarasaṃvṛtāśca bhavanti,",
  "S04n407:200": "taiḥ imāni trīṇi cīvarāṇi dhārayitavyāni |",
  "S04n407:201": "ekaṃ cīvaraṃ saṃghasya viśvāsena saṃghaparibhogāya,",
  "S04n407:202": "tathā dvitīyaṃ cīvaraṃ rājakuladvāragamanāya ca,",
  "S04n407:203": "tṛtīyaṃ cīvaraṃ grāmanagaranigamapallīpattaneṣu ca |",
  "S04n407:204": "imāni trīṇi cīvarāṇi bhikṣavo dhārayitavyāni |",
  "S04n407:205": "ye śīlavanto guaṇavantaḥ prajñāvantastairbhikṣava imāni śikṣāpadāni mayā prajñaptāni dhārayitavyāni |",
  "S04n407:206": "asatparibhogena bhikṣavo na paribhoktavyaṃ sāṃghikaṃ vastu agnighaṭopamam |",
  "S04n407:207": "sāṃghikaṃ vastu viṣopamam |",
  "S04n407:208": "sāṃghikaṃ vastu vajropamam |",
  "S04n407:209": "sāṃghikaṃ vastu bhāropamam |",
  "S04n407:210": "viṣasya pratīkāraṃ kartuṃ śakyate,",
  "S04n407:211": "na tu sāṃghikasya vastunaḥ pratikāraṃ kartuṃ śakyate ||",
  "S04n407:212": "athāyuṣmānānando bhagavantametadavocat–ājñaptāni bhagavatā śikṣāpadāni,",
  "S04n407:213": "ye bhikṣavo dhārayanti,",
  "S04n407:214": "te pratimokṣasaṃvarasaṃvṛtā bhavanti |",
  "S04n407:215": "vināyābhimukhā bhavanti |",
  "S04n407:216": "kośābhimukhā bhavanti |",
  "S04n407:217": "śikṣākuśalā bhavanti |",
  "S04n407:218": "tāni ca bhagavataḥ śikṣāpadāni bhavanti ||",
  "S04n407:219": "āyuṣmānānando bhagavataḥ pādau śirasā vanditvā prakrāntaḥ |",
  "S04n407:220": "atha te mahāśrāvakāḥ svakaṃ svakaṃ buddhakṣetraṃ prakrāntāḥ |",
  "S04n407:221": "te ca devā nāgā yakṣā gandharvā asurā garuḍāḥ kinnarā mahoragā manuṣyāḥ,",
  "S04n407:222": "sarve te prakrāntāḥ ||",
  "S04n407:223": "iti śikṣāsaṃvaro nāma dvādaśaṃ(?)",
  "S04n407:224": "prakaraṇam ||",
  "S04n407:225": "idamavocadbhagavān,",
  "S04n407:226": "te ca bodhisattvāḥ sā ca sarvāvatī parṣat sadevamānuṣāsuragandharvaśca loko bhagavato bhāṣitamabhyanandanniti ||",
  "S04n407:227": "ayaṃ kāraṇḍavyūhamahāyānasūtraratnarājasya dhāraṇivyūhaḥ maheśvaraḥ samāptaḥ ||",
  "S04n407:228": "āryakāraṇḍavyūho mahāyānasūtraratnarājaḥ samāptaḥ ||",
  "S04n407:229": "* * * * *",
  "S04n407:230": "ye dharma hetuprabhavā hetusteṣāṃ tathāgato hyavadat |",
  "S04n407:231": "teṣāṃ ca yo nirodha evaṃ vādī mahāśramaṇaḥ ||"
}