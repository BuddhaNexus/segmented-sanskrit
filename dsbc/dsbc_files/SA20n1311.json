{
  "SA20n1311:0": "bodhipaṭalam",
  "SA20n1311:1": "tatra bodhiḥ katamā |",
  "SA20n1311:2": "samāsato dvividhañca prahāṇaṃ dvividhañca jñānaṃ bodhirityucyate |",
  "SA20n1311:3": "tatra dvividhaṃ prahāṇaṃ-kleśāvaraṇaprahāṇaṃ jñeyāvaraṇaprahāṇañca |",
  "SA20n1311:4": "dvividhaṃ punarjñānaṃ yat kleśāvaraṇaprahāṇācca nirmalaṃ sarvakleśaniranubandhajñānam |",
  "SA20n1311:5": "jñeyāvaraṇaprahāṇācca yatsarvasmin jñeye'pratihatamanāvaraṇaṃ jñānam |",
  "SA20n1311:6": "aparaḥ paryāyaḥ |",
  "SA20n1311:7": "śuddhajñānaṃ sarvajñānamasaṅgajñānañca |",
  "SA20n1311:8": "sarvakleśavāsanāsamuddhātaścākliṣṭāyāścāvidyāyāḥ niḥśeṣaprahāṇamanuttarā samyaksaṃbodhirityucyate |",
  "SA20n1311:9": "tatra savāsanānāṃ sarvakleśānāṃ sarvataścātyantañca prahāṇādyad jñānaṃ tacchuddhamityucyate |",
  "SA20n1311:10": "sarvadhātuṣu sarvavastuṣu sarvaprakāreṣu sarvakāleṣu yadjñānamavyāhataṃ pravartate tatsarvajñānamityucyate |",
  "SA20n1311:11": "tatra dvau vā dhātū |",
  "SA20n1311:12": "lokadhātuḥ sattvadhātuśca |",
  "SA20n1311:13": "tatra dvividhaṃ vastu |",
  "SA20n1311:14": "saṃskṛtamasaṃskṛtañca |",
  "SA20n1311:15": "tasyaiva ca saṃkṛtāsaṃskṛtasya vastuno'pramāṇaḥ prakārabhedaḥ svalakṣaṇottarajātiprabhedena sāmānyalakṣaṇaprabhedena hetuphalaprabhedena dhātugatikuśalākuśalāvyākṛtādiprabhedena |",
  "SA20n1311:16": "tatra kālastrividhaḥ |",
  "SA20n1311:17": "atīto'nāgataḥ pratyutpannaśca |",
  "SA20n1311:18": "ityetatsarvadhātukaṃ sarvavastukaṃ sarvaprakāraṃ sarvakālaṃ jñānaṃ sarvajñānamityucyate |",
  "SA20n1311:19": "tatrāsaṅgajñānaṃ yadābhogamātrādeva sarvatrādhiṣṭhitaṃ tvaritamasaktaṃ jñānaṃ pravartate |",
  "SA20n1311:20": "na punaḥ punarābhogaṃ kurvato nānyatraikābhogapratibaddhameva tajjñānaṃ bhavati |",
  "SA20n1311:21": "aparaḥ paryāyaḥ |",
  "SA20n1311:22": "catvāriṃśaduttaramāveṇikaṃ buddhadharmaśataṃ yā ca tathāgatasyāraṇā praṇidhijñānaṃ pratisaṃvidaśca |",
  "SA20n1311:23": "iyamanuttarā samyaksaṃbodhirucyate |",
  "SA20n1311:24": "tatredaṃ catvāriṃśaduttaramāveṇikaṃ buddhadharmaśatam |",
  "SA20n1311:25": "dvātriṃśanmahāpuruṣalakṣaṇānyaśītyanuvyañjanāni catasraḥ sarvākārāḥ pariśuddhayaḥ daśa balāni catvāri vaiśāradyāni trīṃṇi smṛtyupasthānāni trīṇyarakṣyāṇi mahākaruṇā'sammoṣadharmatā vāsanāsamudghātaḥ sarvākāravarajñānañca |",
  "SA20n1311:26": "eṣāñca buddhadharmāṇāṃ vibhāgaḥ pratiṣṭhāpaṭale bhaviṣyati |",
  "SA20n1311:27": "tatreyaṃ paramā bodhiḥ saptabhiḥ paramatābhiryuktā yeneyaṃ sarvabodhīnāṃ parametyucyate |",
  "SA20n1311:28": "sapta paramatāḥ katamāḥ āśrayaparamatā pratipattiparamatā sampattiparamatā jñānaparamatā prabhāvaparamatā prahāṇaparamatā vihāraparamatā ca |",
  "SA20n1311:29": "yattathāgato dvātriṃśatā mahāpuruṣalakṣaṇaiḥ sulakṣitagātraḥ |",
  "SA20n1311:30": "iyamasyāśrayaparamatetyucyate |",
  "SA20n1311:31": "yattathāgata ātmahitāya parahitāya bahujanahitāya [bahujanasukhāya] lokānukampāyai arthāya hitāya sukhāya devamanuṣyāṇāṃ pratipannaḥ |",
  "SA20n1311:32": "iyamasya pratipattiparamatetyucyate |",
  "SA20n1311:33": "yattathāgato niruttarābhirapratisamābhiścatasṛbhiḥ saṃpattibhiḥ samanvāgataḥ śīlasaṃpattyā dṛṣṭisaṃpattyā ācārasaṃpattyā ājīvasaṃpattyā [ pratipannaḥ] |",
  "SA20n1311:34": "iayamasya sampattiparamatetyucyate |",
  "SA20n1311:35": "yattathāgato niruttarābhirapratisamābhiścatasṛbhiḥ pratisaṃvidbhiḥ samanvāgataḥ dharmapratisaṃvidā'rthapratisaṃvidā niruktipratisaṃvidapratibhānapratisaṃvidā ca |",
  "SA20n1311:36": "iyamasya jñānaparamatetyucyate |",
  "SA20n1311:37": "yattathāgato niruttarābhirapratisamābhiḥ ṣaḍbhirabhijñābhiḥ samanvāgataḥ yathā pūrvanirdiṣṭābhiḥ |",
  "SA20n1311:38": "iyaṃ tathāgatasya prabhāvaparamatetyucyate |",
  "SA20n1311:39": "yattathāgataḥ savāsanasarvakleśaprahāṇena niruttareṇāpratisamena jñeyāvaraṇa prahāṇena ca samanvāgataḥ |",
  "SA20n1311:40": "iyamasya prahāṇaparamatetyucyate |",
  "SA20n1311:41": "yattathāgatastribhirniruttarairapratisamairvihāraistabdahula vihārī āryeṇa vihāreṇa divyena brāhmeṇa |",
  "SA20n1311:42": "iyamasya vihāraparamatetyucyate |",
  "SA20n1311:43": "tatra śūnyatānimittāpraṇihitavihārā nirodhasamāpattivihāraścāryo vihāra ityucyate |",
  "SA20n1311:44": "catvāri dhyānānyārūpyasamāpattayaśca divyo vihāra ityucyate |",
  "SA20n1311:45": "catvāryapramāṇāni brāhmo vihāra ityucyate |",
  "SA20n1311:46": "tasmātpunastrividhādvihārāścatvāraḥ paramavihārā yaistathāgatāstadvahulavihāriṇo bhavanti |",
  "SA20n1311:47": "āryādvihārācchūnyatā vihāro nirodhasamāpattivihāraśca |",
  "SA20n1311:48": "divyādvihārādāniṃjyacaturthadhyānavihāraḥ |",
  "SA20n1311:49": "brāhmādvihārātkaruṇāvihāro yena tathāgatastriskṛto rātrau triskṛtvo divase ṣaṭkṛtvo rātriṃdivena buddhacakṣaṣā lokaṃ vyavalokayati ko hīyate ko vardhate kasyānutpannāni kuśalamūlānyavaropayāmi kvaṃ yāvadvistareṇāgraphale'rhattve pratiṣṭhāpayāmīti |",
  "SA20n1311:50": "tatrāśrayaparamatayā tathāgatā mahāpuruṣā ityucyante |",
  "SA20n1311:51": "pratipattiparamatayā mahākāruṇikā ityucyante |",
  "SA20n1311:52": "saṃpattiparamatayā mahāśīlamahādharmāṇa ityucyante |",
  "SA20n1311:53": "jñānaparamatayā mahāprajñā ityucyante |",
  "SA20n1311:54": "prabhāvaparamatayā mahābhijñā ityucyante |",
  "SA20n1311:55": "prahāṇaparamatayā mahāvimuktaya ityucyante |",
  "SA20n1311:56": "vihāraparamatayā mahāvihāratad bahulavihāriṇa ityucyante |",
  "SA20n1311:57": "teṣāñca punastathāgatānāṃ daśabhirākārairguṇābhidhānañca bhavati guṇānusmaraṇatā ca |",
  "SA20n1311:58": "katamairdaśabhiḥ |",
  "SA20n1311:59": "ityapi sa bhagavāṃstathāgato'rhansamyaksaṃbuddho vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavāniti |",
  "SA20n1311:60": "tatrāvitathavacanāttathāgataḥ |",
  "SA20n1311:61": "sarvaprāptayārthaprāptatvāt anuttarapuṇyakṣetratvāt pūjārhatvāccārhan |",
  "SA20n1311:62": "yathāvatparamārthena dharmānubodhātsamyaksaṃbuddhaḥ |",
  "SA20n1311:63": "tisṛbhirvidyābhiryathāsūtroktena ca caraṇena vipaśyanāśamathapakṣobhayasusampannatvādvidyācaraṇasampannaḥ |",
  "SA20n1311:64": "paramotkarṣagamanādapunaḥ pratyāgamanācca sugataḥ |",
  "SA20n1311:65": "sattvadhātulokadhātvoḥ sarvākāreṇa kleśavyavadānajñānāllokavit |",
  "SA20n1311:66": "paramacittadamopāyajñatayā ekasyaiva loke puruṣabhūtasya ca prādurbhāvāt anuttaraḥ puruṣadamyasārathiḥ |",
  "SA20n1311:67": "cakṣurbhūtatvājjñānārthadharmatattva bhūtatvād vyaktasyārthasya nirṇetṛtvāt sarvārthapratisaraṇatvādavyutpannasyārthasya vyutpādakatvā dutpannasya saṃśayasyocchedakatvāt gambhīrāṇāṃ sthānānāṃ vivaraṇāt paryavadāpakatvāttanmūlatvāt sarvadharmāṇāṃ tannetṛkatvāttatpratisaraṇatvāt sarvaduḥkhasya niḥsaraṇaṃ śāsti vyapadiśati samyagdevamanuṣyāṇām |",
  "SA20n1311:68": "tasmācchāstā devamanuṣyāṇāmityucyate |",
  "SA20n1311:69": "arthopasaṃhitasya dharmarāśeranarthopasaṃhitasya dharmarāśernnaivārthopasaṃhitasya nānārthopasaṃhitasya dharmarāśeḥ sakalasarvākārābhisaṃbodhād buddha ityucyate |",
  "SA20n1311:70": "sarvamārabalamahāsaṃgrāmāvabhaṅgādbhagavān |",
  "SA20n1311:71": "tatra prabhūtairapi kalpairekasyāpi buddhasya prādurbhāvo na bhavati |",
  "SA20n1311:72": "ekasminneva ca kalpe prabhūtānāṃ buddhānāmutpādo bhavati |",
  "SA20n1311:73": "teṣu teṣu ca daśasu dikṣvaprameyāsaṃkhyeyeṣu lokadhātuṣvaprameyāṇāmeva buddhānāmutpādo veditavyaḥ |",
  "SA20n1311:74": "tatkasya hetoḥ |",
  "SA20n1311:75": "santi daśasu dikṣvaprameyāsaṃkhyeyā bodhisattvā ye tulyakālakṛtapraṇidhānāstulyasaṃbhārasamudāgatāśca |",
  "SA20n1311:76": "yasminneva divase pakṣe māse saṃvatsare ekena bodhisattvena bodhau cittaṃ praṇihitaṃ tasminneva divase pakṣe māse saṃvatsare sarvaiḥ |",
  "SA20n1311:77": "yathā caika utsahito ghaṭito vyāyacchitaśca tathā sarve |",
  "SA20n1311:78": "tathāhi dṛśyante'sminneva lokadhātāvanekāni bodhisattvaśatāni yāni tulyakālapraṇidhānāni tulyatyāgāni tulyakṣāntikāni tulyavīryāṇi tulyadhyānāni tulyaprajñānāni |",
  "SA20n1311:79": "prāgeva daśasu dikṣvanantāparyanteṣu lokadhātuṣu |",
  "SA20n1311:80": "buddhakṣetrāṇyapi trisāhasramahāsāhasrāṇyaprameyāsaṃkhyeyāni daśasu dikṣu saṃvidyante |",
  "SA20n1311:81": "na ca tulyasaṃbhārasamudāgatayordvayostāvadbodhisattvayorekasmin lokadhātau buddhakṣetre yugapadutpattyavakāśo'sti prāgevāprameyāsaṃkhyeyānām |",
  "SA20n1311:82": "na ca punastulyasaṃbhārāṇāṃ krameṇānuparipāṭikayā utpādoyujyate |",
  "SA20n1311:83": "nāpi sarveṇa sarvamanutpāda eva yujyate |",
  "SA20n1311:84": "tasmāddaśasu dikṣvaprameyāsaṃkhyeyeṣu lokadhātuṣu yathā pariśodhiteṣu tathāgataśūnyeṣu te tulyasaṃbhārā bodhisattvā anyonyeṣu buddhakṣetreṣūtpadyanta iti veditavyam |",
  "SA20n1311:85": "tadanena paryāyeṇa bahuṣu lokadhātuṣu buddhabāhulyameva yujyate |",
  "SA20n1311:86": "na caikasmin buddhakṣetre dvayostathāgatayoryugapadutpādo bhavati |",
  "SA20n1311:87": "tatkasya hetoḥ |",
  "SA20n1311:88": "dīrgharātraṃ khalu bodhisattvenaivaṃ praṇidhānamanubṛṃhitaṃ bhavati |",
  "SA20n1311:89": "yathāhameko'pariṇāyake loke pariṇāyakaḥ syāṃ sattvānāṃ vinetā sarvaduḥkhebhyo vimocayitā parinirvāpayiteti |",
  "SA20n1311:90": "yasyaivaṃ dīrgharātraṃ praṇidhānamanubṛṃhayataḥ samyak pratipattiparigṛhītamṛdhyatyeva tat |",
  "SA20n1311:91": "punaśca śakta ekastathāgatastrisāhasramahāsāhasre ekasmin buddhakṣetre sarvabuddhakārya kartum |",
  "SA20n1311:92": "ato dvitīyasya tathāgatasya vyartha evotpādaḥ syāt |",
  "SA20n1311:93": "bhūyaścaikasya tathāgatasya loke utpādātsattvānām evārthakaraṇaprasiddhiḥ pracuratarā bhavati pradakṣiṇatarā |",
  "SA20n1311:94": "tatkasya hetoḥ |",
  "SA20n1311:95": "teṣāmevaṃ bhavatyayameva kṛtsne jagatyekastathāgato na dvitīyaḥ |",
  "SA20n1311:96": "asmiñjanapadacārikāṃ vā viprakānte parinirvṛte vā nāsti sa kaścid dvitīyaḥ |",
  "SA20n1311:97": "yasyāsmābhirantike brahmacaryaṃ caritavyaṃ syāt dharmo vā śrotavya iti viditvā'titvarante ghanatareṇa chandavyāyāmena brahmacaryavāsāya saddharmaśravaṇāya ca |",
  "SA20n1311:98": "buddhabahutvaṃtu te upalabhya nātitvareran |",
  "SA20n1311:99": "evameṣāmekasya buddhasyotpādātsvārthe karaṇaprasiddhiḥ pracuratarā ca bhavati pradakṣiṇatarā ca |",
  "SA20n1311:100": "tatra sarvabuddhānāṃ sarvaṃ samasamaṃ bhavati nirviśiṣṭaṃ sthāpayitvā catvāri sthānāni-āyurnāma kulaṃ kāyañca |",
  "SA20n1311:101": "ityeṣāñcaturṇāṃ dharmāṇāṃ hrāsavṛddhyā vilakṣaṇatā buddhānām |",
  "SA20n1311:102": "na tvanyena kenacit |",
  "SA20n1311:103": "na ca strī anuttarāṃ samyaksaṃbodhimasaṃbudhyate |",
  "SA20n1311:104": "tatkasya hetoḥ |",
  "SA20n1311:105": "tathā hi bodhisattvaḥ prathamasyaiva kalpāsaṃkhyeyasyātyayāt |",
  "SA20n1311:106": "strībhāvaṃ vijahāti |",
  "SA20n1311:107": "bodhimaṇḍaniṣadanamupādāya na punarjātu strī bhavati |",
  "SA20n1311:108": "prakṛtyā ca bahukleśo duṣprajñaśca bhavati sarvo mātṛgrāmaḥ |",
  "SA20n1311:109": "na ca prakṛtyā bahukleśasantānena duṣprajñasantānena ca śakyamanuttarāṃ samyaksaṃbodhimabhisaṃboddhum |",
  "SA20n1311:110": "evamiyamanuttarā samyaksaṃbodhiḥ svabhāvato'pi yathānirdiṣṭā yathābhūtaṃ veditavyā |",
  "SA20n1311:111": "paramato'pi guṇanirdeśānusmaraṇato'pi saṃbhavato'pi viśeṣato'pi yathānirdiṣṭā yathābhūtaṃ veditavyā |",
  "SA20n1311:112": "api tvacintyaiva sarvatarkamārgasamatikrāntatvādaprameyāsaṃkhyeyaguṇasamuditatvādanuttaraiva ca samyaksaṃbodhiḥ sarvaśrāvaka-pratyekabuddhatathāgatānābhi nirvṛttaye bhavati |",
  "SA20n1311:113": "tasmādeṣaiva bodhiragryā śreṣṭhā varā praṇīteti |",
  "SA20n1311:114": "iti bodhisattvabhūmāvādhāre yogasthāne saptamaṃ bodhipaṭalam |"
}