{
  "S04n432:0": "18 nairañjanāparivarto'ṣṭādaśaḥ |",
  "S04n432:1": "māraśca bhikṣavaḥ pāpīyān bodhisattvasya ṣaḍvarṣāṇi duṣkaracaryāṃ carataḥ pṛṣṭhataḥ samanubaddho'bhūt avatāraprekṣī avatāragaveṣī |",
  "S04n432:2": "na ca kadācitkiṃcidavatāramadhyagacchat |",
  "S04n432:3": "so'vatāramanadhigacchannirviṇṇo vipratisārī prākrāmat ||",
  "S04n432:4": "tatredamucyate—",
  "S04n432:5": "ramaṇīyānyaraṇyāni vanagulmāśca vīrudhāḥ |",
  "S04n432:6": "prācīnamurubilvāyāṃ yatra nairañjanā nadī ||1 ||",
  "S04n432:7": "prahāṇāyodyataṃ tatra satataṃ dṛḍhavikramam |",
  "S04n432:8": "parākramantaṃ vīryeṇa yogakṣemasya prāptaye ||2 ||",
  "S04n432:9": "namucirmadhurāṃ vācaṃ bhāṣamāṇo upāgamat |",
  "S04n432:10": "śākyaputrā samuttiṣṭha kāyakhedena kiṃ tava ||3 ||",
  "S04n432:11": "jīvato jīvitaṃ śreyo jīvan dharmaṃ cariṣyasi |",
  "S04n432:12": "jīvaṃ hi tāni kurute yāni kṛtvā na śocati ||4 ||",
  "S04n432:13": "kṛśo vivarṇo dīnastvaṃ antike maraṇaṃ tava |",
  "S04n432:14": "sahasrabhāge maraṇaṃ ekabhāge ca jīvitam ||5 ||",
  "S04n432:15": "dadataḥ satataṃ dānaṃ agnihotraṃ ca juhvataḥ |",
  "S04n432:16": "bhaviṣyati mahatpuṇyaṃ kiṃ prahāṇe kariṣyasi ||6 ||",
  "S04n432:17": "duḥkhaṃ mārgaṃ prahāṇasya duṣkaraṃ cittanigraham |",
  "S04n432:18": "imāṃ vācaṃ tadā māro bodhisattvamathābravīt ||7 ||",
  "S04n432:19": "taṃ tathāvādinaṃ māraṃ bodhisattvastato'bravīt |",
  "S04n432:20": "pramattabandho pāpīya svenārthena tvamāgataḥ ||8 ||",
  "S04n432:21": "aṇumātraṃ hi me puṇyairartho māra na vidyate |",
  "S04n432:22": "artho yeṣāṃ tu puṇyena tānevaṃ vaktumarhasi ||9 ||",
  "S04n432:23": "naivāhaṃ maraṇaṃ manye maraṇāntaṃ hi jīvitam |",
  "S04n432:24": "anivartī bhaviṣyāmi brahmacaryaparāyaṇaḥ ||10 ||",
  "S04n432:25": "srotāṃsyapi nadīnāṃ hi vāyureṣa viśoṣayet |",
  "S04n432:26": "kiṃ punaḥ śoṣayetkāyaṃ śoṇitaṃ prahitātmanām ||11 ||",
  "S04n432:27": "śoṇite tu viśuṣke vai tato māṃsaṃ viśuṣyati |",
  "S04n432:28": "māṃseṣu kṣīyamāṇeṣu bhūyaścittaṃ prasīdati |",
  "S04n432:29": "bhūyaśchandaśca vīryaṃ ca samādhiścāvatiṣṭhate ||12 ||",
  "S04n432:30": "tasyaiva me viharataḥ prāptasyottamacetanām |",
  "S04n432:31": "cittaṃ nāvekṣate kāyaṃ paśya sattvasya śuddhatām ||13 ||",
  "S04n432:32": "asti chandaṃ tathā vīryaṃ prajñāpi mama vidyate |",
  "S04n432:33": "taṃ na paśyāmyahaṃ loke vīryādyo māṃ vicālayet ||14 ||",
  "S04n432:34": "varaṃ mṛtyuḥ prāṇaharo dhiggrāmyaṃ nopajīvitam |",
  "S04n432:35": "saṃgrāme maraṇaṃ śreyo yacca jīvetparājitaḥ ||15 ||",
  "S04n432:36": "nāśūro jayate senāṃ jitvā caināṃ na manyate |",
  "S04n432:37": "śūrastu jayate senāṃ laghu māra jayāmi te ||16 ||",
  "S04n432:38": "kāmāste prathamā senā dvitīyā aratistathā |",
  "S04n432:39": "tṛtīyā kṣutpipāsā te tṛṣṇā senā caturthikā ||17 ||",
  "S04n432:40": "pañcamī styānamiddhaṃ te bhayaṃ ṣaṣṭī nirucyate |",
  "S04n432:41": "saptamī vicikitsā te krodhamrakṣau tathāṣṭamī || 18 ||",
  "S04n432:42": "lobhaślokau ca saṃskārau mithyālabdhaṃ ca yadyaśaḥ |",
  "S04n432:43": "ātmānaṃ yaśca utkarṣedyaśca vai dhvaṃsayetparāṃ ||19 ||",
  "S04n432:44": "eṣā hi namuceḥ senā kṛṣṇabandhoḥ pratāpinaḥ |",
  "S04n432:45": "atrāvagāḍhā dṛśyante ete śramaṇabrāhmaṇāḥ ||20 ||",
  "S04n432:46": "yā te senā dharṣayati lokamenaṃ sadevakam |",
  "S04n432:47": "bhetsyāmi prajñayā tāṃ te āmapātramivāmbunā ||21 ||",
  "S04n432:48": "smṛtiṃ sūpasthitāṃ kṛtvā prajñāṃ caiva subhāvitām |",
  "S04n432:49": "saṃprajānaṃ cariṣyāmi kiṃ kariṣyasi durmate ||22 ||",
  "S04n432:50": "evamukte māraḥ pāpīyān duḥkhī durmanā anāttamanā vipratisārī tatraivāntaradhāt ||",
  "S04n432:51": "atha khalu bhikṣavo bodhisattvasyaitadabhūt-ye kecicchramaṇā brāhmaṇā vā atītānāgatapratyutpanneṣvadhvasvātmopakramikāṃ śarīropatāpikāṃ duḥkhāṃ tīvrāṃ kharāṃ kaṭukāmamanāpāṃ vedanāṃ vedayanti etāvatparamaṃ te duḥkhamanubhavanti ||",
  "S04n432:52": "tasya me bhikṣava etadabhūt-anayāpi khalu mayā caryayā anayāpi pratipadā na kaściduttarimanuṣyadharmādalamāryajñānadarśanaviśeṣaḥ sākṣātkṛtaḥ |",
  "S04n432:53": "nāyaṃ mārgo bodheḥ |",
  "S04n432:54": "nāyaṃ mārga āyatyāṃ jātijarāmaraṇasaṃbhavānāmastaṃgamāya |",
  "S04n432:55": "syāttadanyo mārgo bodherāyatyāṃ jātijarāmaraṇaduḥkhasamudayānāmastaṃgamāyeti ||",
  "S04n432:56": "tasya me bhikṣava etadabhavat-yadahaṃ piturudyāne jambucchāyāyāṃ niṣaṇṇo viviktaṃ kāmairviviktaṃ pāpakairakuśalairdharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya vyāhārṣaṃ yāvaccaturthadhyānamupasaṃpadya vyāhārṣam,",
  "S04n432:57": "syātsa mārgo bodherjātijarāmaraṇaduḥkhasamudāyānāmasaṃbhavāyāstaṃgamāyeti |",
  "S04n432:58": "tadanusāri ca me vijñānamabhūt |",
  "S04n432:59": "sa mārgo bodheriti ||",
  "S04n432:60": "tasya mamaitadabhūt-nāsau mārgaḥ śakyaḥ evaṃ daurbalyaprāptenābhisaṃboddhum |",
  "S04n432:61": "sacetpunarahamabhijñājñānabalenaiva lūhaṃ durbalakāya eva bodhimaṇḍamupasaṃkrameyam,",
  "S04n432:62": "na me paścimā janatā anukampitā syāt |",
  "S04n432:63": "na caiṣa mārgo bodheḥ |",
  "S04n432:64": "yannvahamaudārikamāhāramāhṛtya kāyabalasthāmaṃ saṃjanayya paścādbodhimaṇḍamupasaṃkrameyam ||",
  "S04n432:65": "tatra bhikṣavo ye te lūhādhimuktā devaputrāste mama cetasaścetasaiva parivitarkamājñāya yenāhaṃ tenopasaṃkramya māmevamāhuḥ-mā sma tvaṃ satpuruṣa audārikamāhāramāhareḥ |",
  "S04n432:66": "vayaṃ te romakūpairojaḥ prakṣepsyāma iti ||",
  "S04n432:67": "tasya me bhikṣava etadabhūt-ahaṃ khalvanaśana ityātmānaṃ pratijāne,",
  "S04n432:68": "sāmantāśca me gocaragrāmavāsino janā evaṃ saṃjānante sma yathānaśanaḥ śramaṇo gautamaḥ |",
  "S04n432:69": "itīva me khalu lūhādhimuktā devaputrā romakūpairojaḥ prakṣipanti |",
  "S04n432:70": "sa mama paramo mṛṣāvādaḥ syāt |",
  "S04n432:71": "tato bodhisattvo mṛṣāvādaparihārārthaṃ tān devaputrān pratikṣipyaudārikamāhāramāhartu cittaṃ nāmayati sma ||",
  "S04n432:72": "iti hi bhikṣavaḥ ṣaḍvarṣavratatapaḥsamuttīrṇo bodhisattvo'smādāsanādutthāyaudārikamāhāramāhariṣyāmīti vācaṃ niścārayati sma |",
  "S04n432:73": "tadyathā phāṇīkṛtaṃ mudgayūṣaṃ hareṇukayūṣaṃ mathyodanakulmāṣamiti ||",
  "S04n432:74": "atha khalu bhikṣavaḥ pañcānāṃ bhadravargīyānāmetadabhūt-tayāpi tāvaccaryayā tayāpi tāvatpratipadā śramaṇena gautamena na śakitaṃ kiṃciduttarimanuṣyadharmādalamāryajñānadarśanaviśeṣaṃ sākṣātkartum,",
  "S04n432:75": "kiṃ punaretarhi audārikamāhāramāharan sukhallikānuyogamanuyukto viharan |",
  "S04n432:76": "avyakto bālo'yamiti ca manyamānā bodhisattvasyāntikātprakrāman |",
  "S04n432:77": "te vārāṇasīṃ gatvā ṛṣipatane mṛgadāve vyāhārṣuḥ ||",
  "S04n432:78": "tatra bodhisattvamādita eva duṣkaracaryāṃ carantaṃ daśa grāmikaduhitaraḥ kumārya upagacchan darśanāya vandanāya paryupāsanāya ca |",
  "S04n432:79": "tairapi pañcakairbhadravargīyairupasthito'bhūt |",
  "S04n432:80": "ekakolatilataṇḍulapradānena ca pratipādito'bhūt |",
  "S04n432:81": "balā ca nāma dārikā balaguptā ca supriyā ca vijayasenā ca atimuktakamalā ca sundarī ca kumbhakārī ca uluvillikā ca jaṭilikā ca sujātā ca nāma grāmikaduhitāḥ |",
  "S04n432:82": "ābhiḥ kumārikābhirbodhisattvāya sarvāstā yūṣavidhāḥ kṛtvopanāmitā abhūvan |",
  "S04n432:83": "tāścābhyavahṛtya bodhisattvaḥ krameṇa gocaragrāme piṇḍāya caran varṇarūpabalavānabhūt |",
  "S04n432:84": "tadagreṇa bodhisattvaḥ sundaraḥ śramaṇo mahāśramaṇa ityācakṣate ||",
  "S04n432:85": "tatra ca bhikṣavaḥ sujātā grāmikaduhitā bodhisattvasya duṣkaracaryāṃ carataḥ ādita eva bodhisattvasya vratatapaḥsamuttāraṇārthaṃ śarīrasyāpyāyanahetośca pratidivasamaṣṭaśataṃ brāhmaṇānāṃ bhojayati sma |",
  "S04n432:86": "evaṃ ca praṇidadhāti sma-mama bhojanaṃ bhuktvā bodhisattvo'nuttarāṃ samyaksaṃbodhimabhisaṃbudhyeteti ||",
  "S04n432:87": "tasya me bhikṣavaḥ ṣaḍvarṣavyativṛttasya kāṣāyāṇi vastrāṇi parijīrṇānyabhūvan |",
  "S04n432:88": "tasya me bhikṣava etadabhūt-sacedahaṃ kaupīnapracchādanaṃ labheyam,",
  "S04n432:89": "śobhanaṃ syāt ||",
  "S04n432:90": "tena khalu punarbhikṣavaḥ samayena sujātāyā grāmikaduhiturdāsī rādhā nāma kālagatābhūt |",
  "S04n432:91": "sā śāṇakaiḥ pariveṣṭya śmaśānamapakṛṣya parityaktābhut |",
  "S04n432:92": "tadahamevādrākṣīt pāṃśukūlam |",
  "S04n432:93": "tato'haṃ tatpāṃśukūlaṃ vāmena pādenākramya dakṣiṇaṃ hastaṃ prasāryāvanato'bhūttadrahītum |",
  "S04n432:94": "atha bhaumā devā antarīkṣāṇāṃ devānāṃ ghoṣamanuśrāvayanti sma-āścaryaṃ mārṣā adbhutamidaṃ mārṣāḥ |",
  "S04n432:95": "yatra hi nāmaivaṃ mahārājakulaprasūtasya cakravartirājyaparityāginaḥ pāṃśukūle cittaṃ natamiti |",
  "S04n432:96": "antarīkṣā devā bhaumānāṃ devānāṃ śabdaṃ śratvā cāturmahārājikānāṃ devānāṃ ghoṣamudīrayanti sma |",
  "S04n432:97": "cāturmahārājikā devāstrāyatriṃśataḥ |",
  "S04n432:98": "trāyatriṃśā yāmānām |",
  "S04n432:99": "yāmāstuṣitānām |",
  "S04n432:100": "tuṣitā nirmāṇaratīnām |",
  "S04n432:101": "nirmāṇaratayaḥ paranirmitavaśavartinām |",
  "S04n432:102": "paranirmitavaśavartino yāvad brahmakāyikānām |",
  "S04n432:103": "iti hi bhikṣavastatkṣaṇaṃ tallavaṃ tanmuhūrtaṃ yāvadakaniṣṭhabhuvanādekaghoṣa ekasaṃnirnādo'bhyudgato'bhūt āścaryamidaṃ mārṣā adbhutamidam |",
  "S04n432:104": "yatra hi nāmaivaṃ mahārājakulaprasūtasya cakravartirājyaparityāginaḥ pāṃśukūle cittaṃ natamiti ||",
  "S04n432:105": "atha bodhisattvasya punarapyetadabhavat-labdhaṃ mayā pāṃśukūlam |",
  "S04n432:106": "sacedudakaṃ labheyam,",
  "S04n432:107": "śobhanaṃ syāditi |",
  "S04n432:108": "tatastatraiva devatā pāṇinā mahīṃ parāhanti sma |",
  "S04n432:109": "tatra puṣkariṇī prādurabhūt |",
  "S04n432:110": "adyāpi sā pāṇihateti puṣkariṇī saṃjñāyate ||",
  "S04n432:111": "punarapi bodhisattvasyaitadabhavat-labdhaṃ mayā pānīyam |",
  "S04n432:112": "sacecchilāṃ labheyam,",
  "S04n432:113": "yatredaṃ pāṃśukūlaṃ prakṣālayeyam,",
  "S04n432:114": "śobhanaṃ syāt |",
  "S04n432:115": "atha tatraiva śakreṇa śilā tatkṣaṇamevopanikṣiptābhūt |",
  "S04n432:116": "tato bodhisattvastatpāṃśukūlaṃ prakṣālayati sma ||",
  "S04n432:117": "atha śakro devarājo bodhisattvamevamāha-dadasvedaṃ satpuruṣa mahyam |",
  "S04n432:118": "ahaṃ prakṣālayiṣyāmīti |",
  "S04n432:119": "tato bodhisattvaḥ svayaṃkāritāṃ pravrajyāyāḥ saṃdarśayituṃ tatpāṃśukūlaṃ śakrasyādatvā svayameva prakṣālayati sma |",
  "S04n432:120": "sa śrāntaḥ klāntakāyo'vatīrya puṣkariṇīmuttariṣyāmīti |",
  "S04n432:121": "māreṇa ca pāpīyasā īrṣyādharmaparītena puṣkariṇyā atyucchritāni taṭāni nirmitānyabhūvan |",
  "S04n432:122": "tasyāśca puṣkariṇyāstīre mahān kukubhapādapaḥ |",
  "S04n432:123": "tatra devatāṃ bodhisattvo lokānuvṛttyā devatānugrahārthaṃ cābravīt-āhara devate vṛkṣaśākhāmiti |",
  "S04n432:124": "tayā vṛkṣaśākhāvanāmitābhūt |",
  "S04n432:125": "tāṃ bodhisattvo'balambyottarati sma |",
  "S04n432:126": "uttīrya ca tasya kakubhapādapasyādhastāttatpāṃśukūlaṃ saṃghāṭīkṛtya āsīvyati sma |",
  "S04n432:127": "adyāpi tat pāṃśukūlaṃ sīvanamityevaṃ saṃjñāyate sma ||",
  "S04n432:128": "atha vimalaprabho nāma śuddhāvāsakāyiko devaputraḥ,",
  "S04n432:129": "sa divyāni cīvarāṇi kāṣāyaraṅgaraktāni kalpikāni śramaṇasārūpyāṇi bodhisattvāyopanāmayati sma |",
  "S04n432:130": "bodhisattvaśca tāni gṛhītvā pūrvāhṇe nivāsya saṃghāṭīprāvṛtya gocaragrāmābhimukho'bhut ||",
  "S04n432:131": "tatra devatābhirurubilvāsenāpatigrāmake nandikagrāmikaduhituḥ sujātāyā ārocitamabhūdardharātrasamaye-yadarthaṃ tvaṃ mahāyajñaṃ yajase tasmādvratāduttīrṇaḥ saḥ |",
  "S04n432:132": "subhagamaudārikamāhāramāhariṣyati |",
  "S04n432:133": "tvayā ca pūrve praṇidhānaṃ kṛtam-mama bhojanaṃ bhuktvā bodhisattvo'nuttarāṃ samyaksaṃbodhimabhisaṃbudhyeta iti |",
  "S04n432:134": "yatte karaṇīyaṃ tatkuruṣveti |",
  "S04n432:135": "atha khalu bhikṣavaḥ sujātā nandikagrāmaduhitā teṣāṃ devatānāṃ tadvacanaṃ śrutvā śīghraṃ gosahasrasya kṣīrātsaptakṛtsāroddhṛtādagryamojomaṇḍaṃ gṛhṇīte sma |",
  "S04n432:136": "gṛhītvā ca sā tatkṣīra(mabhinavama)",
  "S04n432:137": "bhinavaistaṇḍulairabhinavāyāṃ sthālyāmabhinavāṃ cullīmupalipya tadbhojanaṃ sādhayati sma |",
  "S04n432:138": "tasmiṃśca sādhyamāne imāni pūrvanimittāni saṃdṛśyante sma-tasmin khalvapi kṣīre śrīvatsasvastikanandyāvartapadmavardhamānādīni maṅgalyāni saṃdṛśyante sma |",
  "S04n432:139": "tatastasyā etadabhūt-yādṛśānīmāni pūrvanimittāni saṃdṛśyante,",
  "S04n432:140": "niḥsaṃśayamidaṃ bhojanaṃ bhuktvā bodhisattvo'nuttarāṃ samyaksaṃbodhiṃ prāpsyati |",
  "S04n432:141": "sāmudrajñānavidhijñaśca naimittikastaṃ pradeśaṃ prāpto'bhūt |",
  "S04n432:142": "so'pi tathaivāmṛtādhigamanameva vyākṛtavān |",
  "S04n432:143": "tataḥ sujātā taṃ pāyasaṃ pakvaṃ sthaṇḍilamupalipya puṣpairavakīrya gandhodakenābhyukṣya āsanaṃ prajñāpya satkṛtyottarāṃ nāma ceṭīmāmantrayate sma-gacchottare brāhmaṇamānaya |",
  "S04n432:144": "ahamidaṃ madhupāyasamavalokayāmi |",
  "S04n432:145": "sādhvārya iti pratiśrutya uttarā pūrvāṃ diśamagamat |",
  "S04n432:146": "sā tatra bodhisattvaṃ paśyati sma |",
  "S04n432:147": "tathaiva dakṣiṇām |",
  "S04n432:148": "bodhisattvameva paśyati sma |",
  "S04n432:149": "evaṃ paścimāmuttarāmeva diśaṃ gacchati sma,",
  "S04n432:150": "tatra tatra bodhisattvamevādrākṣīt |",
  "S04n432:151": "tena khalu punaḥ samayena śuddhāvāsakāyikairdevaputraiḥ sarve'nyatīrthikā nigṛhītā abhūvan |",
  "S04n432:152": "na kaścit saṃdṛśyate sma |",
  "S04n432:153": "tataḥ sā āgatvā svāminīmevamāha-na khalvārye anyaḥ kaścid dṛśyate śramaṇo vā brāhmaṇo vā,",
  "S04n432:154": "anyatra yato yata eva gacchāmi,",
  "S04n432:155": "tatra tatra śramaṇameva sundaraṃ paśyāmi |",
  "S04n432:156": "sujātā āha-gacchottare sa eva brāhmaṇaḥ,",
  "S04n432:157": "sa eva śramaṇaḥ |",
  "S04n432:158": "tasyaivārthe'yamārambhaḥ |",
  "S04n432:159": "tamevānayeti |",
  "S04n432:160": "sādhvārye ityuttarā gatvā bodhisattvasya caraṇayoḥ praṇipatya sujātāyā nāmnopanimantrayate sma |",
  "S04n432:161": "tato bhikṣavo bodhisattvaḥ sujātāyā grāmikaduhiturniveśanaṃ gatvā prajñapta evāsane nyaṣīdat |",
  "S04n432:162": "atha khalu bhikṣavaḥ sujātā grāmikaduhitā suvarṇamayīṃ pātrīṃ madhupāyasapūrṇāṃ bodhisattvasyopanāmayati sma ||",
  "S04n432:163": "atha bodhisattvasyaitadabhavat-yādṛśamidaṃ sujātayā bhojanamupanāmitam,",
  "S04n432:164": "niḥsaṃśayamahamadyainaṃ bhojanaṃ bhuktvā anuttarāṃ samyaksaṃbodhimabhisaṃbhotsyate ||",
  "S04n432:165": "atha bodhisattvastadbhojanaṃ pratigṛhya sujātāṃ grāmikaduhitarametadavocat-iyaṃ bhagini suvarṇapātrī |",
  "S04n432:166": "kiṃ kriyatām?",
  "S04n432:167": "sā āha-tavaiva bhavatviti |",
  "S04n432:168": "bodhisattva āha-na mamedṛśena bhājanena prayojanam |",
  "S04n432:169": "sujātā āha-yatheṣṭaṃ kriyatām |",
  "S04n432:170": "nāhaṃ vinā bhājanena kasyacidbhojanaṃ prayacchāmi ||",
  "S04n432:171": "atha bodhisattvastaṃ piṇḍapātramādāyorubilvāyā niṣkramya nāganadīṃ pūrvāhṇakālasamaye nadīṃ nairañjanāmupasaṃkramya taṃ piṇḍapātraṃ cīvarāṇi caikānte nikṣipya nadīṃ nairañjanāmavatarati sma gātrāṇi śītalīkartum ||",
  "S04n432:172": "bodhisattvasya khalu punarbhikṣavaḥ snāyato'nekāni devaputraśatasahasrāṇi divyāgurucandanacūrṇavilepanairnadīmāloḍayanti sma |",
  "S04n432:173": "divyāni ca nānāvarṇāni kusumāni jale kṣipanti sma yaduta bodhisattvasya pūjākarmaṇe ||",
  "S04n432:174": "tena khalu punaḥ samayena nairañjanā nadī divyairgandhaiḥ puṣpaiśca samākulā vahati sma |",
  "S04n432:175": "yena ca gandhodakena bodhisattvaḥ snāto'bhūt,",
  "S04n432:176": "taṃ devaputrakoṭīniyutaśatasahasrāṇyabhyutkṣipya svakasvakāni bhavanāni nayanti sma caityārthaṃ pūjārthaṃ ca ||",
  "S04n432:177": "yāni ca bodhisattvasya keśaśmaśrūṇyabhūvan,",
  "S04n432:178": "tāni sarvāṇi sujātā grāmikaduhitā maṅgalyānīti kṛtvā caityārthaṃ pūjārthaṃ ca parigṛhṇīte sma ||",
  "S04n432:179": "nadyuttīrṇaśca bodhisattvaḥ pulinaṃ nirīkṣate sma upaveṣṭukāmaḥ |",
  "S04n432:180": "atha yā nairañjanāyāṃ nadyāṃ nāgakanyā sā dharaṇitalādabhyudgabhya maṇimayaṃ (manoramaṃ)",
  "S04n432:181": "bhadrāsanaṃ bodhisattvāyopanāmayati sma |",
  "S04n432:182": "tatra bodhisattvo niṣadya yāvadarthaṃ taṃ madhupāyasaṃ paribhuṅkte sma sujātāyā grāmikaduhituranukampāmupādāya |",
  "S04n432:183": "paribhujya ca tāṃ suvarṇapātrīmanapekṣo vāriṇi prākṣipati sma |",
  "S04n432:184": "kṣiptamātrāṃ ca tāṃ sāgaro nāgarājaścittikārabahumānajāto gṛhītvā svabhavanābhimukhaḥ prasthito'bhut pūjārheti kṛtvā |",
  "S04n432:185": "atha daśaśatanayanaḥ puraṃdaro garuḍarūpamabhinirmāya vajratuṇḍo bhūtvā sāgarasya nāgarājasyāntikāttāṃ suvarṇapātrīṃ hartumārabdhaḥ |",
  "S04n432:186": "yadā na śaknoti sma,",
  "S04n432:187": "tadā svarūpeṇādareṇa yācitvā trāyatriṃśadbhavanaṃ nītavān pūjārthaṃ caityārthaṃ ca |",
  "S04n432:188": "nītvā pātrīyātrāṃ nāma parvaṇi pravartitavān |",
  "S04n432:189": "adyāpi ca trāyatriṃśeṣu deveṣu pratisaṃvatsaraṃ pātrīmaho vartate |",
  "S04n432:190": "tacca bhadrāsanaṃ tayaiva nāgakanyayā parigṛhītaṃ caityārthaṃ pūjārthaṃ ca ||",
  "S04n432:191": "samantaparibhuktaśca bhikṣavo bodhisattvenaudārika āhāraḥ |",
  "S04n432:192": "atha tatkṣaṇameva bodhisattvasya puṇyabalena prajñābalena pūrvikā kāye śubhavarṇapuṣkaratā prādurabhūt |",
  "S04n432:193": "dvātriṃśacca mahāpuruṣalakṣaṇāni aśītiścānuvyañjanāni vyāmaprabhatā ca |",
  "S04n432:194": "tatredamucyate—",
  "S04n432:195": "ṣaḍvarṣa vrata uttaritva bhagavān evaṃ matiṃ cintayan",
  "S04n432:196": "so'haṃ dhyānaabhijñajñānabalavānevaṃ kṛśāṅgo'pi san |",
  "S04n432:197": "gaccheyaṃ drumarājamūlaviṭapaṃ sarvajñatāṃ buddhituṃ",
  "S04n432:198": "no me syādanukampitā hi janatā evaṃ bhavet paścimā ||23 ||",
  "S04n432:199": "yattvaudārika bhuktva bhojanavaraṃ kāye balaṃ kṛtvanā",
  "S04n432:200": "gaccheyaṃ drumarājamūlaviṭapaṃ sarvajñatāṃ budhyitum |",
  "S04n432:201": "mā haivetvarapuṇya devamanujā lūhena jñānekṣiṇo",
  "S04n432:202": "no śaktā siya budhyanāya amṛtaṃ kāyena te durbalāḥ ||24 ||",
  "S04n432:203": "sā ca grāmikadhīta pūrvacaritā nāmnā sujātā iti",
  "S04n432:204": "yajñā nityu yajāti evamanasā siddhe vrataṃ nāyake |",
  "S04n432:205": "sā devāna niśāmya codana tadā gṛhyā madhūpāyasaṃ",
  "S04n432:206": "upagamyā naditīri hṛṣṭamanasā nairañjanāyāḥ sthitā ||25 ||",
  "S04n432:207": "so cākalpasahasracīrṇacarito śāntapraśāntendriyo",
  "S04n432:208": "devairnāgagaṇairṛṣī parivṛto āgatya nairañjanām |",
  "S04n432:209": "tīrṇastāraku pārasattva matimāṃ snāne matiṃ cintayan",
  "S04n432:210": "oruhyā nadi snāpi śuddhavimalo lokānukampī muniḥ ||26 ||",
  "S04n432:211": "devā koṭisahasra hṛṣṭamanasā gandhāmbu cūrṇāni ca",
  "S04n432:212": "oruhyā nadi loḍayanti salilaṃ snānārtha sattvottame |",
  "S04n432:213": "snānā snātvana bodhisattva vimalastīre sthitaḥ sūrataḥ",
  "S04n432:214": "harṣurdevasahasra snānasalilaṃ pūjārtha sattvottame ||27 ||",
  "S04n432:215": "kāṣāyāni ca vastra nirmala śubhā tā devaputro dade",
  "S04n432:216": "kalpīyāni ca saṃnivāsya bhagavāṃstīre hi nadyāḥ sthitaḥ |",
  "S04n432:217": "nāgākanya udagra hṛṣṭamanasā bhadrāsanaṃ sā nyaṣīt",
  "S04n432:218": "yatrāsau niṣasāda śāntamanaso lokasya cakṣuṣkaraḥ ||28 ||",
  "S04n432:219": "dattvā bhojanu sā sujāta matimāṃ svarṇāmaye bhājane",
  "S04n432:220": "vanditvā caraṇāni sā pramuditā paribhuṅkṣva me sārathe |",
  "S04n432:221": "bhuktvā bhojanu yāvadartha matimān pātrīṃ jale prākṣipat",
  "S04n432:222": "tāṃ jagrāha puraṃdaraḥ suraguruḥ pūjāṃ kariṣyāmyaham ||29 ||",
  "S04n432:223": "yada bhuktaṃ ca jinena bhojanavaraṃ odārikaṃ tatkṣaṇe",
  "S04n432:224": "tasyā kāyabalaṃ ca tejaśiriyā pūrvaṃ yathā saṃsthitam |",
  "S04n432:225": "dharmā kṛtva kathā sujāta maruṇāṃ kṛtvā ca arthaṃ bahuṃ",
  "S04n432:226": "siṃho haṃsagatirgajendragamano bodhidrumaṃ saṃsthitaḥ ||30 ||",
  "S04n432:227": " || iti śrīlalitavistare nairañjanāparivarto nāmāṣṭādaśamo'dhyāyaḥ ||"
}