{
  "SA05n877:0": "śākyasiṃhastotram",
  "SA05n877:1": "surapatikṛtam",
  "SA05n877:2": "naubhi śrīśākyasiṃhaṃ sakalahitakaraṃ dharmarājaṃ maheśaṃ",
  "SA05n877:3": "sarvajñaṃ jñānakāyaṃ trimalavirahitaṃ saugataṃ bodhirājam |",
  "SA05n877:4": "dharmādhāraṃ munīndraṃ daśabalabalinaṃ śrīghanaṃ viśvarūpaṃ",
  "SA05n877:5": "saṃbuddhaṃ lokanāthaṃ sakalabhayaharaṃ saṃsthitaṃ martyaloke || 1 ||",
  "SA05n877:6": "yastvaṃ dharmādhimeśaṃ (peśaḥ)",
  "SA05n877:7": "sakalajinasutaiḥ saṃśritaḥ śvetaketu-",
  "SA05n877:8": "rityākhyāṃ bodhihetustadanu ca tuṣitā cāgatā bodhirāja |",
  "SA05n877:9": "maitreyaṃ sthāpayitvā pramuditamanasaṃ svāsane cābhiṣiñcya",
  "SA05n877:10": "māyāgarbhe pavitre'śucimalarahite ratnavyūhe niveśa || 2 ||",
  "SA05n877:11": "garbhe sthitvā'pi yastvaṃ sakalahitakarīṃ dharmavyākhyāṃ karoṣi",
  "SA05n877:12": "kāle mātuḥ sukakṣātsakalanijakaraiḥ kāśayat saṃprajātaḥ |",
  "SA05n877:13": "lokācāraṃ ca kṛtvā vihitadaśavidhiṃ vai vivāhādi tattat",
  "SA05n877:14": "tyaktvā sarvāṃśca rājyaṃ sakalajanahite nirgataṃ tvāṃ name'ham || 3 ||",
  "SA05n877:15": "ūrṇākośācca yasya pratidinamasakṛt dakṣiṇāvartarociḥ",
  "SA05n877:16": "prodyaddedīpyamānatribhuvanakuharadhvastamohāndhakāram |",
  "SA05n877:17": "catvāriṃśatsudantodgalitakaracayairbhāpayannārakīyān",
  "SA05n877:18": "proddhṛtvā svargaloke suratarukalite sthāpitā yena vande || 4 ||",
  "SA05n877:19": "yatpāṇī cakracihnāvabhimataphaladau dānapāraṃgatatvo-",
  "SA05n877:20": "dyatkāntā bhūmidevī svagaṇaparivṛtā bhedayitvā'vaniṃ tām |",
  "SA05n877:21": "sthitvāgre pūjayitvā namucimabhigataṃ bhartsayitvā dviṣantaṃ",
  "SA05n877:22": "sākṣībhūtā nilīnā praṇamitaśirasā tvāṃ name'haṃ jinendram || 5 ||",
  "SA05n877:23": "yasyodgrīvasya cāgre vidhiharamadhuhṛllokasaṃsthaiḥ pravīṇai-",
  "SA05n877:24": "rdraṣṭuṃ naivābhiśaktyā kimu manujapure vāsitairmādṛśaiśca |",
  "SA05n877:25": "brahmāṇḍaṃ laṅghayitvā taraṇiśaśadharau dyauśca nakṣatralokaṃ",
  "SA05n877:26": "ūrdhvaṃ lokottarākhye nijabhuvanavare bhāsitaṃ tvāṃ name'ham || 6 ||",
  "SA05n877:27": "yadvaktraṃ paṅkajābhaṃ suradanavasanākarṇikākesarāḍhyaṃ",
  "SA05n877:28": "brahmāṇḍaṃ jūmbhate'smin bhuvanagaṇavṛttaṃ saṃśritaṃ karṇikāvat |",
  "SA05n877:29": "dṛṣṭvā saṃmūrcchito'bhūnnamuciranucaraistrāsi sarvajñanātha",
  "SA05n877:30": "kṛtvā kecitprayātāḥ śaraṇamabhimataṃ śrīghanaṃ tvāṃ name'ham || 7 ||",
  "SA05n877:31": "saṃkhyājñānapravīṇāstribhuvanasadane paṇḍitā ye vasanti",
  "SA05n877:32": "taiḥ sarvairmīlayitvā yadi tava mahimā varṇyate kalpakālam |",
  "SA05n877:33": "pāraṃ gantuṃ samarthā nahi nikhilaguṇakṣīrasindhoḥ kathañci-",
  "SA05n877:34": "dekākī kiṃ samarthāstadapi mama mano bodhanārthaṃ name tvām || 8 ||",
  "SA05n877:35": "paṭhyante stotrametatsurapatiracitaṃ sragdharāvṛttasaṃjñaṃ",
  "SA05n877:36": "śakrādyā lokapālāḥ pratipadanucarāḥ saṃkariṣyanti rakṣām |",
  "SA05n877:37": "saukhyaṃ bhuktveha loke tadanu surapateḥ kalpavṛkṣābhikīrṇe",
  "SA05n877:38": "sthitvā gacchanti cānte sugatasutamahīṃ sarvalaukaikagamyām || 9 ||",
  "SA05n877:39": "surapatikṛtaṃ śrīśākyasiṃhastotraṃ samāptam |"
}