{
  "S03n225:0": "2. śibi-jātakam",
  "S03n225:1": "duṣkaraśatasamudānīto'yamasmadarthaṃ tena bhagavatā saddharma iti satkṛtya śrotavyaḥ |",
  "S03n225:2": "tadyathānuśrūyate-",
  "S03n225:3": "bodhisattvabhūtaḥ kilāyaṃ bhagavānaparimitakālābhyāsātsātmībhūtopacitapuṇyakarmā kadācicchibīnāṃ rājā babhūva |",
  "S03n225:4": "sa bālyātprabhṛtyeva bṛddhopāsanaratirvinayānurakto'nuraktaprakṛtiḥ prakṛtimedhāvitvādanekavidyādhigamavipulataramatirutsāhamaṃtraprabhāva[prabhutva]-śaktidaivasaṃpannaḥ svā iva prajāḥ prajāḥ pālayati sma |",
  "S03n225:5": "tasmiṃstrivargānuguṇā guṇaughāḥ saṃharṣayogādiva saṃniviṣṭāḥ |",
  "S03n225:6": "samastarūpā vibabhurna cāsurvirodhasaṃkṣobhavipannaśobhāḥ ||1 ||",
  "S03n225:7": "viḍambanevāvinayoddhatānāṃ durmedhasāmāpadivātikaṣṭā |",
  "S03n225:8": "alpātmanāṃ yā madireva lakṣmīrbabhūva sā tatra yathārthanāmā ||2 ||",
  "S03n225:9": "udārabhāvātkaruṇāguṇācca vittādhipatyācca sa rājavaryaḥ |",
  "S03n225:10": "reme'rthināmīpsitasiddhiharṣādakliṣṭaśobhāni mukhāni paśyan ||3 ||",
  "S03n225:11": "atha sa rājā dānapriyatvātsamantato nagarasya sarvopakaraṇadhanadhānyasamṛddhā dānaśālāḥ kārayitvā svamāhātmyānurūpaṃ yathābhiprāyasaṃpāditaṃ sopacāraṃ manoharamanatikrāntakālasubhagaṃ dānavarṣaṃ kṛtayugamegha iva vavarṣa |",
  "S03n225:12": "annamannārthibhyaḥ,",
  "S03n225:13": "pānaṃ pānārthibhyaḥ,",
  "S03n225:14": "śayanāsanavasanabhojanagandhamātyarajatasuvarṇādikaṃ tattadarthibhyaḥ |",
  "S03n225:15": "atha tasya rājñaḥ pradānaudāryaśravaṇādvismitapramuditahṛdayā nānādigabhilakṣitadeśanivāsinaḥ puruṣāstaṃ deśamupajagmuḥ |",
  "S03n225:16": "parītya kṛtsnaṃ manasā nṛlokamanyeṣvalabdhapraṇayāvakāśāḥ |",
  "S03n225:17": "tamarthinaḥ prītamukhāḥ samīyurmahāhradaṃ vanyagajā yathaiva ||4 ||",
  "S03n225:18": "atha sa rājā samantataḥ samāpatato lābhāśāpramuditamanasaḥ pathikajananepathyapracchāditaśobhasya vanīpakajanasya",
  "S03n225:19": "viproṣitasyeva suhṛjjanasya saṃdarśanātprītivijṛmbhitākṣaḥ |",
  "S03n225:20": "yācñāṃ priyākhyānamivābhyanandaddattvā ca tuṣṭayārthijanaṃ jigāya ||5 ||",
  "S03n225:21": "dānodbhavaḥ kīrtimayaḥ sugandhastasyārthināṃ vāganilaprakīrṇaḥ |",
  "S03n225:22": "madaṃ jahārānyanarādhipānāṃ gandhadvipasyeva paradvipānām ||6 ||",
  "S03n225:23": "atha kadācitsa rājā dānaśālāḥ samanuvicaraṃstṛptatvādarthijanasya praviralaṃ yācakajanasaṃpātamabhisamīkṣya dānadharmasyānutsarpaṇānna tuṣṭimupajagāma |",
  "S03n225:24": "tarṣa vininye'rthijanastametya na tvarthinaḥ prāpya sa dānaśauṇḍaḥ |",
  "S03n225:25": "na hyasya dānavyavasāyamarthī yācñāpramāṇena śaśāka jetum ||7 ||",
  "S03n225:26": "tasya buddhirabhavat-atisabhāgyāste satpuruṣaviśeṣā ye visrambhaniryantraṇapraṇayamarthibhiḥ svagātrāṇyapi yācyante |",
  "S03n225:27": "mama punaḥ pratyākhyānarūkṣākṣaravacanasaṃtarjita ivārthijano dhanamātrake'pragalbhapraṇayaḥ saṃvṛtta iti |",
  "S03n225:28": "atha kṣitīśasya tamatyudāraṃ gātreṣvapi sveṣu nivṛttasaṅgam |",
  "S03n225:29": "vijñāya dānāśrayiṇaṃ vitarkaṃ patipriyā strīva mahī cakampe ||8 ||",
  "S03n225:30": "atha śakro devendraḥ kṣititalacalanādakampite vividharatnaprabhodbhāsini sumerau parvatarāje kimidamiti samutpatitavitarkastasya rājña imaṃ vitarkātiśayaṃ dharaṇītalacalananimittamavetya vismayāvarjitahṛdayaścintāmāpede |",
  "S03n225:31": "dānātiharṣoddhatamānasena vitarkitaṃ kiṃ svididaṃ nṛpeṇa |",
  "S03n225:32": "ābadhya dānavyavasāyakakṣyāṃ svagātradānasthiraniścayena ||9 ||",
  "S03n225:33": "tanmīmāṃsiṣye tāvadenamiti |",
  "S03n225:34": "atha tasya rājñaḥ paṣaṃdi niṣaṇṇasyāmātyagaṇaparivṛtasya samucitāyāṃ kṛtāyāmarthijanasya kaḥ kimicchatītyāhvānāvaghoṣaṇāyāmuddhāṭyamāneṣu kośādhyakṣādhisthiteṣu maṇikanakarajatadhananicayeṣu viśleṣyamāṇāsu puṭāsu vividhavasanaparipūrṇagarbhāsu samupāvartyamāneṣu vinītavividhavāhanaskandhapratiṣṭhitayugeṣu vicitreṣu yānaviśeṣeṣu pravṛttasaṃpāte'rthijane śakro devānāmindro vṛddhamandhaṃ brāhmaṇarūpamabhinirmāya rājñaścakṣuḥpathe prādurabhavat |",
  "S03n225:35": "atha tasya rājñaḥ kārūṇyamaitrīparibhāvitayā dhīraprasannasaumyayā pratyudgata iva pariṣvakta iva ca dṛṣṭyā kenārtha ityupanimantryamāṇaḥ kṣitipānucarairnṛpatisamopamupetya jayāśīrvacanapuraḥsaraṃ rājānamityuvāca-",
  "S03n225:36": "dūrādapaśyansthaviro'bhyupetastvaccakṣuṣo'rthī kṣitipapradhāna |",
  "S03n225:37": "ekekṣaṇenāpi hi paṅkajākṣa gamyeta lokādhipa lokayātrā ||10 ||",
  "S03n225:38": "atha sa bodhisattvaḥ samamilaṣitamanorathaprasiddhyā paraṃ prītyutsavamanubhavan kisvididaṃ satyamevoktaṃ brāhmaṇena syāduta vikalpābhyāsānmayaivamavadhāritamiti jātavimarśaścakṣuryācñāpriyavacanaśravaṇatṛṣitamatistaṃ cakṣuryācanakamuvāca-",
  "S03n225:39": "kenānuśiṣṭastvamihābhyupeto māṃ yācituṃ brāhmaṇamukhya cakṣuḥ |",
  "S03n225:40": "sudustyajaṃ cakṣuriti pravādaḥ saṃbhāvanā kasya mayi vyatītā ||11 ||",
  "S03n225:41": "atha sa brāhmaṇaveṣadhārī śakro devendrastasya rājña āśayaṃ viditvovāca-",
  "S03n225:42": "śakrasya śakrapratimānuśiṣṭyā tvāṃ yācituṃ cakṣurihātago'smi |",
  "S03n225:43": "saṃbhāvanāṃ tasya mamaiva cāśāṃ cakṣuḥpradānātsaphalīkuruṣva ||12 ||",
  "S03n225:44": "atha sa rājā śakrasaṃkīrtanānnunamasya brāhmaṇasya bhavitrī devatānubhāvādanena vidhinā cakṣuḥsaṃpaditi matvā pramodaviśadākṣaramenamuvāca-",
  "S03n225:45": "yenābhyupeto'si manorathena tameṣa te brāhmaṇa pūrayāmi |",
  "S03n225:46": "ākāṅkṣamāṇāya madekamakṣi dadāmi cakṣurdvayamapyahaṃ te ||13 ||",
  "S03n225:47": "sa tvaṃ vibuddhanayanotpalaśobhitāsyaḥ",
  "S03n225:48": "saṃpaśyato vraja yathābhimataṃ janasya |",
  "S03n225:49": "syāt kiṃ nu so'yamuta neti vicāradolā-",
  "S03n225:50": "lolasya so'yamiti cotthitavismayasya ||14 ||",
  "S03n225:51": "atha tasya rājño'mātyāścakṣuḥpradānāvasāyamavetya sasaṃbhramāvegaviṣādavyathitamanaso rājānamūcuḥ-",
  "S03n225:52": "dānātiharṣādanayamasamīkṣyāhitodayam |",
  "S03n225:53": "prasīda deva mā maivaṃ na cakṣurdātumarhasi ||15 ||",
  "S03n225:54": "ekasyārthe dvijasyāsya mā naḥ sarvānparākṛthāḥ |",
  "S03n225:55": "alaṃ śokāgninā dagdhuṃ sukhaṃ saṃvardhitāḥ prajāḥ ||16 ||",
  "S03n225:56": "dhanāni lakṣmīpratibodhanāni śrīmanti ratnāni payasvinīrgāḥ |",
  "S03n225:57": "rathān vinītāśca yujaḥ prayaccha madorjitaśrīlalitān dvipānvā ||17 ||",
  "S03n225:58": "samuccarannūpuranisvanāni śaratpayodābhyadhikadyutīni |",
  "S03n225:59": "gṛhāṇi sarvartusukhāni dehi mā dāḥ svacakṣurjagadekacakṣuḥ ||18 ||",
  "S03n225:60": "vimṛśyatāmapi ca tāvanmahārāja !",
  "S03n225:61": "anyadīyaṃ kathaṃ nāma cakṣuranyatra yojyate |",
  "S03n225:62": "atha devaprabhāvo'yaṃ tvaccakṣuḥ kimapekṣyate ||19 ||",
  "S03n225:63": "api ca deva !",
  "S03n225:64": "cakṣuṣā kiṃ daridrasya parābhyudayasākṣiṇā |",
  "S03n225:65": "dhanameva yato dehi deva mā sāhasaṃ kṛthāḥ ||20 ||",
  "S03n225:66": "atha sa rājā tānamātyānsānunayamadhurākṣaramityuvāca-",
  "S03n225:67": "adāne kurute buddhiṃ dāsyāmītyabhidhāya yaḥ |",
  "S03n225:68": "sa lobhapāśaṃ prabhraṣṭamātmani pratimuñcati ||21 ||",
  "S03n225:69": "dāsyāmīti pratijñāya yo'nyathā kurute manaḥ |",
  "S03n225:70": "kārpaṇyāniścitamateḥ kaḥ syātpāpatarastataḥ ||22 ||",
  "S03n225:71": "sthirīkṛtyārthināmāśāṃ dāsyāmīti pratijñayā |",
  "S03n225:72": "visaṃvādanarūkṣasya vacaso nāsti niṣkṛtiḥ ||23 ||",
  "S03n225:73": "yadapi ceṣṭaṃ devatānubhāvādeva cakṣurasya kiṃ na saṃbhavatītyatra śrūyatām-",
  "S03n225:74": "naikakāraṇasādhyatvaṃ kāryāṇāṃ nanu dṛśyate |",
  "S03n225:75": "kāraṇāntarasāpekṣaḥ syāddevo'pi vidhiryataḥ ||24 ||",
  "S03n225:76": "tanna me dānātiśayavyavasāye vidhnāya vyāyantumarhanti bhavanta iti |",
  "S03n225:77": "amātyā ūcuḥ-dhanadhānyaratnāni devo dātumarhati na svacakṣuriti vijñāpitamasmābhiḥ |",
  "S03n225:78": "tanna devaṃ vayamatīrthe pratārayāmaḥ | rājovāca-",
  "S03n225:79": "yadeva yācyeta tadeva dadyānnānīpsitaṃ prīṇayatīha dattam |",
  "S03n225:80": "kimuhyamānasya jalena toyairdāsyāmyataḥ prārthitamarthamasmai ||25 ||",
  "S03n225:81": "atha tasya rājño dṛḍhataravisrambhapraṇayaḥ snehāvegādanapekṣitopacāro'mātyamukhyastaṃ rājānamityuvāca-mā tāvad bhoḥ !",
  "S03n225:82": "yā nālpena tapaḥsamādhividhinā saṃprāpyate kenacid",
  "S03n225:83": "yāmāsādya ca bhūribhirmakhaśataiḥ kīrti divaṃ cāpnuyāt |",
  "S03n225:84": "saṃprāptāmatipatya tāṃ nṛpatitāṃ śakrarddhivispardhinīṃ",
  "S03n225:85": "kiṃ dṛṣṭvā nayane praditsati bhavānko'yaṃ kutastyo vidhiḥ ||26 ||",
  "S03n225:86": "labdhāvakāśastridaśeṣu yajñaiḥ kīrtyā samantādavabhāsamānaḥ |",
  "S03n225:87": "narendracūḍādyutirañjitāṅghriḥ kiṃ lipsamāno nu dadāsi cakṣuḥ ||27 ||",
  "S03n225:88": "atha sa rājā tamamātyaṃ sānunayamityuvāca-",
  "S03n225:89": "nāyaṃ yatnaḥ sārvabhaumatvamāptuṃ naiva svargaṃ nāpavargaṃ na kīrtim |",
  "S03n225:90": "trātuṃ lokānityayaṃ tvādaro me yācñākleśo mā ca bhūdasya moghaḥ ||28 ||",
  "S03n225:91": "atha sa rājā nīlotpaladalaśakalarucirakānti nayanamekaṃ vaidyaparidṛṣṭena vidhinā śanakairakṣatamutpāṭya parayā prītyā cakṣuryācanakāya prāyacchat |",
  "S03n225:92": "atha śakro devendrastādṛśamṛddhyabhisaṃskāraṃ cakre yathā dadarśa sa rājā saparijanastattasya cakṣuścakṣuḥsthāne pratiṣṭhitam |",
  "S03n225:93": "athonmiṣitaikacakṣuṣaṃ cakṣuryācanakamabhivīkṣya sa rājā parameṇa praharṣeṇa samāpūrṇahṛdayo dvitīyamapyasmai nayanaṃ prāyacchat |",
  "S03n225:94": "tataḥ sa rājā nayane pradāya vipadmapadmākaratulyavaktraḥ |",
  "S03n225:95": "paurairasādhāraṇatuṣṭirāsītsamagracakṣurdadṛśe dvijaiśca ||29 ||",
  "S03n225:96": "antaḥpure'tha manujādhipateḥ pure ca",
  "S03n225:97": "śokāśrubhirvasumatī siṣice samantāt |",
  "S03n225:98": "śakrastu vismayamavāpa parāṃ ca tuṣṭiṃ",
  "S03n225:99": "saṃbodhaye nṛpamakampyamatiṃ samīkṣya ||30 ||",
  "S03n225:100": "atha śakrasya vismayāvarjitahṛdayasyaitadabhavat-",
  "S03n225:101": "aho dhṛtiraho sattvamaho sattvahitaiṣitā |",
  "S03n225:102": "pratyakṣamapi karmedaṃ karotīva vicāraṇām ||31 ||",
  "S03n225:103": "tannāyamāścaryasattvaściramimaṃ parikleśamanubhavitumarhati |",
  "S03n225:104": "yataḥ prayatiṣye cakṣurasyopāyapradarśanādutpādayitum |",
  "S03n225:105": "atha tasya rājñaḥ kramātsaṃrūḍhanayanavraṇasyāvagītapratanūbhūtāntaḥpurapaurajānapadaśokasya pravivekakāmatvādudyānapuṣkariṇyāstīre kusumabharāvanatarucirataruvaranicite mṛdusurabhiśiśirasukhapavane madhukaragaṇopakūjite paryaṅkeṇa niṣaṇṇasya śakro devendraḥ purastātprādurabhavat |",
  "S03n225:106": "ka eṣa iti ca rājñā paryanuyukto'vravīt-",
  "S03n225:107": "śakro'hamasmi devendrastvatsamīpamupāgataḥ |",
  "S03n225:108": "rājovāca | svāgatam |",
  "S03n225:109": "ājñāpyatāṃ kenārtha iti |",
  "S03n225:110": "sa upacārapuraḥsaramukto rājānaṃ punaruvāca-",
  "S03n225:111": "varaṃ vṛṇīṣva rājarṣe yadicchasi taducyatām ||32 ||",
  "S03n225:112": "atha sa rājā pradānasamucitatvādanabhyastayācñākārpaṇyamārgo vidhṛtya vismayaśauṭīryamenamuvāca-",
  "S03n225:113": "prabhūtaṃ me dhanaṃ śakra śaktimacca mahad balam |",
  "S03n225:114": "andhabhāvāttvidānīṃ me mṛtyurevābhirocate ||33 ||",
  "S03n225:115": "kṛtvāpi paryāptamanorathāni prītiprasādādhikalocanāni |",
  "S03n225:116": "mukhāni paśyāmi na yācakānāṃ yattena mṛtyurdayito mamendra ||34 ||",
  "S03n225:117": "śakra uvāca-alamalamanena te vyavasāyena |",
  "S03n225:118": "satpuruṣā evedṛśānyanuprāpnuvanti |",
  "S03n225:119": "api ca pṛcchāmi tāvad bhavantam |",
  "S03n225:120": "imāmavasthāṃ gamitasya yācakaiḥ kathaṃ nu te saṃprati teṣu mānasam |",
  "S03n225:121": "pracakṣva tattāvadalaṃ nigūhituṃ vrajeśca saṃpratyapanīya tāṃ yathā ||35 ||",
  "S03n225:122": "rājovāca-ko'yamasmān vikatthayitumatrabhavato nirbandhaḥ?",
  "S03n225:123": "api ca devendra śrūyatām-",
  "S03n225:124": "tadaiva caitarhi ca yācakānāṃ vacāṃsi yācñāniyatākṣarāṇi |",
  "S03n225:125": "āśīrmayāṇīva mama priyāṇi yathā tathodetu mamaikamakṣi ||36 ||",
  "S03n225:126": "atha tasya rājñaḥ satyādhiṣṭhānabalāt puṇyopacayaviśeṣācca vacanasamanantaramevendranīlaśakalākrāntamadhyamiva nīlotpaladalasadṛśamekaṃ cakṣuḥ prādurabhavat |",
  "S03n225:127": "prādurbhūṃte ca tasminnayanāścarye pramuditamanāḥ sa rājā punarapi śakramuvāca-",
  "S03n225:128": "yaścāpi māṃ cakṣurayācataikaṃ tasmai mudā dve nayane pradāya |",
  "S03n225:129": "prītyutsavaikāgramatiryathāsaṃ dvitīyamapyakṣi tathā mamāstu ||37 ||",
  "S03n225:130": "athābhivyāhārasamanantarameva tasya rājño vispardhamānamiva tena nayanena dvitīyaṃ cakṣuḥ prādurabhavat |",
  "S03n225:131": "tataścakampe sadharādharā dharā vyatītya velāṃ prasasāra sāgaraḥ |",
  "S03n225:132": "prasaktagambhīramanojñanisvanāḥ prasasvanurduṃndubhayo divaukasām ||38 ||",
  "S03n225:133": "prasādaramyaṃ dadṛśe vapurdiśāṃ rarāja śuddhyā śaradīva bhāskaraḥ |",
  "S03n225:134": "paribhramaccandanacūrṇarañjitaṃ papāta citraṃ kusumaṃ nabhastalāt ||39 ||",
  "S03n225:135": "samāyayurvismayaphullalocanā divaukasastatra sahāpsarogaṇāḥ |",
  "S03n225:136": "vavau manojñātmaguṇaḥ samīraṇo manassu harṣo jagatāṃ vyajṛmbhata ||40 ||",
  "S03n225:137": "udīritā harṣaparītamānasairmaharddhibhirbhūṃtagaṇaiḥ savismayaiḥ |",
  "S03n225:138": "nṛpasya karmātiśayastavāśrayāḥ samantataḥ śuśruvire giraḥ śubhāḥ ||41 ||",
  "S03n225:139": "aho bataudāryamaho kṛpālutā viśuddhatā paśya yathāsya cetasaḥ |",
  "S03n225:140": "aho svasaukhyeṣu nirutsukā matirnamo'stu te'bhyudgatadhairyavikrama ||42 ||",
  "S03n225:141": "sanāthatāṃ sādhu jagadgataṃ tvayā punarvibuddhekṣaṇapaṅkajaśriyā |",
  "S03n225:142": "amogharūpā bata puṇyasañcayāścirasya dharmeṇa khalūrjitaṃ jitam ||43 ||",
  "S03n225:143": "atha śakraḥ sādhu sādhvityenamabhisaṃrādhya punaruvāca-",
  "S03n225:144": "na no na vidito rājaṃstava śuddhāśayāśayaḥ |",
  "S03n225:145": "evaṃ nu pratidatte te mayeme nayane nṛpa ||44 ||",
  "S03n225:146": "samantādyojanaśataṃ śailairapi tiraskṛtam |",
  "S03n225:147": "draṣṭumavyāhatā śaktirbhaviṣyatyanayośca te ||45 ||",
  "S03n225:148": "ityuktvā śakrastathaiva cāntardadhe |",
  "S03n225:149": "atha bodhisattvo vismayapūrṇamanobhirmandamandanimeṣapravikasitanayanairamātyairanuyātaḥ pauraiścābhivīkṣyamāṇo jayāśīrvacanapuraḥsaraiśca brāhmaṇairabhinandyamānaḥ puravaramucchritadhvajavicitrapatākaṃ pravitanyamānābhyudayaśobhamabhigamya parṣadi niṣaṇṇaḥ sabhājanārthamabhigatasyāmātyapramukhasya brāhmaṇavṛddhapaurajānapadasyaivamātmopanāyikaṃ dharmaṃ deśayāmāsa-",
  "S03n225:150": "ko nāma loke śithilādaraḥ syāt kartuṃ dhanenārthijanapriyāṇi |",
  "S03n225:151": "divyaprabhāve nayane mameme pradānapuṇyopanate samīkṣya ||46 ||",
  "S03n225:152": "anekaśailāntaritaṃ yojanānāṃ śatādapi |",
  "S03n225:153": "adūrasthitavispaṣṭaṃ dṛśyaṃ paśyāmi sarvataḥ ||47 ||",
  "S03n225:154": "parānukampāvinayābhijātāddānātparaḥ ko'bhyudayābhyupāyaḥ |",
  "S03n225:155": "yanmānuṣaṃ cakṣurihaiva dattvā prāptaṃ mayā'mānuṣadivyacakṣuḥ ||48 ||",
  "S03n225:156": "etadviditvā śibayaḥ pradānairbhogena cārthān saphalīkurudhvam |",
  "S03n225:157": "loke parasminniha caiṣa panthāḥ kīrtipradhānasya sukhodayasya ||49 ||",
  "S03n225:158": "dhanasya niḥsāralaghoḥ sa sāro yaddīyate lokahitonmukhena |",
  "S03n225:159": "nidhānatāṃ yāti hi dīyamānamadīyamānaṃ nidhanaikaniṣṭham ||50 ||",
  "S03n225:160": "tadevaṃ duṣkaraśatasamudānīto'yamasmadarthaṃ tena bhagavatā saddharma iti satkṛtya śrotavyaḥ |",
  "S03n225:161": "tathāgatamāhātmye pūrvavacca karuṇāvarṇe'pi vācyam-ihaiva puṇyaphalapradarśane caivaṃ satkṛtyopacitāni puṇyānīhaiva puṣpamātramātmaprabhāvasya kīrtisaṃtatimanoharaṃ pradarśayantīti ||",
  "S03n225:162": "iti śibijātakaṃ dvitīyam |"
}