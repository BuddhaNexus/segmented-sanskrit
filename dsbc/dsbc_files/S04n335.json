{
  "S04n335:0": "28 vasumitrā |",
  "S04n335:1": "atha khalu sudhanaḥ śreṣṭhidārakastayā mahāprajñāvidyutāvabhāsitacittaḥ,",
  "S04n335:2": "taṃ sarvajñajñānālokaṃ nidhyāyan,",
  "S04n335:3": "taṃ dharmatāsvabhāvabalāvabhāsaṃ samanupaśyamānaḥ,",
  "S04n335:4": "sarvasattvarutavijñaptikośaṃ dhāraṇīnayaṃ dṛḍhīkurvan,",
  "S04n335:5": "taṃ sarvatathāgatadharmacakrasaṃdhāraṇaṃ dhāraṇīnayaṃ vipulīkurvan,",
  "S04n335:6": "taṃ sarvajagaccharaṇaṃ mahākaruṇābalamupastambhayan,",
  "S04n335:7": "taṃ sarvadharmanayālokamukhasamutthānaṃ sarvajñatāvegaṃ pratyavekṣamāṇaḥ,",
  "S04n335:8": "tāṃ vipuladharmadhātumaṇḍalaspharaṇapraṇidhipariśuddhimanuvartamānaḥ,",
  "S04n335:9": "taṃ sarvadharmadigavabhāsajñānālokamuttāpayamānaḥ,",
  "S04n335:10": "tatsarvadharmadaśadiglokadhātuvyūhaspharaṇamabhijñānabalaṃ nirharan,",
  "S04n335:11": "taṃ sarvabodhisattvakarmasmṛtyupādānārambhanistīraṇapraṇidhiṃ paripūrayan anupūrveṇa yena durge janapade ratnavyūhaṃ nagaraṃ tenopasaṃkrānto vasumitrāṃ bhāgavatīṃ parimārgan |",
  "S04n335:12": "tatra ye puruṣā vasumitrāyā bhāgavatyā guṇānabhijñā jñānagocarāvidhijñāśca,",
  "S04n335:13": "teṣāmetadabhavat-kimasya evaṃ śāntadāntendriyasya evaṃ saṃprajānasya evamabhrāntasya evamavikṣiptamānasasya evaṃ yugamātraprekṣiṇaḥ evaṃ vedanābhiraparyādattacittasya evamanimittagrāhiṇaḥ sarvarūpagateṣu utkṣiptacakṣuṣaḥ evamavyagramānasasya gambhīraceṣṭasyābhirūpasya sāgarakalpasya akṣobhyānabalīnacittasya vasumitrayā bhāgavatyā kāryam?",
  "S04n335:14": "na hīdṛśā rāgaratā bhavanti,",
  "S04n335:15": "na viparyastacittāḥ |",
  "S04n335:16": "nedṛśānāmaśubhasaṃjñā samudācarati |",
  "S04n335:17": "nedṛśāḥ kāmadāsā bhavanti |",
  "S04n335:18": "nedṛśāḥ strīvaśagā bhavanti |",
  "S04n335:19": "nedṛśā māragocare caranti |",
  "S04n335:20": "nedṛśā māraviṣayaṃ niṣevante |",
  "S04n335:21": "nedṛśāḥ kāmapaṅke saṃsīdanti |",
  "S04n335:22": "nedṛśā mārapāśairbadhyante |",
  "S04n335:23": "nākāryakāriṇo bhavanti |",
  "S04n335:24": "ye punarvasumitrāyā bhāgavatyā guṇaviśeṣābhijñā jñānagocarapratyakṣā vā,",
  "S04n335:25": "te evamāhuḥ-sādhu sādhu kulaputra,",
  "S04n335:26": "sulabdhāste lābhāḥ,",
  "S04n335:27": "yastvaṃ vasumitrāṃ bhāgavatīṃ paripraṣṭavyāṃ manyase |",
  "S04n335:28": "niyamena tvaṃ buddhatvaṃ prārthayase |",
  "S04n335:29": "niyamena tvaṃ sarvasattvapratiśaraṇamātmānaṃ kartukāmaḥ |",
  "S04n335:30": "niyamena tvaṃ sarvasattvānāṃ rāgaśalyamuddhartukāmaḥ |",
  "S04n335:31": "niyamena tvaṃ śubhasaṃjñāṃ vikaritukāmaḥ |",
  "S04n335:32": "eṣā kulaputra vasumitrā bhāgavatī nagaraśṛṅgāṭakasyottareṇa svagṛhe tiṣṭhati ||",
  "S04n335:33": "atha khalu sudhanaḥ śreṣṭhidāraka idaṃ vacanamupaśrutya tuṣṭa udagra āttamanāḥ pramuditaḥ prītisaumanasyajāto yena vasumitrāyā bhāgavatyā niveśanam,",
  "S04n335:34": "tenopasaṃkramya tadgṛhamadrākṣīdvipulaṃ ca vistīrṇaṃ ca daśaratnaprākāraparikṣiptaṃ daśaratnatālapaṅktiparivṛttam |",
  "S04n335:35": "daśabhiḥ parikhābhirgandhodakābhirdivyaratnotpalapadmakumudapuṇḍarīkasaṃchāditasalilābhiḥ aṣṭāṅgopetavāriparipūrṇābhiḥ kanakavālikāsaṃstīrṇatalābhiḥ manoharagandhalulitasugandhīkṛtodakābhiḥ anekaratnaprākāropaśobhitābhiḥ samantādanuparikṣiptam,",
  "S04n335:36": "sarvaratnamayabhavanavimānakūṭāgārasuvibhaktodviddhaniryūhatoraṇagavākṣajālārdhacandrasiṃhapañjara-vicitrajyotirdhvajamaṇiratnojjvalitatejasam,",
  "S04n335:37": "asaṃkhyeyavividharatnaprākāropaśobhitaṃ vaiḍūryakhacitaratnahārasaṃskṛtatalaṃ sarvadivyasubhagandhavāsitopacāraṃ mahākālāgarudhūpadhūpitasugandhaṃ sarvānulepanaviliptopacāraṃ sarvaratnakhoṭakaracitaprākāraṃ vividharatnapratyarpitajāmbūnadajālasaṃchāditakūṭaṃ kanakaghaṇṭājālaśatasahasravāteritapramuktamadhuramanojñanirghoṣaṃ sarvaratnapuṣpameghaprasṛtaprakīrṇaratnakusumālaṃkāraṃ sarvaratnavicitradhvajopaśobhitadvāraṃ nānāmaṇiratnaprabhājvālālokāparyantanirdeśaṃ prabhūtamaṇivicitradrumaśākhāvajraśilāprakaṭanidhiśatasahasranicayākṣayakośaṃ daśamahodyānapratimaṇḍitam |",
  "S04n335:38": "sa tatrāpaśyadvasumitrāṃ bhāgavatīmabhirūpāṃ prāsādikāṃ darśanīyāṃ paramayā śubhavarṇapuṣkalatayā samanvāgatāṃ suvarṇavarṇacchavimabhinīlakeśīṃ suvibhaktasamāṅgapratyaṅgaśarīrāṃ sarvakāmadhātukadevamanuṣyātikrāntavarṇarūpasaṃsthānaśobhāṃ brahmātirekasvarāṃ sarvasattvarutamantravidhijñāṃ sarvasvaravyūhopetakāntasvarāṃ cakrākṣaravyūhavimokṣakauśalyānugatāṃ sarvaśilpaśāstrakauśalaniryātāṃ dharmajñānamāyākauśalasuśikṣitāṃ sarvākārabodhisattvopāyanayapratilabdhāṃ vicitraratnābharaṇavibhūṣitāṃ manojñakāyāṃ sarvaratnamayaprabhāsvarajālasaṃchāditaśarīrām asaṃkhyeyadivyamaṇiratnābharaṇavyūhapratimaṇḍitojjvaladehāṃ cintārājamahāmaṇiratnābaddhamakuṭāṃ vajraratnavicitrasiṃhakāntamaṇiratnopaśobhitamadhyavaiḍūryamaṇihārāvasaktakaṇṭhāmabhinnakuśala-mūlacaryāsabhāgaikapraṇidhānamanāpamahāparivārāmakṣayapuṇyajñānamahānidhānakośām |",
  "S04n335:39": "tayā ca sarvaṃ tadgṛhaṃ sarvaratnabhavanavimānavyūhaṃ svaśarīraniryātayā premaṇīyayā kāyaprahlādasukhasaṃjananyā cittaudbilyaprītikaraṇyā udārayā prabhayā sphuṭabhavabhāsitamapaśyat ||",
  "S04n335:40": "atha khalu sudhanaḥ śreṣṭhidārako vasumitrāyā bhāgavatyāḥ pādau śirasābhivandya purataḥ prāñjaliḥ sthitvā evamāha-mayā ārye,",
  "S04n335:41": "anuttarāyāṃ samyaksaṃbodhau cittamutpāditam |",
  "S04n335:42": "na ca jānāmi-kathaṃ bodhisattvena bodhisattvacaryāyāṃ śikṣitavyam,",
  "S04n335:43": "kathaṃ pratipattavyam |",
  "S04n335:44": "śrutaṃ ca me āryā bodhisattvānāmavavādānuśāsanīṃ dadātīti |",
  "S04n335:45": "tadvadatu me āryā-kathaṃ bodhisattvena bodhisattvacaryāyāṃ śikṣitavyam,",
  "S04n335:46": "kathaṃ pratipattavyam |",
  "S04n335:47": "sā avocat-mayā kulaputra virāga koṭīgato nāma bodhisattvavimokṣaḥ pratilabdhaḥ |",
  "S04n335:48": "sāhaṃ kulaputra devānāmapsarorūpavarṇasaṃsthānārohapariṇāhātirekaprabhāsvaraviśuddhyā yathāśayādhimuktānāmābhāsamāgacchāmi |",
  "S04n335:49": "evaṃ nāgayakṣagandharvāsuragaruḍakinnaramahoragamanuṣyāmanuṣyāṇāṃ kanyārūpavarṇasaṃsthānārohapariṇāhātirekaprabhāsvaraviśuddhā yathāśayādhimuktānāmābhāsamāgacchāmi |",
  "S04n335:50": "ye ca sattvā māmupasaṃkrāmanti rāgaparyavasthitacetasaḥ,",
  "S04n335:51": "teṣāmahaṃ kulaputra sarveṣāṃ rāgavirāgatāyai dharmaṃ deśayāmi |",
  "S04n335:52": "te ca taṃ dharmaṃ śrutvā rāgavirāgatāmanuprāpnuvanti,",
  "S04n335:53": "asaṅgaviṣayaṃ ca nāma bodhisattvasamādhiṃ pratilabhante |",
  "S04n335:54": "kecinmama sahadarśanena rāgavirāgatāmanuprāpnuvanti,",
  "S04n335:55": "prāmodyaratiṃ ca nāma bodhisattvasamādhiṃ pratilabhante |",
  "S04n335:56": "kecidālapanamātreṇa rāgavirāgatāmanuprāpnuvanti,",
  "S04n335:57": "asaṅgasvarakośaṃ ca nāma bodhisattvasamādhiṃ pratilabhante |",
  "S04n335:58": "kecitpāṇigrahamātreṇa rāgavirāgatāmanuprāpnuvanti,",
  "S04n335:59": "sarvabuddhakṣetrānugamanapratiṣṭhānaṃ ca nāma bodhisattvasamādhiṃ pratilabhante |",
  "S04n335:60": "kecidekāvāsamātrakeṇa rāgavirāgatāmanuprāpnuvanti,",
  "S04n335:61": "visaṃyogālokaṃ ca nāma bodhisattvasamādhiṃ pratilabhante |",
  "S04n335:62": "kecitprekṣitamātreṇa rāgavirāgatāmanuprāpnuvanti,",
  "S04n335:63": "praśāntākāravyūhaṃ ca nāma bodhisattvasamādhiṃ pratilabhante |",
  "S04n335:64": "kecidvijṛmbhitamātreṇa rāgavirāgatāmanuprāpnuvanti,",
  "S04n335:65": "parapravādivikṣobhaṇaṃ ca nāma bodhisattvāsamādhiṃ pratilabhante |",
  "S04n335:66": "kecinnimīlanamatreṇa rāgavirāgatāmanuprāpnuvanti,",
  "S04n335:67": "buddhaviṣayālokaṃ ca nāma bodhisattvasamādhiṃ pratilabhante |",
  "S04n335:68": "kecidāliṅganamātreṇa rāgavirāgatāmanuprāpnuvanti,",
  "S04n335:69": "sarvajagatsaṃgrahāparityāgagarbhaṃ ca nāma bodhisattvasamādhiṃ pratilabhante |",
  "S04n335:70": "kecitparicumbanamātreṇa rāgavirāgatāmanuprāpnuvanti,",
  "S04n335:71": "sarvajagatpuṇyakośasaṃsparśanaṃ ca nāma bodhisattvasamādhiṃ pratilabhante |",
  "S04n335:72": "ye kecitsattvā mamāntikamupasaṃkrāmanti,",
  "S04n335:73": "sarvāṃstānahamatraiva virāgakoṭīgate asaṅgasarvajñatābhūmyabhimukhe bodhisattvavimokṣe pratiṣṭhāpayāmi ||",
  "S04n335:74": "āha-kutra tvayā ārye kuśalamūlamavaropitam,",
  "S04n335:75": "kīdṛśaṃ ca karmopacitam,",
  "S04n335:76": "yasyāstaveyamīdṛśī saṃpat?",
  "S04n335:77": "āha-smarāmi kulaputra,",
  "S04n335:78": "atīte'dhvani atyuccagāmī nāma tathāgato'rhan samyaksaṃbuddho loke udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devamanuṣyāṇāṃ buddho bhagavān |",
  "S04n335:79": "tasya kulaputra atyuccagāminastathāgatasya sattvānāmanukampārthaṃ sumukhāṃ nāma rājadhānīṃ praviśataḥ indrakīlamākrāmataḥ sarvaṃ tannagaraṃ prākampata |",
  "S04n335:80": "vipulavistīrṇaṃ ca anekaratnamayaṃ saṃsthitamabhūt anekaratnaprabhāvyūhaṃ vividharatnapuṣpābhikīrṇaṃ nānādivyatūryapramuktanirghoṣam |",
  "S04n335:81": "udārāprameyadevakāyameghapracchannaṃ ca antarīkṣaṃ saṃsthitamabhūt |",
  "S04n335:82": "ahaṃ ca kulaputra tena samayena sumatirnāma śreṣṭhibhāryā abhūvam |",
  "S04n335:83": "tato me buddhaprātihāryasaṃcoditayā svāminā sārdhaṃ pradhāvitvā tasya tathāgatasya vīthīmukhamupasaṃkrāntasya udāraprasādajātayā ekā ratnakākaṇiḥ pratipāditā |",
  "S04n335:84": "tadā ca mañjuśrīḥ kumārabhūtastasya bhagavato'tyuccagāminastathāgatasyopasthānako'bhūt |",
  "S04n335:85": "tenāhamanuttarāyāṃ samyaksaṃbodhau cittamutpāditā |",
  "S04n335:86": "etamahaṃ kulaputra virāgakoṭīgataṃ bodhisattvavimokṣaṃ prajānāmi |",
  "S04n335:87": "kiṃ mayā śakyamanantopāyajñānakauśalapratiṣṭhitānāṃ bodhisattvānāṃ vipulākṣayapuṇyakośānāmaparājitajñānaviṣayāṇāṃ caryāṃ jñātum,",
  "S04n335:88": "guṇān vā vaktum ||",
  "S04n335:89": "gaccha kulaputra,",
  "S04n335:90": "ihaiva dakṣiṇāpathe śubhapāraṃgamaṃ nāma nagaram |",
  "S04n335:91": "tatra veṣṭhilo nāma gṛhapatiścandanapīṭhaṃ tathāgatacaityaṃ pūjayati |",
  "S04n335:92": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
  "S04n335:93": "kathaṃ pratipattavyam ||",
  "S04n335:94": "atha khalu sudhanaḥ śreṣṭhidārako vasumitrāyā bhāgavatyāḥ pādau śirasābhivandya vasumitrāṃ bhāgavatīmanekaśatasahasrakṛtvaḥ pradakṣiṇīkṛtya punaḥ punaravalokya vasumitrāyā bhāgavatyā antikāt prakrāntaḥ ||26 ||"
}