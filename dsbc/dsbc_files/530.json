{
    "530:0": "|| tathāgatāyuḥpramāṇanirdeśaparivartaḥ ||",
    "530:1": "tena khalu punaḥ kālena tena samayena rājagṛhe mahānagare ruciraketurnāma bodhisattvo mahāsattvaḥ prativasati pūrvajinakṛtādhikāro'varopitakuśalamūlo bahubuddhakoṭiniyutaśatasahasraparyupāsitaḥ |",
    "530:2": "tasyaitadabhavat,",
    "530:3": "ko hetu kaḥ pratyayo yadbhagavataḥ śākyamunerevaṃ parīttamāyuḥ pramāṇaṃ yadutāśītivarṣāṇīti |",
    "530:4": "punastasyaitadabhavat,",
    "530:5": "uktaṃ caiva bhagavatā dvau hetū dvau ca pratyayau dīrghāyuṣkatāyām |",
    "530:6": "katamau dvau prāṇātipātaviramaṇaṃ bhojanapradānaṃ ca |",
    "530:7": "atha bahunyasaṃkhyeyakalpakoṭiniyutaśatasahasrāṇi bhagavāñchākyamuniḥ prāṇātipātavirato babhūva |",
    "530:8": "yāvaddaśakuśalakarmapathaṃ samādāpayet,",
    "530:9": "tāvadbhagavatā bhojanamādhyātmikaṃ bāhyāni ca vastūni sattvānāṃ parityaktāni |",
    "530:10": "antaśaḥ svaśarīramāṃsarudhirāsthimajjayā bubhukṣitāḥ sattvāḥ saṃtarpitāḥ prāgevānyena bhojanena |",
    "530:11": "atha tasya puruṣasya buddhānusmṛtimanasikārasyemāmevaṃrūpāṃ cintāṃ cintayamānasya gṛhaṃ vipulaṃ vistīrṇaṃ saṃpravṛttamabhavat |",
    "530:12": "vaiḍūryamayamanekadivyaratnapratyuptaṃ tathāgatavigrahaṃ divyātikrāntena gandhena sphuṭam |",
    "530:13": "tasmiṃśca gṛhe caturdiśi catvāri divyaratnamayānyāsanāni prādurbhutānyabhūvan |",
    "530:14": "teṣu cāsaneṣu divyāni paryaṅkāni divyaratnapuṣpapatraiḥ prajñaptāni prādurbhūtāni babhūvaḥ |",
    "530:15": "teṣu paryaṅkeṣu divyānyanekaratnapratyuptāni tathāgatavigrahāṇi padmāni prādurbhūtāni |",
    "530:16": "teṣu ca padmeṣu catvāro buddhā bhagavantaḥ prādurbhūtāḥ babhuvuḥ |",
    "530:17": "purāntikena tvakṣobhyastathāgataḥ prādurbhūto dakṣiṇena ratnaketustathāgataḥ prādurbhūtaḥ paścimenāmitāyustathāgataḥ prādurbhūta uttareṇa dundubhisvarastathāgataḥ prādurbhūtaḥ |",
    "530:18": "samanantaraprādurbhūtāśca te buddhā bhagavantasteṣu siṃhāsaneṣu |",
    "530:19": "atha tāvadeva rājagṛhaṃ mahānagaraṃ mahatāvabhāsenāvabhāsitaṃ sphuṭaṃ babhūvu |",
    "530:20": "yvatrisāhasramahāsāhasralokadhāturyāvatsamantāddaśasu dikṣu gaṅgānadīvālukāsamā lokadhātavastenāvabhāsena sphuṭā babhūvaḥ |",
    "530:21": "divyāni ca puṣpāṇi prāvarṣurdivyāni ca tūryāṇi pravādayāmāsuḥ |",
    "530:22": "sarve cāsmiṃstrisāhasramahāsāhasralokadhātau sattvā buddhānubhāvena divyasukhena samanvāgatā babhūvuḥ |",
    "530:23": "jātyandhāśca sattvā rūpāṇi paśyanti sma |",
    "530:24": "vadhirāśca sattvāḥ sattvebhyaḥ śabdāni śṛṇvanti |",
    "530:25": "unmattāśca sattvāḥ smṛtiṃ pratilabhante'vikṣiptacittāśca smṛtimanto babhūvuḥ |",
    "530:26": "nagnāśca sattvāścīvaraprāvṛtā babhūvuḥ |",
    "530:27": "jighatsitāśca sattvāḥ paripūrṇagātrā babhūvuḥ |",
    "530:28": "tṛṣitāśca sattvā vigatatṛṣṇā babhūvaḥ |",
    "530:29": "rogaspṛṣṭāśca sattvā vigatarogā babhūvuḥ |",
    "530:30": "hīnakāyāśca sattvāḥ paripūrṇendriyā babhūvuḥ |",
    "530:31": "vistareṇa bahūnāmāścaryādbhutadharmāṇāṃ loke prādurbhāvo'bhūt |",
    "530:32": "atha khalu ruciraketurbodhiosattvo mahāsattvastānbuddhānbhagavato dṛṣṭvāścaryaprāpto babhūva |",
    "530:33": "kathametaditi santuṣṭa udagra āttamanāḥ pramuditaḥ prītisaumanasyajāto yena te buddhā bhagavantastenāñjāliṃ praṇāmyakāratastānbuddhānbhagavato'nusmaramāṇo bhagavataḥ śākyamunerguṇānanusmaramāṇo bhagavataḥ śākyamunerāyuḥpramāṇasaṃśayaprāptastāṃ cintāṃ cintayamānaḥ sthito babhuva |",
    "530:34": "kathametat,",
    "530:35": "kimetad yadbhagavataḥ śākyamunerevaṃ parīttamāyuḥpramāṇaṃ yadutāśīti varṣāṇi |",
    "530:36": "atha khalu te buddhā bhagavantaḥ smṛtāḥ saṃprajānāstaṃ ruciraketuṃ bodhisattvametadavocan |",
    "530:37": "mā tvaṃ kulaputraivaṃ cintaya evaṃ parīttaṃ bhagavataḥ śākyamunerāyuḥpramāṇam |",
    "530:38": "tatkasya hetoḥ |",
    "530:39": "na ca vai kulaputra taṃ samanupaśyāmaḥ sadevake loke samārake sabrahmake saśramaṇabrāhmaṇikāyāṃ prajāyāṃ sadevamānuṣāsurāyāṃ yaḥ samarthaḥ syādbhagavataḥ śākyamunestathāgatasyāyuḥpramāṇaparyantamadhigantuṃ yāvadaparāntakoṭibhiḥ sthāpayitvā tathāgatairarhadbhiḥ samyaksambuddhaiḥ |",
    "530:40": "samanantarodāhṛte tairbuddhairbhagavadbhistathāgatāyuḥpramāṇanirdeśe |",
    "530:41": "atha tāvadbuddhānubhāvena kāmāvacarā rūpāvacarāśca devaputrāḥ saṃnipatitā yāvannāgayakṣagandharvāsuragaruḍakinnaramahoragā anekāni ca bodhisattvakoṭiniyutaśatasahasrāṇi tasmin ruciraketubodhisattvasya gṛhe samāgatā āsan |",
    "530:42": "atha te tathāgatāḥ sarvaparṣado bhagavataḥ śākyamunerāyuḥpramāṇanirdeśaṃ gāthābhirabhyabhāṣan |",
    "530:43": "jalārṇaveṣu sarveṣu śakyante bindubhirgaṇayitum |",
    "530:44": "na tu śākyamunerāyuḥ śakyaṃ gaṇayituṃ kvacit || 1 ||",
    "530:45": "sumeruṃ paramāṇavaḥ kṛtvā śakyaṃ ca saṃkhyayā |",
    "530:46": "na tu śākyamunerāyuḥ śakyaṃ gaṇayituṃ kvacit || 2 ||",
    "530:47": "yāḥ kāścit pṛthivīḥ santi yāvantaḥ paramāṇavaḥ |",
    "530:48": "śakyaṃ gaṇayituṃ sarvā na tu cāyurjinasya vai || 3 ||",
    "530:49": "ākāśaṃ yadi vā kaścidicchetpramituṃ kenacit |",
    "530:50": "na tu śākyamunerāyuḥ śakyaṃ gaṇayituṃ kvacit || 4 ||",
    "530:51": "ityuktāni ca kalpāni kalpakoṭiśatāni ca |",
    "530:52": "eṣa tiṣṭhecca saṃbuddhaḥ saṃkhyāto na hi labhyate || 5 ||",
    "530:53": "yasmād dve kāraṇe tasya tathaiva dvau ca pratyayau |",
    "530:54": "virataḥ parahiṃsāyā bahu dattaṃ ca bhojanam || 6 ||",
    "530:55": "yasmāttasya mahātmasya hyāyuḥsaṃkhyā na labhyate |",
    "530:56": "ityuktāni ca kalpāni saṃkhyāyāṃ na tathaiva ca || 7 ||",
    "530:57": "tasmānna saṃśayo bho hi mā kiñcit kuru saṃśayam |",
    "530:58": "na jinasyāyuḥparyantaṃ kācitsaṃkhyopalabhyate || 8 ||",
    "530:59": "atha khalu tasminsamaye tatra parṣadyācāryavyākaraṇaprāptaḥ kauṇḍinyo nāma brāhmaṇo'nekairbrāhmaṇasahasraiḥ sārdhaṃ bhagavataḥ pūjākarma kṛtvā tathāgatasya mahāparinirvāṇaśabdaṃ śrutvā sahasotthāya bhagavataścaraṇayornipatya bhagavantamevamāha |",
    "530:60": "sacetkila bhagavansarvasattvānukampako mahākāruṇiko hitaiṣī sarvasattvānāṃ mātāpitṛbhūto'samasamabhūtaścandrabhūta ālokakaro mahāprajñājñānasūryasamudgataḥ |",
    "530:61": "yadi tvaṃ sarvasattvān rāhulaṃ svaṃ saṃpaśyasi mahyamekaṃ varaṃ dehi |",
    "530:62": "bhagavāṃstūṣṇīmbhūto'bhūt |",
    "530:63": "atha buddhānubhāvena tasyāṃ parṣadi sarvasattvapriyadarśano nāma litsavikumāraḥ |",
    "530:64": "tasya pratibhānamutpannam |",
    "530:65": "sa ācāryavyākaraṇaprāptaṃ kauṇḍinyaṃ brāhmaṇamevamāha |",
    "530:66": "kiṃ nu tvaṃ mahābrāhmaṇa bhagavantamekaṃ varaṃ yācase |",
    "530:67": "ahaṃ te varaṃ dadāmi |",
    "530:68": "brāhmaṇa āha |",
    "530:69": "ahamasmillitsavikumāra bhagavataḥ pūjopasthānāya bhagavataḥ sarṣapaphalamātraṃ dhātumicchāmi nikṣepituṃ cūrṇaṃ dhātumabhiprayojanāyainaṃ sarṣapaphalamātraṃ dhātumabhipūjayitvā tridaśādhipatyaṃ labhyata ityevaṃ śrūūyate |",
    "530:70": "śṛṇu tvaṃ litsavikumāra suvarṇaprabhāsottamasūtraṃ durvijñeyaṃ sarvaśrāvakapratyekabuddhānāṃ tādṛśairlakṣaṇaguṇaiḥ samanvāgataṃ kila suvarṇaprabhāsottamasūtraṃ bhāvayiṣyati |",
    "530:71": "evaṃ bho litsavikumāra durvijñeyaṃ duranubodhaṃ suvarṇaprabhāsottamasūtram |",
    "530:72": "asmākameva pratyantadvīpikānāṃ brāhmaṇānāṃ sarṣapaphalamātraṃ dhātuṃ karaṇḍake nikṣipya dhāraṇamucitam |",
    "530:73": "ahaṃ te varaṃ yāce yena sattvāḥ kṣiprameva tridaśādhipatyaṃ pratilambhino bhaviṣyanti |",
    "530:74": "tvaṃ kila bho litsavikumāra sarṣapaphalamātraṃ dhātuṃ tathāgatasya yācitum |",
    "530:75": "dhātuṃ ratnakaraṇḍake nikṣipya dhāraṇāt sarvasattvānāṃ tridaśādhipatyeśvaralābha itīcchase |",
    "530:76": "evaṃ mayā ca litsavikumāra iṣṭaṃ varam |",
    "530:77": "atha sarvasattvapriyadarśano nāma litsavikumāra ācāryavyākaraṇaprāptaṃ kauṇḍinyabrāhmaṇaṃ gāthābhirabhyabhāṣata |",
    "530:78": "yadā strotaḥsu gaṅgāyā roheyuḥ kumudāni ca |",
    "530:79": "raktāḥ kākā bhaviṣyanti śaṅkhavarṇāśca kokilāḥ || 9 ||",
    "530:80": "jambustālaphalaṃ dadyāt kharjūraścāmramañjarīm |",
    "530:81": "tadā sarṣapamātraṃ ca vyaktaṃ dhāturbhaviṣyati || 10 ||",
    "530:82": "yadā kacchapalomānāṃ prāvāraiḥ suvṛto bhavet |",
    "530:83": "hemante śītaharaṇo tadā dhāturbhaviṣyati || 11 ||",
    "530:84": "yadā maśakapādānāmaṭṭakālambanaṃ bhavet |",
    "530:85": "dṛḍhaṃ cāpyaprakampi ca tadā dhāturbhaviṣyati || 12 ||",
    "530:86": "yadā tīkṣṇā mahāntaśca dantā jāyanti pāṇḍurāḥ |",
    "530:87": "jalaukānāṃ hi sarveṣāṃ tadā dhāturbhaviṣyati || 13 ||",
    "530:88": "yadā śaśaviṣāṇena niḥśreṇī sudṛḍhā bhavet |",
    "530:89": "svargasyārohaṇārthāya tadā dhāturbhaviṣyati || 14 ||",
    "530:90": "tāṃ niśreṇīṃ yadāruhya candraṃ bhakṣati mūṣikaḥ |",
    "530:91": "rāhuṃ ca paridhāveta tadā dhāturbhaviṣyati || 15 ||",
    "530:92": "yadā madyaghaṭaṃ pītvā makṣikā grāmacāriṇyaḥ |",
    "530:93": "agāre vāsaṃ kalpeyustadā dhāturbhaviṣyati || 16 ||",
    "530:94": "yadā bimboṣṭhasampanno gardabhaḥ sukhito bhavet |",
    "530:95": "kuśalaṃ nṛtyagīteṣu tadā dhāturbhaviṣyati || 17 ||",
    "530:96": "yadā hyulūkakākāśca ramayeyuḥ sahāgatāḥ |",
    "530:97": "anyonyamanukūlena tadā dhāturbhaviṣyati || 18 ||",
    "530:98": "yadā palāśapatrāṇāṃ chatraṃ hi vipulaṃ bhavet |",
    "530:99": "varṣasya pratipātāya tadā dhāturbhaviṣyati || 19 ||",
    "530:100": "yadā sāmudrikā nāvaḥ sayantrāḥ sapatākikāḥ |",
    "530:101": "sthalamāruhya gaccheyustadā dhāturbhaviṣyati || 20 ||",
    "530:102": "yadā hyulūkaśakunāḥ parvataṃ gandhamādanam |",
    "530:103": "tuṇḍenādāya gaccheyustadā dhāturbhaviṣyati || 21 ||",
    "530:104": "etāśca gāthāḥ śrutvācāryavyākaraṇaprāptaḥ kauṇḍinyo brāhmaṇaḥ sarvalokapriyadarśanaṃ litsavikumāraṃ gāthābhiḥ pratyabhāṣata |",
    "530:105": "sādhu sādhu kumārāgra jinaputra mahāgira |",
    "530:106": "upāyakuśalo vīraḥ prāptavyākaraṇottamaḥ || 22 ||",
    "530:107": "mama kumāra śṛṇohi lokanāthasya tāyinaḥ |",
    "530:108": "tathāgatasya māhātmyaṃ yathākramamacintitam || 23 ||",
    "530:109": "acintyaṃ buddhaviṣayamasamāśca tathāgatāḥ ||",
    "530:110": "sarvabuddhāḥ śivā nityaṃ sarvabuddhāḥ samācarāḥ || 24 ||",
    "530:111": "sarvabuddhāḥ samavaṇā eṣā buddheṣu dharmatā |",
    "530:112": "na kṛtrimo'sau bhagavānnotpannaśca tathāgataḥ || 25 ||",
    "530:113": "vajrasaṃhananakāyo nirmitakāyadarśakaḥ |",
    "530:114": "nāpi sarṣapamātraṃ ca dhāturnāma maharṣiṇām || 26 ||",
    "530:115": "anasthirudhire kāye kuto dhāturbhaviṣyati |",
    "530:116": "upāyadhātunikṣepaḥ sattvānāṃ hitakāraṇam || 27 ||",
    "530:117": "dharmakāyo hi sambuddho dharmadhātustathāgataḥ |",
    "530:118": "idṛśo bhagavatkāya īdṛśī dharmadeśanā || 28 ||",
    "530:119": "etacchrutaṃ mayā jñātvābhiyācitaṃ varaṃ mayā |",
    "530:120": "tattvavyākaraṇārthāya varotpādaṃ muneḥ kṛtam || 29 ||",
    "530:121": "atha khalu dvātriṃśaddevaputrasahasrāṇi tathāgatasya yaṃ gambhīramāyuḥpramāṇanirdeśaṃ śrutvā sarvairanuttarāyāṃ samyaksambodhau cittānyutpāditāni te prahṛṣṭamanaḥsaṃkalpā ekasvaranirghoṣeṇa gāthāmabhāṣan |",
    "530:122": "na buddhaḥ parinirvāti na dharma parihīyate |",
    "530:123": "sattvānāṃ paripākāya parinirvāṇaṃ nidarśayet || 30 ||",
    "530:124": "acintyo bhagavānbuddho nityakāyastathāgataḥ |",
    "530:125": "deśeti vividhānvyūhānsattvānāṃ hitakāraṇāt || 31 ||",
    "530:126": "atha khalu ruciraketurbodhisattvasteṣāṃ buddhānāṃ bhagavatāṃ tayośca dvayoḥ satpuruṣayorantikādbhagavataḥ śākyamunerāyuḥpramāṇanirdeśaṃ śrutvā tuṣṭa udagra āttamanāḥ pramuditaḥ prītisaumanasyajātaścodāreṇa prītiprāmodyena sphuṭo'bhūt |",
    "530:127": "asmiṃstathāgatāyuḥpramāṇanirdeśe nirdiśyamāne'prameyāṇāmasaṃkhyeyānāṃ sattvānāmanuttarāyāṃ samyaksaṃbodhau cittamutpāditam |",
    "530:128": "te ca tathāgatā antaritā iti |",
    "530:129": "iti śrīsuvarṇaprabhāsoottamasūtrendrarāje tathāgatāyuḥpramāṇa",
    "530:130": "nirdeśaparivarto nāma dvitīyaḥ ||"
}