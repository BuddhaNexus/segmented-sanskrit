{
  "SA10n1036:0": "22",
  "SA10n1036:1": "tathāgataparīkṣā dvāviṃśatitamaṃ prakaraṇam |",
  "SA10n1036:2": "skandhā na nānyaḥ skandhebhyo nāsmin skandhā na teṣu saḥ |",
  "SA10n1036:3": "tathāgataḥ skandhavānna katamo'tra tathāgataḥ ||1 ||",
  "SA10n1036:4": "buddhaḥ skandhānupādāya yadi nāsti svabhāvataḥ |",
  "SA10n1036:5": "svabhāvataśca yo nāsti kutaḥ sa parabhāvataḥ ||2 ||",
  "SA10n1036:6": "pratītya parabhāvaṃ yaḥ so'nātmetyupapadyate |",
  "SA10n1036:7": "yaścānātmā sa ca kathaṃ bhaviṣyati tathāgataḥ ||3 ||",
  "SA10n1036:8": "yadi nāsti svabhāvaśca parabhāvaḥ kathaṃ bhavet |",
  "SA10n1036:9": "svabhāvaparabhāvābhyāmṛte kaḥ sa tathāgataḥ ||4 ||",
  "SA10n1036:10": "skandhān yadyanupādāya bhavetkaścittathāgataḥ |",
  "SA10n1036:11": "sa idānīmupādadyādupādāya tato bhavet ||5 ||",
  "SA10n1036:12": "skandhāṃścāpyanupādāya nāsti kaścittathāgataḥ |",
  "SA10n1036:13": "yaśca nāstyanupādāya sa upādāsyate katham ||6 ||",
  "SA10n1036:14": "na bhavatyanupādattamupādānaṃ ca kiṃcana |",
  "SA10n1036:15": "na cāsti nirupādānaḥ kathaṃcana tathāgataḥ ||7 ||",
  "SA10n1036:16": "tattvānyatvena yo nāsti mṛgyamāṇaśca pañcadhā |",
  "SA10n1036:17": "upādānena sa kathaṃ prajñapyeta tathāgataḥ ||8 ||",
  "SA10n1036:18": "yadapīdamupādānaṃ tatsvabhāvatvānna vidyate |",
  "SA10n1036:19": "svabhāvataśca yannāsti kutastatparabhāvataḥ ||9 ||",
  "SA10n1036:20": "evaṃ śūnyamupādānamupādātā ca sarvaśaḥ |",
  "SA10n1036:21": "prajñapyate ca śūnyena kathaṃ śūnyastathāgataḥ ||10 ||",
  "SA10n1036:22": "śūnyamiti na vaktavyamaśūnyamiti vā bhavet |",
  "SA10n1036:23": "ubhayaṃ nobhayaṃ ceti prajñaptyarthaṃ tu kathyate ||11 ||",
  "SA10n1036:24": "śāśvatāśāśvatādyā kutaḥ śānte catuṣṭayam |",
  "SA10n1036:25": "antānantādi cāpyatra kuntaḥ śānte catuṣṭayam ||12 ||",
  "SA10n1036:26": "yena grāho gṛhītastu ghano'stīti tathāgataḥ |",
  "SA10n1036:27": "nāstīti sa vikalpayannirvṛtasyāpi kalpayet ||13 ||",
  "SA10n1036:28": "svabhāvataśca śūnye'smiṃścintā naivopapadyate |",
  "SA10n1036:29": "paraṃ nirodhādbhavati buddho na bhavatīti vā ||14 ||",
  "SA10n1036:30": "prapañcayanti ye buddhaṃ prapañcātītamavyayam |",
  "SA10n1036:31": "te prapañcahatāḥ sarve na paśyanti tathāgatam ||15 ||",
  "SA10n1036:32": "tathāgato yatsvabhāvastatsvabhāvamidaṃ jagat |",
  "SA10n1036:33": "tathāgato niḥsvabhāvo niḥsvabhāvamidaṃ jagat ||16 ||"
}