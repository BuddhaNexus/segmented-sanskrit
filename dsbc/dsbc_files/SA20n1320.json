{
  "SA20n1320:0": "pūjāsevā'pramāṇapaṭalam",
  "SA20n1320:1": "uddānam |",
  "SA20n1320:2": "ratna-pūjā mitra-sevā apramāṇaiśca paścimam |",
  "SA20n1320:3": "tatra bodhisattvasya tathāgateṣu tathāgata-pūjā katamā |",
  "SA20n1320:4": "sā sāmāsato daśavidhā veditavyā |",
  "SA20n1320:5": "śarīra-pūjā caitya-pūjā sammukha-pūjā vimukha-pūjā svayaṃkṛta-pūjā para-kārita-pūjā lābha-satkāra-pūjā udāra-pūjā asaṃkliṣṭapūjā pratipatti-pūjā ca |",
  "SA20n1320:6": "tatra yadbodhisattvaḥ sākṣāt tathāgata-rūpa-kayameva pūjayati |",
  "SA20n1320:7": "iyamasyocyate śarīra pūjā |",
  "SA20n1320:8": "tatra yadbodhisattvastathāgatamuddisya stūpaṃ vā gahaṃ vā kūṭaṃ vā purāṇacaitya vā abhinava-caityaṃ vā pūjayati |",
  "SA20n1320:9": "iyamasyocyate caitya-pūjā |",
  "SA20n1320:10": "yad bodhisattvastathāgata-kāya vā tathāgata-caityaṃ vā sammukhībhūtamadhyakṣa pūjayati |",
  "SA20n1320:11": "iyamasya sammukha-pūjetyucyate |",
  "SA20n1320:12": "tatra yad bodhisattvastathāgate vā tathāgate-caitye vā sammukha-pūjāṃ kurvannevamadhyāśaya-sahagataṃ prasāda-sahagataṃ cittamabhisaṃskaroti |",
  "SA20n1320:13": "yā ekasya tathāgatasya dharmatā sā sarveṣāṃ tathāgatānāmatītānāgatapratyutpannānāṃ dharmatā |",
  "SA20n1320:14": "yā ekasya tathāgata-caityasya dharmatā sā sarveṣāṃ tathāgata-caityānāṃ dharmatā |",
  "SA20n1320:15": "ityato'hametañca sammukhībhūtaṃ tathāgataṃ pūjayāmi sarvāṃśca tān atītānāgatapratyutpannāṃśca tathāgatān pūjayāmi |",
  "SA20n1320:16": "etacca sammukhībhūta tathāgata-caityaṃ pūjayāmi |",
  "SA20n1320:17": "tadanyāni ca daśasu dikṣvanantāparyanteṣu lokadhātuṣu sarvāṇi stūpāni gahāni kūṭāgārāṇi purāṇa-caityāni abhinava-caityāni pūjayāmi |",
  "SA20n1320:18": "itīyaṃ tāvad bodhisattvasya sādhāraṇā sammukhā |",
  "SA20n1320:19": "vimukhā ca tathāgata-pūjā tathāgata-caitya-pūjā ca veditavyā |",
  "SA20n1320:20": "yatpunarbodhisattvaḥ asammukhībhūte tathāgate tathāgata-caitye vā tathāgatacittamabhisaṃskṛtya pūjāṃ prayojayati sarvabuddhānuddiśya sarvatathāgatacaityāni coddiśya |",
  "SA20n1320:21": "sāsya kevalā vimukhaiva pūjā veditavyā |",
  "SA20n1320:22": "yadapi bodhisattvaḥ parinirvṛte tathāgate tathāgatamuddiśya tathāgatasya śarīraṃ stūpaṃ vā kārayati gahaṃ vā kūṭaṃ vā ekaṃ vā dvau vā sambahulāni vā yāvat koṭi-śatasahasrāṇi yathāśakti-yathābalam |",
  "SA20n1320:23": "iyamapi bodhisattvasya tathāgateṣu vimukhā vipulā pūjā apramāṇa-puṇya-phalā 'nekabrāhmapuṇyaparigṛhītā |",
  "SA20n1320:24": "yathā bodhisattvaḥ anekaireva kalpai [rmahākalpai] ravinipātagāmī bhavati |",
  "SA20n1320:25": "na cānuttarāyāḥ samyaksaṃbodheḥ sambhāraṃ na paripūrayati tannidānam |",
  "SA20n1320:26": "tatra yeyaṃ bodhisattvasya kevalaiva tathāgate tathāgatacaitye vā pūjā iyameva tāvadvipulapuṇyaphalā draṣṭavyā tato vipulatarapuṇyaphalā kevalaiva vimukhā draṣṭavyā |",
  "SA20n1320:27": "tato vipulatamapuṇyaphalā sādhāraṇasamsukhavimukhā pūjā draṣṭavyā |",
  "SA20n1320:28": "tatra yad bodhisattvastathāgate vā tathāgatacaitye vā pūjāṃ kartukāmaḥ svayameva svahastaṃ karoti na dāsīdāsakarmaṃkara-[pauruṣeya-] mitrāmātyajñātisālohitaiḥ kārayatyālasyakausīdyaṃ pramādasthānaṃ vā niśritya |",
  "SA20n1320:29": "iyaṃ bodhisattvasya svayaṃkṛtā pūjā veditavyā |",
  "SA20n1320:30": "tatra yadbodhisattvastathāgate vā tathāgatacaitye vā pūjāṃ kartukāmo na kevalaṃ svayeva karotyapi tu mātāpitṛbhyāṃ kārayati putradāreṇa dāsīdāsakarmakarapauruṣeyairmitrāmātyajñātisālohitaiḥ paraiśca rājabhiḥ rājamahāmātrairbrāhmaṇaigṛhapatibhirnaigamairjānapadairdhanibhiḥ śreṣṭhabhiḥ sārthavāhairantataḥ strīpuruṣadārakadārikābhiḥ kṛpaṇaiduḥkhitaira ā-caṇḍālairapi kārayati |",
  "SA20n1320:31": "tathā'cāryopādhyāyaiḥ sārdhavihāryantevāsibhiḥ sabrahmacāribhiśca pravrajitairapyanyatīrthyaistathāgate [ vā tathāgata-] caitye vā pūjāṃ kārayati |",
  "SA20n1320:32": "iyaṃ bodhisattvasya sādhāraṇā pūjā svaparakṛtā veditavyā",
  "SA20n1320:33": "yatpunarbodhisattvaḥ parītte pūjākaraṇīye deyavastuni saṃvidyamāne karuṇāsahagatena cetasā saṃcintya pareṣāmeva tadvastvanuprayacchatyete duḥkhitāḥ sattvā alpapuṇyāścāśaktāśca tathāgate vā tathāgatacaitye vā kārāṃ kṛtvā sukhitā bhavantviti |",
  "SA20n1320:34": "pare ca tena vastunā tathāgate vā tathāgatacaitye vā pūjāṃ kurvanti na bodhisattvaḥ iyaṃ bodhisattvasya kevalā parakāritā pūjā veditavyā |",
  "SA20n1320:35": "tatra yā kevalā svayaṃkṛtā sā mahāpuṇyaphalā |",
  "SA20n1320:36": "yā kevalā parakāritā sā mahattarapuṇyaphalā |",
  "SA20n1320:37": "yā punaḥ sādhāraṇā yā mahattamapuṇyaphalā niruttarā veditavyā |",
  "SA20n1320:38": "tatra yadbodhisattvaḥ tathāgate vā tathāgatacaitye vā cīvarapiṇḍapātaśayanāsanaglānapratyayabhaiṣajyapariṣkārairabhivādanavandanapratyutthānāñjalikarmabhiśca dhūpagandhaiścūrṇagandhairanulepanagandhairvicitraiśca mālyairvicitrairvādyai rvicitraiśchatradhvajapatākāpradīpadānairvicitraiḥ stotrābhivyāhāraiḥ pañcamaṇḍalapraṇāmaiḥ pradakṣiṇāvartaiḥ pūjāṃ karoti |",
  "SA20n1320:39": "tathā'kṣayaṇikāpradānaiḥ maṇimuktāvaidūryaśaṃkhaśilāpravāḍāśmagarbhamusāragalvajātarūparajatalohitikā-dakṣiṇāvartaprabhṛtibhiḥ ratnapradānairmaṇikuṇḍalakeyūrādyalaṅkārapradānairantataśca ghaṇṭāpradānakārṣāpaṇa-kṣepasūtrapariveṣṭanaiḥ pūjayati |",
  "SA20n1320:40": "iyaṃ bodhisattvasya tathāgate vā tathāgatacaitye vā lābhasatkārapūjā veditavyā |",
  "SA20n1320:41": "tatra yadbodhisattvo dīrghakālikīñca tathāgate vā tathāgatacaitye vā etāmeva lābhasatkārapūjāṃ karoti prabhūtavastukāñca praṇītavastukāñca sammukhavimukhāñca svayaṃkṛtaparakṛtāñca ghanarasena ca prasādena sammukhībhūtena tīvrayā cādhimuktyā pūjāṃ karoti |",
  "SA20n1320:42": "tacca kuśalamūlamanuttarāyai samyaksaṃbodhaye pariṇāmayati |",
  "SA20n1320:43": "iyaṃ bodhisattvasya saptākārā udārapūjetyucyate |",
  "SA20n1320:44": "tatra yadbodhisattvaḥ svahastaṃ tathāgate vā tathāgatacaitye vā kārāṃ karoti na parairavajñayā kārayati pramādakausīdyādvā |",
  "SA20n1320:45": "satkṛtya karoti |",
  "SA20n1320:46": "nāpaviddhamavikṣiptacittaḥ karotyasaṃkliṣṭacittaḥ |",
  "SA20n1320:47": "na buddhābhiprasannānāṃ rājādīnāmudārasattvānāṃ lābhasatkārahetoḥ kuhanārthaṃ pratirūpeṇa ca vastunā pūjayati |",
  "SA20n1320:48": "na haritāla-lepana-dhṛtasnāna-gugguludhūpārkapuṣpādibhiranyaiścākalpikairupakaraṇaiḥ |",
  "SA20n1320:49": "iyaṃ bodhisattvasya ṣaḍākārā'saṃkliṣṭā pūjā veditavyā |",
  "SA20n1320:50": "tāṃ punaretāmudārāmasaṃkliṣṭāṃ lābhasatkārapūjāṃ bodhisattvastathāgate vā tathāgatacaitye vā svabāhubalopārjitairbhogaiḥ karoti parato vā paryeṣitaiḥ |",
  "SA20n1320:51": "ṣariṣkāravaśitā-pratilabdhairvā |",
  "SA20n1320:52": "tatra pariṣkāravaśitāprāpto bodhisattvaḥ dvau vā trīnvā saṃbahulān vā samucchrayān yāvat samucchryakoṭīniyutaśatasahastrāṇyanekānyabhinirmāya sarvaistaiḥ samucchrayaistathāgateṣu praṇāmaṃ karoti |",
  "SA20n1320:53": "teṣāñca samucchrayāṇāmekaikasya hastaśataṃ hastasahasraṃ vā tato vā pareṇa nirmāya sarvaistairdivyasamatikrāntaiḥ kusumaiḥ paramasugandhibhiḥ paramamanoramaiḥ tāṃstathāgatānabhyavakirati |",
  "SA20n1320:54": "sarve ca te samucchrayā atyudārāṇi tathāgatabhūtaguṇopasaṃhitāni stotrāṇi bhāṣante |",
  "SA20n1320:55": "sarvaireva ca taiḥ samucchrayairvicitrāṇyamātrāṇi [agrāṇi] praṇītāni keyūramaṇikuṇḍalāni chatradhvajapatākāśca tathāgateṣūtsṛjayattyāropayati |",
  "SA20n1320:56": "iyamevaṃbhāgīyā pariṣkāravaśitā-prāptasya bodhisattvasya svacittapratibaddhā pūjā |",
  "SA20n1320:57": "na cāsya punarbuddhotpādaḥ pratyāśaṃsitavyaḥ prārthayitavyo vā bhavati |",
  "SA20n1320:58": "tatkasya hetoḥ |",
  "SA20n1320:59": "tathāhi tasyāvaivartikabhūmipraviṣṭatvāt sarvabuddhakṣetreṣvavyāhatā gatirbha vati |",
  "SA20n1320:60": "no cāpi bodhisattvasya svabāhubalopārjitā bhogā bhavantināpi ca parataḥ paryeṣitalabdhā vā |",
  "SA20n1320:61": "nāpi ca bodhisattvaḥ pariṣkāravaśitāprāpto bhavati |",
  "SA20n1320:62": "api tu yā kācit tathāgatapūjā jambūdvīpe [vā] cāturdvīpe vā sāhasre [vā dvisāhasre vā trisāhasra-] mahāsāhasre vā yāvaddaśasu dikṣvanantāparyanteṣu lokadhātuṣu mṛdumadhyādhimātrā pravartate |",
  "SA20n1320:63": "tāṃ sarvāṃ śrāddho bodhisattvaḥ prasādasahagatenodārādhimuktisahagatena cetasā spharitvābhyanumodate |",
  "SA20n1320:64": "iyamapi bodhisattvasyālpakṛcchreṇa mahatī apramāṇā tathāgatapūjā bodhāya mahāsaṃbhāraparigṛhītā yasyāṃ bodhisattvena satata-samitaṃ kalyāṇacittena hṛṣṭacittena yogaḥ karaṇīyaḥ |",
  "SA20n1320:65": "tatra yadbodhisattvaḥ stokastokaṃ muhūrtamuhūrtamantato godohamātramapi sarvasattva prāṇibhūteṣu maitracittaṃ bhāvayati |",
  "SA20n1320:66": "karuṇāsahagataṃ muditāsahagatamupekṣāsahagataṃ cittaṃ bhāvayati |",
  "SA20n1320:67": "tathā sarvasaṃskāreṣvanityasaṃjñāmanitye duḥkhasaṃjñāṃ duḥkhe'nātmasaṃjñāṃ nirvāṇe cānuśaṃsasaṃjñāṃ bhāvayati |",
  "SA20n1320:68": "tathā tathāgatānusmṛtiṃ dharmasaṃghapāramitānusmṛtiṃ bhāvayati |",
  "SA20n1320:69": "tathā stokastokaṃ muhūrtamuhūrtaṃ sarvadharmāṇāṃ prādeśikena mṛdukṣāntikenāpi jñānena nirabhilāpyadharmasvabhāvatathatādhimukto nirvikalpena nirnimittena cetasā viharati |",
  "SA20n1320:70": "prāgeva tata uttari tato bhūyaḥ |",
  "SA20n1320:71": "tathā bodhisattvaśīlasaṃvaraparipālanā |",
  "SA20n1320:72": "śamathavipaśyanāyāṃ bodhipākṣikeṣu ca dharmeṣu yogakriyā |",
  "SA20n1320:73": "tathā pāramitāsu saṃgrahavastuṣu ca samyagyogakriyā |",
  "SA20n1320:74": "itīyaṃ bodhisattvasya pratipattisahagatā tathāgata pūjā'gryāvarā praṇītā niruttarā |",
  "SA20n1320:75": "yasyāḥ pūjāyāḥ pūrvikā lābhasatkārapūjā sarvākārāpi śatatamīmapi kalāṃ nopaiti sahasratamīmapi kalāṃ nopaiti vistareṇa yāvadupaniṣadamapi nopaiti |",
  "SA20n1320:76": "itīyaṃ daśabhirākāraiḥ sarvākārā tathāgatapūjā veditavyā |",
  "SA20n1320:77": "yathā tathāgatapūjā evaṃ dharmapūjā saṃghapūjā yathāyogaṃ veditavyā |",
  "SA20n1320:78": "tatra triṣu ratneṣvetāṃ daśākārāṃ pūjāṃ kurvanbodhisattvastathāgatālambanaiḥ ṣaḍmiradhyāśayaiḥ karoti |",
  "SA20n1320:79": "guṇakṣetraniruttarādhyāśayatayā upakāriniruttarādhyāśayatayā'padadvipadādisarvasattvāgryādhyāśayatayā udumbarapuṣpavat sudurlaṃbhā'dhyāśayatayā ekākinastrisāhasrama sāhasre loka utpādātkevalādhyāśayatayā laukikalokottarasampatsarvārthaṃpratisaraṇādhyāśayatayā |",
  "SA20n1320:80": "tasyaibhiḥ ṣaḍbhiradhyāśayaiḥ tathāgate tasya vā dharme tasya vā saṃghe pūjā prakalpitā parīttāpyaprameyaphalā bhavanti prāgeva prabhūtā |",
  "SA20n1320:81": "tatra katibhirākāraiḥ samanvāgataṃ bodhisattvasya kalyāṇamitraṃ veditavyam |",
  "SA20n1320:82": "katibhiścākāraiḥ kalyāṇamitratā'bandhyā bhavati |",
  "SA20n1320:83": "katibhikārāraiḥ samanvāgataṃ kalyāṇamitraṃ prasādapadasthānagataṃ bhavati |",
  "SA20n1320:84": "kati kalyāṇamitrabhūtasya [bodhisattvasya] vineyeṣu kalyāṇamitra-karaṇīyāni bhavanti |",
  "SA20n1320:85": "katividhā ca kalyāṇamitrasaṃsevā bodhisattvasya |",
  "SA20n1320:86": "katyākārayā ca saṃjñayā kalyāṇamitrasyāntikādbodhisattvena dharmaḥ śrotavyaḥ |",
  "SA20n1320:87": "katiṣu ca sthāneṣu kalyāṇamitrasyāntikād bodhisattvena dharmaṃ śruṇvatā tasmindharmabhāṇake pudgale'manasikāraḥ karaṇīyaḥ |",
  "SA20n1320:88": "tatrāṣṭābhiraṅgaiḥ samanvāgataṃ bodhisattvasya kalyāṇamitraṃ sarvākāraparipūrṇaṃ veditavyam |",
  "SA20n1320:89": "vṛttastho bhavati bodhisattvasaṃvaraśīleṣu vyavasthito'khaṇḍacchidrakārī |",
  "SA20n1320:90": "bahuśruto bhavati nāvyutpannabuddhiḥ |",
  "SA20n1320:91": "adhigamayuktaśca bhavati lābhī bhāvanāmayasyānyatamānyatamasya kuśalasya lāmī śamathavipaśyanāyāḥ |",
  "SA20n1320:92": "anukampakaśca bhavati kāruṇikaḥ so'dhyupekṣya svaṃ dṛṣṭadharmaṃsukhavihāraṃ pareṣāmarthāya parayujyate |",
  "SA20n1320:93": "viśārado bhavati na pareṣāmasya dharmaṃ deśayataḥ smṛtiḥ pratibhānaṃ - va śāradyabhayāt pramuṣyate |",
  "SA20n1320:94": "kṣamaśca bhavati parato'vamānanāvahasanāvaspandana durukta-durāga-tādīnāmaniṣṭānāṃ vacanspathānāṃ vividhānañca sattvavipratipattīnām |",
  "SA20n1320:95": "aparikhinnamānasaśca bhavati balavān pratisaṃkhyānabahulaḥ akilāsī catasṛṇāṃ pariṣadāṃ dharmadeśanāyai |",
  "SA20n1320:96": "kalyāṇavākyaśca bhavati vākkaraṇenopeto dharmatāpraṇaṣṭaspaṣṭavāk |",
  "SA20n1320:97": "tatra pañcabhirākāraireva sarvākāraguṇayuktasya bodhisattvasya kalyāṇamitrasyābandhyaṃ kalyāṇamitrakaraṇīyaṃ bhavati |",
  "SA20n1320:98": "sa hi pareṣāmādita eva hitasukhaiṣī bhavati |",
  "SA20n1320:99": "tacca hitasukhaṃ yathābhūtaṃ prajānāti |",
  "SA20n1320:100": "na tatra viparyastabuddhirbhavati |",
  "SA20n1320:101": "yena copāyena yadrupayā dharmadeśanayā yaḥ sattvaḥ śakyarūpo bhavati vinetuṃ tatra śakto bhavati pratibalaḥ |",
  "SA20n1320:102": "aparikhinnamānasaśca bhavati |",
  "SA20n1320:103": "samakāraṇyaśca bhavati |",
  "SA20n1320:104": "sarvasattveṣu hīnamadhyaviśiṣṭeṣu na pakṣapatitaḥ |",
  "SA20n1320:105": "tatra pañcabhirākāraistatkalyāṇamitraṃ prasādapadasthitaṃ bhavati yenainaṃ pare'tyarthamabhiprasīdantyanuśraveṇāpi śrutvā prāgeva sammukhaṃ nirīkṣya |",
  "SA20n1320:106": "īryāpathasaṃpanno bhavati praśānteryāpathaḥ sarvāṅgapratyaṅgainirvikāraḥ |",
  "SA20n1320:107": "sthito bhavatyanuddhataacapalakāyavāṅmanaḥkarmāntapracāraḥ |",
  "SA20n1320:108": "niṣkuhakaśca bhavati na pareṣāṃ kuhanārthamīryāpathaṃ sthairyaṃ vā pratisaṃkhyāya kalpayati |",
  "SA20n1320:109": "anīrṣukaśca bhavati na pareṣāṃ dharmyaṃ kathāṃ lābhasatkāraṃ vā ārabhyāmarṣamutpādayati |",
  "SA20n1320:110": "api tu svayamadhyeṣyamāṇo'pi dharmakathane paraiḥ labhamāno'pi vipulaṃ lābhasatkāraṃ paramapadiśati aśaṭhena cetasā prasannena |",
  "SA20n1320:111": "pareṣāṃ tacca dhārmakathikatvaṃ tañca lābhasatkāramārabhyānujanāti |",
  "SA20n1320:112": "yathā svena lābhasatkāreṇa tuṣṭo bhavati tathā bhṛśataraṃ paralābhena parasatkāreṇa tuṣṭo bhavati [sumanāḥ] saṃlikhitaśca bhavatyalpabhāṇḍo'lpapariṣkāraḥ utpannotpannaparityaktasarvopakaraṇaḥ |",
  "SA20n1320:113": "tatra pañcabhirākārairayaṃ kalyāṇamitrabhūto bodhisattvaḥ pareṣāṃ vineyānāṃ kalyāṇamitrakāryaṃ karoti |",
  "SA20n1320:114": "codako bhavati |",
  "SA20n1320:115": "smārako bhavati |",
  "SA20n1320:116": "avavādako bhavati |",
  "SA20n1320:117": "anuśāsako bhavati |",
  "SA20n1320:118": "dharmadeśako bhavati |",
  "SA20n1320:119": "eṣāñca padānāṃ vistareṇa vibhāgo veditavyaḥ |",
  "SA20n1320:120": "tadyathā śrāvakabhūmāvavavādānuśāsanañca bhūyastata uttari veditavyaṃ tadyathā balagotrapaṭale |",
  "SA20n1320:121": "tatra caturbhirākārairbodhisattvasya kalyāṇamitrasevā paripūrṇā veditavyā |",
  "SA20n1320:122": "kālena kālaṃ glānopasthānasvasthopasthāna kriyayā premagauravaprasādopasaṃhṛtayā |",
  "SA20n1320:123": "kālena kālamabhivādanavandanapratyutthānāñjalisāmicīkarmapūjākriyayā dharmacīvarapiṇḍapātaśayanāsanaglānapratyayabhaiṣajyapariṣkāradānapūjayā ca |",
  "SA20n1320:124": "niśritasya ca dhārmikeṣvarthasaṃyoga-viyogeṣu vaśavartanatayā avikampanatayā yathābhūtatvāviṣkaraṇatayā |",
  "SA20n1320:125": "kālena ca cājñāmiprāyasyopasaṃkramaṇaparyupāsanaparipṛcchanaśravaṇatayā |",
  "SA20n1320:126": "tatra kalyāṇamitrasyāntikāddharmaṃ śrotukāmena bodhisattvena pañcākārayā saṃjñayā dharmaḥ śrotavyaḥ |",
  "SA20n1320:127": "ratnasaṃjñayā durlabhārthena |",
  "SA20n1320:128": "cakṣuḥsaṃjñayodārasahajaprajñāpratilābhāya hetubhāvārthena |",
  "SA20n1320:129": "ālokasaṃjñayā pratilabdhasahajajñānacakṣuṣā sarvākāra-yathābhūta-jñeyasaṃprakāśanārthena |",
  "SA20n1320:130": "mahāphalānuśaṃsasaṃjñayā nirvāṇasaṃbodhiniruttarapadaprāptihetubhāvārthena |",
  "SA20n1320:131": "anavadyaratisaṃjñayā dṛṣṭe dharme'prāpta nirvāṇasaṃbodhidharmayathābhūtapravicayaśamathavipaśyanā'navadyamahāratihetubhāvārthe |",
  "SA20n1320:132": "tatra bodhisattvena kalyāṇamitrasyāntikāddharmaṃ śruṇvatā tasmindharmabhāṇake pudgale pañcasthāneṣvamanasikāraṃ kṛtvā'vahitaśrotreṇa prasannamānasena dharmaḥ śrotavyaḥ |",
  "SA20n1320:133": "śīlabhraṃśe'manasikāraḥ karaṇīyaḥ |",
  "SA20n1320:134": "naivaṃ cittamabhisaṃskartavyaṃ duḥśīlo'yamasaṃvarasthaḥ nāhamataḥ śroṣyāmi |",
  "SA20n1320:135": "kulabhraṃśe'pyamanasikāraḥ karaṇīyaḥ |",
  "SA20n1320:136": "naivaṃ cittamabhisaṃskartabyaṃ nīlakulo'yaṃ nāhamataḥ śroṣyāmi |",
  "SA20n1320:137": "rūpabhraṃśe'pyamanasikāraḥ karaṇīyaḥ |",
  "SA20n1320:138": "naivaṃ cittamabhisaṃskartavyaṃ virupo'yaṃ nāhamataḥ śroṣyāmi |",
  "SA20n1320:139": "vyañjanabhraṃśe'pyamanasikāraḥ karaṇīyaḥ |",
  "SA20n1320:140": "naivaṃ cittamabhisaṃskartavyam anabhisaṃskṛtavākyo'yaṃ nāhamataḥ śroṣyāmi |",
  "SA20n1320:141": "nānyatrārthapratisaraṇena bhavitavyaṃ na vyañjanapratisaraṇena |",
  "SA20n1320:142": "mādhuryabhraṃśe'pyamanasikāraḥ karaṇīyaḥ |",
  "SA20n1320:143": "naivaṃ cittamabhisaṃskartavyaṃ paruṣavākyoyaṃ krodhano na ca madhuraṃ dharmaṃ bhāṣate nāhamataḥ śroṣyāmīti |",
  "SA20n1320:144": "ityevaṃ pañcasu sthāneṣvamanasikāraṃ kṛtvā bodhisattvena sādareṇa saddharmaparigrahaḥ kāryo na jātu dharmaḥ pudgaladoṣeṇa duṣṭo bhavati |",
  "SA20n1320:145": "tatra yo'sau mandaprajño bodhisattvaḥ pudgaladoṣeṣūpahatacitto dharmaṃ necchati śrotuṃ sa ātmana evāhitāya prajñāparihāṇāya pratipanno veditavyaḥ |",
  "SA20n1320:146": "kathañca bodhisattvaścatvāryapramāṇāni bhāvayati |",
  "SA20n1320:147": "maitrīṃ karuṇāṃ muditāmupekṣām |",
  "SA20n1320:148": "iha bodhisattvaḥ samāsatastrividhāni catvāryapramāṇāni bhāvayati |",
  "SA20n1320:149": "sattvālambanāni dharmālambanānyanālambanāni ca |",
  "SA20n1320:150": "yadbodhisattvastriṣu rāśiṣu sarvasattvānavasthāpya sukhitān duḥkhitān aduḥkhitāsukhitān sattvān sukhakāmānadhikṛtya sukhopasaṃhārādhyāśayagatena maitreṇa cetasā daśadiśaḥ spharitvā sattvādhimokṣeṇa viharati |",
  "SA20n1320:151": "iyamasya sattvālambanā maitrī veditavyā |",
  "SA20n1320:152": "yatpunaḥ dharmamātrasaṃjñī dharmamātre sattvopacāramāśayataḥ saṃpaśyaṃstāmeva maitrīṃ bhāvayati |",
  "SA20n1320:153": "iyamasya dharmālambanā maitrī veditavyā |",
  "SA20n1320:154": "yatpunardharmānapyavikalpayaṃstāmeva maitrīṃ bhāvayati |",
  "SA20n1320:155": "iyamasyānālambanā maitrī veditavyā |",
  "SA20n1320:156": "yathā sattvālambanā dharmālambanā'nālambanā maitrī evaṃ karuṇā muditopekṣā api veditavyā |",
  "SA20n1320:157": "tatra bodhisattvo duḥkhitān sattvānārabhya duḥkhāpanayanādhyāśayo daśasu dikṣu karuṇāsahagataṃ cittaṃ bhāvayati |",
  "SA20n1320:158": "sāsya karuṇā |",
  "SA20n1320:159": "sukhitānvā punaḥ sattvānārabhya sukhānumodanādhyāśayo dasaśu dikṣu muditāsahagataṃ cittaṃ bhāvayati |",
  "SA20n1320:160": "sāsya muditā |",
  "SA20n1320:161": "sa teṣāmeva trividhānāṃ sattvānāmaduḥkhāsukhitānā duḥkhitānāṃ sukhitānāñca yathākramaṃ mohadveṣarāgakleśavivekādhyāśayo daśasu dikṣūpekṣāsahagataṃ cittaṃ bhāvayati |",
  "SA20n1320:162": "iyamasyopekṣā |",
  "SA20n1320:163": "tatra yāni bodhisattvasya maitryādīnyapramāṇāni sattvālambanāni tānyanyatīrthya sādhāraṇāni veditavyāni |",
  "SA20n1320:164": "yāni punardharmālambanāni tāni śrāvakapratyekabuddhasādhāraṇāni na tvanyatīrthyasādhāraṇāni veditavyāni |",
  "SA20n1320:165": "yāni tu bodhisattvasyānālambanānyapramāṇāni tāni sarvatīrthya-śrāvakapratyekabuddhāsādhāraṇāni veditavyāni |",
  "SA20n1320:166": "tatra bodhisattvasya trīṇyapramāṇāni sukhādhyāśayasaṃgṛhītāni veditavyāni |",
  "SA20n1320:167": "maitrī karuṇā muditā ca |",
  "SA20n1320:168": "ekama pramāṇaṃ hitādhyāśayasaṃgṛhītaṃ veditavyaṃ yaduta upekṣā |",
  "SA20n1320:169": "sarvāṇi caitānyapramāṇāni bodhisattvasyānukampetyucyate |",
  "SA20n1320:170": "tasmāttaiḥ samanvāgatā bodhisattvā anukampakā ityucyante |",
  "SA20n1320:171": "tatra daśottaraśatākāraṃ duḥkhaṃ sattvadhātau saṃpaśyanto bodhisattvāḥ sattveṣu karuṇāṃ bhāvayanti |",
  "SA20n1320:172": "daśottaraśatākāraṃ duḥkhaṃ katamat |",
  "SA20n1320:173": "ekavidhaṃ duḥkham |",
  "SA20n1320:174": "aviśeṣeṇa pravṛttiduḥkhamārabhya sarvasattvāḥ pravṛttipatitā duḥkhitāḥ |",
  "SA20n1320:175": "dvividhaṃ duḥkham |",
  "SA20n1320:176": "chandamūlakaṃ yeṣāṃ [priyāṇāṃ] vastūnāṃ pariṇāmādanyathībhāvād duḥkhamutpadyate |",
  "SA20n1320:177": "sammohavipākañca duḥkhaṃ yaistīvraiḥ śārīrairveditaiḥ spṛṣṭastasminnātmabhāve ahamiti vā mameti vā sammūḍho'tyarthaṃ śocati |",
  "SA20n1320:178": "yena dviśalyāṃ vedanāṃ vedayate kāyikīñcaitasikīñca |",
  "SA20n1320:179": "trividhaṃ duḥkhaṃ duḥkhaduḥkhatayā saṃskāraduḥkhatayā vipariṇāmaduḥkhatayā ca |",
  "SA20n1320:180": "caturvidhaṃ duḥkham |",
  "SA20n1320:181": "virahaduḥkhaṃ priyāṇāṃ visaṃyogādyadutpadyate |",
  "SA20n1320:182": "samucchedaduḥkhaṃ nikāyasabhāganikṣepānmaraṇādyadutpadyate |",
  "SA20n1320:183": "santatiduḥkhaṃ muttaratramṛtasya janmapāraṃparyeṇa yadutpadyate |",
  "SA20n1320:184": "atyantaduḥkhamaparinirvāṇadharmakāṇāṃ sattvānāṃ ye pañcopādānaskandhāḥ |",
  "SA20n1320:185": "pañcavidhaṃ duḥkham |",
  "SA20n1320:186": "kāmacchandaparyavasthāna pratyayaṃ vyāpādastyāna-middhauddhatya-kaukṛtya-vicikitsā-paryavasthānapratyayañca yaddūḥkham |",
  "SA20n1320:187": "ṣaḍvidhaṃ duḥkham |",
  "SA20n1320:188": "hetuduḥkhamāpayaheturniṣevaṇāt phaladuḥkhamapāyopapattitaḥ |",
  "SA20n1320:189": "bhogān punarārabhya paryeṣṭiduḥkhamārakṣāduḥkhamatṛptiduḥkhaṃ vipraṇāśaduḥkhañca |",
  "SA20n1320:190": "tadetadabhisamasya ṣaḍvidhaṃ duḥkhaṃ bhavati |",
  "SA20n1320:191": "saptavidhaṃ duḥkham |",
  "SA20n1320:192": "jātirduḥkhaṃ jarāvyādhirmaraṇamapriyasaṃyogaḥ priyavinābhāvaḥ yadapīcchanparyeṣamāṇo na labhate tadapi duḥkham |",
  "SA20n1320:193": "aṣṭavidhaṃ duḥkham |",
  "SA20n1320:194": "śītaduḥkhabhuṣṇaduḥkhaṃ jighatsāduḥkhaṃ pipasāduḥkhamasvātantryaduḥkham |",
  "SA20n1320:195": "ātmopakramaduḥkhaṃ tadyathā nigranthaprabhṛtīnām |",
  "SA20n1320:196": "paropakramaduḥkhaṃ tadyathā paṇiloṣṭasaṃsparśādibhiḥ parato daṃśamaśakādisaṃsparśaiśca |",
  "SA20n1320:197": "īryāṃpathaikajātīyavihāraduḥkhañca |",
  "SA20n1320:198": "navavidhaṃ duḥkham |",
  "SA20n1320:199": "ātmavipattiduḥkhaṃ paravipattiduḥkhaṃ [jñātivipattiduḥkhaṃ bhogavipattiduḥkham] ārogyavipattiduḥkhaṃ śīlavipattiduḥkhaṃ dṛṣṭi-[vipattiduḥkhaṃ] dṛṣṭadhārmikaduḥkhaṃ sāmparāyikañca duḥkham |",
  "SA20n1320:200": "daśavidhaṃ duḥkham |",
  "SA20n1320:201": "bhojanakāyapariṣkāravaikalyaduḥkhaṃ pānayānavastrālaṅkārabhāṇḍopaṣkarapariṣkāravaikalyaduḥkhaṃ gandhamālyavilepanapariṣkāravaikalyaduḥkhaṃ nṛtyagītavāditrapariṣkāravaikalyaduḥkham ālokapariṣkāravaikalyaduḥkhaṃ strīpuruṣaparicaryākāyapariṣkāravaikalyaduḥkhañca daśamam punaranyaṃ navavidhaṃ duḥkhaṃ veditavyam |",
  "SA20n1320:202": "sarvaduḥkhaṃ mahāduḥkhaṃ sarvatomukhaṃ duḥkhaṃ vipratipattiduḥkhaṃ pravṛttiduḥkhamakāmakāraduḥkhaṃ vighātaduḥkhamānuṣaṅgikaṃ duḥkhaṃ sarvākārañca duḥkham |",
  "SA20n1320:203": "tatra sarvaduḥkhaṃ yat pūrvahetusamutpannaṃ vartamānapratyayasamutpannañca |",
  "SA20n1320:204": "tatra mahāduḥkhaṃ yaddīrghaṃkālikaṃ pragāḍhaṃ citraṃ nirantarañca |",
  "SA20n1320:205": "tatra sarvatomukhaṃ duḥkhaṃ yannārakaṃ tairyagyonikaṃ pretalaukikaṃ sugatiparyāpannañca |",
  "SA20n1320:206": "tatra vipratipattiduḥkhaṃ yad dṛṣṭe vā dharme paravyatikramāt parāpakārakaraṇāllabhate samutthāpayati |",
  "SA20n1320:207": "viṣamabhojanaparibhogāddhātuvaiṣamyajaṃ duḥkhaṃ samutthāpayati |",
  "SA20n1320:208": "anayena vātmadṛṣṭadharmaduḥkhopakramāt svayaṃ kṛtaṃ duḥkhaṃ samutthāpayati |",
  "SA20n1320:209": "ayoniśomanaskāra-tadbahulavihāritayā vā kleśopakleśaparyavasthānaduḥkhaṃ pratyanubhavati |",
  "SA20n1320:210": "kāyavāṅmanoduścaritabāhalyādbā āyatyāmāpāyikaṃ duḥkhaṃ pratyanubhavati |",
  "SA20n1320:211": "tatra pravṛttiduḥkhaṃ yat ṣaḍākārādaniyamādutpadyate saṃsāre saṃsarataḥ |",
  "SA20n1320:212": "ātmabhāvāniyamādrājā bhūtvā āḍhyaḥ kṛpaṇo bhavati |",
  "SA20n1320:213": "mātāpitraniyamāt putradārāniyamāddāsīdāsakarmakarapauruṣeyāniyamāt mitrāmātyajñātisālohitāniyamāt mātāpitarau bhūtvā yāvadvistareṇa mitrāmātyajñātisālohito bhūtvā'pareṇa samayena saṃsarato vadhako bhavati pratyarthikaḥ pratyamitraḥ |",
  "SA20n1320:214": "bhogāniyamācca saṃsāre saṃsaran mahābhogo bhūtvā punarapareṇa samayena paramadaridro bhavati |",
  "SA20n1320:215": "tatrākāmakāraduḥkha yaddīrghāyuṣkāmasya akāmamalpāyuṣkatayotpadyate |",
  "SA20n1320:216": "ābhirupyakāmasya cākāmaṃ vairupyataḥ |",
  "SA20n1320:217": "uccakulopapattikāmasya cākāmaṃ nīcakulopapattitaḥ |",
  "SA20n1320:218": "aiśvaryakāmasyākāmaṃ dāridryopanipātataḥ [mahā-] balakāmasya cākāmaṃ daurvalyopanipātata utpadyate |",
  "SA20n1320:219": "jñeyaṃ jñātukāmasya cākāmaṃ sammohājñānasamudācāra utpadyate |",
  "SA20n1320:220": "paraparājayakāmasya cākāmaṃ parāparājayādātmaparajayādyaddaḥkhamutpadyate |",
  "SA20n1320:221": "tatra vighātaduḥkhaṃ yadgṛhiṇāñca putradārādyapacayād yadutpadyate |",
  "SA20n1320:222": "pravrajitānāñca rāgādikleśopacayād yad duḥkhamutpadyate |",
  "SA20n1320:223": "yacca dukhaṃ durbhikṣopaghātādvā paracakropadhātādvā'ṭavīdurgapraveśasambādha saṃkaṭopaghātādvā utpadyate |",
  "SA20n1320:224": "yacca duḥkhaṃ parāyattavṛttatayā utpadyate |",
  "SA20n1320:225": "yacca duḥkhaṃmaṅgapratyaṅgavaikalyopaghātād votpadyate |",
  "SA20n1320:226": "yacca duḥkhaṃ vadhabandhanacchedanatāḍanapravāsanādyupadyātādutpadyate |",
  "SA20n1320:227": "tatrānuṣaṅgikaṃ duḥkhaṃ yadaṣṭāsu lokadharmeṣu duḥkhaṃ naśana dharmake naṣṭe kṣayadharmake kṣīṇe jarādharmake jīrṇe vyādhidharmake vyādhite maraṇadharmake mṛte'lābhato vā punarayaśasto vā nindāto vā yaddaḥkham |",
  "SA20n1320:228": "ityetadaṣṭavidhaṃ duḥkhaṃ prāryanāduḥkhañca |",
  "SA20n1320:229": "idamucyate ānuṣaṅgikaṃ duḥkham |",
  "SA20n1320:230": "tatra sarvākāraṃ duḥkhaṃ yatpañcākāraṃ yathoddiṣṭasukhavipakṣeṇa duḥkhaṃ hetuduḥkhaṃ vedayitaduḥkhaṃ sukhābhāvamātraduḥkhaṃ veditayānupacchedaduḥkhaṃ naiṣkramyapravivekopaśamasaṃbodhisukhavipakṣeṇa vāgārikakāmadhātusaṃyogaja-vitarka-pṛthagjanaduḥkhaṃ pañcamaṃ veditavyam |",
  "SA20n1320:231": "ityetacca paścavidhaṃ duḥkham |",
  "SA20n1320:232": "aupakramikamupakaraṇavaikalyajaṃ dhātuvaiṣamyajaṃ priyavipariṇāmajaṃ traidhātukāvacarakleśapakṣyadoṣṭhulyaduḥkhañca pañcamam |",
  "SA20n1320:233": "ityetat pañcavidhaṃ pūrvakaṃ caikadhyamabhisaṃkṣipya daśavidhaṃ dukhaṃ sarvākāramityucyate |",
  "SA20n1320:234": "iti pūrvakañca [pañcapañcāśadākāramidañca] pañcapañcāśadākāramaikadhyamabhisaṃkṣipya daśottaraśatākāraṃ duḥkhaṃ bhavati bodhisattvaḥ karuṇāyā ālambanaṃ yenālambanena bodhisattvānāṃ karuṇotpadyate vivardhate bhāvanāparipūriṃ gacchati |",
  "SA20n1320:235": "ataśca mahato duḥkhaskandhādekānnaviṃśatiprakāraduḥkhālambanā mahākaruṇā pravartate |",
  "SA20n1320:236": "ekānnaviṃśatiprakāraṃ duḥkhaṃ katamat |",
  "SA20n1320:237": "sammohavipākaṃ duḥkhaṃ saṃskāraduḥkhatāsaṃgṛhītaṃ duḥkhamātyantikaṃ duḥkhaṃ hetuduḥkhaṃ jātiduḥkhaṃ svayaṃkṛtaupakramikaṃ duḥkhaṃ śīlavipattiduḥkhaṃ dṛṣṭivipattiduḥkhaṃ pūrvahetukaṃ duḥkhaṃ mahadduḥkhaṃ nārakaṃ duḥkhaṃ sugatisaṃgṛhītaṃ duḥkhaṃ sarvavipratipattijaṃ duḥkhaṃ sarvapravṛttiduḥkhamajñānaduḥkhamaupacayikaṃ duḥkhamānuṣaṅgikaṃ duḥkhaṃ vedayitaduḥkhaṃ dauṣṭhulyaduḥkhañceti |",
  "SA20n1320:238": "tatra caturbhiḥ kāraṇaiḥ karuṇā mahākaruṇetyucyate gambhīraṃ sūkṣmaṃ durvijñeyaṃ sattvānāṃ duḥkhamālamvyotpannā bhavati |",
  "SA20n1320:239": "dīrghakālaparicitā ca bhavatyaneka kalpaśatasahasrābhyastā |",
  "SA20n1320:240": "tīvreṇa cābhogenālambane pravṛttā bhavati yadrūpeṇābhogenāyaṃ karuṇāviṣṭo bodhisattvaḥ sattvānāṃ duḥkhāpanayanahetoḥ svajīvitaśatānyapi parityajet prāgevaikaṃ jīvitaṃ prāgeva ca kāyapariṣkāram |",
  "SA20n1320:241": "sarvaduḥkhayātanāprakārāṃścodvahet |",
  "SA20n1320:242": "suviśuddhā ca bhavati tadyathā niṣṭhāgatānāśca bodhisattvānāṃ bodhisattvabhūmiviśuddhyā tathāgatānāñca tathāgatabhūmiviśuddhyā |",
  "SA20n1320:243": "anena khalu daśottareṇākāraśatena ye bodhisattvaḥ karuṇāṃ bhāvayanti sattveṣu te sarvāṃ bodhisattvakaruṇāṃ bhāvayanti |",
  "SA20n1320:244": "te punaḥ kṣiprameva karuṇāśayaśuddhimadhigacchanti śuddhāśayabhūmipraviṣṭām |",
  "SA20n1320:245": "sattveṣu cātyarthaṃ snigdhacittāśca bhavanti premacittāśca kartukāmacittāścākhinnacittāśca duḥkhodbahanacittāśca karmaṇyavaśyacittāśca |",
  "SA20n1320:246": "na ca tathā duḥkhasatyamabhisamitavata āryaśrāvakasya niṣṭhāgatasya dūrībhūtā nirvit-sahagatā cittasaṃtatiḥ pravartate yathā bodhisattvasya sattveṣu karuṇāpūrvaṅgamena cittena daśottarākāraśatapatitametaṃ mahāntaṃ duḥkhaskandhaṃ saṃpaśyataḥ |",
  "SA20n1320:247": "na ca bodhisattva evaṃ karuṇāparibhāvitamānasaḥ kiñcidādhyātmikabāhyaṃ vastu yanna parityajet |",
  "SA20n1320:248": "nāsti tacchīlasaṃvarasamādānaṃ yanna kuryāt |",
  "SA20n1320:249": "nāsti sa parāpakāraḥ kaścidyanna kṣamet |",
  "SA20n1320:250": "nāsti sa vīryārambho yannārabheta |",
  "SA20n1320:251": "nāsti taddhyānaṃ yanna samāpadyeta |",
  "SA20n1320:252": "nāsti sā prajñā yāṃ nānupraviśet |",
  "SA20n1320:253": "tasmāttathāgatāḥ pṛṣṭāḥ santaḥ-kutra pratiṣṭhitā bodhisattvasya bodhiriti-samyak vyākurvāṇā vyākurvanti karuṇāpratiṣṭhitā bodhisattvasya bodhiriti |",
  "SA20n1320:254": "tatraikaikamatra yathānirdiṣṭamapramāṇa [mapramāṇayā] samṛddhyā samṛddhiṃ bodhisattvasya pravartate |",
  "SA20n1320:255": "apramāṇeṣṭhaphalaparigrāhakamapramāṇaiścākārairekāntakuśalairanavadyaiḥ pravartate |",
  "SA20n1320:256": "evamapramāṇabhāvanānuyuktasya bodhisattvasya catvāro'nuśaṃsā veditavyāḥ |",
  "SA20n1320:257": "sāsyāpramāṇabhāvanā ādita eva paramadṛṣṭadharmasukhavihārāya bhavati |",
  "SA20n1320:258": "apramāṇapuṇyasaṃbhāraparigrahopacayāya bhavati |",
  "SA20n1320:259": "anuttarāyāṃ samyaksaṃbodhāvāśayadṛḍhatvāya bhavati |",
  "SA20n1320:260": "sattvānāṃ cārthe saṃsāre sarvaduḥkhodvahanāya bhavati |",
  "SA20n1320:261": "iti bodhisattvabhūmāvādhāre yogasthāne ṣoḍaśamaṃ pūjāsevāpramāṇapaṭalam |"
}