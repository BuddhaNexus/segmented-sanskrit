{
  "SA07n940:0": "dvādaśaḥ sargaḥ",
  "SA07n940:1": "viveka",
  "SA07n940:2": "apsarobhṛtako dharmaṃ carasītyatha coditaḥ |",
  "SA07n940:3": "ānandena tadā nandaḥ paraṃ vrīḍamupāgamat ||1 ||",
  "SA07n940:4": "tasya vrīḍena mahatā pramodo hṛdi nābhavat |",
  "SA07n940:5": "aprāmodyena vimukhaṃ nāvatasthe vrate manaḥ ||2 ||",
  "SA07n940:6": "kāmarāgapradhāno'pi parihāsasamo'pi san |",
  "SA07n940:7": "paripākagate hetau na sa tanmamṛṣe vacaḥ ||3 ||",
  "SA07n940:8": "aparīkṣakabhāvācca pūrvaṃ matvā divaṃ dhruvam |",
  "SA07n940:9": "tasmāt kṣeṣṇuṃ pariśrutya bhṛśaṃ saṃvegameyivān ||4 ||",
  "SA07n940:10": "tasya svargānnivavṛte saṃkalpāśvo manorathaḥ |",
  "SA07n940:11": "mahāratha ivonmārgādapramattasya sāratheḥ ||5 ||",
  "SA07n940:12": "svargatarṣānnivṛttaśca sadyaḥ svastha ivābhavat |",
  "SA07n940:13": "mṛṣṭādapathyād virato jijīviṣurivāturaḥ ||6 ||",
  "SA07n940:14": "visasmāra priyāṃ bhāryāmapsarodarśanād yathā |",
  "SA07n940:15": "tathānityatayodvignastatyājāpsaraso'pi saḥ ||7 ||",
  "SA07n940:16": "mahatāmapi bhūtānāmāvṛttiriti cintayan |",
  "SA07n940:17": "saṃvegācca sarāgo'pi vītarāga ivābhavat ||8 ||",
  "SA07n940:18": "babhūva sa hi saṃvegaḥ śreyasastasya vṛddhaye |",
  "SA07n940:19": "dhāturedhirivākhyāte paṭhito'kṣaracintakaiḥ ||9 ||",
  "SA07n940:20": "na tu kāmānmanastasya kenacijjagṛhe dhṛtiḥ |",
  "SA07n940:21": "triṣu kāleṣu sarveṣu nipāto'stiriva smṛtaḥ ||10 ||",
  "SA07n940:22": "khelagāmī mahābāhurgajendra iva nirmadaḥ |",
  "SA07n940:23": "so'bhyagacchad guruṃ kāle vivakṣurbhāvamātmanaḥ ||11 ||",
  "SA07n940:24": "praṇamya ca gurau murdhnā bāṣpavyākulalocanaḥ |",
  "SA07n940:25": "kṛtvāñjalimuvācedaṃ hriyā kiṃcidavāṅmukhaḥ ||12 ||",
  "SA07n940:26": "apsaraḥ prāptaye yanme bhagavan pratibhūrasi |",
  "SA07n940:27": "nāpsarobhirmamārtho'sti pratibhūtvaṃ tyajāmyaham ||13 ||",
  "SA07n940:28": "śrutvā hyāvartakaṃ svargaṃ saṃsārastha ca citratām |",
  "SA07n940:29": "na martyeṣu na deveṣu pravṛttirmama rocate ||14 ||",
  "SA07n940:30": "yadi prāpya divaṃ yatnānniyamena damena ca |",
  "SA07n940:31": "avitṛptāḥ patantyante svargāya tyāgine namaḥ ||15 ||",
  "SA07n940:32": "ataśca nikhilaṃ lokaṃ viditvā sacarācaram |",
  "SA07n940:33": "sarvaduḥkhakṣayakare tvaddharme parame rame ||16 ||",
  "SA07n940:34": "tasmād vyāsasamāsābhyāṃ tanme vyākhyātumarhasi |",
  "SA07n940:35": "yacchrutvā śṛṇvatāṃ śreṣṭha paramaṃ prāpnuyāṃ padam ||17 ||",
  "SA07n940:36": "tatastasyāśayaṃ jñātvā vipakṣāṇindriyāṇi ca |",
  "SA07n940:37": "śreyaścaivāmukhībhūtaṃ nijagāda tathāgataḥ ||18 ||",
  "SA07n940:38": "aho pratyavamarśo'yaṃ śreyasaste purojavaḥ |",
  "SA07n940:39": "araṇyāṃ mathyamānāyāmagnerdhūma ivotthitaḥ ||19 ||",
  "SA07n940:40": "ciramunmārgavihṛto lolairindriyavājibhiḥ |",
  "SA07n940:41": "avatīrṇo'si panthānaṃ diṣṭyā dṛṣṭyavimūḍhayā ||20 ||",
  "SA07n940:42": "adya te saphalaṃ janma lābho'dya sumahāṃstava |",
  "SA07n940:43": "yasya kāmarasajñasya naiṣkramyāyotsukaṃ manaḥ ||21 ||",
  "SA07n940:44": "loke'sminnālayārāme nivṛttau durlabhā ratiḥ |",
  "SA07n940:45": "vyathante hyapunarbhāvāt prapātādiva bāliśāḥ ||22 ||",
  "SA07n940:46": "duḥkhaṃ na syāt sukhaṃ me syāditi prayatate janaḥ |",
  "SA07n940:47": "atyantaduḥkhoparamaṃ sukhaṃ tacca na budhyate ||23 ||",
  "SA07n940:48": "aribhūteṣvanityeṣu satataṃ duḥkhahetuṣu |",
  "SA07n940:49": "kāmādiṣu jagat saktaṃ na vetti sukhamavyayam ||24 ||",
  "SA07n940:50": "sarvaduḥkhāpahaṃ tattu hastasthamamṛtaṃ tava |",
  "SA07n940:51": "viṣaṃ pītvā yadagadaṃ samaye pātumicchasi ||25 ||",
  "SA07n940:52": "anarhasaṃsārabhayaṃ mānārhaṃ te cikīrṣitam |",
  "SA07n940:53": "rāgāgnistādṛśo yasya dharmonmukha parāṅmukhaḥ ||26 ||",
  "SA07n940:54": "rāgoddāmena manasā sarvathā duṣkarā dhṛtiḥ |",
  "SA07n940:55": "sadoṣaṃ salilaṃ dṛṣṭvā pathineva pipāsunā ||27 ||",
  "SA07n940:56": "īdṛśī nāma buddhiste viruddhā rajasābhavat |",
  "SA07n940:57": "rajasā caṇḍavātena vivasvata iva prabhā ||28 ||",
  "SA07n940:58": "sā jighāṃsustamo hārdaṃ yā saṃprati vijṛmbhate |",
  "SA07n940:59": "tamo naiśaṃ prabhā saurī vinirgīrṇeva meruṇā ||29 ||",
  "SA07n940:60": "yuktarūpamidaṃ caiva śuddhasattvasya cetasaḥ |",
  "SA07n940:61": "yatte syānnaiṣṭhike sūkṣme śreyasi śraddadhānatā ||30 ||",
  "SA07n940:62": "dharmacchandamimaṃ tasmādvivardhayitumarhasi |",
  "SA07n940:63": "sarvadharmā hi dharmajña niyamācchandahetavaḥ ||31 ||",
  "SA07n940:64": "satyāṃ gamanabuddhau hi gamanāya pravartate |",
  "SA07n940:65": "śayyābuddhau ca śayanaṃ sthānabuddhau tathā sthitiḥ ||32 ||",
  "SA07n940:66": "antarbhūmigataṃ hyambhaḥ śraddadhāti naro yadā |",
  "SA07n940:67": "arthiṃtve sati yatnena tadā khanati gāmimām ||33 ||",
  "SA07n940:68": "nārthī yadyagninā vā syācchraddadhyāttaṃ na vāraṇau |",
  "SA07n940:69": "mathnīyānnāraṇiṃ kaścittabhaāve sati mathyate ||34 ||",
  "SA07n940:70": "sasyotpattiṃ yadi na vā śraddadhyāt kārṣakaḥ kṣitau |",
  "SA07n940:71": "arthī sasyena vā na syād bījāni na vaped bhuvi ||35 ||",
  "SA07n940:72": "ataśca hasta ityuktā mayā śraddhā viśeṣataḥ |",
  "SA07n940:73": "yasmād gṛṇhāti saddharmaṃ dāyaṃ hasta yato yathāḥ ||36 ||",
  "SA07n940:74": "prādhānyādindriyamiti sthiratvād balamityataḥ |",
  "SA07n940:75": "guṇadāridrayaśamanād dhanamityabhivarṇitā ||37 ||",
  "SA07n940:76": "rakṣaṇārthena dharmasya tatheṣīketyudāhṛtā |",
  "SA07n940:77": "loke'smin durlabhatvācca ratnamityabhibhāṣitā ||38 ||",
  "SA07n940:78": "punaśca bījamityuktā nimittaṃ śreyaso yadā |",
  "SA07n940:79": "pāvanārthena pāpasya nadītyabhihitā punaḥ ||39 ||",
  "SA07n940:80": "yasmāddharmasya cotpattau śraddhā kāraṇamuttamam |",
  "SA07n940:81": "mayoktā kāryatastasmāttatra tatra tathā tathā ||40 ||",
  "SA07n940:82": "śraddhāṅkuramimaṃ tasmāt saṃvardhayitumarhasi |",
  "SA07n940:83": "tadvṛddhau vardhate dharmo mūlavṛddhau yathā drumaḥ ||41 ||",
  "SA07n940:84": "vyākulaṃ darśanaṃ yasya durbalo yasya niścayaḥ |",
  "SA07n940:85": "tasya pāriplavā śraddhā na hiṃ kṛtyāya vartate ||42 ||",
  "SA07n940:86": "yāvattattvaṃ na bhavati hi dṛṣṭaṃ śrutaṃ vā",
  "SA07n940:87": "tāvacchraddhā na bhavati balasthā sthirā vā |",
  "SA07n940:88": "dṛṣṭe tattve niyamaparibhūtendriyasya",
  "SA07n940:89": "śraddhāvṛkṣo bhavati saphalaścāśrayaśca ||43 ||",
  "SA07n940:90": "saundarananda mahākāvya meṃ “viveka“ nāmaka dvādaśa sarga samāpta |"
}