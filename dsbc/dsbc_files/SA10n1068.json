{
  "SA10n1068:0": "20",
  "SA10n1068:1": "sāmagrīparīkṣā viṃśatitamaṃ prakaraṇam |",
  "SA10n1068:2": "atrāha - vidyate kālaḥ,",
  "SA10n1068:3": "phalapravṛttau sahakārikāraṇabhāvāt |",
  "SA10n1068:4": "yo nāsti, nāsau saha kārikāraṇabhāvena pratipadyate,",
  "SA10n1068:5": "vandhyātanayavat |",
  "SA10n1068:6": "tasmādasti kālaḥ,",
  "SA10n1068:7": "sahakārikāraṇabhāvāt |",
  "SA10n1068:8": "iha bījāvanisalilajvalanapavanagaganābhidhānahetupratyayasāmagrīṃ pratītya ayamaṅkura upajāyamānaḥ satyāmapi bījādipratyayasāmagryām,",
  "SA10n1068:9": "ṛtuviśeṣāsaṃnidhānānnopajāyate |",
  "SA10n1068:10": "yathā ca bāhyeṣu,",
  "SA10n1068:11": "evamādhyātmikeṣvapi |",
  "SA10n1068:12": "yathoktaṃ bhagavatā -",
  "SA10n1068:13": "na praṇaśyanti karmāṇi kalpakoṭiśatairapi |",
  "SA10n1068:14": "sāmagrīṃ prāpya kālaṃ ca phalanti khalu dehinām ||iti ||",
  "SA10n1068:15": "yasmācca evamasti kālāpekṣā,",
  "SA10n1068:16": "tasmādastyasau kālo nāma,",
  "SA10n1068:17": "yaḥ aṅkurādipravṛttau sahakārikāraṇaṃ bhavatīti |",
  "SA10n1068:18": "ucyate |",
  "SA10n1068:19": "syāt sahakārikāraṇatā kālasya,",
  "SA10n1068:20": "yadi aṅkurādiphalasya pravṛttireva syāt |",
  "SA10n1068:21": "na tvasti |",
  "SA10n1068:22": "kathaṃ kṛtvā?",
  "SA10n1068:23": "iha bījādihetupratyayasāmagrīto'ṅkurādiphalodaye parikalpyamāne vyavasthitasya vā phalasya sāmagryāṃ satyāṃtata utpādaḥ parikalpyeta avyavasthitasya vā?",
  "SA10n1068:24": "kiṃ cātaḥ?",
  "SA10n1068:25": "yadi tāvad vyavasthitasya parikalpyate,",
  "SA10n1068:26": "tanna yujyate iti pratipādayannāha -",
  "SA10n1068:27": "hetośca pratyayānāṃ ca sāmagryā jāyate yadi |",
  "SA10n1068:28": "phalamasti ca sāmagryāṃ sāmagryā jāyate katham ||1 ||",
  "SA10n1068:29": "yadi hetupratyayasāmagryāṃ tvanmatena phalamasti,",
  "SA10n1068:30": "nanu evaṃ sati yasmāt sāmagryāmasti,",
  "SA10n1068:31": "kathaṃ tayā tajjanyate?",
  "SA10n1068:32": "na hi kuṇḍe dadhi vidyamānaṃ kuṇḍena janyate |",
  "SA10n1068:33": "api ca |",
  "SA10n1068:34": "yadvidyate tanniṣpannatvāt niṣpannapurovasthitaghaṭavat na punarjanmāpekṣate |",
  "SA10n1068:35": "abhivyaktiḥ sthaulyaṃ vā sūkṣmātmanā vidyamānasya kriyata iti cet,",
  "SA10n1068:36": "tasyāpi pakṣasya pūrvameva -",
  "SA10n1068:37": "āgacchatyanyato nāgnirindhane'gnirna vidyate |",
  "SA10n1068:38": "ityatroktamuttaram ||1 ||",
  "SA10n1068:39": "atha nāstyeva sāmagryāṃ phalamiti parikalpyate,",
  "SA10n1068:40": "etadapi nopapadyate iti pratipādayannāha -",
  "SA10n1068:41": "hetośca pratyayānāṃ ca sāmagryā jāyate yadi |",
  "SA10n1068:42": "phalaṃ nāsti ca sāmagryāṃ sāmagryā jāyate katham ||2 ||",
  "SA10n1068:43": "yadi hetośca pratyayānāṃ ca sāmagryāṃ nāsti tatphalam,",
  "SA10n1068:44": "kathaṃ tarhi hetupratyayasāmagryā phalaṃ janyate?",
  "SA10n1068:45": "tatra avidyamānatvāt sikatābhiriva tailam |",
  "SA10n1068:46": "ata eva asaṃbhāvayannāha -",
  "SA10n1068:47": "phalaṃ nāsti ca sāmagryāṃ sāmagryā jāyate katham |",
  "SA10n1068:48": "na tatphalaṃ sāmagrīto jāyate ityabhiprāyaḥ ||2 ||",
  "SA10n1068:49": "kiṃ cānyat -",
  "SA10n1068:50": "hetośca pratyayānāṃ ca sāmagryāmasti cetphalam |",
  "SA10n1068:51": "gṛhyeta nanu sāmagryāṃ sāmagryāṃ ca na gṛhyate ||3 ||",
  "SA10n1068:52": "yad yatra asti,",
  "SA10n1068:53": "tat tatra gṛhyate,",
  "SA10n1068:54": "tadyathā kuṇḍe dadhi |",
  "SA10n1068:55": "yacca yatra nāsti na tattatra gṛhyate tadyathā sikatāsu tailam,",
  "SA10n1068:56": "maṇḍūkajaṭāyāṃ śiromaṇiḥ ||",
  "SA10n1068:57": "atha syāt - vidyamānā api padārthāḥ atisaukṣmyāt,",
  "SA10n1068:58": "atisaṃnikarṣāt,",
  "SA10n1068:59": "ativiprakarṣāt,",
  "SA10n1068:60": "indriyopaghātāt,",
  "SA10n1068:61": "mūrtivaddravyavyavadhānāt,",
  "SA10n1068:62": "mūrtyantardhānāt,",
  "SA10n1068:63": "manonavasthānāt,",
  "SA10n1068:64": "paramāṇuvat akṣasthāñjanaśalākāvat ādityagativat taimirikaikaikakeśavat andhabadhirādirūpaśabdādivat kuḍayādivyavahitaghaṭādivat siddhadevapiśācādiśarīravat viṣayāntaravyāpṛtasya viṣayāntaravanna gṛhyate iti cet,",
  "SA10n1068:65": "kiṃ khalu eṣāmagṛhyamāṇānāmastitve liṅgam,",
  "SA10n1068:66": "yena eṣāmastitve sati anupalabdhiriti syāt?",
  "SA10n1068:67": "anumānopamānāgamairgrahaṇādeṣāmastitvamiti cet,",
  "SA10n1068:68": "na tarhi teṣāmanupalabdhiriti vaktavyam,",
  "SA10n1068:69": "anumānādibhirupalabhyamānatvāt |",
  "SA10n1068:70": "yad rūpīndriyagrāhyaṃ tad ebhiḥ kāraṇairvidyamānamapi sanna gṛhyate,",
  "SA10n1068:71": "iti cet, ucyate |",
  "SA10n1068:72": "kimasmābhirevamuktam - rūpīndriyairvidyamānaṃ sad gṛhyeteti?",
  "SA10n1068:73": "kiṃ tarhi sāmānyenaiva yad brūmaḥ - gṛhyeta nanu sāmagryāmiti ||",
  "SA10n1068:74": "athāpi manyase - yad yatra nāsti,",
  "SA10n1068:75": "na tat tasmādutpadyate sikatābhyastailavat |",
  "SA10n1068:76": "utpadyate ca sāmagrītaḥ phalam,",
  "SA10n1068:77": "tasmādanumānataḥ sāmagryāṃ phalasyāstitvamiti |",
  "SA10n1068:78": "ucyate |",
  "SA10n1068:79": "yad yatra asti,",
  "SA10n1068:80": "na tat tasmādutpadyate,",
  "SA10n1068:81": "tadyathā kuṇḍād dadhi iti |",
  "SA10n1068:82": "asmādapyanumānādastitvamasya ayuktamiti kṛtvā nāstyeva sāmagryāṃ phalamiti kiṃ na gṛhyate?",
  "SA10n1068:83": "athāpi syāt - ubhyorapi pakṣayoranumānavirodhād yathā astitvaṃ na yuktam,",
  "SA10n1068:84": "evaṃ nāstitvamapīti |",
  "SA10n1068:85": "ucyate |",
  "SA10n1068:86": "na vayamasyāsattvaṃ pratipādayāmaḥ,",
  "SA10n1068:87": "kiṃ tarhi paraparikalpitaṃ sattvamasya nirākurmaḥ |",
  "SA10n1068:88": "evaṃ na vayamasya sattvaṃ pratipādayāmaḥ,",
  "SA10n1068:89": "kiṃ tarhi paraparikalpitamasattvamasya apākurmaḥ |",
  "SA10n1068:90": "antadvayaparihāreṇa madhyamāyāḥ pratipadaḥ pratipādayitumiṣṭatvāditi |",
  "SA10n1068:91": "uktaṃ ca āryadevapādīye śatake -",
  "SA10n1068:92": "stambhādīnāmalaṃkāro gṛhasyārthe nirarthakaḥ |",
  "SA10n1068:93": "satkāryameva yasyeṣṭaṃ yasyāsatkāryameva ca || iti |",
  "SA10n1068:94": "tadevaṃ na sāmagrītaḥ phalamutpadyate vidyamānasya grahaṇaprasaṅgāt,",
  "SA10n1068:95": "iti vyavasthitam ||3 ||",
  "SA10n1068:96": "atha manyase - nāstyeva sāmagryāṃ phalamiti, evamapi -",
  "SA10n1068:97": "hetośca pratyayānāṃ ca sāmagryāṃ nāsti cetphalam |",
  "SA10n1068:98": "hetavaḥ pratyayāśca syurahetupratyayaiḥ samāḥ ||4 ||",
  "SA10n1068:99": "yathā hi jvālāṅgārādiṣu aṅkuro nāstīti kṛtvā tasya te hetupratyayā na bhavanti,",
  "SA10n1068:100": "eva vivakṣitānāmapi bījādīnāṃ hetupratyayatā na syāt teṣu aṅkuro nāstīti kṛtvā |",
  "SA10n1068:101": "na ca ahetu pratyayebhyaḥ phalapravṛttiryukteti nāsti svabhāvataḥ phalapravṛttiḥ ||",
  "SA10n1068:102": "atrāha - naiva hi sāmagryāḥ phalotpādanasāmarthyamasti yataḥ iyaṃ cintā syāt - kiṃ sāmagryāṃ phalamasti utāho nāstīti |",
  "SA10n1068:103": "kiṃ tarhi hetoḥ phalotpādanasāmarthyam |",
  "SA10n1068:104": "sāmagrī tu hetoranugrahamātraṃ karoti |",
  "SA10n1068:105": "sa hetuḥ phalasyotpattyarthaṃ hetuṃ datvā nirudhyate,",
  "SA10n1068:106": "tena ca hetunā anugṛhyamāṇaṃ phalamutpadyate iti |",
  "SA10n1068:107": "ucyate |",
  "SA10n1068:108": "naiva hi ajātasya phalasya hetoranugrahaṇamasti |",
  "SA10n1068:109": "na cāpyajātasya bandhyātanayasyeva kenacitkiṃcinmātraṃ kartuṃ śakyamityayuktaiṣā kalpanā ||4 ||",
  "SA10n1068:110": "api ca -",
  "SA10n1068:111": "hetukaṃ phalasya datvā yadi heturnirudhyate |",
  "SA10n1068:112": "yaddattaṃ yanniruddhaṃ ca hetorātmadvayaṃ bhavet ||5 ||",
  "SA10n1068:113": "yadi hetuḥ phalasyotpattyarthaṃ hetukaṃ kāraṇaṃ datvā nirudhyata iti parikalpyate,",
  "SA10n1068:114": "evaṃ sati yaddattaṃ yanniruddhaṃ ca tadātmabhāvadvayaṃ hetoḥ syāt |",
  "SA10n1068:115": "na caitad yuktam,",
  "SA10n1068:116": "ardhaśāśvataprasaṅgāt nityānityayośca parasparaviruddhayorekatvābhāvāt ||5 ||",
  "SA10n1068:117": "atha hetorātmabhāvadvayaprasaṅgaparihārārthaṃ sarvātmanā nirodha iṣyate phalasyotpattyarthaṃ kiṃcidapyadatvā, evamapi -",
  "SA10n1068:118": "hetuṃ phalasyādatvā ca yadi heturnirudhyate |",
  "SA10n1068:119": "hetau niruddhe jātaṃ tatphalamāhetukaṃ bhavet ||6 ||",
  "SA10n1068:120": "yadi phalasya kiṃcidapyadatvā sarvātmanā heturnirudhyate,",
  "SA10n1068:121": "nanu tasmin hetau niruddhe yatphalamutpadyate tat āhetukaṃ syāt |",
  "SA10n1068:122": "na ca āhetukamasti |",
  "SA10n1068:123": "ityayuktaiṣā kalpanā ||6 ||",
  "SA10n1068:124": "atrāha - yadi evaṃ phalasya hetorutpattau doṣaḥ,",
  "SA10n1068:125": "evaṃ sati sahotpannaiva sāmagrī phalasya janikā astu,",
  "SA10n1068:126": "tadyathā pradīpaprabhāyā iti |",
  "SA10n1068:127": "eṣāpi kalpanā nopapadyate iti pratipādayannāha -",
  "SA10n1068:128": "phalaṃ sahaiva sāmagryā yadi prādurbhavetpunaḥ |",
  "SA10n1068:129": "ekakālau prasajyete janako yaśca janyate ||7 ||",
  "SA10n1068:130": "na caikakālayoḥ savyetaragoviṣāṇayorjanyajanakatvaṃ dṛṣṭam,",
  "SA10n1068:131": "vāmadakṣiṇakarayoścaraṇayorvā,",
  "SA10n1068:132": "ityayuktaiṣā kalpanā ityayuktametat ||7 ||",
  "SA10n1068:133": "atrāhureke - naiva hi abhūtvā bhāvānāmutpattiryuktā ākasmikatvaprasaṅgāt |",
  "SA10n1068:134": "tasmād hetupratyayasāmagrītaḥ pūrvameva tat phalamanāgatāvasthāyāṃ vyavasthitamanāgatātmanā |",
  "SA10n1068:135": "tasya hetupratyaya sāmagryā vartamānāvasthā janyate,",
  "SA10n1068:136": "dravyaṃ tu vyavasthitameveti |",
  "SA10n1068:137": "tān pratyucyate -",
  "SA10n1068:138": "pūrvameva ca sāmagryāḥ phalaṃ prādurbhavedyadi |",
  "SA10n1068:139": "hetupratyayanirmuktaṃ phalamāhetukaṃ bhavet ||8 ||",
  "SA10n1068:140": "yadi bhavatāmabhīpsitaṃ sāmagrītaḥ pūrvameva phalaṃ svarūpataḥ syāditi,",
  "SA10n1068:141": "tad hetupratyayanirapekṣaṃ syāt,",
  "SA10n1068:142": "tataśca āhetukaṃ syāt |",
  "SA10n1068:143": "na ca āhetukānāṃ padārthānāmastitvaṃ yuktam ,",
  "SA10n1068:144": "kharaturagoragaviṣāṇādīnāmapyastitvaprasaṅgāt ,",
  "SA10n1068:145": "pūrvasiddhasya ca punaḥ hetupratyayāpekṣayā niṣprayojanatvādityayuktametat ||8 ||",
  "SA10n1068:146": "anye punarvarṇayanti - hetureva phalaṃ janayati na sāmagrī |",
  "SA10n1068:147": "na ca uktadoṣaprasaṅgaḥ |",
  "SA10n1068:148": "yasmāt na hi anyohetuḥ anyat phalam |",
  "SA10n1068:149": "yataḥ, kiṃ hetuṃ datvā phalasya heturnirudhyate uta adatvaiveti vicāraḥ syāt |",
  "SA10n1068:150": "api tu hetureva niruddhaḥ phalātmanā vyavasthitaḥ iti |",
  "SA10n1068:151": "ucyate | evamapi -",
  "SA10n1068:152": "niruddhe cetphalaṃ hetau hetoḥ saṃkramaṇaṃ bhavet |",
  "SA10n1068:153": "pūrvajātasya hetośca punarjanma prasajyate ||9 ||",
  "SA10n1068:154": "yadi niruddhe hetau bhavanmatena phalamutpadyate,",
  "SA10n1068:155": "tacca phalaṃ hetvātmakameva bhavatīti parikalpyate,",
  "SA10n1068:156": "evaṃ sati hetoḥ saṃkramaṇaṃ bhavet,",
  "SA10n1068:157": "naṭasya veṣāntaraparityāgena veṣāntarasaṃcāravat hetoḥ saṃkramaṇa mātrameva syāt,",
  "SA10n1068:158": "na tu apūrvasya phalasyotpādaḥ |",
  "SA10n1068:159": "tataśca hetornityataiva syāt |",
  "SA10n1068:160": "na ca nityānā mastitvaṃ kkacidasti |",
  "SA10n1068:161": "yathoktaṃ śatake -",
  "SA10n1068:162": "apratītyāstitā nāsti kadācitkasyacitkkacit |",
  "SA10n1068:163": "na kadācitkkacitkaścidvidyate tena śāśvataḥ ||iti ||",
  "SA10n1068:164": "kiṃ ca | etasyāṃ kalpanāyāṃ pūrvajātasya ca hetoḥ punarjanma prāpnoti |",
  "SA10n1068:165": "na ca jātasya punarapi [janma] yujyate niṣprayojanatvāt,",
  "SA10n1068:166": "anavasthāprasaṅgācca ||",
  "SA10n1068:167": "atha manyase - yenātmanā vidyamāno na tenaivātmanā jāyate,",
  "SA10n1068:168": "yena cātmanā avidyamānaḥ tenaiva jāyata iti |",
  "SA10n1068:169": "etadapi na yuktam |",
  "SA10n1068:170": "aparityaktahetusvabhāvasya hetusvarūpasya phalamiti saṃjñāmātrabhedādavasthābhedācca dravyābhedasya sādhayitumaśakyatvāt |",
  "SA10n1068:171": "phalāvasthāyāṃ ca parityaktahetusvabhāvasya phalaśabdavācyatvād hetuḥ phalātmanā tiṣṭhatīti yatkiṃcidetat ||9 ||",
  "SA10n1068:172": "kiṃ cānyat - yadi hetuḥ phalaṃ janayet,",
  "SA10n1068:173": "niruddho vā janayedaniruddho vā?",
  "SA10n1068:174": "phalamapi utpannaṃ vā janayedanutpannaṃ vā?",
  "SA10n1068:175": "ubhayathā ca nopapadyate iti pratipādayannāha -",
  "SA10n1068:176": "janayetphalamutpannaṃ niruddho'staṃgataḥ katham |",
  "SA10n1068:177": "tiṣṭhannapi kathaṃ hetuḥ phalena janayeddhṛtaḥ ||10 ||",
  "SA10n1068:178": "[ yadi tāvata niruddhaḥ astaṃgataḥ hetuḥ utpannaṃ sat vidyamānaṃ phalaṃ janayatīti parikalpyate,",
  "SA10n1068:179": "tannopapadyate |",
  "SA10n1068:180": "kasmāditi cet,",
  "SA10n1068:181": "kathaṃ niruddhaḥ asaṃvidyamānaḥ hetuḥ phalaṃ janayet?",
  "SA10n1068:182": "yadi janayati,",
  "SA10n1068:183": "vandhyāputro'pi putraṃ janayiṣyati |",
  "SA10n1068:184": "phalaṃ ca sad vidyamānamapi janmanirapekṣamapi kathaṃ heturjanayi ṣyati?",
  "SA10n1068:185": "atha manyase - śaktyabhāvānniruddho na janayati,",
  "SA10n1068:186": "kiṃ tu tiṣṭhanneva hetuḥ phalaṃ janayiṣyatīti |",
  "SA10n1068:187": "ucyate | ]",
  "SA10n1068:188": " tiṣṭhannapi heturavikṛtarūpo vidyamānena phalena vṛtaḥ saṃbaddhaḥ kathaṃ janayet ? iha hi -",
  "SA10n1068:189": "kāraṇaṃ vikṛtiṃ gacchajjāyate'nyasya kāraṇam |",
  "SA10n1068:190": "iti kāraṇābhāvaṃ pratipadyamānasya hetoravaśyaṃ vikāreṇa bhavitavyam |",
  "SA10n1068:191": "yastu na vikriyate,",
  "SA10n1068:192": "sa hetulakṣaṇayukta eva na bhavatīti |",
  "SA10n1068:193": "phalena ca saṃbaddhaḥ kathaṃ janayet?",
  "SA10n1068:194": "phalasya vidyamānatvāt ||10 ||",
  "SA10n1068:195": "atha manyase - vidyamānasya phalasya punarjanayitumaśakyatvāt avṛta eva asaṃbaddha eva hetuḥ phalena phalaṃ janayiṣyatīti,",
  "SA10n1068:196": "etadapyayuktamityāha -",
  "SA10n1068:197": "athāvṛtaḥ phalenāsau katamajjanayetphalam |",
  "SA10n1068:198": "yadi hetuḥ phalena asaṃbaddha eveṣyate,",
  "SA10n1068:199": "tadā katamadidānīṃ phalaṃ janayet?",
  "SA10n1068:200": "sarvameva vā phalaṃ janayedasaṃbaddhatvāt,",
  "SA10n1068:201": "na vā kiṃcijjanayedasaṃbaddhatvādevetyabhiprāyaḥ ||",
  "SA10n1068:202": "kiṃ cānyat | yadi hetuḥ phalaṃ janayet,",
  "SA10n1068:203": "sa dṛṣṭvā phalaṃ janayedadṛṣṭvā vā?",
  "SA10n1068:204": "ubhayathā ca na yujyate ityāha-",
  "SA10n1068:205": "na hyadṛṣṭvā vā dṛṣṭvā vā heturjanayate phalam ||11 ||",
  "SA10n1068:206": "tatra yadi heturdṛṣṭvā janayatīti parikalpyate,",
  "SA10n1068:207": "tanna yujyate |",
  "SA10n1068:208": "yasmādvidyamānameva draṣṭuṃ pāryate nāvidyamānam |",
  "SA10n1068:209": "vidyamānaṃ cet,",
  "SA10n1068:210": "tanna janyate vidyamānatvāditi |",
  "SA10n1068:211": "evaṃ tāvad hetuḥ phalaṃ dṛṣṭvā na janayati,",
  "SA10n1068:212": "adṛṣṭvāpi na janayati,",
  "SA10n1068:213": "sarvasya phalasya hetorjanakatvaprasaṅgāt ||",
  "SA10n1068:214": "atha kimidaṃ darśanaṃ kiṃ vā adarśanamiti? ucyate |",
  "SA10n1068:215": "prasiddhametalloke - upalabdhirdarśanamiti ||",
  "SA10n1068:216": "nanu etad bījādiṣu nirindriyeṣu na saṃbhavati |",
  "SA10n1068:217": "saṃbhavatu mā vā |",
  "SA10n1068:218": "nāsmākamayaṃ paryanuyogaḥ kiṃ tarhi tasyotpādavādinaḥ |",
  "SA10n1068:219": "tatra yaḥ utpādavādī brūyāt - dṛṣṭvā janayatīti,",
  "SA10n1068:220": "sa vaktavyaḥ - na dṛṣṭametalloke yadbījādikaṃ paśyatīti |",
  "SA10n1068:221": "tasmādayuktā eṣā kalpanā |",
  "SA10n1068:222": "atha adṛṣṭvā kalpayet,",
  "SA10n1068:223": "evamapi yatkiṃcidadṛṣṭaṃ saṃbhavati tatsarvamutpādayet,",
  "SA10n1068:224": "na cotpādayati,",
  "SA10n1068:225": "tasmāt na adṛṣṭvāpi janayati |",
  "SA10n1068:226": "aniṣṭāpattyā hi vayaṃ parakalpanāṃ vicārayāmaḥ saṃsārāṭavīkāntāragiridarīprapātaduḥkhamālāsamākulāmā tāmīva |",
  "SA10n1068:227": "buddhipūrvakartṛkaṃ ca puruṣādikāraṇino jagadabhyupagacchanto nirgranthāścaikendriyaṃ bījādikaṃ pratipannāḥ prasaṅgānna vyativartanta iti |",
  "SA10n1068:228": "tasmānnāsti doṣaḥ ||11 ||",
  "SA10n1068:229": "kiṃ cānyat - yadi yuṣmadabhimataṃ hetoḥ phalasya ca anyonyaḍhaukanalakṣaṇaṃ saṃgamanaṃ syāt,",
  "SA10n1068:230": "syāttadānīṃ tayorjanyajanakabhāvaḥ |",
  "SA10n1068:231": "yasmāt na hi parasparāsaṃgatayorālokāndhakārayoḥ saṃsāranirvāṇa yorjanyajanakabhāvo dṛṣṭa iti |",
  "SA10n1068:232": "ataḥ avaśyaṃ hetuphalabhāvayorjanyajanakabhāvamicchatā pareṇa saṃgati rabhyupeyā |",
  "SA10n1068:233": "sā ca kālatraye'pi vicāryamāṇā na saṃbhavati |",
  "SA10n1068:234": "ato hetuḥ phalaṃ na janayati |",
  "SA10n1068:235": "yathā ca saṃgatirnāsti tathā pratipādayannāha-",
  "SA10n1068:236": "nātītasya hyatītena phalasya saha hetunā |",
  "SA10n1068:237": "nājātena na jātena saṃgatirjātu vidyate ||12 ||",
  "SA10n1068:238": "atītasya tāvat phalasya atītena hetunā saha jātu kadācidapi saṃgatirnāsti,",
  "SA10n1068:239": "atīta tvenobhayorapyavidyamānatvāt |",
  "SA10n1068:240": "nāpi ajātena hetunā atītasya phalasya saṃgatirjātu vidyate,",
  "SA10n1068:241": "naṣṭājātatvena ubhayorapyavidyamānatvāt,",
  "SA10n1068:242": "bhinnakālatvācca |",
  "SA10n1068:243": "nāpi jātena vartamānena hetunā saha atītasya phalasya saṃgatiḥ saṃbhavati,",
  "SA10n1068:244": "bhinnakālatvāt,",
  "SA10n1068:245": "naṣṭasya ca phalasya avidyamānatvādvandhyā putreṇeva devadattasyetyabhiprāyaḥ || 12 ||",
  "SA10n1068:246": "yathā ca atītasya phalasya atītena anāgatavartamānena hetunā saha na kadācit saṃgatirasti,",
  "SA10n1068:247": "evaṃ vartamānasyāpi phalasya traikālikena hetunā saha nāsti saṃgatiriti tat pratipādayannāha -",
  "SA10n1068:248": "na jātasya hyajātena phalasya saha hetunā |",
  "SA10n1068:249": "nātītena na jātena saṃgatirjātu vidyate ||13 ||",
  "SA10n1068:250": "jātasya phalasya bhinnakālatvādajātena ca atītena ca hetunā saha saṃgamanaṃ nāsti |",
  "SA10n1068:251": "nāpi vartamānasya vartamānena hetunā saha saṃgatirasti,",
  "SA10n1068:252": "hetuphalayoryaugapadyābhāvāt,",
  "SA10n1068:253": "tayośca saṃgatirvaiyarthyāt |",
  "SA10n1068:254": "kiṃ hi vidyamānayoḥ parasparanirapekṣayoḥ punaḥ saṃgatyā prayojanamiti nāsti saṃgatiḥ ||13 ||",
  "SA10n1068:255": "idānīmanāgatasyāpi phalasya yathā atītānāgatapratyutpannena hetunā saha saṃgamanaṃ nāsti tathā pratipādayannāha -",
  "SA10n1068:256": "nājātasya hi jātena phalasya saha hetunā |",
  "SA10n1068:257": "nājātena na naṣṭena saṃgatirjātu vidyate ||14 ||",
  "SA10n1068:258": "ajātaṃ hi phalamasaṃvidyamānam |",
  "SA10n1068:259": "tasya bhinnakālena vartamānena atītena ca hetunā saha nāsti saṃgamanaṃ bhinnakālatvāt |",
  "SA10n1068:260": "anāgatenāpi hetunā saha nāsti saṃgamanam,",
  "SA10n1068:261": "ubhayoravidyamāna tvāt ||14 ||",
  "SA10n1068:262": "yadā caivaṃ sarvathā hetuphalayoḥ saṃgatirnāsti, tadā -",
  "SA10n1068:263": "asatyāṃ saṃgatau hetuḥ kathaṃ janayate phalam |",
  "SA10n1068:264": "naiva hetuḥ phalaṃ janayati saṃgateravidyamānatvāt vandhyāputramivetyabhiprāyaḥ ||",
  "SA10n1068:265": "athāpi syāt - satyāmeva saṃgatau hetuḥ phalaṃ janayatīti,",
  "SA10n1068:266": "tadapi na yuktam,",
  "SA10n1068:267": "kālatraye'pi saṃgatyanupalabdheḥ |",
  "SA10n1068:268": "athāpi kathaṃcid hetuphalayoḥ saṃgatiḥ parikalpyate, evamapi -",
  "SA10n1068:269": "satyāṃ vā saṃgatau hetuḥ kathaṃ janayate phalam ||15 ||",
  "SA10n1068:270": "saṃnihitasya phalasya punarjanmavaiyarthyāt,",
  "SA10n1068:271": "asaṃhitānāṃ ca saṃgaterayuktatvāt ityabhiprāyaḥ ||15 ||",
  "SA10n1068:272": "kiṃ cānyat -",
  "SA10n1068:273": "hetuḥ phalena śūnyaścetkathaṃ janayate phalam |",
  "SA10n1068:274": "hetuḥ phalenāśūnyaścetkathaṃ janayate phalam ||16 ||",
  "SA10n1068:275": "yo'yaṃ phalasya hetuḥ phalasya janaka iṣyate,",
  "SA10n1068:276": "sa tena śūnyo vā bhavan phalamutpādayet, aśūnyo vā?",
  "SA10n1068:277": "tatra hetuḥ śūnyaḥ phalena rahitaḥ phalaṃ na janayati,",
  "SA10n1068:278": "ahetuvat phalaśūnyatvāt |",
  "SA10n1068:279": "phalena aśūnyo'pi hetuḥ phalaṃ na janayati,",
  "SA10n1068:280": "vidyamānatvāt phalasya,",
  "SA10n1068:281": "vidyamānaputraṃ devadatta iva |",
  "SA10n1068:282": "evaṃ tāvat phalaśūnyo vā phalāśūnyo vā hetuḥ phalaṃ na janayati ||16 ||",
  "SA10n1068:283": "yaccāpi phalamutpadyate,",
  "SA10n1068:284": "taccāpyaśūnyaṃ vā samutpadyate, śūnyaṃ vā?",
  "SA10n1068:285": "tatra tāvat -",
  "SA10n1068:286": "phalaṃ notpatsyate'śūnyamaśūnyaṃ na nirotsyate |",
  "SA10n1068:287": "aniruddhamanutpannamaśūnyaṃ tadbhaviṣyati ||17 ||",
  "SA10n1068:288": "aśūnyaṃ hi phalamapratītyasamutpannaṃ svabhāvavyavasthitam,",
  "SA10n1068:289": "tadevaṃvidhaṃ phalaṃ naivotpatsyate svabhāvasyānapāyitvācca na nirotsyate |",
  "SA10n1068:290": "tataśca aśūnyaṃ tadiṣyamāṇamaniruddhamanutpannaṃ ca syāt |",
  "SA10n1068:291": "na caitadiṣṭam,",
  "SA10n1068:292": "ityataḥ aśūnyaṃ tatphalaṃ na bhavati,",
  "SA10n1068:293": "utpādanirodhābhyupagamāt ||17 ||",
  "SA10n1068:294": "idānīṃ śūnyamapi tatphalaṃ na saṃbhavati,",
  "SA10n1068:295": "anudayāvyayavattvaprasaṅgāt iti pratipādayannāha -",
  "SA10n1068:296": "kathamutpatsyate śūnyaṃ kathaṃ śūnyaṃ nirotsyate |",
  "SA10n1068:297": "śūnyamapyaniruddhaṃ tadanutpannaṃ prasajyate ||18 ||",
  "SA10n1068:298": "tatra śūnyamucyate yatsvabhāvena nāsti |",
  "SA10n1068:299": "yacca vastu svabhāvena nāsti,",
  "SA10n1068:300": "tat kathamutpatsyate,",
  "SA10n1068:301": "kathaṃ vā nirotsyate?",
  "SA10n1068:302": "na hi svabhāvena avidyamānasya ākāśādeḥ udayavyayau dṛṣṭau |",
  "SA10n1068:303": "tasmācchūnyamapi tatphalamiṣyamāṇamaniruddhamanutpannaṃ ca prasajyate ||18 ||",
  "SA10n1068:304": "kiṃ cānyat - yadi hetuḥ phalaṃ janayet,",
  "SA10n1068:305": "sa phalādavyatirikto vā janayet,",
  "SA10n1068:306": "vyatirikto vā?",
  "SA10n1068:307": "ubhayathā ca nopapadyate ityāha -",
  "SA10n1068:308": "hetoḥ phalasya caikatvaṃ na hi jātūpapadyate |",
  "SA10n1068:309": "hetoḥ phalasya cānyatvaṃ na hi jātūpapadyate ||19 ||",
  "SA10n1068:310": "tadetat pratijñāmātrakamiti pratipādayannāha -",
  "SA10n1068:311": "ekatve phalahetvoḥ syādaikyaṃ janakajanyayoḥ |",
  "SA10n1068:312": "pṛthaktve phalahetvoḥ syāttulyo heturahetunā ||20 ||",
  "SA10n1068:313": "yadi hetoḥ phalasya ca ekatvaṃ syāt,",
  "SA10n1068:314": "tadā janyajanakayorekatvamabhyupetaṃ syāt |",
  "SA10n1068:315": "na cānayorekatvam,",
  "SA10n1068:316": "pitāputrayoścakṣuścakṣurvijñānayorbījāṅkurayoścaikyaprasaṅgāt |",
  "SA10n1068:317": "evaṃ tāvad hetoḥ phalasya ca ekatvaṃ nāsti ||",
  "SA10n1068:318": "idānīmanyatvamapi nāsti |",
  "SA10n1068:319": "kiṃ kāraṇam?",
  "SA10n1068:320": "yadi hetoḥ phalasya ca bhavanmatenābhimatamanyatvaṃ syāt,",
  "SA10n1068:321": "tadā paratra nirapekṣatvād hetunirapekṣameva phalaṃ syāt |",
  "SA10n1068:322": "na caitadevam,",
  "SA10n1068:323": "ityataḥ anyatvamapi hetoḥ phalasya ca na saṃbhavati |",
  "SA10n1068:324": "yayośca evaṃ vicāryamāṇayostattvānyatve na staḥ,",
  "SA10n1068:325": "tayorna kadācijjanyajanakabhāvaḥ iṣyate |",
  "SA10n1068:326": "ato naiva hetuḥ phalaṃ janayati ||20 ||",
  "SA10n1068:327": "kiṃ cānyat - yadi hetuḥ phalaṃ janayet,",
  "SA10n1068:328": "sa tatphalaṃ svabhāvena sadbhūtaṃ vā janayet,",
  "SA10n1068:329": "asadbhūtaṃ vā?",
  "SA10n1068:330": "ubhayathā ca na yujyate ityāha -",
  "SA10n1068:331": "phalaṃ svabhāvasadbhūtaṃ kiṃ heturjanayiṣyati |",
  "SA10n1068:332": "phalaṃ svabhāvāsadbhūtaṃ kiṃ heturjanayiṣyati ||21 ||",
  "SA10n1068:333": "tatra yat phalaṃ svabhāvena sadbhūtaṃ svabhāvena vidyamānam,",
  "SA10n1068:334": "tanna punarjanyate vidyamānatvāt,",
  "SA10n1068:335": "vidyamānaghaṭavat |",
  "SA10n1068:336": "yadapi svabhāvena asadbhūtaṃ phalam,",
  "SA10n1068:337": "tadapi heturna janayati,",
  "SA10n1068:338": "svabhāvena asadbhūtatvāt,",
  "SA10n1068:339": "kharaviṣāṇavat ||",
  "SA10n1068:340": "pratibimbenānaikāntikateti cet ,",
  "SA10n1068:341": "bhavatu anaikāntikatā,",
  "SA10n1068:342": "naiḥsvābhāvyaṃ tu siddhaṃ bhāvānām |",
  "SA10n1068:343": "tataśca sasvabhāvavādatyāgaḥ syāt,",
  "SA10n1068:344": "asmadvādānuvarṇanameva syāt |",
  "SA10n1068:345": "sasvabhāvaśca na kaścit padārtho nāma astīti pratidvandvayabhāvāt niḥsvabhāvo'pi padārtho nāstīti kuto'naikāntikatā?",
  "SA10n1068:346": "na hi asmākaṃ pratibimbakaṃ sasvabhāvaṃ nāpi niḥsvabhāvam,",
  "SA10n1068:347": "dharmiṇamantareṇa taddharmayorapyabhāvāt |",
  "SA10n1068:348": "na hi āryāḥ pratibimbakaṃ nāma kiṃcit niḥsvabhāvaṃ sasvabhāvaṃ vā upalabhanta iti ||",
  "SA10n1068:349": "tatra pūrvaṃ phalaṃ notpatsyate ityādinā ślokadvayena sākṣādutpattikriyākartṛtvaṃ phalasya niṣiddham |",
  "SA10n1068:350": "idānīṃ hetoḥ phalotpattikriyāprayojakatvaṃ pratiṣiddhamiti |",
  "SA10n1068:351": "ayamasya pūrvakādviśeṣa iti vijñeyam ||21 ||",
  "SA10n1068:352": "atrāha - yadyapi hetoḥ phalotpattikriyāprayojakatvaṃ niṣiddham,",
  "SA10n1068:353": "tathāpi hetustāvat svabhāvato'sti,",
  "SA10n1068:354": "na ca asati phale hetorhetutvaṃ sidhyati,",
  "SA10n1068:355": "tasmāt phalamapi bhaviṣyatīti |",
  "SA10n1068:356": "ucyate - syāddhetuḥ,",
  "SA10n1068:357": "yadi ajanayato'sya hetutvaṃ syāt |",
  "SA10n1068:358": "na cājanayamānasya hetutvamupapadyate |",
  "SA10n1068:359": "atha syāt - yadyapi evaṃ hetorhetutvaṃ nāsti,",
  "SA10n1068:360": "tathāpi phalaṃ tāvadasti |",
  "SA10n1068:361": "na ca hetumantareṇa phalaṃ yuktamiti phalasadbhāvād heturapi bhaviṣyatīti |",
  "SA10n1068:362": "ucyate |",
  "SA10n1068:363": "yadā ajanayamānasya hetorhetutvaṃ nāstītyuktam, tadā -",
  "SA10n1068:364": "hetutvānupapattau ca phalaṃ kasya bhaviṣyati ||22 ||",
  "SA10n1068:365": "iti | tasmāt phalamapi nāstīti ||22 ||",
  "SA10n1068:366": "atrāha - naiva hi kevalasya hetoḥ phalotpattikriyāyāḥ prayojakatvam,",
  "SA10n1068:367": "kiṃ tarhi hetupratyayasāmagryā phalaṃ janyate iti |",
  "SA10n1068:368": "ucyate |",
  "SA10n1068:369": "uktadoṣatvāt na yuktametat |",
  "SA10n1068:370": "api ca, iyaṃ hetupratyayasāmagrī yadi phalasya janiketi kalpyate,",
  "SA10n1068:371": "kiṃ sāsvayameva tāvadātmānaṃ janayati, utāho na ?",
  "SA10n1068:372": "yadi janayatīti kalpyate,",
  "SA10n1068:373": "tanna yujyate |",
  "SA10n1068:374": "na hi alabdhātmabhāvasya prayojakatvaṃ dṛṣṭamityataḥ sāmagryā avaśyaṃ labdhātmabhāvayā bhavitavyam |",
  "SA10n1068:375": "na ca labdhātmabhāvāyāḥ punaḥ svātmotpāde prayojakatvaṃ yuktam,",
  "SA10n1068:376": "ityataḥ na sāmagrī svātmānamutpādayati |",
  "SA10n1068:377": "yā ca ātmānaṃ notpādayati,",
  "SA10n1068:378": "sā kathaṃ phalamutpādayituṃ śaknotīti pratipādayannāha -",
  "SA10n1068:379": "na ca pratyayahetūnāmiyamātmānamātmanā |",
  "SA10n1068:380": "yā sāmagrī janayate sā kathaṃ janayetphalam |23 ||",
  "SA10n1068:381": "pratyayānāṃ hetūnāṃ ca yeyaṃ sāmagrī sā tāvadātmanaiva ātmānaṃ notpādayati,",
  "SA10n1068:382": "svātmani vṛttivirodhāt,",
  "SA10n1068:383": "satyāḥ punarutpādavaiyarthyācca |",
  "SA10n1068:384": "yā ca evamātmānameva tāvanna janayati,",
  "SA10n1068:385": "sā kathaṃ phalaṃ janayiṣyati?",
  "SA10n1068:386": "na hi bandhyāduhitā ātmānaṃ janayitumaśaktā satī putraṃ janayiṣyatīti yujyate |",
  "SA10n1068:387": "evaṃ sāmagryapi svātmājanikā phalaṃ janayatīti na yujyate ||23 ||",
  "SA10n1068:388": "tasmāt -",
  "SA10n1068:389": "na sāmagrīkṛtaṃ phalaṃ",
  "SA10n1068:390": "athāpi syāt- yadi sāmagrīkṛtaṃ phalaṃ na saṃbhavati,",
  "SA10n1068:391": "evaṃ tarhi asāmagrīkṛtaṃ bhaviṣyatīti cet, ucyate -",
  "SA10n1068:392": "nāsāmagrīkṛtaṃ phalam |",
  "SA10n1068:393": "yadā sāmagrīkṛtaṃ phalaṃ na saṃbhavati,",
  "SA10n1068:394": "tadā kathamatyantaviruddhamasāmagrīkṛtaṃ bhaviṣyati?",
  "SA10n1068:395": "asāmagrīkṛtaṃ phalaṃ na saṃbhavati ||",
  "SA10n1068:396": "atha syāt - yadyapi nāsti phalaṃ svabhāvataḥ,",
  "SA10n1068:397": "tathāpi hetupratyayasāmagrī tāvadasti |",
  "SA10n1068:398": "na ca phalamantareṇa hetupratyayasāmagrī saṃbhavatīti phalamapi saṃbhaviṣyatīti |",
  "SA10n1068:399": "ucyate |",
  "SA10n1068:400": "syāddhetupratyaya sāmagrī ,",
  "SA10n1068:401": "yadi phalameva bhavet |",
  "SA10n1068:402": "yadā tu yathoditena nyāyena phalameva nāsti, tadā -",
  "SA10n1068:403": "asti pratyayasāmagrī kuta eva phalaṃ vinā ||24 ||",
  "SA10n1068:404": "phalābhāve sati nirhetukā hetupratyayasāmagrī api nāstītyabhiprāyaḥ |",
  "SA10n1068:405": "uktaṃ hi āryalalitavistarasūtre -",
  "SA10n1068:406": "kaṇṭhoṣṭha pratītya tālukaṃ",
  "SA10n1068:407": "jihvaparivarti ravanti akṣarāḥ |",
  "SA10n1068:408": "na ca kaṇṭhagatā na tāluke",
  "SA10n1068:409": "akṣaraikaikaśa nopalabhyate ||",
  "SA10n1068:410": "sāmagri pratītyataśca sā",
  "SA10n1068:411": "vāca manabuddhivaśena niścarī |",
  "SA10n1068:412": "mana vāca adṛśyarūpiṇī",
  "SA10n1068:413": "bāhyato'bhyantari nopalabhyate ||",
  "SA10n1068:414": "utpādavyayaṃ vipaśyato",
  "SA10n1068:415": "vācarutaghoṣasvarasya paṇḍitaḥ |",
  "SA10n1068:416": "kṣaṇikāṃ vaśikāṃ tadā dṛśī",
  "SA10n1068:417": "sarva vāca pratiśrutakopamā ||",
  "SA10n1068:418": "tathā āryopāliparipṛcchāyāmuktaṃ bhagavatā -",
  "SA10n1068:419": "iha śāsani sūramaṇīye",
  "SA10n1068:420": "pravrajathā gṛhiliṅga jahitvā |",
  "SA10n1068:421": "phalavantu bhaviṣyatha śreṣṭhā",
  "SA10n1068:422": "eṣu nideśitu kāruṇikena |",
  "SA10n1068:423": "pravrajitva gṛhiliṅga jahitvā",
  "SA10n1068:424": "sarvaphalasya bhaviṣyati prāptiḥ |",
  "SA10n1068:425": "puna dharmasabhāva tulitvā",
  "SA10n1068:426": "sarvaphalāna phalāna ca prāptiḥ ||",
  "SA10n1068:427": "alabhanta phalaṃ tatha prāptiṃ",
  "SA10n1068:428": "āścariyaṃ puna jāyati teṣām |",
  "SA10n1068:429": "aho'tikāruṇiko narasiṃho",
  "SA10n1068:430": "suṣṭupadeśita yukti jinena ||iti |",
  "SA10n1068:431": "tathā āryaprajñāpāramitāyāmaṣṭasāhasrikāyām -",
  "SA10n1068:432": "tena hi kauśika bodhisattvena mahāsattvena mahāsaṃnāhasaṃnaddhena na rūpe sthātavyaṃ na vedanāyāṃ na saṃjñāyāṃ na saṃskāreṣu na vijñāne sthātavyam |",
  "SA10n1068:433": "na srotaāpattiphale na sakṛdāgāmiphale na anāgāmiphale na arhattve na pratyekabuddhatve na samyaksaṃbuddhatve sthātavyam ||iti ||",
  "SA10n1068:434": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1068:435": "sāmagrīparīkṣā nāma viṃśatitamaṃ prakaraṇam ||"
}