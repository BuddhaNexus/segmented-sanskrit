{
  "SA14n1222:0": "XXIX",
  "SA14n1222:1": "anugamaparivarto nāmaikonatriṃśattamaḥ |",
  "SA14n1222:2": "anupūrvābhisamaya idānīṃ vaktavyaḥ |",
  "SA14n1222:3": "tamadhikṛtya śāstram-",
  "SA14n1222:4": "[168] dānena prajñayā yāvadbuddhādau smṛtibhiśca sā |",
  "SA14n1222:5": "dharmābhāvasvabhāvenetyanupūrvakriyā matā ||6-1 ||",
  "SA14n1222:6": "'anupūrvikriyā' anupūrvaśikṣā anupūrvapratipadyā pūrvamuddiṣṭā saṃprati nirdeṣṭavyā |",
  "SA14n1222:7": "sā 'matā' iṣṭā |",
  "SA14n1222:8": "kathamityāha |",
  "SA14n1222:9": "dānenetyādi |",
  "SA14n1222:10": "'dānena' iti dānapāramitayā |",
  "SA14n1222:11": "'prajñayā yāvad' iti prajñāpāramitayā |",
  "SA14n1222:12": "yāvadgrahaṇācchīlapāramitayā kṣāntipāramitayā vīryapāramitayā dhyānapāramitayā ca |",
  "SA14n1222:13": "'buddhādau smṛtibhiśca' iti buddhādiviṣayābhiranusmṛtibhiḥ |",
  "SA14n1222:14": "cakāro bhinnakramaḥ |",
  "SA14n1222:15": "'dharmābhāvasvabhāvena' ceti bhāvapradhāno nirdeśaḥ |",
  "SA14n1222:16": "dharmāṇāmabhāvasvabhāvatvena cetyarthaḥ |",
  "SA14n1222:17": "'iti' evaṃ 'sā matā' |",
  "SA14n1222:18": "ataḥ sūtraṃ punaraparamityādi |",
  "SA14n1222:19": "evamiti vakṣyamāṇena vākyatrayeṇa |",
  "SA14n1222:20": "prajñāpāramitetyunupūrvakriyā |",
  "SA14n1222:21": "anugantavyeti veditavyā |",
  "SA14n1222:22": "kathamityāha |",
  "SA14n1222:23": "sarvadharmāsaṅgataḥ prajñāpāramitā'nugantavyā |",
  "SA14n1222:24": "sarvadharmāsambhedataḥ prajñāpāramitā'nugantavyā |",
  "SA14n1222:25": "sarvadharmāsambhavataḥ prajñāpāramitā'nugantavyeti |",
  "SA14n1222:26": "tatrādau sarvadharmāḥ ṣaṭpāramitāḥ |",
  "SA14n1222:27": "tāsāmeva bodhimārgatvāt |",
  "SA14n1222:28": "dharmaśabdasya ceha mārgavācitvāt |",
  "SA14n1222:29": "sarvadharmāṇāmasaṅgatā niḥsaṅgatā nirvighnatā |",
  "SA14n1222:30": "bodhisattvairanukramakaraṇīyeṣu prathamacittotpādādiṣu sattvaparimocanānteṣu tayā(thā ?)",
  "SA14n1222:31": "sā'nugantavyā |",
  "SA14n1222:32": "tadyathā- “prathamacittotpādamupādāya dānapāramitāyāṃ carannātmanā ca dānaṃ dadāti parāṃśca dānapāramitāyāṃ pratiṣṭhāpayati dānasya ca varṇa bhāṣate |",
  "SA14n1222:33": "ye cānye dānapāramitāyāṃ caranti teṣāṃ ca varṇavādī bhavati samanujñaḥ |",
  "SA14n1222:34": "sa tena dānena mahāntaṃ bhogaskandha pratilabhya dānaṃ dadāti vigatamatsareṇa cittena annaṃ pānaṃ vastraṃ vilepanaṃ śayanamupāśrayamanyadvā pariṣkāropakaraṇaṃ dadāti tadarthinām |",
  "SA14n1222:35": "sa tena dānena sattvān śīle samādhau prajñāyāṃ vimuktau vimuktijñānadarśane ca pratiṣṭhāpayati |",
  "SA14n1222:36": "sa taireva śīlādiskandhaiḥ samanvāgataḥ śrāvakādibhūmimatikrāmati bodhisattvāniyāmamavakrāmati buddhakṣetraṃ pariśodhayati sattvān paripācayati sarvākārajñatāmanuprāpnoti dharmacakraṃ pravartayati |",
  "SA14n1222:37": "sattvāṃstriṣu yāneṣu pratiṣṭhāpya saṃsārātpratimocayati |",
  "SA14n1222:38": "evaṃ khalu dānenānupūrvakriyā |",
  "SA14n1222:39": "tāṃ ca sarvānnopalabhate |",
  "SA14n1222:40": "tathā hyasyāḥ svabhāvo nāsti |",
  "SA14n1222:41": "yasya ca svabhāvo nāsti so'bhāva iti dānapāramitayā'nupūrvakriyā |",
  "SA14n1222:42": "evaṃ śīlādibhirapi“ iti ṣaḍbhiḥ pāramitābhiḥ ṣaḍanupūrvakriyāḥ ||",
  "SA14n1222:43": "sarvadharmāsambhedataḥ prajñāpāramitā'nugantavyeti |",
  "SA14n1222:44": "sarvadharmāḥ ṣaḍanusmṛtayaḥ |",
  "SA14n1222:45": "tāḥ kathaṃ dharmāḥ ?",
  "SA14n1222:46": "cittadhāraṇāt |",
  "SA14n1222:47": "api ca puṇyamapi loke dharma ucyate |",
  "SA14n1222:48": "tāśca bhāvanāmayaṃ puṇyam |",
  "SA14n1222:49": "sarvadharmāṇāmasaṃbhedato'bhinnatā samatā |",
  "SA14n1222:50": "abhāvasvabhāvatvāt |",
  "SA14n1222:51": "tayā'nugantavyeti pūrvavat |",
  "SA14n1222:52": "tathāhi-“bodhisattvaḥ prathamacittotpādamupādāya sarvākārajñatāpratisaṃyuktairmanasikārairabhāvasvabhāvānsarvadharmānadhimucya ṣaḍanusmṛtīrbhāvayati |",
  "SA14n1222:53": "tāḥ svayaṃ ca bhāvayati parāṃśca tāsu pratiṣṭhāpayati tāsāṃ ca varṇa bhāṣate |",
  "SA14n1222:54": "ye cānye tāsu caranti teṣāṃ varṇavādi bhavati samanujñaḥ |",
  "SA14n1222:55": "sa tāstathā bhāvayannabhāvasvabhāvayogena saptatriṃśataṃ(taḥ)",
  "SA14n1222:56": "bodhipakṣān yāvatsarvākārajñatāṃ paripurayati |",
  "SA14n1222:57": "so'bhāvasvabhāvenaiva sarvadharmānabhisaṃbudhya dharmacakraṃ pravartya yāvatsarvasattvān parimocayati |",
  "SA14n1222:58": "tatra buddhaṃ bhagavantaṃ na rūpādiskandhairna lakṣaṇānuvyañjanairna śīlādiskandhairna daśabalavaiśāradyapratisaṃvibhdirna mahākaruṇayā na mahāmaitryā nāṣṭādaśabhirāveṇikairnāpi pratītyasamutpādato mānasikaroti |",
  "SA14n1222:59": "tatkutaḥ ? abhāvasvabhāvatvātteṣāmityanusmṛtiramanasikāro buddhānusmṛtiḥ |",
  "SA14n1222:60": "sa prajñāpāramitāyāṃ caranna kuśalā[ku]śalān dharmān manasikaroti |",
  "SA14n1222:61": "teṣāmabhāvasvabhāvatvādityamanasikāro dharmānusmṛtiḥ |",
  "SA14n1222:62": "yosau bhagavataḥ srāvakasaṃghaścatvāraḥ puruṣayugā aṣṭau mahāpuruṣapudgalāḥ svabhāvastasya nāsti |",
  "SA14n1222:63": "yasya dharmasya svabhāvo nāsti so'bhāva ityamanasikāro saṃghānusmṛtiḥ |",
  "SA14n1222:64": "tena prajñāpāramitāyāṃ caratā'khaṇḍe'cchidre'kalmāṣe'parāmṛṣṭe bhujiṣye vijñapraśaste samādhisaṃvartanīye śīle sthitvā tacchīlamabhāvasvabhāvato manasikartavyamityamanasikāro śīlānusmṛtiḥ |",
  "SA14n1222:65": "sa prajñāpāramitāyāṃ carannāmiṣaṃ vā aṅgapratyaṅgāni vā tyajan sarvaṃ tadabhāvasvabhāvato manasikarotītyamanasikāro yo(tyā)",
  "SA14n1222:66": "gānusmṛtiḥ |",
  "SA14n1222:67": "ye te devāḥ śrotaāpannāścāturmahārājakāyikeṣu yāvatparanirmitavaśavartiṣu deveṣūpapannāste sarve'bhāvasvabhāvā ityanusmṛtiramanasikāro devatānusmṛtiḥ |“",
  "SA14n1222:68": "iti ṣaḍbhiranusmṛtibhiḥ ṣaḍanupūrvakriyāḥ ||",
  "SA14n1222:69": "sarvadharmāsambhavataḥ prajñāpāramitā'nugantavyeti |",
  "SA14n1222:70": "svalakṣaṇadhāraṇāt dharmāḥ |",
  "SA14n1222:71": "skandhā dhātava āyatanāni bodhipakṣāḥ pāramitā yāvatsarvākārajñateti sarvadharmāḥ |",
  "SA14n1222:72": "teṣāmasaṃbhavata ityasaṃbhavajñānato'nupūrvakriyā veditavyā |",
  "SA14n1222:73": "asaṃbhavo'bhāvasvabhāvatā |",
  "SA14n1222:74": "tathā hi-“teṣāṃ nāsti svabhāvaḥ |",
  "SA14n1222:75": "yasya svabhāvo nāsti so'svabhāvaḥ |",
  "SA14n1222:76": "sa prajñāpāramitāyāṃ caran prathamacittotpādamupādāya sarvadharmāṇāmabhāvasvabhāvatāmadhimucya catvāri smṛtyupasthānāni catvāri samyakprahāṇāni yāvatsarvākārajñatāṃ bhāvayati |",
  "SA14n1222:77": "so'bhāvasvabhāvān sarvadharmānabhisaṃbudhya dharmacakraṃ pravartayati |",
  "SA14n1222:78": "tribhiśca yānaiḥ sattvān saṃsārātparimocayati“ iti dharmāṇāmabhāvasvabhāvatayā trayodaśyānupūrvakriyāḥ ||",
  "SA14n1222:79": "ita ūrdhvaṃ codyāni svayamūhyāni parihārāstu vaktavyāḥ |",
  "SA14n1222:80": "yadyabhāvasvabhāvāḥ pāramitā bhāvyante tadā tabhdāvanā niṣphalā turagaviṣāṇabhāvanāvaditi codyam |",
  "SA14n1222:81": "parihāramāha |",
  "SA14n1222:82": "sarvadharmā nirvikārasamā itītyādi |",
  "SA14n1222:83": "nirvikāro dharmadhātustena samāḥ sarvadharmā nābhāvamātreṇa |",
  "SA14n1222:84": "dharmadhātuścālambyamāna āryadharmāṇāṃ heturbhavati |",
  "SA14n1222:85": "ata eva dharmadhāturitucyate |",
  "SA14n1222:86": "tatkuto vaiphalyam ?",
  "SA14n1222:87": "nanu pratyātmavedya ātmā vijñaptiśca |",
  "SA14n1222:88": "ataḥ sati grāhake grāhyamapyastīti na yuktaḥ sarvadharmāṇāmabhāva iti codyam |",
  "SA14n1222:89": "parihāramāha |",
  "SA14n1222:90": "sarvadharmāṇāmamanātmavijñaptitaḥ prajñānubodhanata ityādi |",
  "SA14n1222:91": "anātmavijñaptita ityātmavilakṣaṇatvādanātmākāreṇa grāhyagrāhakavaidhuryādavijñaptyākāreṇa ca |",
  "SA14n1222:92": "prajñānubodhanata iti pramāṇena pratīteḥ |",
  "SA14n1222:93": "ātmā hi nityaikarūpo jñātā na ca skandhādaya ithambhūtāḥ |",
  "SA14n1222:94": "tasmādanātmatvena siddhāḥ |",
  "SA14n1222:95": "grāhyagrāhakavaidhuryācca |",
  "SA14n1222:96": "ata eva ca vijñaptyākāreṇāpi siddhāḥ |",
  "SA14n1222:97": "grāhakalakṣaṇatvāttasyāḥ |",
  "SA14n1222:98": "grāhakābhāvādgrāhyamapi nāstīti siddhaḥ sarvadharmāṇāmabhāvaḥ |",
  "SA14n1222:99": "rūpādiśabdairyebhilapyante ta eva rūpādayaḥ |",
  "SA14n1222:100": "asti ca loke taisteṣāmabhilāpaḥ |",
  "SA14n1222:101": "śrotṝṇāṃ vyavahāraḥ saṃvādaśca |",
  "SA14n1222:102": "tatkuto'bhāvaḥ sarvadharmāṇāmiti codyam |",
  "SA14n1222:103": "parihāramāha |",
  "SA14n1222:104": "nāmamātreṇetyādinā |",
  "SA14n1222:105": "arthaśūnyaṃ nāma nāmamātram |",
  "SA14n1222:106": "tena te sarvadharmā abhilapyante |",
  "SA14n1222:107": "na hi buddhyākāra eṣāmartho bāhyatvena prati [ya]te,",
  "SA14n1222:108": "bāhye ca pravṛtteḥ |",
  "SA14n1222:109": "nāpi bāhya evārthaḥ,",
  "SA14n1222:110": "asatyapi bāhye śabdādarthagateḥ |",
  "SA14n1222:111": "buddhireva bāhyarūpeṇa śabdārtha iti cet |",
  "SA14n1222:112": "na caitasyā artho rūpaṃ,",
  "SA14n1222:113": "atyantabhedāt |",
  "SA14n1222:114": "abhede vā na visaṃvādaḥ syāt |",
  "SA14n1222:115": "buddhimantaścārthavantā bhaveyuḥ |",
  "SA14n1222:116": "tasmādarthābhāvānnāmamātreṇa vyavahāramātreṇābhilapyante |",
  "SA14n1222:117": "vyavahārastāvadastīti cedāha |",
  "SA14n1222:118": "vyavahāraścetyādi |",
  "SA14n1222:119": "na kvacidityarthābhāvat |",
  "SA14n1222:120": "na kutaściditi vācakābhāvāt |",
  "SA14n1222:121": "nāpi kaściditi na vāciko na ca kāyiko nāpi mānasaḥ |",
  "SA14n1222:122": "vācyavācakayorabhāvāt |",
  "SA14n1222:123": "sarvadharmā ityādinopasaṃhāraḥ |",
  "SA14n1222:124": "avyavahārā avyāhārā iti teṣu tayorabhāvāt |",
  "SA14n1222:125": "ata eva cāvyāhṛtāḥ |",
  "SA14n1222:126": "nanu rūpādīnāṃ pramāṇavattvāt tacchūnyatā api pramāṇavatya iti tadālambanā prajñāpāramitā pramāṇavatī syāt |",
  "SA14n1222:127": "na ceṣyata iti codyam |",
  "SA14n1222:128": "parihāramāha |",
  "SA14n1222:129": "sarvadharmāṇāṃ apramāṇata iti |",
  "SA14n1222:130": "apramāṇatvāt |",
  "SA14n1222:131": "tathā hi sarvadharmāṇāṃ nāsti pramāṇamabhāvalakṣaṇatvāt |",
  "SA14n1222:132": "ākāśasyeva rūpābhāvalakṣaṇasya,",
  "SA14n1222:133": "tatastacchūnyatānāmapi nāsti pramāṇamavacchedakābhāvāt |",
  "SA14n1222:134": "tataḥ prajñāpāramitāyā apyālambanābhedāt |",
  "SA14n1222:135": "yadi tarhi rūpādayo na santi kaitya(kimiti)",
  "SA14n1222:136": "nīlādayaḥ prakhyānti |",
  "SA14n1222:137": "dharmanimittānyetāni na dharmavastūni |",
  "SA14n1222:138": "ekānekasvabhāvavirahāt,",
  "SA14n1222:139": "aprakāśātmanaḥ prakāśāyogācca |",
  "SA14n1222:140": "dharmanimittāni tu dharmabhrāntīnāmākārāḥ |",
  "SA14n1222:141": "tā hi prakāśarūpatvāt prakāśamānāstairasabhdirapi rūpaiḥ prakhyānti |",
  "SA14n1222:142": "asatkhyātilakṣaṇatvāda bhrāntīnām |",
  "SA14n1222:143": "yadyeva, na siddhayati prajñāpāramitā |",
  "SA14n1222:144": "sā khalvabhrāntā sākārā tu buddhirbhrāntaiva |",
  "SA14n1222:145": "na ca nirākārā buddhiḥ svapnepyanubhūyata iti codyam |",
  "SA14n1222:146": "parihāramāha |",
  "SA14n1222:147": "sarvadharmānimittata ityādinā |",
  "SA14n1222:148": "sarvadharmeṣvānimittaṃ nimittāstamayājjñānasya nirābhāsatā nirākāratā |",
  "SA14n1222:149": "tataḥ prajñāpāramitā veditavyā |",
  "SA14n1222:150": "ākāraparivarjanādārūpyasamāpattivaditi bhāvaḥ |",
  "SA14n1222:151": "nanvayaṃ vikalpanimittānāṃ parivarjanāddharmadhātoḥ samyaṅmanasikāro na punaḥ prajñāpāramiteti codyam |",
  "SA14n1222:152": "parihāramāha sarvadharmanirvedhata ityādi |",
  "SA14n1222:153": "nirvedhaśabdenātra prativedha uktaḥ |",
  "SA14n1222:154": "sarvadharmāṇāṃ pariniṣpannena rūpeṇa prativedho jñānasākṣātkriyā sa teṣāṃ nirvedhaḥ |",
  "SA14n1222:155": "tata iti tena lakṣaṇena prajñāpāramitā ityarthaḥ |",
  "SA14n1222:156": "pūrvatra hetau tṛtīyā |",
  "SA14n1222:157": "tadantāttam |",
  "SA14n1222:158": "tathā hi tasyaiva samyaṅmanasikārasya śrutacintābhāvanānvayādanābhogato'nabhisaṃskārataḥ sarvadharmatathatāyā niṣprapañcajñānamutpadyate |",
  "SA14n1222:159": "sa tasyāḥ prativedhaḥ |",
  "SA14n1222:160": "atha ko'rthaḥ prajñāpāramitā(ta)",
  "SA14n1222:161": "yā śuddhiḥ ? naitadyuktam |",
  "SA14n1222:162": "tathā hi |",
  "SA14n1222:163": "kastayā śuddhyati ?",
  "SA14n1222:164": "nātmā tasyāniṣṭeḥ,",
  "SA14n1222:165": "na cittaṃ pratikṣaṇabhedāt |",
  "SA14n1222:166": "atha cittasantānaḥ |",
  "SA14n1222:167": "sopyaśuddhaḥ śuddho vā prakṛtyā bhavet |",
  "SA14n1222:168": "pūrvasmin pakṣe na tasya śuddhiraṅgārasyeva ghṛṣyamāna(ṇa)sya |",
  "SA14n1222:169": "dvitīyapakṣe vaiyarthyam |",
  "SA14n1222:170": "atha cittadharmatā tayā śuddhyati |",
  "SA14n1222:171": "tadapyayuktaṃ nirvikāratvāttasyā iti codyam |",
  "SA14n1222:172": "parihāramāha |",
  "SA14n1222:173": "sarvadharmaprakṛtipariśuddhita ityādi |",
  "SA14n1222:174": "sarvadharmāṇāṃ prakṛtistasyāḥ pariśuddhistatastena prayojanena prajñāpāramitā'nugantavyā |",
  "SA14n1222:175": "anuṣṭhātavyetyarthaḥ ||",
  "SA14n1222:176": "nanūktaṃ tadapyayuktaṃ nirvikāratvāttasyā iti |",
  "SA14n1222:177": "uktametatkintu na yuktam |",
  "SA14n1222:178": "hetoranaikāntikatvāt |",
  "SA14n1222:179": "sā hi prakṛtyaiva pariśuddhā atanmayatvāt,",
  "SA14n1222:180": "āgantukenāvaraṇamalairmalinīkriyate nabha ivātra tamastuhinādibhiḥ |",
  "SA14n1222:181": "paścātprajñāpāramitayaiva teṣāṃ nirāsāddhiśuddhayati pavanādibhirabhrādimocanādiva nabhaḥ |",
  "SA14n1222:182": "nanu prajñāpāramitāpi bhagavataiva deśitā |",
  "SA14n1222:183": "deśanā ca sanimittameva jñānamutpādayati |",
  "SA14n1222:184": "tataḥ prajñāpāramitāpi nirmimittā na yukteti codyam |",
  "SA14n1222:185": "parihāramāha |",
  "SA14n1222:186": "sarvadharmāvacanata ityādinā |",
  "SA14n1222:187": "sarvadharmāṇāmavacanāt |",
  "SA14n1222:188": "vācāsvarūpamaprakāśya kevalaṃ sūcanāt |",
  "SA14n1222:189": "paramārthadarśanāya prajñāpāramitā'nugantavyā |",
  "SA14n1222:190": "nanu keyaṃ viśuddhiḥ ?",
  "SA14n1222:191": "klaiśapakṣa (kṣaya) iti cet |",
  "SA14n1222:192": "punarbhavaḥ syādeva |",
  "SA14n1222:193": "atha hetukṣayājjanmāpi kṣīyate tadā pariśiṣṭā saṃskārā yāvadāyuravasthāya svayameva nirudhyante |",
  "SA14n1222:194": "iti śrāvakabodhireva syānnānuttarā samyaksambodhiḥ |",
  "SA14n1222:195": "satyāṃ vā viśeṣo vaktavya iti codyam |",
  "SA14n1222:196": "parihāramāha tribhirvākyaiḥ |",
  "SA14n1222:197": "sarvadharmāṇāmanirodhata iti |",
  "SA14n1222:198": "anāśravāṇāṃ dharmāṇāmakṣayāt prajñāpāramitā'nugantavyā |",
  "SA14n1222:199": "kathamanirodhaḥ ?",
  "SA14n1222:200": "prahāṇasamatayā |",
  "SA14n1222:201": "nirdeśatvena prahāṇādaviśeṣāt |",
  "SA14n1222:202": "sarvadharmāṇāmiti sāṃkleśikānāṃ sarvadharmāṇāṃ nirvāṇaprāptitaḥ prajñāpāramitā'nugantavyā |",
  "SA14n1222:203": "yathā teṣāṃ tathatā tathaiva ta iti jñānaṃ tathatāsamatā |",
  "SA14n1222:204": "tayā kathaṃ tathatāsamatetyāha |",
  "SA14n1222:205": "sarvadharmā ityādi |",
  "SA14n1222:206": "nāgacchantyanāgatādadhvanaḥ,",
  "SA14n1222:207": "na gacchantyatītamadhvānaṃ,",
  "SA14n1222:208": "yata āgantavyaṃ yatra ca gantavyaṃ tayorasattvāt |",
  "SA14n1222:209": "yataśca ajānānāḥ svasaṃvinmātre'dhvanāmajñānāt |",
  "SA14n1222:210": "jñānapūrvakatvācca gatyāgamanayoḥ |",
  "SA14n1222:211": "tasmāt ajātā atyantājātita iti ||",
  "SA14n1222:212": "iyatā bodhisattvānāṃ svārthasampat prasādhitā |",
  "SA14n1222:213": "astu nāmaiṣāṃ svārthasampatsvārthasya loke prakṛtyaiva priyatvāttadartha duṣkarasyāpi vyavasāyāt |",
  "SA14n1222:214": "parārthastu duṣkaratvānāmānantyāt paratvādvipratipattiḥ bahulatvāditi codyam |",
  "SA14n1222:215": "parihāramāha ātmetyādinā |",
  "SA14n1222:216": "ātmā para iti yo ca bheda [: ]",
  "SA14n1222:217": " tasyādarśanātsarvasattvānāmātmasamatādarśanādityarthaḥ |",
  "SA14n1222:218": "tathā coktamāryavimalakīrtinirdeśe “sumerusamāṃ satkāyadṛṣṭimutpādya bodhicittamutpādyate |",
  "SA14n1222:219": "tataḥ sarvadharmā virohanti“ iti |",
  "SA14n1222:220": "ita ūrdhvaṃ duṣkarasaṃjñāpratipakṣeṇa yathā yathā pravekṣaṇīyaṃ tadāha samudraśabdādarvāk |",
  "SA14n1222:221": "tatrādau sattvānāmarhattvadiṣu duṣkara saṃjñānirāsārthamāha |",
  "SA14n1222:222": "sarvadharmāḥ sattvavyahāraviṣayāḥ |",
  "SA14n1222:223": "āryārhantaḥ yataḥ prakṛtipariśuddha |",
  "SA14n1222:224": "dharmatāmātratvāt |",
  "SA14n1222:225": "bhārānāropaṇatayeti niḥsvabhāvatvāt bhāvasya |",
  "SA14n1222:226": "sattvavinayāya daśadigbuddhakṣetragamanena duṣkarasaṃjñānirāsāyāha |",
  "SA14n1222:227": "sarvadharmāṇāṃ adeśāpradeśata iti |",
  "SA14n1222:228": "adeśatvācca prakṛtisvabhāvata iti |",
  "SA14n1222:229": "rūpādīnāṃ pratistasyāḥ svabhāvataḥ |",
  "SA14n1222:230": "na hi tasyādeśo'patanadharmatvāt |",
  "SA14n1222:231": "nāpi pradeśo niraṃśatvādākāśavat |",
  "SA14n1222:232": "saṃsārasukhe dustyajasaṃjñānirāsāyāha |",
  "SA14n1222:233": "sarvadharmāṇāṃ sāṃsārikāṇāṃ nirodhe prahalādanatvaṃ sukhasaṃjñotpādanatvaṃ tataḥ prajñāpāramitā'nugantavyā |",
  "SA14n1222:234": "“anityā vata saṃskārā utpādavyayadharmiṇaḥ |",
  "SA14n1222:235": "utpadya hi nirudhyante teṣāṃ vyupaśamaḥ sukhamiti ||“",
  "SA14n1222:236": "itiśabdaḥ śrāvakavinayanasamāptyarthaḥ |",
  "SA14n1222:237": "bodhisattvavinayanamadhikṛtyāha |",
  "SA14n1222:238": "aratyaviratita iti |",
  "SA14n1222:239": "ratiratyantamutkaṇṭhā nirvāṇe |",
  "SA14n1222:240": "tadabhāvo bodhisattvānāṃ aratiḥ |",
  "SA14n1222:241": "viratiratyantamudvegaḥ saṃsāre |",
  "SA14n1222:242": "tadabhāvo bodhisattvānāmarati |",
  "SA14n1222:243": "tābhyāṃ prajñāpāramitā |",
  "SA14n1222:244": "iti saṃsāranirvāṇāpratiṣṭhānāya pratyavekṣā |",
  "SA14n1222:245": "araktāviraktatayetyādinā vairāgyāya pratyavekṣā |",
  "SA14n1222:246": "sarvadharmā aśa(sa)",
  "SA14n1222:247": "ktā ityanabhiniviṣṭāḥ |",
  "SA14n1222:248": "saṅgāsaṅgā saṅgatatpratipakṣau |",
  "SA14n1222:249": "tadvigatāstayoranupalambhāditi vikalpaprahāṇāya pratyavekṣā |",
  "SA14n1222:250": "sarvadharmāḥ sarvamārgāḥ saptābhisamayāḥ |",
  "SA14n1222:251": "ta eva bodhiḥ |",
  "SA14n1222:252": "bodhiprāpakatvāt |",
  "SA14n1222:253": "ata evāha |",
  "SA14n1222:254": "bodhiḥ |",
  "SA14n1222:255": "buddhajñānāvabodhanatayeti |",
  "SA14n1222:256": "avabodhana prāpaṇa iti bodhiḥ |",
  "SA14n1222:257": "sulabhāvabodhanāya pratyavekṣā |",
  "SA14n1222:258": "sarvadharmāsvalakṣaṇadhāraṇāt |",
  "SA14n1222:259": "te śūnyānimittāpraṇihitā vijñānamātratvenārthavirahāt sarvanimittāstamayāt |",
  "SA14n1222:260": "bhrāntiśarīre traidhātukapraṇidhānābhāvācca yathākramam |",
  "SA14n1222:261": "iti mārgasaṃkṣepaḥ |",
  "SA14n1222:262": "yadi vimokṣamukhānyapi teṣāṃ mārgastadā tāni bhāvayanto hīnabodhau pateyuḥ |",
  "SA14n1222:263": "ityata āha |",
  "SA14n1222:264": "sarvatyādi |",
  "SA14n1222:265": "sarvadharmāḥ sarvabodhisattvamārgāḥ |",
  "SA14n1222:266": "bhaiṣajyamiti hīnayānaspṛhāmahāvyādhiharāḥ |",
  "SA14n1222:267": "kuta ityāha |",
  "SA14n1222:268": "maitrīpūrvaṅgamatayeti |",
  "SA14n1222:269": "yato maitrī teṣāṃ puraḥsarī |",
  "SA14n1222:270": "api ca |",
  "SA14n1222:271": "sarvacaturbhirapramāṇaiḥ saha viharaṇāt matrīvihāriṇaḥ |",
  "SA14n1222:272": "brahmabhūtā iti brahmaṇā tulyāḥ |",
  "SA14n1222:273": "tadvadeva doṣānutpādanādityuddeśaḥ |",
  "SA14n1222:274": "sarvadoṣānutpādanata iti nirdeśaḥ |",
  "SA14n1222:275": "sarvadoṣā maitryādīnāṃ vipakṣo yathākramaṃ vyāpādo vihiṃsā aratiḥ pratighānunayau ca |",
  "SA14n1222:276": "apraṇihitata iti nirvānotkaṇṭhāvirahāt |",
  "SA14n1222:277": "apratihatita iti saṃsāre atyantānudvegāt |",
  "SA14n1222:278": "iti trayodaśavidho'pūrvābhisamayaḥ sānuṣaṅgaḥ ||",
  "SA14n1222:279": "ekakṣaṇābhisamayo vaktavyāḥ |",
  "SA14n1222:280": "ekakṣaṇābhisambodho lakṣaṇena caturvidhaḥ ||1-16 ||",
  "SA14n1222:281": "iti yaḥ pūrvamuddiṣṭaḥ sa kathaṃ caturvidhaḥ ?",
  "SA14n1222:282": "sarvānāśravadharmaikacittakṣaṇābhisamayaḥ |",
  "SA14n1222:283": "vipākajasarvasāśravānāśravadharmaikacittakṣaṇābhisamayaḥ |",
  "SA14n1222:284": "alakṣaṇasarvadharmaikacittakṣaṇābhisamayaḥ |",
  "SA14n1222:285": "advayasarvadharmaikacittakṣaṇābhisamayaśceti ||",
  "SA14n1222:286": "tatra prathamamadhikṛtya śāstram-",
  "SA14n1222:287": "[169] anāśravāṇāṃ sarveṣāmekakenāpi saṃgrahāt |",
  "SA14n1222:288": "ekakṣaṇāvabodho'yaṃ jñeyo dānādinā muneḥ ||7-1 ||",
  "SA14n1222:289": "[170] araghaṭṭaṃ yathaikāpi padikā puruṣeritā |",
  "SA14n1222:290": "sakṛtsarva calayati jñānamekakṣaṇe tathā ||7-2 ||",
  "SA14n1222:291": "prajñāpāramitāyāṃ carato bodhisattvasya 'ekaikenāpi dānādinā' cittakṣaṇena pravṛttena 'sarveṣāṃ' anāśravāṇāṃ dharmāṇāṃ 'saṅgrahāt' ākṣepāt 'ekṣaṇāvabodhaḥ' ekacittakṣaṇābhisamayaḥ |",
  "SA14n1222:292": "'ayaṃ' iti prathamaḥ |",
  "SA14n1222:293": "tathā hi 'yathaikāpi pari(da)",
  "SA14n1222:294": "kā' 'puruṣapreritā sarvamaraghaṭaṃ(ṭṭaṃ)",
  "SA14n1222:295": "sakṛccalayati' tathaikapadamapi dānādicittaṃ prayuktaṃ sarvamanāśravadharmasandohaṃ sakṛdevākarṣayatītyarthaḥ |",
  "SA14n1222:296": "ataḥ sūtraṃ samudrāparyantatayā prajñāpāramitā'paryantatā'nugantavyeti |",
  "SA14n1222:297": "atra prajñāpāramitā parigṛhītatvāt,",
  "SA14n1222:298": "sarvākārajñatā manasikārāvirahitatvācca |",
  "SA14n1222:299": "gambhīrodāra ekaiko dānādicittakṣaṇaḥ prajñāpāramitetyucyate |",
  "SA14n1222:300": "tasyāparyantatā anāśravadharmākarṣakatvam |",
  "SA14n1222:301": "teṣāmanyonyasambandhasya cirapariśīlitatvāt sānugantavyā veditavyā |",
  "SA14n1222:302": "kathamityāha |",
  "SA14n1222:303": "samudrāparyantatayeti |",
  "SA14n1222:304": "gambhīrodārasya samudrasyāparyantatā sakṛdaparyantanimnagājalākarṣakatvam |",
  "SA14n1222:305": "tāsāṃ parasparasaṃsargāt |",
  "SA14n1222:306": "tayā samudrāparyantatayā upamayā |",
  "SA14n1222:307": "tadvadityarthaḥ |",
  "SA14n1222:308": "iti sarvānāśravadharmaikacittakṣaṇābhisamayaḥ ||",
  "SA14n1222:309": "dvitīyamadhikṛtya śāstram-",
  "SA14n1222:310": "[171] vipākadharmatāvasthā sarvaśuklamayī yadā |",
  "SA14n1222:311": "prajñāpāramitā jātā jñānamekakṣaṇe tadā ||7-3 ||",
  "SA14n1222:312": "vipākajo dharmo vipākadharmastabhdāvastattāsāṃ 'avasthā' asyā iti yathoktā prajñāpāramitā |",
  "SA14n1222:313": "'sarvaśuklamayī' iti sarve kuśalā dharmāḥ sāśravā anāśravāḥ |",
  "SA14n1222:314": "ye purvamanena niḥsvabhāvatayā bhāvitāste paścādvipākajāḥ |",
  "SA14n1222:315": "ataḥ prakṛtyaiva teṣāṃ naiḥsvābhāvyasaṃvedinī |",
  "SA14n1222:316": "tasmātsarvaśuklamayī |",
  "SA14n1222:317": "īdṛśī sā yadā 'jātā' sampannā 'tadā' 'jñānaṃ' cittaṃ 'ekakṣaṇe' teṣu sarveṣvanābhogena |",
  "SA14n1222:318": "anāśraveṣu sarveṣu sābhogaḥ prathamaḥ |",
  "SA14n1222:319": "ayaṃ tu dvitīyaḥ sāśravānāśravanirābhogaśca |",
  "SA14n1222:320": "ataḥ sūtram |",
  "SA14n1222:321": "gaganāparyantatayā prajñāpāramitāparyantatā'nugantavyeti |",
  "SA14n1222:322": "prajñāpāramitāyāḥ vipākadharmatāvasthā sarvaśuklamayī ca |",
  "SA14n1222:323": "ata evāparyantatā |",
  "SA14n1222:324": "teṣu sarveṣu bhāvābhāvaikarasā |",
  "SA14n1222:325": "nirābhogaśca vipākajatvāt |",
  "SA14n1222:326": "tasyā aparyantatā veditavyā |",
  "SA14n1222:327": "kathamityāha |",
  "SA14n1222:328": "gaganāparyantatayā dṛṣṭānteneti |",
  "SA14n1222:329": "gaganamākāśam |",
  "SA14n1222:330": "tacca rūpidravyābhāvaikarasamaparyantaṃ nirābhogaṃ ca parispandābhāvāt |",
  "SA14n1222:331": "ata ubhayorapi aparyantatā sadṛśīti vipākajasarvaśukladharmaikacittakṣaṇābhisamayo dvitīyaḥ ||",
  "SA14n1222:332": "tṛtīyamadhikṛtya śāstram-",
  "SA14n1222:333": "[172] svapnopameṣu dharmeṣu sthitvā dānādivaryavā |",
  "SA14n1222:334": "alakṣaṇatvaṃ dharmāṇāṃ kṣaṇenaikena vindati ||7-4 ||",
  "SA14n1222:335": "'svapnopameṣu dhāvadgandharvanagaropameṣu“ iti mahatyorbhagavatyoḥ paṭhyate |",
  "SA14n1222:336": "śāstre tvekameva padaṃ sarveṣāmekārthatvāt |",
  "SA14n1222:337": "sa punarartho vicitrairapi lakṣaṇaiḥ pratibhāsamānānāmeṣāṃ yathālakṣaṇamasattvādalakṣaṇatā |",
  "SA14n1222:338": "tato māyopamatvādalakṣaṇeṣu sarvadharmeṣu 'sthitvā' ṣaṭpāramitāḥ paripūrayan 'sarvadharmāṇāmalakṣaṇatvamekakakṣaṇenaiva 'vindati' jānāti |",
  "SA14n1222:339": "dhātūnāmekārthatvena vindaterjñānavṛtteḥ |",
  "SA14n1222:340": "etadāha |",
  "SA14n1222:341": "meruvicitrayā prajñāpāramitāvicitratā'nugantavyeti |",
  "SA14n1222:342": "māyopameṣu sarvadharmeṣvalakṣaṇatvena yadekarasaṃ jñānaṃ seha prajñāpāramitā |",
  "SA14n1222:343": "atastasyā ekarasatvepi māyopamaiḥ sarvadharmapratibhāsairyā vicitratā sā meruvicitratayā dṛṣṭāntena veditavyā |",
  "SA14n1222:344": "yathā hyākāśasya nīrūpatvādasatī meruṇā vicitratā'vabhāti |",
  "SA14n1222:345": "merupārśvānāṃ caturvarṇānāṃ dikṣu tatsarvavarṇatayā prakhyānāt |",
  "SA14n1222:346": "tathā tasyā ityalakṣaṇasarvadharmaikacittakṣaṇābhisamayastṛtīyaḥ ||",
  "SA14n1222:347": "caturthamadhikṛtya śāstram-",
  "SA14n1222:348": "[173] svapnaṃ taddarśinaṃ caiva dvayayogādanīkṣakaḥ |",
  "SA14n1222:349": "dharmāṇāmadvayaṃ tattvaṃ kṣaṇenakena paśyati ||7-5 ||",
  "SA14n1222:350": "'snanaṃ taddarśinaṃ caiva' iti kudyoge kathaṃ dvitīyā ?",
  "SA14n1222:351": "kartavyo'tra yatnaḥ |",
  "SA14n1222:352": "athavā |",
  "SA14n1222:353": "anīkṣiteti tṛn paṭhitavyaḥ |",
  "SA14n1222:354": "tṛtīye sarvadharmāṇāṃ svapnamāyopamairākārairvicitraḥ pratibhāsaḥ |",
  "SA14n1222:355": "caturthe tu teṣāmastamayāccharanmadhyānhagaganasamo vigatasamastaviplavaḥ |",
  "SA14n1222:356": "tatra svapnadṛśyaṃ narakacittaraṅgādisvapnaḥ |",
  "SA14n1222:357": "taddarśī ātmaiva tayorastamayāt |",
  "SA14n1222:358": "yastau vikṛte(tau)",
  "SA14n1222:359": "'yogena' [a]bhedena so'dvayaṃ' grāhyagrāhakaśūnyaṃ 'dharmāṇāṃ tattva' paramārthaṃ 'ekakṣaṇenaiva paśyati' |",
  "SA14n1222:360": "enamāha |",
  "SA14n1222:361": "rūpāparyantatayetyādinā |",
  "SA14n1222:362": "iha caturtha ekakṣaṇābhisamayaḥ |",
  "SA14n1222:363": "prajñāpāramitā tasyā aparyantatā |",
  "SA14n1222:364": "sarvadharmaparamārthasya kevalasya kevalavimalanabhonibhasya tena saṃvedanāt |",
  "SA14n1222:365": "sā veditavyā |",
  "SA14n1222:366": "kathamityāha |",
  "SA14n1222:367": "rūpādīnāmaparyantayeti |",
  "SA14n1222:368": "kathaṃ teṣāmaparyantatā ?",
  "SA14n1222:369": "dvayapratibhāsāstamayāt |",
  "SA14n1222:370": "yāvatkhalu dvayaṃ tāvatparyantaḥ parimitatvāt |",
  "SA14n1222:371": "nanu rūpatadgrāhakayorastamayenāpi paryantatā ?",
  "SA14n1222:372": "ka āha rūpasyaiveti ?",
  "SA14n1222:373": "kintarhi ?",
  "SA14n1222:374": "rūpasya yāvadvijñānasya |",
  "SA14n1222:375": "nanu tathāpi grāhakasyāstamayo nokta iti cet |",
  "SA14n1222:376": "na tasyāpi skandhaireva saṃgrahāt |",
  "SA14n1222:377": "aprakāśātmano grāhakatvāyogāditi sarvadharmādvayatattvaikacittakṣaṇābhisamayaścaturthaḥ ||",
  "SA14n1222:378": "ekakṣaṇābhisamayaḥ saptamo'bhisamayaḥ ||",
  "SA14n1222:379": "aṣṭamo'bhisamayo dharmakāyaḥ |",
  "SA14n1222:380": "tasya catvāri vastūni |",
  "SA14n1222:381": "trayaḥ kāyāḥ kāritraṃ ca |",
  "SA14n1222:382": "tathāhi pūrvamuddeśaḥ kṛtaḥ-",
  "SA14n1222:383": "[174] sdābhāvikaḥ sasāṃbhogo nairmāṇika iti tridhā |",
  "SA14n1222:384": "dharmakāyaḥ sakāritraścaturdhā samudīritaḥ ||1-17 ||",
  "SA14n1222:385": "iti || dharmo mārgaḥ |",
  "SA14n1222:386": "sa ceha prakarṣagateḥ prakaraṇācca saptābhisamayalakṣaṇo gṛhyate |",
  "SA14n1222:387": "dharmalabhyaḥ kāyo 'dharmakāyaḥ' |",
  "SA14n1222:388": "kāyaḥ śarīram |",
  "SA14n1222:389": "trīṇi śarīrāṇi buddhānāṃ trayaḥ kāyāḥ |",
  "SA14n1222:390": "uktaṃ hi mahatyorbhagavatyoḥ-“sarvākārapariśuddhānāmanāśravāṇāṃ sarvadharmāṇāṃ yā prakṛtiḥ sa tathāgato'rhansamyaksambuddho veditavyaḥ ||",
  "SA14n1222:391": "punaraparaṃ teṣāmeva dharmāṇāmadhigamādanuttarāṃ samyaksambodhimabhisambudhya dvātriṃśatā lakṣaṇairaśītyānuvyañjanairalaṅkṛtakāyastathāgato'rhansamyaksambuddho bodhisattvānāṃ paramaṃ mahāyānadharmamanuttararatiprītiprāmodyasukhopabhogāya deśayati ||",
  "SA14n1222:392": "punaraparaṃ teṣāmeva sarvadharmāṇāmadhigamādanuttarāṃ samyaksambodhimabhisambudhya tathāgato'rhansamyaksambuddho daśasu dikṣvanantāparyanteṣu lokadhātuṣu sarvakālaṃ nānānirmāṇameghena sarvasattvānāmarthaṃ karoti“ iti ||",
  "SA14n1222:393": "uktaṃ ca sūtrālaṃkāre-",
  "SA14n1222:394": "“tribhiḥ kāyaiśca vijñeyo buddhānāṃ kāyasaṅgrahaḥ |",
  "SA14n1222:395": "sāśrayaḥ svaparārtho'yaṃ tribhiḥ kāyairnidarśitaḥ ||“ iti |",
  "SA14n1222:396": "tasmāt tribhireva kāyaiḥ kāritreṇa ca paricchedena caturdhā dharmakāya uktaḥ |",
  "SA14n1222:397": "tatra svabhāvaḥ prakṛtiḥ |",
  "SA14n1222:398": "svabhāva eva 'svābhāvikaḥ' |",
  "SA14n1222:399": "vinayādibhyaṣṭhagiti svārthe ṭhak |",
  "SA14n1222:400": "athavā tasminneva svabhāve bhavo viśuddhaḥ paraḥ prakarṣaḥ svābhāvikaḥ kāyaḥ |",
  "SA14n1222:401": "sambhogāya prabhavatīti 'sāmbhogikaḥ' |",
  "SA14n1222:402": "nirmāṇa nirmitiḥ |",
  "SA14n1222:403": "tena nirvṛttaḥ kāyo 'nairmāṇikaḥ' |",
  "SA14n1222:404": "tatra svābhāvikamadhikṛtya śāstram-",
  "SA14n1222:405": "[175] sarvākārāṃ viśuddhiṃ ye prāptā dharmā nirāśravāḥ |",
  "SA14n1222:406": "svābhāviko mataḥ kāyasteṣāṃ prakṛtilakṣaṇaḥ ||8-1 ||",
  "SA14n1222:407": "teṣāṃ prakṛtidharmatā dharmadhātuḥ |",
  "SA14n1222:408": "nanu na dharmadhātustathāgato'tiprasaṅgāt |",
  "SA14n1222:409": "kiṃ tarhi ? dharmadhātuviśuddhiḥ |",
  "SA14n1222:410": "tathā coktamārya buddhabhūmisūtre-“pañcabhirākāraiḥ susamuditabuddhabhūmeḥ saṅgraho veditavyaḥ |",
  "SA14n1222:411": "katamaiḥ pañcabhiḥ ?",
  "SA14n1222:412": "dharmadhātuviśuddhayā ādarśajñānena samatājñānena pratyavekṣaṇājñānena kṛtyānuṣṭhānajñānena ca“ iti |",
  "SA14n1222:413": "dharmadhātuviśuddhiḥ suviśuddho dharmadhātuḥ |",
  "SA14n1222:414": "suviśuddhānāṃ dharmāṇāṃ dharmateti nārthabhedaḥ kaścit |",
  "SA14n1222:415": "ataḥ sūtram |",
  "SA14n1222:416": "sūryaraśmimaṇḍalāparyantāvabhāsanatayā prajñāpāramitāparyantāvabhāsanatā'nugantavyeti |",
  "SA14n1222:417": "sarva eva trāsādidoṣarahitāḥ sphāṭikāḥ śuddhāḥ |",
  "SA14n1222:418": "tatra candrasūryābhyāmanye śrāvakapratyekabuddhānāṃ vimuktikāyasyopamāḥ |",
  "SA14n1222:419": "sūryācandramasāvapi śuddhasphāṭikau |",
  "SA14n1222:420": "tayoretadadhikaṃ yattau daśadigvyāpiraśmijālaṃ janayataḥ |",
  "SA14n1222:421": "tatastāvanantajñeyaviṣayamanantaṃ jñānamutpādayato buddhānāṃ vimuktikāyasyopamāne |",
  "SA14n1222:422": "ata evāsau dharmakāya ityabhidhīyate |",
  "SA14n1222:423": "anantadharmāśrayatvāt |",
  "SA14n1222:424": "tadiha dharmadhātuviśuddhijamanantaṃ jñānaṃ prajñāpāramitā |",
  "SA14n1222:425": "tasyā aparyantajñeyāvabhāsanatā veditavyā sūryaraśmimaṇḍalāparyantāvabhāsanatayā dṛṣṭāntena |",
  "SA14n1222:426": "tathā hi buddhadharmāṇāṃ suviśuddho dharmadhātuḥ sūryavat |",
  "SA14n1222:427": "tajjā prajñā prajñapāramitā sūryaraśmiṇḍalavat |",
  "SA14n1222:428": "tayā yadaparyantāvabhāsanaṃ tadraviraśmimaṇḍalenāparyantāvabhāsanavat |",
  "SA14n1222:429": "tadanena buddhānāṃ suviśuddho dharmadhātuḥ svābhāvikaḥ kāyastasya ca sarvatra jñeye jñānavaśitā darśitā |",
  "SA14n1222:430": "tasyaiva sattvārthavaśitāṃ vyāpinityatvaṃ cādhikṛtya śāstram-",
  "SA14n1222:431": "[176] paripākaṃ gate hetau yasya yasya yadā yadā |",
  "SA14n1222:432": "hitaṃ bhavati kartavyaṃ prathate tasya tasya saḥ ||8-9 ||",
  "SA14n1222:433": "[177] varṣatyapi hi parjanye naivābījaṃ prarohati |",
  "SA14n1222:434": "samutpādepi buddhānāṃ nābhavyo bhadramaśnute ||9-10 ||",
  "SA14n1222:435": "[178] iti kāritravaipulyādbuddho vyāpī nirucyate |",
  "SA14n1222:436": "akṣayatvācca tasyaiva nitya ityapi kathyate ||8-11 ||",
  "SA14n1222:437": "'saḥ' iti svābhāvikaḥ kāyaḥ |",
  "SA14n1222:438": "'prathate' nirmāṇaprathanāt |",
  "SA14n1222:439": "tadā tadeti gamyate 'yadā yadā' iti vacanāt |",
  "SA14n1222:440": "tasya hitasya karaṇāyetyarthādgamyate |",
  "SA14n1222:441": "tasmāttadā tadaivetyata āha |",
  "SA14n1222:442": "'varṣatyapi' ityādi |",
  "SA14n1222:443": "'iti' ityādi |",
  "SA14n1222:444": "'kāritravaipulyaṃ' sarvabhavyeṣu kāritram |",
  "SA14n1222:445": "tasyaiva' iti kāritrasya |",
  "SA14n1222:446": "iti svābhāvikaḥ kāyaḥ ||",
  "SA14n1222:447": "sāmbhogikasya kāyasya bahuvaktavyam |",
  "SA14n1222:448": "tatra sambhogamadhikṛtyāha |",
  "SA14n1222:449": "sarvaśabdāparyantatayā prajñāpāramitā'payantatā'nugantavyeti |",
  "SA14n1222:450": "śāsturdeśayataḥ śrṛṇvatāṃ ca bodhisattvānāṃ yaḥ paramamahāyānadharmasaṃbodhaḥ sā prajñāpāramitā |",
  "SA14n1222:451": "sa eva sambhogaḥ sambhogakāraṇatvāt |",
  "SA14n1222:452": "yaḥ punastajjānāṃ mṛdumadhyādhimātrasaumanasyalakṣaṇānāṃ ratiprītiprāmodyānāṃ sukhasya cānubhavaḥ sa mukhyaḥ sambhogaḥ |",
  "SA14n1222:453": "tasyāḥ prajñāpāramitāyā aparyantatā veditavyā |",
  "SA14n1222:454": "kathamityāha |",
  "SA14n1222:455": "sarvaśabdāpayantatayeti |",
  "SA14n1222:456": "hetau tṛtīyā |",
  "SA14n1222:457": "yatastayoḥ sambodhayoryathākramamaparyantā deśanāḥ śabdajanyā janakāśca te kathaṃ sarve ?",
  "SA14n1222:458": "nānā vineyānurūpaiḥ sarvairākāraiḥ prathanāt |",
  "SA14n1222:459": "kathamaparyantāḥ ?",
  "SA14n1222:460": "anidhanena tena kāyena deśanāyā niravadhikatvāt |",
  "SA14n1222:461": "tāthāgatasyāpi sambodhasyāparyantatā |",
  "SA14n1222:462": "kuta ityāha |",
  "SA14n1222:463": "savabuddhadharmasamudāgamāparyantatayā prajñāpāramitā'paryantatā |",
  "SA14n1222:464": "yathoktaḥ śāstureva mahāyānadharmasambodha iha prajñāpāramitā |",
  "SA14n1222:465": "tasyā aparyantatā |",
  "SA14n1222:466": "tatkāraṇasya sarvabuddhadharmāṇāṃ samudāgamasyāparyantatayetyarthaḥ |",
  "SA14n1222:467": "te punardharmā mahatyobhagavatyoḥ paṭhyante |",
  "SA14n1222:468": "saptatriṃśabdodhipakṣyā dharmāḥ |",
  "SA14n1222:469": "aṣṭau vimokṣāḥ |",
  "SA14n1222:470": "navānupūrvavihārasamāpattayaḥ |",
  "SA14n1222:471": "daśa kṛtsnāyatanāni |",
  "SA14n1222:472": "aṣṭavabhibhvāyatanāni |",
  "SA14n1222:473": "araṇā samādhiḥ |",
  "SA14n1222:474": "praṇidhijñānam |",
  "SA14n1222:475": "catasraḥ pratisamvidaḥ |",
  "SA14n1222:476": "sarvākārāścatasraḥ pariśuddhayaḥ |",
  "SA14n1222:477": "daśa vaśitāḥ |",
  "SA14n1222:478": "daśa balāni |",
  "SA14n1222:479": "catvāri vaiśāradyāni |",
  "SA14n1222:480": "trīṇyarakṣyāṇi |",
  "SA14n1222:481": "trīṇi smṛtyupasthānāni |",
  "SA14n1222:482": "asaṃmoṣadharmatā |",
  "SA14n1222:483": "vāsanāsamudghātaḥ |",
  "SA14n1222:484": "mahākaruṇā |",
  "SA14n1222:485": "aṣṭādaśāveṇikāḥ buddhadharmāḥ |",
  "SA14n1222:486": "sarvākārajñatā ceti ||",
  "SA14n1222:487": "ataḥ śāstram-",
  "SA14n1222:488": "[179] bodhipakṣāpramāṇāni vimokṣāścānupūrveśaḥ |",
  "SA14n1222:489": "navātmikā samāpattiḥ kṛtsna daśavidhātmakam ||8-2 ||",
  "SA14n1222:490": "[180] abhibhvāyatanānyaṣṭaprakārāṇi prabhedataḥ |",
  "SA14n1222:491": "araṇāpraṇidhijñānamabhijñāḥ pratisamvidaḥ ||8-3 ||",
  "SA14n1222:492": "[181] sarvākārāścatasro'tha śuddhayo vaśitā daśa |",
  "SA14n1222:493": "balāni daśa catvāri vaiśāradyānyarakṣaṇam ||8-4 ||",
  "SA14n1222:494": "[182] trividhaṃ smṛtyupasthānaṃ tridhā'saṃmoṣadharmatā |",
  "SA14n1222:495": "vāsanāyāḥ samudghāto mahatī karuṇā jane ||8-5 ||",
  "SA14n1222:496": "[183] āveṇikā munereva dharmā ye'ṣṭādaśeritāḥ |",
  "SA14n1222:497": "sarvākārajñatā ceti dharmakāyo'bhidhīyate ||8-6 ||",
  "SA14n1222:498": "bodhipakṣyāścāpramāṇānīti dvandvaḥ |",
  "SA14n1222:499": "'anupūrvaśa' iti |",
  "SA14n1222:500": "anupūrva pareṇa saṃbadhyate |",
  "SA14n1222:501": "'arakṣaṇa' ityakaraṇīyarakṣaṇam |",
  "SA14n1222:502": "arakṣyamityarthaḥ |",
  "SA14n1222:503": "tat trividham |",
  "SA14n1222:504": "'dharmakāya' iti |",
  "SA14n1222:505": "anāśravo buddhānāṃ dharmarāśiḥ |",
  "SA14n1222:506": "yathāvasaramasmābhirbahavo vyākhyātāḥ |",
  "SA14n1222:507": "śeṣāniha vyācakṣīmahi |",
  "SA14n1222:508": "'aṣṭau vimokṣā' iti |",
  "SA14n1222:509": "rūpī rūpāṇi paśyati suvarṇadurvarṇāni nīlapītalohitāvadātānīti prathamo vimokṣaḥ |",
  "SA14n1222:510": "adhyātmamarūpasaṃjñī rūpāṇi paśyati pūrvavaditi dvitīyaḥ |",
  "SA14n1222:511": "śubhaṃ vimokṣaṃ kāyena sākṣātkṛtvopasampadya viharatīti tṛtīyaḥ |",
  "SA14n1222:512": "ākāśānantyāyatanādivimokṣāścatvāraḥ |",
  "SA14n1222:513": "saṃjñāveditanirodho'ṣṭamaḥ |",
  "SA14n1222:514": "āvaraṇādvimucyanta ebhiriti vimokṣāḥ |",
  "SA14n1222:515": "tatra trayo nirmāṇāvaraṇavimokṣāḥ |",
  "SA14n1222:516": "śeṣāḥ śāntavihārasamāpattyāvaraṇavimokṣāḥ |",
  "SA14n1222:517": "trayo rūpiṇaḥ |",
  "SA14n1222:518": "pañcārūpiṇaḥ |",
  "SA14n1222:519": "paramapraśānto'ṣṭamaḥ |",
  "SA14n1222:520": "rūpīti ātmani rūpasaṃjñī |",
  "SA14n1222:521": "paśyatīti adhimokṣanirmitāni manasā paśyati |",
  "SA14n1222:522": "adhyātmamarūpasaṃjñī |",
  "SA14n1222:523": "ātmani nāmasaṃjñī |",
  "SA14n1222:524": "śubho vimokṣaḥ |",
  "SA14n1222:525": "śubhāśubhāni rūpāṇi nirmāya teṣvekatarasaṃjñālābhāt |",
  "SA14n1222:526": "yathākramamābhogaprātikūlyaprahāṇāya |",
  "SA14n1222:527": "saṃjñāveditānirodho'sthāvarāṇāṃ cittacaitasikānāṃ kliṣṭamanaḥsaṃgṛhītānāṃ ca nirodhaḥ prāg vyutthānāt ||",
  "SA14n1222:528": "aṣṭāvabhibhvāyatanāni |",
  "SA14n1222:529": "ālambanābhibhavanādabhibhūtāni āyatanāni cittasthitayo'bhibhvāyatanānyaṣṭau |",
  "SA14n1222:530": "tatra prathamādvimokṣāt dve abhinirhriyete |",
  "SA14n1222:531": "dvitāyādapi dve |",
  "SA14n1222:532": "tṛtīyāccatvāri |",
  "SA14n1222:533": "adhyātmaṃ rūpasaṃjñī bahirdhā rūpāṇi paśyati parīttāni suvarṇadurvarṇāni hīnapraṇītāni |",
  "SA14n1222:534": "tāni khalu rūpāṇyabhibhūya jānāti,",
  "SA14n1222:535": "abhibhūya paśyati,",
  "SA14n1222:536": "tathā saṃjñī ca bhavatīti prathamam |",
  "SA14n1222:537": "adhyātmaṃ rūpasaṃjñī bahirdhā rūpāṇi paśyatyadhimātrāṇi suvarṇadurvarṇāni yāvattathāsaṃjñī ca bhavatīti dvitīyam |",
  "SA14n1222:538": "adhyātmamarūpasaṃjñī ca bahirdhā rūpāṇi paśyati parīttānītyādi tṛtīyam |",
  "SA14n1222:539": "adhyātmamarūpasaṃjñī bahirdhā rūpāṇi paśyatyadhimātrāṇītyādi caturtham |",
  "SA14n1222:540": "tṛtīyādvimokṣāccatvāryabhinirhriyante |",
  "SA14n1222:541": "adhyātmamarūpasaṃjñī bahirdhā rūpāṇī paśyati nīlāni nīlavarṇāni nīlanidarśanāni nīlanirbhāsāni |",
  "SA14n1222:542": "tadyathā umakāpuṣpaṃ sampannaṃ vārāṇaseyakaṃ vastraṃ nīlaṃ nīlavarṇaṃ nīlanidarśanaṃ nilanirbhāsam |",
  "SA14n1222:543": "tāni ca rūpāṇyabhibhūya jānāti,",
  "SA14n1222:544": "abhibhūya paśyati,",
  "SA14n1222:545": "tathāsaṃjñī ca bhavatīti pañcamam |",
  "SA14n1222:546": "evaṃ pītānītyādi |",
  "SA14n1222:547": "tadyathā karṇikārapuṣpamityadikaṃ ṣaṣṭham |",
  "SA14n1222:548": "evaṃ lohitānityādi |",
  "SA14n1222:549": "tadyathā bandhujīvapuṣpamityādi saptamam |",
  "SA14n1222:550": "evamavadātānītyādi |",
  "SA14n1222:551": "tadyathā uṣasi tārakārūpamityādi cāṣṭamam ||",
  "SA14n1222:552": "tatra parīttāni sattvasakhyātāni svalpapramāṇatvāt |",
  "SA14n1222:553": "suvarṇadurvarṇāni śubhāśubhatvāt |",
  "SA14n1222:554": "hīnapraṇītāni bhaumadivyatvāt |",
  "SA14n1222:555": "tāni vimokṣairadhimucyābhibhvāyatanairabhibhavati |",
  "SA14n1222:556": "punaḥ punarantarddhāpya darśanāt |",
  "SA14n1222:557": "abhibhūya jānāti śamathena paśyati vipaśyanayā tathāsaṃjñī bhavati nirabhimānatvāt |",
  "SA14n1222:558": "adhimātrāṇīti |",
  "SA14n1222:559": "asattvasaṃkhyātāni gṛhavimānaparvatādīni mahāpramāṇatvāt |",
  "SA14n1222:560": "nīlānīti uddeśaḥ |",
  "SA14n1222:561": "śeṣairnirdeśaḥ |",
  "SA14n1222:562": "nīlavarṇānīti svābhāvikena varṇena |",
  "SA14n1222:563": "nīlanidarśanānīti sāṃyogikena varṇena |",
  "SA14n1222:564": "nīlanirbhāsānīti |",
  "SA14n1222:565": "ubhayathāpi bhāsvaratvāt |",
  "SA14n1222:566": "umakā'taśī(sī?) |",
  "SA14n1222:567": "karṇikāraḥ prasiddhaḥ |",
  "SA14n1222:568": "bandhujīvo bandhūkaḥ |",
  "SA14n1222:569": "uṣā rātrerantaḥ ||",
  "SA14n1222:570": "'kṛtsnaṃ' daśavidhātmakaṃ' iti |",
  "SA14n1222:571": "abhibhvāyatanairabhibhūya pṛthivyādīnāṃ kṛtsnaṃ samantādibhiḥ sapharaṇātkṛtsnānyucyante |",
  "SA14n1222:572": "kadācittānyevāyatanānīti kṛtsnāyatanānyucyante |",
  "SA14n1222:573": "kadācittu pṛthivyādibhirviśiṣya nirdiśyante |",
  "SA14n1222:574": "pṛthivīkṛtsnaṃ apkṛtsnaṃ tejaḥkṛtsnaṃ vāyuḥkṛtsnaṃ nīlakṛtsnaṃ pītakṛtsnaṃ lohitakṛtsnaṃ avadātakṛtsnaṃ ākāśānantyāyatanakṛtsnaṃ vijñānānantyāyatanakṛtsnaṃ ceti ||",
  "SA14n1222:575": "'sarvākārāścatasraḥ pariśuddhaya' iti |",
  "SA14n1222:576": "āśrayapariśuddhirālambanapariśuddhiścittapariśuddhirjñānapariśuddhiśca |",
  "SA14n1222:577": "tatra savāsanānāṃ sarvakleśapakṣāṇāṃ daurbalyānāmāśrayādatyantoparamaḥ svasyacātmabhāvasya yathecchamādānasthānacyavaneṣu vaśavartitā sarvākārā āśrayapariśuddhiḥ |",
  "SA14n1222:578": "sarvālambanānāṃ nirmāṇapariṇāmasaṃprakhyāneṣu vaśavartitā sarvākārā ālambanapariśuddhiḥ |",
  "SA14n1222:579": "pūrvavatsarvacittadauṣṭhulyāpagamaścitte ca sarvākārakuśalamūlopacayaḥ sarvākārāṃ cittapariśuddhiḥ |",
  "SA14n1222:580": "pūrvavatsarvāvidyāpakṣadauṣṭhulyāpagamaḥ sarvajñeyajñāne ca vaśavartitā sarvākārā jñānapariśuddhiḥ ||",
  "SA14n1222:581": "'vaśitā daśa' iti |",
  "SA14n1222:582": "daśa vaśitāḥ |",
  "SA14n1222:583": "ayurvaśitā yathecchamāyuṣasthāpanāt tyajanācca |",
  "SA14n1222:584": "cittavaśitā yathecchadhyānādisamāpatteḥ |",
  "SA14n1222:585": "pariṣkāravaśitā yathecchamupakaraṇapratyupasthānāt |",
  "SA14n1222:586": "karmavaśitā yathecchaṃ kāyavākkarmasiddheḥ |",
  "SA14n1222:587": "upapattivaśitā sarvopapattyāyataneṣu yathecchamupapatteḥ |",
  "SA14n1222:588": "ṛddhivaśitā yathecchamabhijñāḥ |",
  "SA14n1222:589": "praṇidhānavaśitā sarvapraṇidhānasamṛddheḥ |",
  "SA14n1222:590": "adhimuktivaśitā yadyathādhimucyate tattathaiva bhavati |",
  "SA14n1222:591": "jñānavaśitā yadeva jñātumicchati tadeva jānāti |",
  "SA14n1222:592": "dharmavaśitā sūtrādidharmavyavasthāneṣu kauśalam ||",
  "SA14n1222:593": "'trīṇyarakṣyāṇi' iti |",
  "SA14n1222:594": "pariśuddhakāyasamudācārastathāgato nāsti tasyāpariśuddhakāyasamudācāratā yāṃ tathāgataḥ praticchādayitavyāṃ manyeta kaccitpare na jānīyurityetatprathamamarakṣyam evaṃ vākkarma dvitīyam |",
  "SA14n1222:595": "evaṃ manaḥkarma tṛtīyam ||",
  "SA14n1222:596": "'trīṇi smṛtyupasthānāni' yathāpāṭham- “tathāgatasya dharma deśayata ekatyāḥ śuśrūṣante |",
  "SA14n1222:597": "śrotramavadadhati |",
  "SA14n1222:598": "ājñācittamupasthāpayanti pratipadyante dharmasyānudharmam |",
  "SA14n1222:599": "na tena tathāgatasya nandī bhavati na saumanasyaṃ na cetasa utplāvitatvam |",
  "SA14n1222:600": "apare na śuśrūṣante |",
  "SA14n1222:601": "na śrotramavadadhatītyādi |",
  "SA14n1222:602": "na tena tathāgatasyāghāto nākṣāntirnāpratyayaḥ na cetaso'nabhirāddhiḥ |",
  "SA14n1222:603": "ekatyāḥ śuśrūṣante |",
  "SA14n1222:604": "ekatyā na suśrūṣante |",
  "SA14n1222:605": "na tena tathāgatasya dvayaṃ bhavati nandī āghātaśca |",
  "SA14n1222:606": "sarvatropekṣako viharati smṛtimāna samprajānan“ iti ||",
  "SA14n1222:607": "'asammoṣadharmatā' sattvārthakriyākālānatikramādbuddhānām |",
  "SA14n1222:608": "ata evaiṣā lakṣaṇavidhānatopapannā bhavati ||",
  "SA14n1222:609": "'vāsanāsamuddhāta' iti |",
  "SA14n1222:610": "prahīṇakleśasyāpi yadaprahīṇakleśasyeva ceṣṭitaṃ sā kleśavāsanā |",
  "SA14n1222:611": "sāpi tathāgatasyāstaṅgateti samudghātakleśavāsanaḥ sa bhagavānucyate ||",
  "SA14n1222:612": "'mahākaruṇā' hitāśayatā |",
  "SA14n1222:613": "yayā bhagavānsarvakālaṃ ṣaṭkṛtvo lokaṃ vyavalokayati “ko hīyata ko varddhata “ ityādi ||",
  "SA14n1222:614": "'sarvākārajñatā' iti sarvadharmāṇāṃ svabhāvaviśeṣalakṣaṇaprabhedaparyantajñānamityarthaḥ ||",
  "SA14n1222:615": "raṇaṃ vivādakalahādi |",
  "SA14n1222:616": "iha tu raṇahetuḥ kleśo raṇaḥ |",
  "SA14n1222:617": "tamālambya raṇamutpādayatīti |",
  "SA14n1222:618": "yaṃ samādhiṃ samāpadyate,",
  "SA14n1222:619": "yato vyutthāya grāmādau praviṣṭaṃ tamālambya tatratyānāṃ raṇaṃ notpadyate sā 'araṇā' |",
  "SA14n1222:620": "sā śrāvakasyāpi bhavati buddhasyāpi |",
  "SA14n1222:621": "tayoḥ kāritraviśeṣaḥ |",
  "SA14n1222:622": "tamadhikṛtya śāstram-",
  "SA14n1222:623": "[184] śrāvakasyāraṇādṛṣṭerna kleśaparihāritā |",
  "SA14n1222:624": "tatkleśastrotaucchittyai grāmādiṣu jināraṇā ||8-7 ||",
  "SA14n1222:625": "śrāvakīyā'raṇā kleśahetordarśanasya parihāritā |",
  "SA14n1222:626": "na sākṣātkleśasya |",
  "SA14n1222:627": "saugatī tu parakīyakleśasrotasa ucchedāya na darśanasyetyarthaḥ ||",
  "SA14n1222:628": "idaṃ jānīyāmiti praṇidhāya dhyānaṃ samāpannasya lokavṛttāntādau yajjñānamutpadyate tat 'praṇidhijñānaṃ' śrāvakāṇām |",
  "SA14n1222:629": "tathāgatamadhikṛtya śāstram-",
  "SA14n1222:630": "[185] anābhogamānāsaṅgamavyāghātaṃ sadā sthitam |",
  "SA14n1222:631": "sarvapraśnāpanuddhauddhaṃ praṇidhijñānamiṣyate ||8-8 ||",
  "SA14n1222:632": "'anābhogaṃ' nirvikalpatvāt |",
  "SA14n1222:633": "'anāsaṅgaṃ' nirapekṣatvāt |",
  "SA14n1222:634": "'avyāghātaṃ' sarvatrāpratihatatvāt |",
  "SA14n1222:635": "'sadā sthitaṃ' ityasamāhite cetasi sthitatvāt |",
  "SA14n1222:636": "sarvapraśnān chedayatīti 'sarvapraśnāpanut' |",
  "SA14n1222:637": "sa ca sambhogakāyaḥ pariśuddhe svabuddhakṣetre jāyate yāvadākāśasthitiravatiṣṭhate |",
  "SA14n1222:638": "tatkuto buddhakṣetram ?",
  "SA14n1222:639": "prādhānyena tasyaiva tatropapatteḥ |",
  "SA14n1222:640": "lujyate pralujyateti lokaḥ |",
  "SA14n1222:641": "prajātaṃ bhājanaṃ ca |",
  "SA14n1222:642": "tasmāt dvidhā lokadhātuḥ sattvaloko bhājanalokaśca |",
  "SA14n1222:643": "tatra sattvalokapariśuddhimadhikṛtyāha |",
  "SA14n1222:644": "sarvasattvadhātupuṇyajñānasambhārāparyantatayā prajñāpāramitā'payantatā'nugatavyeti |",
  "SA14n1222:645": "yayā bhagavataḥ prajñayā paripācitāḥ sattvāstatra yāvadākāśamutpadyante |",
  "SA14n1222:646": "utpannāśca yayā bodhaye pariprācyante |",
  "SA14n1222:647": "seha prajñāpāramitā |",
  "SA14n1222:648": "tasyā aparyantatā'nugantavyā |",
  "SA14n1222:649": "kathamityāha |",
  "SA14n1222:650": "sarvetyādi |",
  "SA14n1222:651": "ye kecittatra sattvā utpadyante |",
  "SA14n1222:652": "sarve te labdhāryabhūmayo bodhisattvāḥ |",
  "SA14n1222:653": "te sarve |",
  "SA14n1222:654": "sarvaḥ sattvadhātuḥ sattvarāśiḥ |",
  "SA14n1222:655": "tasya puṇyajñānasambhāraḥ |",
  "SA14n1222:656": "tayoraparyantatayā |",
  "SA14n1222:657": "pṛthivīdhātvaparyantatayā prajñāpāramitā'paryantatā'nugantavyā |",
  "SA14n1222:658": "evamabdhātutejodhātuvāyudhātvākāśadhātuvijñānadhātvaparyantatayā prajñāpāramitā'paryantatā'nugantavyeti |",
  "SA14n1222:659": "tathā hi bhājanalokastatra karatalasamaṃ bhūtalam |",
  "SA14n1222:660": "prāsādodyānavāpīkalpadrumādiparikaraśca sattvāvāsaḥ paramojjvalasaptaratnamayo'nekalokadhātvantarasphuraṇamahāraśmipramokṣa upariṣṭhācca gaganamanurūpasanirbhāsaṃ ṣaḍdhātukāśca sattvāḥ |",
  "SA14n1222:661": "“ṣaḍdhāturayaṃ bhikṣo puruṣaḥ“ iti vacanāt |",
  "SA14n1222:662": "atasteṣāmapi kāyaḥ kāntimān prabhāmaṇḍalībhūmyanurūpavarṇasaṃskāraḥ |",
  "SA14n1222:663": "tatrābhogaparibhogāśca sattvānāṃ sarvadevalokaprativiśiṣṭāḥ |",
  "SA14n1222:664": "yeṣāmupabhoga ekāntasukha ekāntānavadya ekāntavaśavartī ca |",
  "SA14n1222:665": "īdṛśī ṣaḍdhātupariśuddhiraparyantā niravadhikatvādativiśālatvācca |",
  "SA14n1222:666": "atastasyā aparyantayā tatkāraṇabhūtāyā bhagavataḥ prajñāyā aparyantatā'nugantavyā |",
  "SA14n1222:667": "tatra cotpannā bodhisattvā anantān lokadhātūn gatvā tatratyānāṃ sattvānāmakuśalaṃ(la)",
  "SA14n1222:668": "sañcayān hantadhyā(vyā?)",
  "SA14n1222:669": "na(n)",
  "SA14n1222:670": "tatpratipakṣāṃśca kuśalasañcayān prajānanti |",
  "SA14n1222:671": "teṣāmapramāṇatayā tatparicchedikāyāsteṣāṃ prajñāyā apramāṇatā veditavyetyetadāha |",
  "SA14n1222:672": "kuśalākuśaladhamasañcayāpramāṇatayā prajñāpāramitā'pramāṇatā veditavyeti |",
  "SA14n1222:673": "yāvantaśca te bodhisattvāsteṣāṃ kuśaladharmotpādanāya dharma deśayanti sa sarvaḥ sarvadharmasañcayaḥ |",
  "SA14n1222:674": "tasyāpramāṇatayā tadvyavasthāpikāyāsteṣāṃ prajñāyā apramāṇatā veditavyetyetadāha |",
  "SA14n1222:675": "sarvadharmasañcayāpramāṇatayā prajñapāramitā'pramāṇatā veditavyeti ||",
  "SA14n1222:676": "sarvadharmasamādhyaparyantatayā prajñāpāramitā'paryantatā'nugantavyeti |",
  "SA14n1222:677": "dharmā dhāraṇyaḥ samādhayaścittasthitayaḥ |",
  "SA14n1222:678": "dharmāśca samādhayaśca sarve ca te dharmasamādhayaśca |",
  "SA14n1222:679": "teṣāmaparyantatā |",
  "SA14n1222:680": "tatpratilambhitā tallābhitā yā tatra bodhisattvānāṃ tayā tajjanikāyā bhagavataḥ prajñayā aparyantatā veditavyetyarthaḥ |",
  "SA14n1222:681": "sarvabuddharmāparyantatayā prajñāpāramitā'paryantatā'nugantavyeti |",
  "SA14n1222:682": "tatra buddhaḥ sambhogakāyaḥ |",
  "SA14n1222:683": "tasya sarve dharmāḥ sarvabuddhadharmāḥ |",
  "SA14n1222:684": "dvātriṃśanmahāpuruṣalakṣaṇānyaśīti cānuvyañjanāni |",
  "SA14n1222:685": "teṣāmaparyantatā aparicchedyatā |",
  "SA14n1222:686": "kenāparicchedyatā ? tulayā |",
  "SA14n1222:687": "tathāgatādanyasya tādṛśānāmabhāvāt |",
  "SA14n1222:688": "tayā bhagavataḥ prajñāyāstādṛśyevāparyantatā veditavyā |",
  "SA14n1222:689": "katamasyāḥ prajñāyāḥ ?",
  "SA14n1222:690": "yayā teṣāṃ samagrāṇi kāraṇāni samyak parijñāya samyaganuṣṭhitāni |",
  "SA14n1222:691": "ataḥ śāstram-",
  "SA14n1222:692": "[186] dvātriṃśallakṣaṇāśītivyañjanātmā munerayam |",
  "SA14n1222:693": "sambhogiko mataḥ kāyo mahāyānopabhogataḥ ||8-12 ||",
  "SA14n1222:694": "caturthena pādena sambhogikatve kāraṇamāha |",
  "SA14n1222:695": "tatrādau pañcabhirindravajrābhirlakṣaṇānyāha |",
  "SA14n1222:696": "[187] cakrāṅkahastakramakūrmapādo",
  "SA14n1222:697": "jālāvanadvāṅgulipāṇipādaḥ |",
  "SA14n1222:698": "karau sapādau taruṇau mṛdū ca",
  "SA14n1222:699": "samucchrayaiḥ saptabhirāśrayo'sya ||8-13 ||",
  "SA14n1222:700": "[188] dīrghāṅgulitvāyatapārṣṇigātram",
  "SA14n1222:701": "prājyamṛjūcchaṅkhapadordhvaromā |",
  "SA14n1222:702": "eṇeyajaṅghaśca paṭūrubāhuḥ",
  "SA14n1222:703": "kośāvadhānottamavastiguhyaḥ ||8-14 ||",
  "SA14n1222:704": "[189] suvarṇavarṇaḥ pratanucchaviśca",
  "SA14n1222:705": "pradakṣiṇaikaikasujātaromā |",
  "SA14n1222:706": "ūrṇāṅkitāsyo haripūrvakāyaḥ",
  "SA14n1222:707": "skandhau vṛtāvasya citāntarāṃsaḥ ||8-15 ||",
  "SA14n1222:708": "[190] hino rasaḥ khyāti rasottamo'sya",
  "SA14n1222:709": "nyagrodhavanmaṇḍalatulyamūrtiḥ |",
  "SA14n1222:710": "uṣṇīṣamūrdhā pṛthucārujivho",
  "SA14n1222:711": "brahmasvaraḥ siṃhahanuḥ suśuklāḥ ||8-16 ||",
  "SA14n1222:712": "[191] tulyāḥ pramāṇe'viralāśca dantā",
  "SA14n1222:713": "anyūnasaṃkhyādaśikāścatasraḥ |",
  "SA14n1222:714": "nīlekṣaṇo govṛṣapakṣmanetro",
  "SA14n1222:715": "dvātriṃśadetāni hi lakṣaṇāni ||8-17 ||",
  "SA14n1222:716": "kramaḥ pādaḥ cakrāṅkau hastau cāsyeti 'cakrāṅkahastakramaḥ' |",
  "SA14n1222:717": "supratiṣṭhitatvāt kūrmāviva pādāvasyeti 'kūrmāpādaḥ' |",
  "SA14n1222:718": "sa cāsau sa ceti samāsaḥ |",
  "SA14n1222:719": "jālāvanaddhāṅgalī pāṇī ca pādau cāsyeti 'jālāvanaddhāṅgalipāṇipādaḥ' |",
  "SA14n1222:720": "'karau sapādau taruṇau mṛdū ca' asyeti pareṇa sambandhaḥ |",
  "SA14n1222:721": "'samucchrayaiḥ saptabhirāśrayo'sya' |",
  "SA14n1222:722": "lakṣaṇe tṛtīyā |",
  "SA14n1222:723": "āśrayaḥ kāyaḥ saptabhirucchayairlakṣitaḥ kāyo'syetyarthaḥ |",
  "SA14n1222:724": "etena pañcalakṣaṇānyuktāni |",
  "SA14n1222:725": "cakrāṅkitapāṇipādatā supratiṣṭhitapādatā jālapāṇipādatā mṛdutaruṇahastapādatā saptocchrayatā ceti |",
  "SA14n1222:726": "'dīrghāṅgulitvāyatapārṣṇigātram",
  "SA14n1222:727": "prājyamṛjūcchaṅkhapadordhvaromā |",
  "SA14n1222:728": "eṇeyajaṅghaśca paṭūrūbāhuḥ",
  "SA14n1222:729": "koṣā(śā)vadhānottamavastiguhyaḥ ||",
  "SA14n1222:730": "dīrghāṅgulitvaṃ ca āyatapārṣṇiśceti samāhāradvandvaḥ |",
  "SA14n1222:731": "'gātraṃ prājyaṃ ṛju' iti bṛhadṛjugātram |",
  "SA14n1222:732": "ucchaṅkhapādaścāsau 'ūrdhvaromā' ca |",
  "SA14n1222:733": "uccaiḥ sunigūḍhajānugulphatvāducchaṅkhapāda iti sūtram |",
  "SA14n1222:734": "ataśca utkarṣanigūḍhārtha ucchabdaḥ |",
  "SA14n1222:735": "jānugulphāsthivācī śaṅkhaśabdaḥ |",
  "SA14n1222:736": "urū mūlādadhaśca sarva pāda iti gamyate |",
  "SA14n1222:737": "vastau guhyaṃ vastuguhyam |",
  "SA14n1222:738": "kośāvadhānamuttama vastiguhyamasyeti tathoktaḥ |",
  "SA14n1222:739": "anenāṣṭau lakṣaṇāni |",
  "SA14n1222:740": "dīrghāṅgulitā |",
  "SA14n1222:741": "āyatapārṣṇitā |",
  "SA14n1222:742": "bṛhadujugātratā |",
  "SA14n1222:743": "ucchaṅkhapādatā |",
  "SA14n1222:744": "ūrdhvāṅgaromatā |",
  "SA14n1222:745": "aiṇeyajaṅghatā |",
  "SA14n1222:746": "paṭūrubāhutā |",
  "SA14n1222:747": "kośāvahitavastiguhyatā ceti |",
  "SA14n1222:748": "'suvarṇavarṇaḥ pratanucchaviśca",
  "SA14n1222:749": "pradakṣiṇaikaikasujātaromā |",
  "SA14n1222:750": "ūrṇāṅkitāsyo haripūrvakāyaḥ",
  "SA14n1222:751": "skandhau vṛtāvasya citāntarāṃsaḥ ||'",
  "SA14n1222:752": "hareriva pūrvakāyo'syeti 'haripūrvakāyaḥ' |",
  "SA14n1222:753": "'vṛttau' iti susaṃvṛttau |",
  "SA14n1222:754": "suśliṣṭaparimaṇḍalagrīvatvāt |",
  "SA14n1222:755": "asaṃyoraṃtaraṃ uttarāṃsamuraḥ |",
  "SA14n1222:756": "tadupacitamasyeti 'citāntarāṃsaḥ' |",
  "SA14n1222:757": "anena saptalakṣaṇāni |",
  "SA14n1222:758": "suvarṇavarṇatā |",
  "SA14n1222:759": "ślakṣaṇacchavitā |",
  "SA14n1222:760": "ekaikapradakṣiṇāvartaromatā |",
  "SA14n1222:761": "ūrṇāṅkitamukhatā |",
  "SA14n1222:762": "siṃhapūrvakāyatā |",
  "SA14n1222:763": "susaṃvṛtaskandhatā |",
  "SA14n1222:764": "citāntarāṃsatā ceti |",
  "SA14n1222:765": "'hīno rasaḥ khyāti rasottamo'sya",
  "SA14n1222:766": "nyagrodhavanmaṇḍalatulyamūrtiḥ |",
  "SA14n1222:767": "uṣṇīṣamūrdhā pṛthucārujivho",
  "SA14n1222:768": "brahmasvaraḥ siṃhahanuḥ suśuklāḥ ||",
  "SA14n1222:769": "tulyāḥ pramāṇe viralāśca dantā",
  "SA14n1222:770": "anyūnasaṃkhyādaśikāścatasraḥ |",
  "SA14n1222:771": "nīlekṣaṇo govṛṣapakṣmanetro",
  "SA14n1222:772": "dvātriṃśadetāni hi lakṣaṇāni ||'",
  "SA14n1222:773": "anena ślokadvayena dvādaśalakṣaṇānyuktāni |",
  "SA14n1222:774": "rasarasajñatā |",
  "SA14n1222:775": "nyagrodhaparimaṇḍalatā |",
  "SA14n1222:776": "uṣṇīṣaśiraskatā |",
  "SA14n1222:777": "pṛthutanujivhatā |",
  "SA14n1222:778": "brahmasvaratā |",
  "SA14n1222:779": "siṃhahanutā |",
  "SA14n1222:780": "suśukladantatā |",
  "SA14n1222:781": "samadantatā |",
  "SA14n1222:782": "aviraladantatā |",
  "SA14n1222:783": "samacatvāriṃśaddantatā abhinīlanetratā |",
  "SA14n1222:784": "gopakṣmanetratā ceti |",
  "SA14n1222:785": "daśaparimāṇamasyāḥ saṃhateriti 'daśikā' |",
  "SA14n1222:786": "tāścatasraḥ |",
  "SA14n1222:787": "catvāriṃśadityarthaḥ |",
  "SA14n1222:788": "govṛṣau gobalīvardau |",
  "SA14n1222:789": "athavā 'govṛṣaḥ' puṅgavaḥ |",
  "SA14n1222:790": "sarvaikatvena 'dvāṃtriśadetāni hi lakṣaṇāni' |",
  "SA14n1222:791": "eṣāṃ vyākhyānaṃ ca hetuśca pūrvanimittatā ca dharmadāna (?) sūtre |",
  "SA14n1222:792": "[192] yasya yasyātra yo heturlakṣaṇasya prasādhakaḥ |",
  "SA14n1222:793": "tasya tasya prapūryāyaṃ samudāgamalakṣaṇaḥ ||8-18 ||",
  "SA14n1222:794": "atra",
  "SA14n1222:795": "'yasya yasya lakṣaṇasya yo yo hetuḥ prasādhakaḥ |",
  "SA14n1222:796": "tasya tasya prapūryāyaṃ samudāgamalakṣaṇaḥ' ||",
  "SA14n1222:797": "ayaṃ sāmbhogikaḥ kāyaḥ |",
  "SA14n1222:798": "kasya punaḥ ko heturityāha |",
  "SA14n1222:799": "[193] gurūṇāmanuyānādi dṛḍhatā saṃvaraṃ prati |",
  "SA14n1222:800": "saṃgrahāsevanaṃ dānaṃ praṇītasya ca vastunaḥ ||8-19 ||",
  "SA14n1222:801": "[194] vadhyamokṣāḥ samādānaṃ vivṛddhiḥ kuśalasya ca |",
  "SA14n1222:802": "ityādiko yathāsūtraṃ heturlakṣaṇasādhakaḥ ||8-20 ||",
  "SA14n1222:803": "tatra gurūṇāmanugamanapratyudgamānābhyāṃ dharmaśravaṇamālyopahāracaityānupānaprabhṛtiṣu ca paricāradānāccakrāṅkahastapādatā |",
  "SA14n1222:804": "dṛḍhasamādānatvāt supratiṣṭhitapādatā |",
  "SA14n1222:805": "saṃgrahavastūnāmāsevanājjālahastapādatā |",
  "SA14n1222:806": "praṇītānnapānādidānānmṛdutaruṇahastapādatā saptocchadatā ca |",
  "SA14n1222:807": "'vadhyamokṣāḥ' iti bahuvacanāmādyartham |",
  "SA14n1222:808": "vadhyamokṣaṇājjīvitānugrahakaraṇāt |",
  "SA14n1222:809": "prāṇātipātavirateścāsevanāddīrghāṅgulitā āyatapārṣṇitā bṛhadṛjugātratā ca |",
  "SA14n1222:810": "kuśaladharmasamādānasya vivardhanāducchaṃkhapādatā |",
  "SA14n1222:811": "ūrdhvāṅgiromatā ca |",
  "SA14n1222:812": "'ityādika' evamādikaḥ |",
  "SA14n1222:813": "'yathāsūtraṃ' iti yathā paṭhiṣyati dharmadāne |",
  "SA14n1222:814": "mahāpuruṣakāratvāt mahāpuruṣāstathāgatā mahābodhisattvāśca |",
  "SA14n1222:815": "teṣāṃ dyotakāni mahāpuruṣalakṣaṇāni dvātriṃśat |",
  "SA14n1222:816": "teṣāmeva śobhākaraṇādaśītyanuvyañjanāni |",
  "SA14n1222:817": "tānyadhikṛtya dvādaśaślokāḥ-",
  "SA14n1222:818": "[195] tāmrāḥ snigdhāśca tuṅgāśca nakhā aṅgulayo muneḥ |",
  "SA14n1222:819": "vṛttāścitānupurvāśca gūḍhā nirgranthayaḥ śirāḥ ||8-21 ||",
  "SA14n1222:820": "anenāṣṭāvanuvyañjanānyuktāni |",
  "SA14n1222:821": "tāmranakhatā snigdhanakhatā tuṅganakhatā ca |",
  "SA14n1222:822": "vṛttāṅgulitā citāṅgulitā anupūrvāṅgulitā ca gūḍhaśiratā nirgranthiśiratā ceti |",
  "SA14n1222:823": "[196] gūḍhau gulphau samau pādo siṃhebhadvijagopateḥ |",
  "SA14n1222:824": "vikrāntaṃ dakṣiṇaṃ cāru gamanamṛjuvṛttate (tā) ||",
  "SA14n1222:825": "[197] muṣṭānupūrvate",
  "SA14n1222:826": "iti ṣaḍakṣarādhikena ślokena dvādaśa |",
  "SA14n1222:827": "gūḍhagulphatā |",
  "SA14n1222:828": "aviṣamapādatā |",
  "SA14n1222:829": "siṃhavikrāntagāmitā |",
  "SA14n1222:830": "haṃsavikrāntagāmitā |",
  "SA14n1222:831": "vṛṣabhavikrāntagāmitā |",
  "SA14n1222:832": "pradakṣiṇāvataṃgāmitā |",
  "SA14n1222:833": "cārūgāmitā |",
  "SA14n1222:834": "avakragātratā |",
  "SA14n1222:835": "vṛttagātratā |",
  "SA14n1222:836": "mṛṣṭagātratā anupūrvagātratā ceti ||",
  "SA14n1222:837": "medhyamṛdutve śuddhagātratā |",
  "SA14n1222:838": "pūrṇavyañjanatā cārūpṛthumaṇḍalagātratā ||8-23 ||",
  "SA14n1222:839": "iti ṣaḍiṃvaśatyākṣaraiḥ pañcānuvyañjanāni |",
  "SA14n1222:840": "śucigātratā mṛdugātratā viśuddhagātratā paripūrṇavyañjanatā cārupṛthumaṇḍalagātratā ceti |",
  "SA14n1222:841": "[198] samakramatvaṃ śuddhatvaṃ netrayoḥ sukumāratā |",
  "SA14n1222:842": "adīnocchadagātratvaṃ susaṃhatanagātratā ||8-24 ||",
  "SA14n1222:843": "anena ṣaṭ | samakramatā viśuddhanetratā sukumāragātratā utsadagātratā susaṃhatanagātratā ceti ||",
  "SA14n1222:844": "[199] suvibhaktāṅgatā dhvāntapradhvastālokaśuddhatā |",
  "SA14n1222:845": "vṛttamṛṣṭākṣatākṣāmakukṣitāśca gabhīratā ||8-25 ||",
  "SA14n1222:846": "[200] dakṣiṇāvartatā nābheḥ samantāddarśanīyatā |",
  "SA14n1222:847": "anena sārdhaślokena nava |",
  "SA14n1222:848": "suvibhaktāṅgapratyaṅgatā vitimiraśuddhālokatā mṛṣṭakukṣitā abhagnakukṣitā akṣāmakukṣitā gambhīranābhitā dakṣiṇāvartanābhitā samantaprāsādikatā ceti ||",
  "SA14n1222:849": "samācāraḥ śuciḥ kālatilakāpagatā tanuḥ ||8-26 ||",
  "SA14n1222:850": "[201] karau tūlamṛdusnigdhagambhīrāyatalekhatā |",
  "SA14n1222:851": "nātyāyataṃ vaco bimbapratibimbodayāsyatā ||8-27 ||",
  "SA14n1222:852": "bimbānāṃ pratibimbodayo'sminniti tathoktamāsyaṃ mukhamasyeti 'bimbapratibimbodayāsyaḥ' |",
  "SA14n1222:853": "anena sārdhaślokenāṣṭau |",
  "SA14n1222:854": "śucisamācāratā vyapagatatilakagātratā tūlasadṛśasukumārapāṇitā snigdhapāṇilekhatā gambhīrapāṇilekhatā āyatapāṇilekhatā nātyāyatavadanatā bimbapratibimbadarśanavadanatā ceti |",
  "SA14n1222:855": "[202] mṛdvī tanvī ca raktā ca jivhā jīmūtaghoṣatā |",
  "SA14n1222:856": "cārumañjusvaro daṃṣṭrā vṛttāstīkṣṇāḥ sitāḥ samāḥ ||",
  "SA14n1222:857": "[203]anupūrvodagatāstuṅgā nāsikā paramaṃ śuciḥ ||8-28 ||",
  "SA14n1222:858": "'paramaṃ' atyantam |",
  "SA14n1222:859": "anena sārdhaślokena dvādaśa |",
  "SA14n1222:860": "mṛdujivhatā tanujivhatā raktajivhatā ca |",
  "SA14n1222:861": "gajagarjitajīmutaghoṣatā |",
  "SA14n1222:862": "madhuracārumañjusvaratā vṛttadaṃṣṭratā tīkṣṇadaṃṣṭratā śukladaṃṣṭratā samadaṃṣṭratā anupūrvadaṃṣṭratā tuṅganāsikatā śucināsikatā ceti ||",
  "SA14n1222:863": "viśāle nayane pakṣma cittaṃ padmadalākṣitā ||8-29 ||",
  "SA14n1222:864": "[204] āyataślakṣṇasusnigdhasamarome bhruvau bhujau |",
  "SA14n1222:865": "pīnāyatau samau karṇāvupaghātavivarjitau ||8-30 ||",
  "SA14n1222:866": "[205] lalāṭamaparimlānaṃ pṛthu pūrnottamāṅgatā |",
  "SA14n1222:867": "samarome iti striyāṃ ḍāp |",
  "SA14n1222:868": "anena ślokadvayena trayodaśa |",
  "SA14n1222:869": "viśālanayanatā citapakṣmatā sitasitakamaladalanayanatā āyatabhrūtā ślakṣṇabhrūtā snigdhabhrūtā samaromabhrūtā pīnāyatabhujatā samakarṇatā anupahatakarṇatā supariṇāmitalalāṭatā pṛthulalāṭatā paripūrṇottamāṅgatā ceti ||",
  "SA14n1222:870": "bhramarābhrāścitāḥ ślakṣṇā asaṃluḍitamūrtayaḥ ||8-31 ||",
  "SA14n1222:871": "[206] keśā aparuṣāḥ puṃsāṃ saurabhyādapahāriṇaḥ |",
  "SA14n1222:872": "śrīvatsaḥ svastikaṃ ceti buddhānuvyañjanaṃ matam ||8-32 ||",
  "SA14n1222:873": "anena sārdhaślaukena sapta |",
  "SA14n1222:874": "bhramarasadṛśakeśatā citakeśatā ślakṣṇakeśatā asaṃluḍitakeśatā aparuṣakeśatā śrīvatsasvastikanandyāvartalalitapāṇipādatā ceti ||",
  "SA14n1222:875": "sarvaikatvena buddhānāmaśītiranuvyañjanāni ||",
  "SA14n1222:876": "iti sāmbhogikaḥ kāyaḥ ||",
  "SA14n1222:877": "nairmāṇikaṃ kāyamadhikṛtya śāstram-",
  "SA14n1222:878": "[207] karoti yena citrāṇi hitāni jagataḥ samam |",
  "SA14n1222:879": "ā bhavātso'nupacchinnaḥ kāyo nairmāṇiko muneḥ ||8-33 ||",
  "SA14n1222:880": "[208] tathā karmāpyanucchinnamasyā saṃsāramiṣyate |",
  "SA14n1222:881": "ataḥ sūtram |",
  "SA14n1222:882": "sarvadharmāparyantatayā prajñāpāramitā'paryantatā'nugantavyeti |",
  "SA14n1222:883": "yāvantaḥ sthalajalāntarikṣacarāṇāṃ sthāvarajaṅgamānāṃ sattvānāṃ kāyavāksaṃgṛhītā dharmāḥ sattvānāṃ vinayanāya bhagavatā ananteṣu lokadhātuṣu nirmitāḥ te sarvadharmāsteṣāmaparyantatayā bhagavataḥ prajñāyā aparyantatā veditavyā |",
  "SA14n1222:884": "katamasyāḥ te nirmitāḥ ?",
  "SA14n1222:885": "śūnyatā'paryantatayā prajñāpāramitā'paryantatā'nugantavyeti |",
  "SA14n1222:886": "yathā tathāgatena nirmitāḥ kāyā anantāstathā teṣāṃ śūnyatāpyanantā |",
  "SA14n1222:887": "kena śūnyatā ?",
  "SA14n1222:888": "svādhīnaiścicaitasikairmāyāpuruṣavat |",
  "SA14n1222:889": "atastasyāpi aparyantatayā'paryantateti pūrvavat |",
  "SA14n1222:890": "yathā teṣāṃ kāyavācau nirmite tathā cittacaitasikā api kinna nirmīyante ?",
  "SA14n1222:891": "tadupādānābhāvāt,",
  "SA14n1222:892": "apūrvasattvāprādurbhāvācca |",
  "SA14n1222:893": "nanu cittacaitasikanirmāṇamapīṣyate buddhānāṃ |",
  "SA14n1222:894": "“kāyavākcittanirmāṇaprayogopāyakarmakaḥ |“",
  "SA14n1222:895": "iti vacanāt |",
  "SA14n1222:896": "satyamiṣyate |",
  "SA14n1222:897": "kintu satyupādāne devatādhiṣṭhānena svapnadarśanavat |",
  "SA14n1222:898": "vācā vāgarthanni(rthani)",
  "SA14n1222:899": "vedanavacca |",
  "SA14n1222:900": "ata āha |",
  "SA14n1222:901": "cittacaritāparyantatayā prajñāpāramitā'paryantatā'nugantavyeti |",
  "SA14n1222:902": "teṣāṃ ca sattvānāṃ yathā deśitaṃ dharmamālambya prātipakṣikāḥ kuśalā dharmā utpadyante |",
  "SA14n1222:903": "taiśca teṣāṃ vikṣepakā akuśalā dharmāḥ prahīyante |",
  "SA14n1222:904": "ata āha |",
  "SA14n1222:905": "kuśalākuśaladharmāparimāṇatayā prajñāpāramitā'parimāṇatā'nugantavyeti |",
  "SA14n1222:906": "atha ye nirmitāste kathaṃ bhagavataḥ kāyāḥ ?",
  "SA14n1222:907": "bhagavatā nirmitatvāditi cet |",
  "SA14n1222:908": "māyākāranirmitā gajādayastarhi māyākārasya kāyāḥ syuḥ,",
  "SA14n1222:909": "svakāyatvenādhiṣṭhāya tena nirmāṇāt |",
  "SA14n1222:910": "svakāyavacca gamanavyāhārādiṣu duṣkareṣu vyāpa[ā]raṇāttepi kāyā ityayaṃ bhagavato nairmāṇikaḥ kāyaḥ |",
  "SA14n1222:911": "uktāstrayaḥ kāyāḥ |",
  "SA14n1222:912": "kāritramidānīṃ vaktavyam |",
  "SA14n1222:913": "tatsamāsata āha |",
  "SA14n1222:914": "siṃhanādanadanatayā prajñāpāramitānugantavyeti |",
  "SA14n1222:915": "mṛgāṇāmuttamaḥ siṃhaḥ |",
  "SA14n1222:916": "tatsādharmyāt puruṣottamāḥ puruṣasiṃhā ityucyante |",
  "SA14n1222:917": "iha tu prakarṣagaterdevamanuṣyādisarvapuruṣottamastathāgataḥ siṃha ityucyate |",
  "SA14n1222:918": "tasya dharmaḥ sarvāśāparipūraṇatayā sarvaparapravādimṛgabhīṣaṇatayā ca siṃhanāda ityucyate |",
  "SA14n1222:919": "siṃhadhvajavat |",
  "SA14n1222:920": "tasya nadano deśakaḥ |",
  "SA14n1222:921": "tabhdāvastattā |",
  "SA14n1222:922": "tayā bhagavataḥ prajñā gantavyā pāragamanāt pāramitā veditavyetyarthaḥ |",
  "SA14n1222:923": "sa punaḥ siṃhanādanadanaḥ saptaviṃśatividhasya kāritradeśanā |",
  "SA14n1222:924": "sā vistareṇa mahatyorbhagavatyordraṣṭavyā |",
  "SA14n1222:925": "tāmadhikṛtya śāstram-",
  "SA14n1222:926": "gatīnāṃ śamanaṃ karma saṃgrahe ca caturvidhe ||8-34 ||",
  "SA14n1222:927": "[209] niveśanaṃ sasaṃkleśe vyavadānāvabodhane |",
  "SA14n1222:928": "sattvānāmarthayāthātmye ṣaṭsu pāramitāsu ca ||8-35 ||",
  "SA14n1222:929": "[210] buddhamārge prakṛtyaiva śūnyatāyāṃ dvayakṣaye |",
  "SA14n1222:930": "saṃkete'nupalambhe ca paripāke ca dehinām ||8-36 ||",
  "SA14n1222:931": "[211] bodhisattvasya mārge'bhiniveśasya ca vāraṇe |",
  "SA14n1222:932": "bodhiprāptau jinakṣetraviśuddho niyatiṃ prati ||8-37 ||",
  "SA14n1222:933": "[212] aprameye ca sattvārthe buddhasevādike guṇe |",
  "SA14n1222:934": "bodheraṅgeṣvanāśe ca karmaṇāṃ satyadarśane ||8-38 ||",
  "SA14n1222:935": "[213] viparyāsaprahāṇe ca tadavastukatānaye |",
  "SA14n1222:936": "vyavadāne ca sambhāre saṃskṛtāsaṃskṛte prati ||8-39 ||",
  "SA14n1222:937": "[214] vyatibhedāparijñāne nirvāṇe ca niveśanam |",
  "SA14n1222:938": "dharmakāyasya karmedaṃ saptaviṃśatidhā matam ||8-40 ||",
  "SA14n1222:939": "bhagavāṃstānvigrahānnirmimīte ye nārakāṇāṃ narakāgninirvāpaṇena dharmadeśanayā ca tathā tiraścāṃ svamāṃsarudhirādidānena tathā pretānāmannapānādidānena dharmadeśanayā ca cittamabhipra sādya tena cābhiprasādena svagatibhyaścyutānāṃ devamanuṣyeṣūpapādayanti |",
  "SA14n1222:940": "devānapi hīnayānādhimuktikān dharmadeśanayābhiprasādya manuṣyeṣūpapannān yāvacchrāvakabodhau pratyekabodhau ca pratiṣṭhāpayiṣyantīti gatipraśamanakarma ||",
  "SA14n1222:941": "ye ca manuṣyān bāhyādhyātmikeṣvāmiṣadāneṣu laukikalokotareṣu ca dharmadāneṣu,",
  "SA14n1222:942": "arthacaryāyāṃ samānārthatāyāṃ ca śikṣayantīti saṅgrahavastuniveśanakarma ||",
  "SA14n1222:943": "saṃkleśaḥ kleśāvaraṇaṃ jñeyāvaraṇaṃ ca |",
  "SA14n1222:944": "vyavadānaṃ tayorastamayaḥ |",
  "SA14n1222:945": "sa ca pudgaladharmanairātmyajñānāditi saṃvṛtiḥ |",
  "SA14n1222:946": "paramārthastu [na] dharmadhātoranyadastīti saṃkleśavyavadānajñānaniveśanakarma ||",
  "SA14n1222:947": "yathā hi māyākāro vicitrāṇi vastūni yāvabhdakṣyabhojyāni nirmāya lokaṃ toṣayati |",
  "SA14n1222:948": "sa ca loko na jānāti sarvametadadravyakamiti |",
  "SA14n1222:949": "yaśca prajñāpāramitāyāṃ carati na sa dharmadhātuvyatiriktaṃ kiñcitpaśyati na sattvaṃ nāpi sattvaprajñaptiṃ dharmāṇāmapi nairātmyāditi sattvārthayāthātmyaniveśanakarma ||",
  "SA14n1222:950": "sa ātmanā ca dānaṃ dadāti parāṃśca dāne niyojayati dānasya ca varṇaṃ bhāṣate |",
  "SA14n1222:951": "ye cānye dānaṃ dadati teṣā ca varṇavādī bhavati samanujñaḥ |",
  "SA14n1222:952": "evamātmanā ca śīlaṃ rakṣatītyādi vācyamiti ṣaṭpāramitāniveśanakarma ||",
  "SA14n1222:953": "ātmanā ca daśakuśalān karmapathān samādāya vartate |",
  "SA14n1222:954": "ātmanā ca pañcaśikṣāpadāni yāvadātmanā ca dvātriṃśanmahāpuruṣalakṣaṇāśītyanuvyañjanāni niṣpādayatīti vācyamiti buddhamārganiveśanakarma ||",
  "SA14n1222:955": "iha bodhisattvaḥ sattvānāṃ pāramitādīn sarvadharmān deśayati |",
  "SA14n1222:956": "teṣāṃ koṭitrayasya phalasya ca prakṛtiśūnyatāṃ deśayati |",
  "SA14n1222:957": "te tathā bhāvayanto viśeṣamadhigacchanti |",
  "SA14n1222:958": "tataste bhūyasyā mātrayā prakṛtiśūnyatāṃ bhāvayanti yāvadanuttarāṃ samyaksambodhimadhigacchantīti prakṛtiśūnyatāniveśanakarma ||",
  "SA14n1222:959": "prakṛtiśūnyāḥ sarvadharmāḥ na cānyā prakṛtiśūnyatā anye dharmāḥ |",
  "SA14n1222:960": "kiṃ tarhi ? prakṛtiśūnyataiva dharmāḥ |",
  "SA14n1222:961": "ta eva prakṛtiśūnyatetyadvayadharmaniveśanakarma ||",
  "SA14n1222:962": "na samyaksambodhau bhagavatā kaściddharma upalabdhaḥ |",
  "SA14n1222:963": "yatpunarabhisambudhya dharmā deśitāḥ skandhadhātvādayo vā yāvatsarvākārajñatā vā tatsarvaṃ lokavyavahāreṇeti sāṅketikajñānaniveśanakarma ||",
  "SA14n1222:964": "yadi pāramitādiṣu sarvadharmeṣu śikṣate tathāpi samyaksambodhaye na śaknoti |",
  "SA14n1222:965": "yadi punasteṣveva carati teṣāṃ ca koṭitrayaṃ phalaṃ ca nopalabhate |",
  "SA14n1222:966": "tadā samyaksambodhaye śaknotītyupalambhaniveśanakarma ||",
  "SA14n1222:967": "yadyapi bodhisattvaḥ prajñāpāramitāyāṃ caran sattvaṃ sattvaprajñaptiṃ ca nopalabhate tathāpi saṃvṛtyā paśyati sattvān vastūpalambhena saṃkliṣyamānān |",
  "SA14n1222:968": "sa tāṃstatprahāṇāya triṣu yāneṣu paripācayatīti sattvaparipākaniveśanakarma ||",
  "SA14n1222:969": "sa evamupaparīkṣate |",
  "SA14n1222:970": "śūnyāḥ sarvadharmāḥ |",
  "SA14n1222:971": "na ca śūnyatā śūnyatāmabhiniviśate |",
  "SA14n1222:972": "tasmātsarvadharmeṣvanabhiniviṣṭena bhavitavyam |",
  "SA14n1222:973": "dānādiṣu caritavyam |",
  "SA14n1222:974": "na ca teṣu tatphaleṣu vā gantavyamiti sarvābhiniveśaprahāṇaniveśanakarma ||",
  "SA14n1222:975": "na mārgeṇa bodhiḥ prāpyate nāmārgeṇa |",
  "SA14n1222:976": "yato bodhi eva mārgaḥ mārga eva bodhiḥ |",
  "SA14n1222:977": "bodhisattva eva tarhi buddhaḥ syāditi cet |",
  "SA14n1222:978": "yadā sarvabuddhadharmān paripūrya vajropamasamādhau sthitvā bodhisattva ekakṣaṇasamāyuktayā prajñayā samyaksambodhimadhigacchati tadā sa eva tathāgataḥ sarvadarśī sarvajña iti nirdiśyata iti bodhiprāptiniveśanakarma ||",
  "SA14n1222:979": "sa ātmanaḥ pareṣāṃ ca daśākuśalasaṃgṛhītāni dauḥśīlyāni ṣaṭpāramitāvipakṣāṃśca hīnayānaphalānāṃ ca pañcānāṃ sākṣātkriyāspṛhayoravakāśaṃ,",
  "SA14n1222:980": "skandhadhātvādisāśravānāśravasarvadharmasaṃjñādauṣṭhulyāni ca nivārya svayaṃ ca pāramitādiṣu sarvakuśaladharmeṣu pratiṣṭhito bhavati parānapi pratiṣṭhāpayati |",
  "SA14n1222:981": "tacca kuśalamūlaṃ sarvasattvasādhāraṇakṛtvā ātmanaḥ samyaksambodhau ca sarvākārāyāṃ ca svabuddhakṣetrapariśuddhau pariṇāmayati |",
  "SA14n1222:982": "praṇidhānāni ca buddhakṣetrapariśuddhaye yathā sūtraṃ karotīti buddhakṣetrapariśuddhiniveśanakarma ||",
  "SA14n1222:983": "prathamacittotpādika eva bodhisattvaḥ samyaksambodhau niyato bhavati |",
  "SA14n1222:984": "niyatasya kathamapāyeṣūpapattiriti cet |",
  "SA14n1222:985": "yaḥ samyaksambodhau cittamutpādya ṣaṭsu pāramitāsu caturṣu vāpramāṇeṣu carati daśa cākuśalān dharmān prahāya tiṣṭhati |",
  "SA14n1222:986": "aṣṭau tasyākṣaṇā na sambhavanti kiṃ punarapāyopapattiḥ |",
  "SA14n1222:987": "kathaṃ tarhi tiryagyonau jātakāni ?",
  "SA14n1222:988": "tāni sāśravānāśravasarvakuśaladharmasamanvāgatasya sattvārthā(rtha)",
  "SA14n1222:989": "vaśitayā saṃcintyopapattayo na ca tiryagduḥkhavedanāḥ |",
  "SA14n1222:990": "tadyathā tathāgataḥ paramavaśitvalābhātsarvalokadhātuṣu yugapadanantānātmabhāvān parārthāya nirmimīta iti samyaksambodhiniyataniveśanakarma ||",
  "SA14n1222:991": "sa hi prajñāpāramitāyāṃ sthitvā daśasu dikṣu gaṅgānadīvālukopameṣu sattvānāmartha karoti na ca lipyate |",
  "SA14n1222:992": "tathā hi yaḥ spṛśet,",
  "SA14n1222:993": "yena spṛśet,",
  "SA14n1222:994": "yaṃ ca spṛśet,",
  "SA14n1222:995": "trīnimāndharmānasau nopalabhate śūnyatāyāṃ ca sthitaḥ sarvaśukladharmeṣu sthito bhavati |",
  "SA14n1222:996": "tayaiva teṣāṃ saṅgrāt |",
  "SA14n1222:997": "tathāhi sarvadharmāḥ sarvadharmaiḥ śūnyāḥ |",
  "SA14n1222:998": "tataḥ śūnyatāyāmantarbhūtā ityaprameyasattvārthaniveśanakarma ||",
  "SA14n1222:999": "sa evaṃ nirūpayati |",
  "SA14n1222:1000": "ye te daśasu dikṣu gaṅgānadīvālukopamā lokadhātavo ye ca teṣu tathāgatāḥ sarve te svabhāvena śūnyāḥ kevalaṃ nāmasaṅketena prajñapyate |",
  "SA14n1222:1001": "sāpi prajñaptiḥ svabhāvena śūnyā |",
  "SA14n1222:1002": "yadi tu kasyacicchūnyatā na syāt prādeśikī syāt |",
  "SA14n1222:1003": "yatastu na pradeśikī tataḥ sarvadharmāḥ sarvadharmaśūnyā iti |",
  "SA14n1222:1004": "sa evaṃ prajñāpāramitāyāṃ sthitvā ṣaḍabhijñā abhinirharati |",
  "SA14n1222:1005": "yāsu sthitvā daśadiksarvatathāgatānupasaṃkrāmati paryupāste tebhyaśca dharma śṛṇoti teṣu ca kuśalamūlānyavaropayatyanabhiniviṣṭaḥ |",
  "SA14n1222:1006": "na hi śūnyatāṃ śūnyatāyāmabhiniviśate |",
  "SA14n1222:1007": "sa divyena cakṣuṣā daśadiglokadhātuṣu sattvān dṛṣṭvā sadyo'bhijñayā tatra gatvā tebhyo dharmaṃ deśayati |",
  "SA14n1222:1008": "divyena śrotradhātunā daśadiksarvabuddhānāṃ dharmadeśanāṃ śrutvodgṛhya sattvebhyo deśayati |",
  "SA14n1222:1009": "cetaḥparyāyajñānena sattvānāṃ cittāni viditvā yathācittamebhyo dharma deśayati |",
  "SA14n1222:1010": "so'nekavidhaṃ pūrvanivāsamātmanaḥ pareṣāṃ cānusmarati |",
  "SA14n1222:1011": "pūrvatathāgatadeśitāṃśca dharmānanusmṛtyatadvineyebhyaḥ sattvebhyo deśayati |",
  "SA14n1222:1012": "sa āśravakṣayajñānena sattvānāmanurūpaṃ dharmaṃ deśayati |",
  "SA14n1222:1013": "sa tābhirabhijñābhiryaṃ yamevākāṃkṣatyātmabhāvaṃ sattvānāmarthāya pratigrahītuṃ taṃ tameva pratigṛṇhāti |",
  "SA14n1222:1014": "na ca tatra sukhaduḥkhānunayapratighairūpalipyata iti daśadigbuddhopāsanādiniveśanakarma ||",
  "SA14n1222:1015": "kāni punarbodhisattvasya bodhyaṅgāni ?",
  "SA14n1222:1016": "ṣaṭpāramitāścatvāri dhyānāni yāvadāveṇikā buddhadharmāḥ |",
  "SA14n1222:1017": "yadi teṣu carati koṭitrayaṃ ca teṣāṃ nopalabhate |",
  "SA14n1222:1018": "yadi cātmanaḥ samyaksambodhaye sarvasattvānāṃ cāgratāyai tān samyakpariṇāmayati |",
  "SA14n1222:1019": "yadyamī bodhisattvadharmāḥ katame tarhi buddhadharmāḥ ? eta eva |",
  "SA14n1222:1020": "yadyobhaḥ sarvākārajñatāmabhisambudhyate prahīṇasarvavāsanānusandhiśca bhavati,",
  "SA14n1222:1021": "ekakṣaṇasamāyuktayā ca prajñayā sarvabuddhadharmānabhisambudhyate |",
  "SA14n1222:1022": "na caivaṃ bodhisattva iti bodhyaṅganiveśanakarma ||",
  "SA14n1222:1023": "yadyapi svalakṣaṇaśūnyāḥ sarvadharmāstathāpyasti karma,",
  "SA14n1222:1024": "asti teṣāṃ phalam |",
  "SA14n1222:1025": "na hi sattvāḥ svalakṣaṇaśūnyān dharmān jānanti |",
  "SA14n1222:1026": "ajānantaḥ pudgalaṃ dharmāṃśca kalpayantaḥ karmābhisaṃskurvanti sucaritaṃ duścaritaṃ vā |",
  "SA14n1222:1027": "duścaritena triṣvapāyeṣu patanti |",
  "SA14n1222:1028": "sucaritairdevamanuṣyeṣūpapadyante |",
  "SA14n1222:1029": "kecitpunaḥ pudgalanairātmyaṃ parijñāya sugatidurgatīḥ prahāya nirvāṇamadhigacchanti |",
  "SA14n1222:1030": "bodhisattvāḥ pāramitādīn kuśalān dharmānparipūrayantaḥ krameṇa daśabhūmīnadhigamyaikakṣaṇasamāyuktayā prajñāyā sarvadharmānabhisambudhya buddhā bhagavanto bhavantīti karmaphalasambandhāvipraṇāśananiveśanakarma ||",
  "SA14n1222:1031": "na bodhisattvaḥ satyaiḥ satyajñānairvā nirvāti |",
  "SA14n1222:1032": "kintarhi ? catuḥsatyasamatayā |",
  "SA14n1222:1033": "yā teṣāṃ samatā tathatā niḥsvabhāvatā sā na kaściddharmamupalabhate satyaparyāpannamanyaṃ vā |",
  "SA14n1222:1034": "tataḥ sarvadharmāḥ śūnyā iti paśyanniyāyamamavakramya gotrabhūmau sthito bhavati dhyānānyutpādayatyapramāṇānyārūpyasamāpattīśca |",
  "SA14n1222:1035": "sa iha śamathabhūmau sthitvā duḥkhaṃ parijānāti samudayaṃ prajahāti nirodhaṃ sākṣātkaroti mārgaṃ bhāvayati |",
  "SA14n1222:1036": "na ca satyārambaṇaṃ cittamutpādayati |",
  "SA14n1222:1037": "kevalaṃ bodhinimnena cittena svalakṣaṇaśūnyānsarvadharmān paśyati |",
  "SA14n1222:1038": "so'nayā vipaśyanayā sarvadharmaśūnyatāṃ paśyati |",
  "SA14n1222:1039": "upāyakauśalyena ca dharmaṃ deśayatīti catuḥsatyadarśananiveśanakarma ||",
  "SA14n1222:1040": "“maitreya āha |",
  "SA14n1222:1041": "yadi bhagavannabhāvasvabhāvāḥ sarvadharmā kathaṃ bodhisattvena rūpādau śikṣitavyaṃ yāvadbuddhadharmeṣu ?",
  "SA14n1222:1042": "bhagavānāha |",
  "SA14n1222:1043": "nāmamātratayā |",
  "SA14n1222:1044": "āha |",
  "SA14n1222:1045": "saṃskāranimittena vastunā avastukaṃ nāmakathanaṃ nāmamātram |",
  "SA14n1222:1046": "saṃskāro vikalpaḥ |",
  "SA14n1222:1047": "tasya nimittaṃ viṣayaḥ |",
  "SA14n1222:1048": "yatraivaṃ bhavati |",
  "SA14n1222:1049": "idaṃ rūpamiyaṃ vedanā yāvadamī buddhadharmā iti bhāvaḥ ||",
  "SA14n1222:1050": "bhagavānāha ||",
  "SA14n1222:1051": "āgantukametannāmadheyamatra prakṣiptam |",
  "SA14n1222:1052": "idaṃ rūpaṃ yāvadamī buddhadharmā iti |",
  "SA14n1222:1053": "nāmābhedena nāmā ca (?",
  "SA14n1222:1054": "nāmyartha)pratīteḥ |",
  "SA14n1222:1055": "tasmādalīkaḥ śabdārtho vyavahāramātraṃ na vastu ||",
  "SA14n1222:1056": "āha ||",
  "SA14n1222:1057": "vyavahāramātratāpi rūpasya svabhāva eveti |",
  "SA14n1222:1058": "rūpasvabhāva upalabdha eva bhavati |",
  "SA14n1222:1059": "bhagavānāha |",
  "SA14n1222:1060": "na rūpasya svabhāva eveti |",
  "SA14n1222:1061": "rūpasvabhāva upalabdha eva bhavati |",
  "SA14n1222:1062": "bhagavānāha |",
  "SA14n1222:1063": "na tasyotpādanirodhau tato na sa svabhāvaḥ ||",
  "SA14n1222:1064": "āha ||",
  "SA14n1222:1065": "kiṃ punarbhagavan sarvaśaḥ svalakṣaṇena na santyeva rūpādayo yāvadbuddhadharmāḥ ?",
  "SA14n1222:1066": "bhagavānāha |",
  "SA14n1222:1067": "santi lokasaṅketavyavahārato na nu paramārthataḥ ||",
  "SA14n1222:1068": "āha ||",
  "SA14n1222:1069": "yathāhaṃ bhagavato bhāṣitasyārthamājānāmi |",
  "SA14n1222:1070": "anabhilāpya eṣa dhātuḥ paramārthataḥ |",
  "SA14n1222:1071": "sacetsaskāranimittaṃ vastu sa evānabhilāpyo dhāturiti vyāhatametat ||",
  "SA14n1222:1072": "bhagavānāha ||",
  "SA14n1222:1073": "yadāte'nabhilāpye dhātau prajñāpracāro bhavatyupalabhase |",
  "SA14n1222:1074": "tadā saṃskāranimittaṃ vastu |",
  "SA14n1222:1075": "āha |",
  "SA14n1222:1076": "nohīti ||",
  "SA14n1222:1077": "bhagavānāha ||",
  "SA14n1222:1078": "ata eva na tattasmādanyannāpyananyata |",
  "SA14n1222:1079": "adyanyat kutastadā vinaṣṭam |",
  "SA14n1222:1080": "athānanyat kuto nopalabhyate |",
  "SA14n1222:1081": "api ca |",
  "SA14n1222:1082": "yadyasau saṃskāranimittādanyaḥ syādapīdānī sarvabālapṛthagjanāḥ parinirvāyuḥ samyaksambodhi cābhisambudhyeran |",
  "SA14n1222:1083": "athānanyaḥ syādapīdānīṃ tadapi nimittaṃ nopalabhyeta ||",
  "SA14n1222:1084": "āha ||",
  "SA14n1222:1085": "anabhilāpyadhātūpanibaddhe prajñāpracāre vartamāne yadi saṃskāranimittaṃ nopalabhyate tatkimasannopalabhyate sadvā ?",
  "SA14n1222:1086": "bhagavānāha |",
  "SA14n1222:1087": "yadi vikalpato grahaṇameti na vikalpeṣvapagateṣu tadā parikalpamātraṃ taditi na tasya sattvamasattvaṃ vā |",
  "SA14n1222:1088": "āha |",
  "SA14n1222:1089": "katibhirākārairbhagavan dharmāṇāṃ prajñaptiḥ ?",
  "SA14n1222:1090": "tribhirmaitreya |",
  "SA14n1222:1091": "yaduta parikalpitaṃ rūpaṃ vikalpitaṃ rūpaṃ dharmatā rūpam |",
  "SA14n1222:1092": "yāvatparikalpitā buddhadharmāḥ |",
  "SA14n1222:1093": "vikalpitā buddhadharmāḥ |",
  "SA14n1222:1094": "dharmatā buddhadharmā iti |",
  "SA14n1222:1095": "tatra yā saṃskāranimitte vastuni rūpamiti nāmasaṅketavyavahāraṃ niśritya rūpasvabhāvatayā parikalpanā tatparikalpitaṃ rūpam |",
  "SA14n1222:1096": "yattasya saṃskāranimittasya vikalpamātratāyāmavasthānaṃ tadvikalpitaṃ rūpam |",
  "SA14n1222:1097": "yā punastena parikalpitena rūpeṇa tasya vikalpitarūpasya nityakālaṃ niḥsvabhāvatā nairātmyaṃ tathatā bhūtakoṭistaddharmatārūpam |",
  "SA14n1222:1098": "evaṃ yāvatparikalpitavikalpitadharmatākhyā buddhadharmāḥ |",
  "SA14n1222:1099": "tatra parikalpitaṃ rūpamadravyam |",
  "SA14n1222:1100": "vikalpitaṃ sadravyaṃ vikalpitasadravyatayā,",
  "SA14n1222:1101": "na svatantravṛttitaḥ |",
  "SA14n1222:1102": "dharmatārūpaṃ naivādravyaṃ na sadravyaṃ dharmatāprabhāvitam |",
  "SA14n1222:1103": "evaṃ yāvadbuddhadharmāḥ |",
  "SA14n1222:1104": "āha |",
  "SA14n1222:1105": "yaduktaṃ bhagavatā |",
  "SA14n1222:1106": "advayasyaiṣā gaṇanā kṛtā yaduta rūpamiti yāvadbuddhadharmā iti tatkatham ?",
  "SA14n1222:1107": "bhagavānāha |",
  "SA14n1222:1108": "yatkalpitaṃ rūpaṃ na tadrūpaṃ niḥsvabhāvatvāt |",
  "SA14n1222:1109": "na cārūpaṃ vyavahārataḥ |",
  "SA14n1222:1110": "yadvikalpitaṃ rūpaṃ na tadrūpaṃ svatantravṛttitaḥ |",
  "SA14n1222:1111": "na cārūpaṃ vikalpitarūpatvāt |",
  "SA14n1222:1112": "yaddharmatārūpaṃ na tadrūpaṃ rūpavivekatvāt |",
  "SA14n1222:1113": "na cārūpaṃ rūpaparamārthatvāt |",
  "SA14n1222:1114": "tasmādadvayasyaiṣā gaṇanā rūpamiti yāvadbuddhadharmā iti ||",
  "SA14n1222:1115": "āha ||",
  "SA14n1222:1116": "evamantadvayaṃ prahāya madhyamāpratipadaṃ pratipannasya rūpe yāvadbuddhadharmeṣu kathaṃ lakṣaṇaparijñā lakṣaṇaprahāṇa lakṣaṇasākṣātkriyā lakṣaṇabhāvanā ca ?",
  "SA14n1222:1117": "bhagavānāha ||",
  "SA14n1222:1118": "rūpasya yanna parijñānaṃ nāparijñānaṃ tadevāsya parijñānam |",
  "SA14n1222:1119": "evaṃ yāvadyā bhāvanā nābhāvanā saiva bhāvanā |",
  "SA14n1222:1120": "evaṃ yāvadbuddhadharmāṇām ||",
  "SA14n1222:1121": "āha ||",
  "SA14n1222:1122": "evaṃ parijñādisamanvāgatasya bodhisattvasya katamannirvāṇam ?",
  "SA14n1222:1123": "bhagavānāha |",
  "SA14n1222:1124": "gambhīrameṣāṃ nirvāṇaṃ yato na tannirvāṇaṃ nānirvāṇam |",
  "SA14n1222:1125": "tatkatham ? yataḥ parānārabhya saṃsārāparityāga eṣāṃ na nirvāṇam |",
  "SA14n1222:1126": "ātmānamārabhya nirvāṇāparityāga eṣāṃ nirvāṇam |",
  "SA14n1222:1127": "ekātyāga itaratyāgādayukta ubhayoratyāga iti cet |",
  "SA14n1222:1128": "ubhayoravikalpanādubhābhyāṃ nodvijate |",
  "SA14n1222:1129": "tato yukta ubhayoratyāgaḥ |",
  "SA14n1222:1130": "sa tarhi saṃsarati nirvāti ceti na yuktam ?",
  "SA14n1222:1131": "yadvodhisattvasya cittavaśitāprāptasyopāyakauśalyena saṃsārasaṃdarśanaṃ so'sya saṃsārāparityāgaḥ |",
  "SA14n1222:1132": "yā śūnyatā yā cānupalambhapratiṣṭhānatā so'sya nirvāṇāparityāgaḥ ||",
  "SA14n1222:1133": "āha ||",
  "SA14n1222:1134": "avikalpanāyāḥ samastaṃ lakṣaṇaṃ katamat ?",
  "SA14n1222:1135": "bhagavānāha |",
  "SA14n1222:1136": "ye ca rūpādayaḥ sarvadharmāḥ |",
  "SA14n1222:1137": "yā ca teṣāṃ śūnyatā |",
  "SA14n1222:1138": "yā ca teṣāṃ tasyāśca bhāvābhāvādvayatā |",
  "SA14n1222:1139": "yā cāprapañcanā |",
  "SA14n1222:1140": "idamavikalpanāyāḥ samastaṃ lakṣaṇam ||",
  "SA14n1222:1141": "āha ||",
  "SA14n1222:1142": "kinnu bhagavan sarveṣāṃ śrāvakāṇāmekāntena nirvāṇapratiṣṭhā bhavati ?",
  "SA14n1222:1143": "bhagavānāha |",
  "SA14n1222:1144": "nānādhātuke loke nānābhūtāḥ sattvā nānāgotraprakṛutayaḥ |",
  "SA14n1222:1145": "asti sā gotrajātiryā ādita eva praṇītaṃ viśeṣaṃ prārthayate |",
  "SA14n1222:1146": "tamevādhigacchati |",
  "SA14n1222:1147": "asti yā hīnaṃ viśeṣaṃ prārthayate |",
  "SA14n1222:1148": "tamevādhigacchati |",
  "SA14n1222:1149": "tenaiva santuṣyati |",
  "SA14n1222:1150": "sa śamaikāyanaḥ śrāvakaḥ |",
  "SA14n1222:1151": "asti yo hīnaṃ viśeṣa prārthayate |",
  "SA14n1222:1152": "tamevādhigacchati na ca tāvatā santuṣyati |",
  "SA14n1222:1153": "uttaripraṇītaṃ viśeṣaṃ prārthayate |",
  "SA14n1222:1154": "sa bodhipariṇatikaḥ śrāvakaḥ |",
  "SA14n1222:1155": "so'rhattva prāpya cireṇa samyaksambodhiṃ prāpnoti |",
  "SA14n1222:1156": "tasya tatprāptaye yā upapattayo na tāḥ karmakleśavaśena |",
  "SA14n1222:1157": "api tvacintyāṃ nirvāṇapāragāminīmarhato'pyupapattiṃ prajñapayāmi yā prathamā gotrajātiḥ sā bodhisattvānām ||",
  "SA14n1222:1158": "āha ||",
  "SA14n1222:1159": "āścaryaṃ bhagavan yāvadudārāśayā bodhisattvā māhātmyāśayāśca ||",
  "SA14n1222:1160": "bhagavānāha ||",
  "SA14n1222:1161": "yadamī śakratvalokapālatvacakravartitvādibhiḥ sarvalokasampattibhiranarthino'nuttarāyāṃ bodhau kuśalaṃ pariṇāmayanti |",
  "SA14n1222:1162": "tāsu ca niḥsaṅgatā niravagrahatā ca |",
  "SA14n1222:1163": "iyameṣānudārāśayatā |",
  "SA14n1222:1164": "yatpunastadaśa(sa)",
  "SA14n1222:1165": "ktisukhamanavagrahasukhaṃ nirvṛtisukhaṃ ca tatsarva sarvasattvasādhāraṇamicchanto'nuttarāyāṃ bodhau kuśalamūlaṃ pariṇāmayanti saṃsārāparityāgatayā |",
  "SA14n1222:1166": "iyameṣāṃ māhātmyāśayatā ||",
  "SA14n1222:1167": "āha ||",
  "SA14n1222:1168": "āścaryādbhūtā bhagavan bodhisattvadharmāḥ |",
  "SA14n1222:1169": "tān prāptukāmairanuttarāyāṃ samyaksambodhau cittamutpādayitavyam |",
  "SA14n1222:1170": "ita ūrdhvam ||",
  "SA14n1222:1171": "subhūtirāha ||",
  "SA14n1222:1172": "abhāvasvabhāveṣu sarvadharmeṣu kathaṃ karmaphalavyavastheti ||",
  "SA14n1222:1173": "bhagavānāha ||",
  "SA14n1222:1174": "dharmāṇāmabhāvasvabhāvamajānantaḥ sattvā viparyāsasamutthitairvikalpaiḥ karmāṇi kṛtvā yathākarmaphalāni prāpnuvanti |",
  "SA14n1222:1175": "“ tatra catvāro viparyāsāḥ pudlanairātmyavipakṣaḥ |",
  "SA14n1222:1176": "bhāveṣvabhiniveśo dharmanairātmyavipakṣaḥ |",
  "SA14n1222:1177": "atra ca maitreyapraśnottarairvahavo viparyāsā nirastāḥ |",
  "SA14n1222:1178": "subhūtipraśnottaraiḥ katicit |",
  "SA14n1222:1179": "iti viparyāsaprahāṇaniveśanakarma ||",
  "SA14n1222:1180": "viparyāsena sattvāḥ karmābhisaṃskurvanti |",
  "SA14n1222:1181": "tataḥ saṃkliśyante ca lokavyavahāreṇa na paramārthataḥ |",
  "SA14n1222:1182": "na hi kiñcidvastvasti vālāgrakoṭīnikṣepamātrakamapi yatra sthitvā karma kuryuḥ |",
  "SA14n1222:1183": "tadyathā svapnamāyādiṣviti viparyāsanirvastukatājñānaniveśanakarma ||",
  "SA14n1222:1184": "yā sarvadharmāṇāṃ samatā tathatā bhūtakoṭistanirvāṇam |",
  "SA14n1222:1185": "tacca lokavyavahāreṇa vyavahriyate na paramārthato'nabhilāpyatvāditi vyavadānaniveśanakarma ||",
  "SA14n1222:1186": "yadyapi svapnamāyopamāḥ sarvadharmā nirvastukāstathāpi tadajānantaḥ sattvā vastvabhiniveśena karmāṇi kṛtvā sugatidurgati gacchanti |",
  "SA14n1222:1187": "atasteṣāṃ viparyāsaprahāṇāya bodhisattvo bodhau cittamutpādya saṃsāre carati |",
  "SA14n1222:1188": "yāvadabhisambudhya sattvān parimocayatīti vyavadānasambhāraniveśanakarma ||",
  "SA14n1222:1189": "“bhagavānāha ||",
  "SA14n1222:1190": "na dvayenābhisamayo nādvayena ! eṣa evātrābhisamayo yatra na dvayaṃ nādvayam ||",
  "SA14n1222:1191": "tatkasya hetoḥ ?",
  "SA14n1222:1192": "prapañco eṣa yo'yameṣāmabhisamayaḥ |",
  "SA14n1222:1193": "na ca dharmasamatāyāṃ prapañcosti |",
  "SA14n1222:1194": "niṣprapañcā dharmasamatā |",
  "SA14n1222:1195": "saiva sarvadharmāḥ |",
  "SA14n1222:1196": "saiva sarvapṛthagjanāryapudgalāḥ |",
  "SA14n1222:1197": "saiva buddharatnaṃ saṃgharatnaṃ ca |",
  "SA14n1222:1198": "samatā hi dharmatā |",
  "SA14n1222:1199": "na ca dharmatāyā nānātvamasti ||",
  "SA14n1222:1200": "subhūtirāha |",
  "SA14n1222:1201": "kiṃ dharmatā saṃskṛtā kiṃ asaṃskṛtā ||",
  "SA14n1222:1202": "bhagavānāha ||",
  "SA14n1222:1203": "na saṃskṛtā nāsaṃskṛtā |",
  "SA14n1222:1204": "yaśca saṃskṛto dhāturyaścāsaṃskṛta ubhāvetau na saṃyuktau na visaṃyuktau na rūpiṇau anidarśanāvapratighāvekalakṣaṇau yadutālakṣaṇau“ iti saṃskṛtāsaṃskṛtāvyatibhedena jñānaniveśanakarma ||",
  "SA14n1222:1205": "“bhagavānāha ||",
  "SA14n1222:1206": "sarvadharmāḥ subhūte svabhāvena śūnyāḥ |",
  "SA14n1222:1207": "te na śrāvakairna pratyekabuddhairna tathāgataiḥ kṛtāḥ |",
  "SA14n1222:1208": "yā ca svabhāvaśūnyatā tannirvāṇaṃ“ iti nirvāṇaniveśanakarma ||",
  "SA14n1222:1209": "kāritrasyaiva vyāpitvaṃ darśayitumāha |",
  "SA14n1222:1210": "sarvadharmākopyatayā prajñāpāramitākopyatā'nugantavyeti |",
  "SA14n1222:1211": "kāritramācāraḥ |",
  "SA14n1222:1212": "ācāro dharmaḥ |",
  "SA14n1222:1213": "“nyāyo hi sācāro dharmaḥ svabhāvaśca dharmākhyaḥ“ iti vacanāt |",
  "SA14n1222:1214": "sarvo dharmaḥ saptaviṃśatividhaṃ kāritram |",
  "SA14n1222:1215": "tasyākopyatā avadhyatā |",
  "SA14n1222:1216": "daśadiksarvalokadhātusthiteṣu sarvasattveṣu sarvairākāraiḥ yathā bhājanamavicchedena yāvadākāśaṃ pravṛttiḥ |",
  "SA14n1222:1217": "tayā tajjanikayā bhagavataḥ prajñāpāramitāyā akopyatā tādṛśyeva veditavyā |",
  "SA14n1222:1218": "ityuktaṃ dharmakāyasya kāritram ||",
  "SA14n1222:1219": "samudrāparyantatāvākyādibhirakopyatāvākyaparyantaiḥ prajñāpāramitāyā ye viśeṣā uktāsteṣāṃ pāramārthikaṃ jñānamānupūrvyā darśayitukāmaḥ pṛcchati tatkasya hetoriti |",
  "SA14n1222:1220": "ekakṣaṇābhisamayadharmakāyasambandhibhiranugamavākyairyaduktaṃ tatsarvaṃ kasya hetoḥ kena kāraṇenetyarthaḥ |",
  "SA14n1222:1221": "rūpaṃ hītyādikamuttaram |",
  "SA14n1222:1222": "iha samudro'paryantaḥ śūnyatāmātratvāt |",
  "SA14n1222:1223": "tasyāśca pramāṇābhāt |",
  "SA14n1222:1224": "evaṃ rūpādayopi pañcaskandhāḥ samudrasamāḥ |",
  "SA14n1222:1225": "tadvatprajñāpāramitāpi |",
  "SA14n1222:1226": "tathā hi ye ca rūpādayo yā ca teṣāṃ śūnyatā yā ca prajñāpāramitā sarva ete na saṃyuktā na visaṃyuktā arūpiṇo'nidarśanā ekalakṣaṇā yadutālakṣaṇā iti bhāvaḥ |",
  "SA14n1222:1227": "evaṃ gaganasamatādayopi jñātavyāḥ |",
  "SA14n1222:1228": "yāvadanupalabdhiriti |",
  "SA14n1222:1229": "akliṣṭamajñānam |",
  "SA14n1222:1230": "evaṃ hītyādi |",
  "SA14n1222:1231": "evaṃ hīti |",
  "SA14n1222:1232": "yathaite'ṣṭāvabhisamayāḥ saparicchadā nirdiṣṭastathaivetyarthaḥ |",
  "SA14n1222:1233": "anugantavyeti anusartavyā |",
  "SA14n1222:1234": "tataḥ kiṃ karaṇīyamityāha yadetyādi |",
  "SA14n1222:1235": "anugamiṣyatīti vyañjanakāyena śroṣyati |",
  "SA14n1222:1236": "vyavacārayiṣyatītyarthaśarīreṇa jñāsyati |",
  "SA14n1222:1237": "avatariṣyatīti śraddhāsyati |",
  "SA14n1222:1238": "avabhotsyata iti prajñāsyati |",
  "SA14n1222:1239": "cintayiṣyatīti catasṛbhirvicāraṇāyuktibhiścintayiṣyati vicārayiṣyati |",
  "SA14n1222:1240": "evamevaitannānyatheti |",
  "SA14n1222:1241": "yāni punaḥ sthānāni cintayan bālaḥ śaktikṣayāt khinna unmādyet mūrcchet maraṇaṃ vā nigacchet tāni sthānānyacintyāni teṣu tulayiṣyati |",
  "SA14n1222:1242": "yathaitāni bhagavatā paramayogīśvareṇa dṛṣṭāni tathaiva nirdiṣṭāni |",
  "SA14n1222:1243": "asmākametānyacintā(ntyā)",
  "SA14n1222:1244": "ni tarkāgocaratvāditi upaparīkṣiṣyata iti |",
  "SA14n1222:1245": "etāvataiva sarvasaṃśayānāṃ chedanādavadhārayiṣyatyevamevaitaditi |",
  "SA14n1222:1246": "evamatīva cchinneṣu saṃśayeṣu bhavanāyā adhikāraḥ |",
  "SA14n1222:1247": "ata āha |",
  "SA14n1222:1248": "bhāvayiṣyatīti |",
  "SA14n1222:1249": "caturvidhā bhāvanā |",
  "SA14n1222:1250": "śamatho vipaśyanā śamathavipaśyane śamathavipaśyanābhiratiśca |",
  "SA14n1222:1251": "kīdṛśairmanasikārairityāha |",
  "SA14n1222:1252": "sarvamāyetyādi |",
  "SA14n1222:1253": "ahamiti mameti rūpamiti vedanetyevamādikaḥ sarvābhiniveśaḥ sarvamanyanā |",
  "SA14n1222:1254": "manyāśabdāṇṇijantādyac manyanā |",
  "SA14n1222:1255": "sarvaparapravādibhirmārādibhiḥ kleśaiśca yāḥ kampanāḥ tāḥ sarveñjanāḥ |",
  "SA14n1222:1256": "tadā nāsya durlabhetyādi |",
  "SA14n1222:1257": "sarvaguṇānāmiti bodhisattvaguṇānām |",
  "SA14n1222:1258": "buddhakṣetrasyeti guṇānāṃ paripūririti vartate |",
  "SA14n1222:1259": "śeṣaṃ sugamam ||",
  "SA14n1222:1260": "sūtrasyārtho'ṣṭavabhisamayāḥ śāstre prathamamuddiṣṭāḥ |",
  "SA14n1222:1261": "ta iyatā vistareṇa nirdiṣṭāḥ |",
  "SA14n1222:1262": "punaḥ śāstram-",
  "SA14n1222:1263": "'lakṣaṇaṃ tatprayogastatprakarṣastadanukramaḥ |",
  "SA14n1222:1264": "tanniṣṭhā tadvipākaścetyanyaḥ ṣoḍhārthasaṃgrahaḥ ||'",
  "SA14n1222:1265": "athavā ṣaḍarthāḥ sūtrasya |",
  "SA14n1222:1266": "sarvākārajñatā mārgajñatā sarvajñatā ceti trayametallakṣaṇaṃ prajñāpāramitāyāḥ |",
  "SA14n1222:1267": "yatastrividhaiva sā |",
  "SA14n1222:1268": "caturthaḥ sarvākārābhisambodhiḥ |",
  "SA14n1222:1269": "so'syāṃ prayogaḥ |",
  "SA14n1222:1270": "caryetyarthaḥ |",
  "SA14n1222:1271": "pañcamo mūrdhābhisamayaḥ |",
  "SA14n1222:1272": "so'syāṃ prayogaprakarṣaḥ |",
  "SA14n1222:1273": "ṣaṣṭho'nupūrvābhisamayaḥ so'syāṃ prayogānukramaḥ |",
  "SA14n1222:1274": "anupūrvaprayoga ityarthaḥ |",
  "SA14n1222:1275": "saptama ekakṣaṇābhisamayaḥ |",
  "SA14n1222:1276": "so'syāṃ prayoganiṣṭhāḥ |",
  "SA14n1222:1277": "aṣṭamo dharmakāyaḥ |",
  "SA14n1222:1278": "so'syāṃ vipākaḥ |",
  "SA14n1222:1279": "pradhānaphalamityarthaḥ |",
  "SA14n1222:1280": "punaḥ śāstram-",
  "SA14n1222:1281": "'viṣayastritayo hetuḥ prayogaścaturātmakaḥ |",
  "SA14n1222:1282": "dharmakāyaḥ phalaṃ karmetyanyastredhārthasaṃgrahaḥ ||'",
  "SA14n1222:1283": "athavā trayorthāḥ sutrasya |",
  "SA14n1222:1284": "hetuḥ prayogaḥ phalaṃ ca |",
  "SA14n1222:1285": "tatra trividhaḥ prayogaviṣayo hetuḥ |",
  "SA14n1222:1286": "sarvākārajñatā mārgajñatā sarvajñatā ca |",
  "SA14n1222:1287": "catvāro'rthāḥ prayogaḥ prayogasāmānyāt |",
  "SA14n1222:1288": "sarvākārābhisambodho mūrdhābhisamayo'nupūrvābhisamaya ekakṣaṇābhisambodhaśceti |",
  "SA14n1222:1289": "phalaṃ dharmakāyaḥ karma ca |",
  "SA14n1222:1290": "vināpi tenārthagateḥ |",
  "SA14n1222:1291": "arthasaṃgrahaḥ sakalasūtrārthasya saṃkṣepaḥ |",
  "SA14n1222:1292": "tatra prathamo'ṣṭadhā |",
  "SA14n1222:1293": "dvitīyaḥ ṣoḍhā |",
  "SA14n1222:1294": "tṛtīyastredhā ||",
  "SA14n1222:1295": "anugamasya vācakaḥ parivarto'nugamaparivartaḥ ||",
  "SA14n1222:1296": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyā ekonatriṃśattamaḥ parivartaḥ ||"
}