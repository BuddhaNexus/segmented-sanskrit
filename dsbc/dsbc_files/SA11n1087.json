{
  "SA11n1087:0": "bhāvanākramastṛtīyaḥ",
  "SA11n1087:1": "mahāyānasūtrāntanayapravṛttānāṃ saṃkṣepato bhāvanākramaḥ kathyate |",
  "SA11n1087:2": "tatra yadyapi bodhisattvānāmaparimito'pramāṇādibhedene bhagavatā samadhirupadiṣṭaḥ,",
  "SA11n1087:3": "tathāpi śamathavipaśyanābhyāṃ sarve samādhayo vyāptā iti |",
  "SA11n1087:4": "sa eva śamathavipaśyanāyuganaddhavāhī mārgastāvat kathyate |",
  "SA11n1087:5": "uktaṃ ca bhagavatā-",
  "SA11n1087:6": "nimittabandhanāj janturatho doṣṭhulabandhanāt |",
  "SA11n1087:7": "vipaśyanāṃ bhāvayitvā śamathaṃ ca vimucyate || iti |",
  "SA11n1087:8": "tasmāt sakalāvaraṇa-prahāṇārthina śamathavipaśyane sevanīye |",
  "SA11n1087:9": "śamathabalena svālambane cittam aprakampyaṃ bhavati nivātasthitapradīpavat |",
  "SA11n1087:10": "vipaśyanayā yathāvad dharmatattvāvagamāt samyagjñānālokaḥ samutpadyate,",
  "SA11n1087:11": "tataḥ sakalam āvaraṇaṃ prahīyate,",
  "SA11n1087:12": "andhakāravad ālokodayāt |",
  "SA11n1087:13": "ata eva bhagavatā catvāryālambanavastūni yogināṃ nirdiṣṭāni |",
  "SA11n1087:14": "nirvikalpapratibimbakam,",
  "SA11n1087:15": "savikalpapratibimbakam,",
  "SA11n1087:16": "vastuparyantatā,",
  "SA11n1087:17": "kāryapariniṣpattiśca |",
  "SA11n1087:18": "tatra śamathena yat sarvadharmapratibimbakaṃ buddhādirūpaṃ cādhimucyālambyate tena nirvikalpapratibimbakam ucyate |",
  "SA11n1087:19": "tatra bhūtārthanirūpaṇāvikalpābhāvān nirvikalpakam ucyate |",
  "SA11n1087:20": "yathāśrutodgṛhītānāñca dharmāṇāṃ pratibimbakam adhimucyālambyata iti kṛtvā pratibimbakam ucyate |",
  "SA11n1087:21": "tad eva pratibimbakaṃ yadā vipaśyanayā vicārayati yogī tattvādhigamārthaṃ tadā savikalpapratibimbakam ucyate,",
  "SA11n1087:22": "tattvanirūpaṇavikalpasya vipaśyanālakṣaṇasya tatra samudbhavāt |",
  "SA11n1087:23": "tasyaiva ca pratibimbasya svabhāvaṃ nirūpayan yogī darpaṇāntargatasvamukha-pratibimbapratyavekṣaṇena svamukhagatavairūpyāṇāṃ viniścayavat,",
  "SA11n1087:24": "sarvadharmāṇāṃ yathāvat svabhāvāvagamāt |",
  "SA11n1087:25": "yadā vastu paryantatālakṣaṇāṃ tathatāṃ pratibidhyati,",
  "SA11n1087:26": "tadā vastuparyantatāvagamāt prathamāyāṃ bhūmau vastuparyantatālambanam ucyate |",
  "SA11n1087:27": "tato bhāvanāmārgeṇa pariśiṣṭāsu bhūmiṣvoṣadhirasāyanopayogād iva krameṇa viśuddhataratamakṣaṇodayād āśrayaparāvṛttau satyām,",
  "SA11n1087:28": "āvaraṇa-prahāṇalakṣaṇa-kāryaparisamāptiryadā bhavati tadā buddhabhūmau tad eva jñānaṃ kāryapariniṣpattyālambanam ucyate |",
  "SA11n1087:29": "tad evam anena kiṃ darśitaṃ bhavati ?",
  "SA11n1087:30": "śamathavipaśyanābhyāṃ samastavastuparyantatādhigamo bhavati |",
  "SA11n1087:31": "tena cāvaraṇaprahāṇalakṣaṇā kāryapariniṣpattiravāpyate |",
  "SA11n1087:32": "tad eva ca buddhatvam |",
  "SA11n1087:33": "ato buddhatvādhigamārthinā śamathavipaśyane sevanīye |",
  "SA11n1087:34": "yastu te na sevate tasya naiva vastuparyantatādhigamo nāpi kāryapariniṣpattiriti |",
  "SA11n1087:35": "tatra śamathaścittaikāgratā |",
  "SA11n1087:36": "vipaśyanā bhūtapratyavekṣeti saṃkṣepād āryaratnameghādau bhagavatā śamathavipaśyanayorlakṣaṇam uktam |",
  "SA11n1087:37": "tatra yoginā śīlaviśuddhayādau śamathavipaśyanāsaṃbhāre sthitena sarvasattveṣu mahākaruṇām utpādya,",
  "SA11n1087:38": "samutpādita-bodhicittena śrutacintābhāvanāyāṃ prayoktavyam |",
  "SA11n1087:39": "tatra prathamaṃ tāvad yogī bhāvanā-kāle sarvam itikaraṇiyaṃ parisamāpya kṛtamūtrapurīṣaḥ kaṇṭaka-svarādirahite mano'nukūle pradeśe sthitvā mayā sarvasattvā bodhimaṇḍe niṣpādayitavyā iti viniścayan,",
  "SA11n1087:40": "sakalajagadabhyuddharaṇāśayo mahākaruṇām āmukhīkṛtya,",
  "SA11n1087:41": "daśadigavasthitān sarvabuddhabodhisattvān pañcāṅgena praṇipatyāgrato buddhabodhisattvān pīṭhādau sthāpayitvā anyatra vā yathāvat tebhyaśca yathāruci pūjāstavanaṃ kṛtvā svapāpaṃ pradeśya,",
  "SA11n1087:42": "sakalasdya jagataḥ puṇyam anumodya,",
  "SA11n1087:43": "mṛdutarasukhāsane vairocanabhaṭṭārakabaddhaparyaṅkeṇa ardhaparyeṅkeṇa vā niṣadya nātyunmīlite nātinimīlite nāsikāgravinyaste cakṣuṣī kṛtvā,",
  "SA11n1087:44": "nātinamraṃ nātistabdham ṛjukāyaṃ praṇidhāyāntarmukhāvarjitasmṛtirupaviśet |",
  "SA11n1087:45": "tataḥ skandhau samau sthāpayet |",
  "SA11n1087:46": "śiro nonnataṃ nāvanatam ekapārśve niścalaṃ sthāpayitavyam |",
  "SA11n1087:47": "kiṃ tarhi nābhipraguṇā nāsikā sthāpayitavyā |",
  "SA11n1087:48": "dantoṣṭhaṃ mṛdu sthāpanīyam |",
  "SA11n1087:49": "jivhā copari dantamūle sthāpanīyā |",
  "SA11n1087:50": "āśvāsapraśvāsāstu na saśabdā nāpi śthūlā nāpi tvaritāḥ karaṇīyāḥ |",
  "SA11n1087:51": "kiṃ tvasaṃlakṣayamāṇāṃ mandaṃ mandamanābhogena yathā praviśeyurnirgaccheyurvā tathā karaṇiyam |",
  "SA11n1087:52": "tatra prathamaṃ tāvad yogī yathādṛṣṭaśrute tathāgatavigrahe cittaṃ sthāpayitvā śamathaṃ niṣpādayet |",
  "SA11n1087:53": "tañca tathāgatavigraham uttaptakanakāvadātaṃ lakṣaṇānuvyañjanālaṃkṛtaṃ parṣanmaṇḍalamadhyagataṃ nānāvidhairupāyaiḥ sattvārthaṃ kurvantaṃ prābandhikena manasikāreṇa tadguṇābhilāṣaṃ samupādāya layauddhatyādīn vyupaśamayya tāvad dhyāyed yāvat sphuṭataraṃ puro'vasthitamiva taṃ paśyet |",
  "SA11n1087:54": "tataḥ tasya tathāgatavigrahapratibimbakasyāgatigatiṃ nirūpayato vipaśyanāṃ bhāvayati |",
  "SA11n1087:55": "tataścaivaṃvidhaṃ vicintayet |",
  "SA11n1087:56": "yathedaṃ tathāgatavigrahapratibimbakaṃ na kutaścid āgataṃ nāpi kvacid gamiṣyati tiṣṭhadapi svabhāvaśūnyam ātmātmīyarahitaṃ tathā eva sarvadharmāḥ svabhāvaśūnyā āgatigatirahitāḥ pratibimbopamāḥ,",
  "SA11n1087:57": "bhāvādirūparahitā iti vicāryoparatavicāreṇa nirjalpaikarase manasā tattvaṃ bhāvayan yāvadicchaṃ tiṣṭhet |",
  "SA11n1087:58": "ayaṃ ca samādhiḥ pratyutpannabuddhasaṃmukhāvasthitasamādhirnirdiṣṭaḥ |",
  "SA11n1087:59": "asya cānuśaṃsā vistaratastatraiva sutre bodhayitavyā |",
  "SA11n1087:60": "etāvatā prakāreṇa sarvadharmasaṃgraho bhavati,",
  "SA11n1087:61": "tatra cittam upanibadhya layauddhatyādipraśamena śamathaṃ niṣpādayet |",
  "SA11n1087:62": "rūpyarūpibhedena ca saṃkṣepāt sarvadharmasaṃgrahaḥ |",
  "SA11n1087:63": "tatra rūpaskandhasaṃgṛhītā rūpiṇaḥ |",
  "SA11n1087:64": "vedanādiskandhasvabhāvā arūpiṇaḥ |",
  "SA11n1087:65": "tatra bālā bhāvādigrahābhiniveśād viparyastadhiyaḥ saṃsāre paribhramanti |",
  "SA11n1087:66": "teṣāṃ viparyāsāpanayanāya,",
  "SA11n1087:67": "teṣu ca mahākaruṇām āmukhīkṛtya,",
  "SA11n1087:68": "niṣpannaśamatho yogī tattvādhigamāya tato vipaśyanāṃ bhāvayet |",
  "SA11n1087:69": "bhūtapratyavekṣaṇā ca vipaśyanocyate |",
  "SA11n1087:70": "bhutaṃ punaḥ pudgaladharmanairātmyam |",
  "SA11n1087:71": "tatra pudgalanairātmyaṃ yā skandhānāmātmātmīyarahitatā |",
  "SA11n1087:72": "dharmanairātmyaṃ yā teṣāmeva māyopamatā |",
  "SA11n1087:73": "tatraivaṃ yogī nirūpayet |",
  "SA11n1087:74": "na tāvad rūpādivyatiriktaḥ pudgalo'sti |",
  "SA11n1087:75": "tasyā pratibhāsanāt |",
  "SA11n1087:76": "rūpādiṣvevāhamiti pratyayotpattiśca |",
  "SA11n1087:77": "na cāpi rūpādiskandhasvabhāvaḥ pudgalaḥ |",
  "SA11n1087:78": "teṣāṃ rūpādīnāmanityānekasvabhāvatvāt |",
  "SA11n1087:79": "pudgalasya ca nityaikarūpeṇa parairupakalpitatvāt |",
  "SA11n1087:80": "nāpi tattvānyatvābhyām anabhilāpyapudgalasya vastutvaṃ yuktam |",
  "SA11n1087:81": "vastusataḥ prakārāntarābhāvāt |",
  "SA11n1087:82": "tasmād alīkavibhrama evāyaṃ lokasya yadutāhaṃ mameti niścayaṃ pratipannasya |",
  "SA11n1087:83": "tato rūpiṇo'pi dharmān dharmanairātmyādhigamāya vicārayet-kim ete cittavyatirekeṇa paramārthasantaḥ sthitāḥ āhosviccittameva rūpādinirbhāsaṃ svapnāvasthāyāṃ pratibhāsavat pratibhāsata iti |",
  "SA11n1087:84": "sa tān paramāṇuśo nirūpayan,",
  "SA11n1087:85": "paramāṇūṃśca bhāgaśaḥ pratyavekṣamāṇo nopalabhate |",
  "SA11n1087:86": "tathā cānupalabhamānasteṣu astināstitvavikalpān nivartayati |",
  "SA11n1087:87": "cittamātrañca traidhātukam avatarati nānyathā |",
  "SA11n1087:88": "atha coktaṃ laṅkāvatāre-",
  "SA11n1087:89": "aṇuśo vibhajati dravyaṃ na caiva rūpaṃ vikalpayet |",
  "SA11n1087:90": "cittamātravyavasthānaṃ kudṛṣṭyā na prasīdati ||iti |",
  "SA11n1087:91": "tasyaivaṃ bhavati cittamevānādikālikavitatharūpādyabhiniveśavaśāt svapnopalabhyamānarūpādipratibhāsavad bālānāṃ bahiḥ vicchinnamiva rūpādipratibhāsaṃ khyāti |",
  "SA11n1087:92": "tasmāccittamātrameva traidhātukam |",
  "SA11n1087:93": "sa evaṃ cittameva sakaladharmaprajñaptiṃ niścitya tatra pratyavekṣya ca sarvadharmāṇāṃ svabhāvaḥ pratyavekṣito bhavatīti cittasvabhāvamapi pratyavekṣate |",
  "SA11n1087:94": "sa evaṃ vicārayati,",
  "SA11n1087:95": "cittamapi paramārthato māyāvad anutpannam |",
  "SA11n1087:96": "yada hi alīkasvabhāvarūpādyākāropagraheṇa cittameva citrākāraṃ pratibhāsate,",
  "SA11n1087:97": "tadā'syāpi rūpādivat tadavyatirekāt satyatvaṃ kutra bhavet ?",
  "SA11n1087:98": "yathā citrākāratayā rūpādayo naikānekasvabhāvāstathā cittamapi tadavyatirekeṇa naikānekasvabhāvam |",
  "SA11n1087:99": "nāpi cittamutpādyamānaṃ kutaścid āgacchati |",
  "SA11n1087:100": "nāpi nirudhyayānaṃ kvacid gacchati |",
  "SA11n1087:101": "nāpi svaparobhayataḥ paramārthenāsyotpādo yuktaḥ |",
  "SA11n1087:102": "tasmān māyopamameva cittam |",
  "SA11n1087:103": "yathā cittamevaṃ sarvadharmā māyāvat paramārthato'nutpannāḥ |",
  "SA11n1087:104": "yenāpi cittena pratyavekṣate yogī tasyāpi svabhāvaṃ parīkṣamāṇo nopalabhate |",
  "SA11n1087:105": "tad evaṃ yatra yatrālambane yoginaścittaṃ prasaret tasya tasya svabhāvaṃ parīkṣamāṇo [tat svabhāvamapi nopalabhate] 'sau yada nopalabhate tadā sarvameva vastu vicārya kadalīskandhavad asāramavagamya,",
  "SA11n1087:106": "tataścittaṃ vivartayati |",
  "SA11n1087:107": "tato bhāvādivikalpoparatau sarvaprapañcavigatam ānimittaṃ yogaṃ pratilabhate |",
  "SA11n1087:108": "tathā coktam āryaratnameghe-“sa evam apakṣālakuśalaḥ sarvaprapañcavigamāya śūnyatābhāvanāyā yogamāpadyate |",
  "SA11n1087:109": "sa śūnyatābhāvanābahulo yeṣu yeṣu sthāneṣu cittaṃ prasarati cittamabhiramate tāni tāni sthānāni svabhāvataḥ parigaveṣamāṇaḥ śūnyaṃ pratividhyati [yat cittaṃ tadapi parīkṣamāṇaṃ śūnyaṃ pratividhyati] yenāpi cittena parīkṣate tad api svabhāvataḥ parigaveṣyamāṇaṃ śūnyaṃ pratividhyati |",
  "SA11n1087:110": "sa evam upaparīkṣamāṇo nirnimittatāyāṃ yogamāpadyate |",
  "SA11n1087:111": "“ tad eva anenaivaṃ darśitaṃ bhavati |",
  "SA11n1087:112": "yastu nopaparīkṣate tasya nāsti nirnimittatāyāṃ praveśa iti |",
  "SA11n1087:113": "sa evaṃ dharmāṇāṃ svabhāvamupaparīkṣamāṇo yada nopalabhate,",
  "SA11n1087:114": "tadāstīti na vikalpayati nāstīti na vikalpayati |",
  "SA11n1087:115": "yo'sau nāstīti kalpyate tasya buddhau sarvadaivāpratibhāsanāt |",
  "SA11n1087:116": "yadi hi bhāvaḥ kadācid dṛṣṭo bhavet,",
  "SA11n1087:117": "tadā tasya pratiṣedhān nāstīti kalpayet |",
  "SA11n1087:118": "yadā kālatraye'pi yoginā prajñayā nirūpayatā bhāvo nopalabdhaḥ tadā kasya pratiṣedhān nāstīti kalpayet |",
  "SA11n1087:119": "evamanye vikalpāstasya tadānīṃ na santi eva,",
  "SA11n1087:120": "bhāvābhāvavikalpābhyāṃ sarvasya vikalpasya vyāptatvāt |",
  "SA11n1087:121": "evaṃ vyāpakābhāvād byāpyasyāpyabhāvaḥ |",
  "SA11n1087:122": "evaṃ sati niṣprapañcanirvikalpatāmavatīrṇo bhavati,",
  "SA11n1087:123": "rūpādiṣu cāniśrito bhavati |",
  "SA11n1087:124": "prajñayā ca nirūpayataḥ sakalavastusvabhāvānupalambhāt prajñottaradhyāyī bhavati |",
  "SA11n1087:125": "sa evaṃ pudgaladharmanairātmyamayaṃ tattvamavatīrṇaḥ,",
  "SA11n1087:126": "aparasya parīkṣaṇīyasya cābhāvād,",
  "SA11n1087:127": "uparatavicāreṇa nirvikalpaikarasena manasā svarasavāhinā,",
  "SA11n1087:128": "anabhisaṃskārataḥ tad eva tattvaṃ sphuṭataram avadhārayan yogī tiṣṭheta |",
  "SA11n1087:129": "tatra ca sthitaścittabandhaṃ na vikṣipet |",
  "SA11n1087:130": "yadāntarā cittaṃ bahirdhā vikṣiptaṃ paśyet tadā tatsvabhāvapratyevekṣaṇena vikṣepaṃ praśamayya,",
  "SA11n1087:131": "punastatraiva cittamuparyupari prerayet |",
  "SA11n1087:132": "yadā tu tatrānabhirataṃ cittaṃ paśyet,",
  "SA11n1087:133": "tadā samādherguṇadarśanād abhiratiṃ tatra thāvayet |",
  "SA11n1087:134": "vikṣepe ca doṣadarśanād aratiṃ praśamayet |",
  "SA11n1087:135": "atha styānamiddhābhibhavād yada pracāratayā līnaṃ cittaṃ paśyet,",
  "SA11n1087:136": "layābhiśaṅkitaṃ vā tadā pramodyavastu buddharūpādikamālokasaṃjñāṃ vā manasikṛtya layamupaśamayet,",
  "SA11n1087:137": "tatastad eva tattvaṃ dṛḍhataraṃ gṛṇhīyāt |",
  "SA11n1087:138": "yadā tu jātyandhavad andhakārapraviṣṭapuruṣavad vinimīlitākṣavat sphuṭataraṃ tattvaṃ nāvadhārayed yogī,",
  "SA11n1087:139": "tadā tasya līnaṃ cittaṃ veditavyaṃ vipaśyanārahitaṃ ca |",
  "SA11n1087:140": "atha yathā pūrvānubhūtaviṣayaspṛhayā cittamantarā samuddhataṃ paśyed,",
  "SA11n1087:141": "auddhatyābhiśaṅkitaṃ vā,",
  "SA11n1087:142": "tadānityatādi saṃvegavastumanasikārād auddhatyaṃ śamayet |",
  "SA11n1087:143": "tataḥ punaḥ tatraiva tattve cittānabhisaṃskāravāhitāyāṃ yatnaṃ kurvīta |",
  "SA11n1087:144": "yadā ca vikṣiptapuruṣavad vānaravad vā'navasthitavṛtti cittaṃ bhavet,",
  "SA11n1087:145": "tad auddhatyaṃ boddhavyaṃ śamatharahitaṃ ca |",
  "SA11n1087:146": "atha yadā layauddhatyābhyāṃ viviktatayā samapravṛttaṃ svarasavāhi sphuṭataraṃ tatraiva tattve cittam utpādyate tadābhogaśithilīkaraṇād upekṣaṇiyam |",
  "SA11n1087:147": "tadā ca śamathavipaśyanāyuganaddhavāhī mārgoniṣpanno veditavyaḥ |",
  "SA11n1087:148": "yadā ca vipaśyanā bhāvayet prajñātiriktatarā bhāvayet,",
  "SA11n1087:149": "tadā śamathasyālpatvāt pravātasthitapradipavat pracalatvāccittasya na sphuṭataraṃ tattvadarśanaṃ bhavet |",
  "SA11n1087:150": "atastadā śamatho bhāvayitavyaḥ |",
  "SA11n1087:151": "śamathasyābhyādhikye middhāvaṣṭabadhapuruṣasyeva sphuṭataraṃ tattvadarśanaṃ na syāt |",
  "SA11n1087:152": "tasmāt tadā prajñā bhāvayitavyā |",
  "SA11n1087:153": "yadā samapravṛtte dve api bhavato yuganaddhavāhibalīvardadvayavat tadānabhisaṃskāreṇaiva tāvat sthātavyaṃ yāvat kāyacittapīḍā na bhavet |",
  "SA11n1087:154": "saṃkṣepataḥ sarvasyaiva samādheḥ ṣaḍ doṣā bhavanti |",
  "SA11n1087:155": "kausīdyam, ālambanasaṃpramoṣaḥ,",
  "SA11n1087:156": "layaḥ,",
  "SA11n1087:157": "auddhatyam,",
  "SA11n1087:158": "anābhogaḥ,",
  "SA11n1087:159": "ābhogaśceti |",
  "SA11n1087:160": "eṣāṃ pratipakṣeṇāṣṭau prahāṇasaṃskārā bhāvanīyāḥ |",
  "SA11n1087:161": "śraddhā, chandaḥ,",
  "SA11n1087:162": "vyāyāmaḥ,",
  "SA11n1087:163": "prasrabdhiḥ,",
  "SA11n1087:164": "smṛtiḥ,",
  "SA11n1087:165": "saṃprajanyam,",
  "SA11n1087:166": "cetanā,",
  "SA11n1087:167": "upekṣā ceti |",
  "SA11n1087:168": "tatrādyāścatvāraḥ kausīdyapratipakṣāḥ |",
  "SA11n1087:169": "tathāhi-samādhiguṇeṣvabhisaṃpratyayalakṣaṇayā śraddhayā yogino'bhilāṣaḥ samutpadyate |",
  "SA11n1087:170": "tato'bhilāṣavān vīryamārabhate |",
  "SA11n1087:171": "tato vīryārambhaṇāt kāyacittayoḥ karmaṇyatāṃ bhāvayati |",
  "SA11n1087:172": "tataḥ prasrabdhakāyacetasaḥ kausīdyaṃ vyāvartate |",
  "SA11n1087:173": "tataḥ [śraddhādayaḥ kausīdyaprahāṇāya bhavanti] tadartha te bhāvanīyāḥ |",
  "SA11n1087:174": "smṛtirālambana-saṃpramoṣasya pratipakṣaḥ |",
  "SA11n1087:175": "saṃprajanyaṃ layauddhatyayoḥ pratipakṣaḥ |",
  "SA11n1087:176": "tayostena samupekṣya parivarjanāt |",
  "SA11n1087:177": "layauddhatyāpraśamanakāle tu anābhogadoṣaḥ tatastatpratipakṣeṇa cetanā bhāvanīyā |",
  "SA11n1087:178": "layauddhatyapraśame sati,",
  "SA11n1087:179": "yadā praśamabāhi cittaṃ bhavet,",
  "SA11n1087:180": "tadābhogadoṣaḥ |",
  "SA11n1087:181": "tasya pratipakṣastadānīm upekṣā bhāvanīyā |",
  "SA11n1087:182": "yadi samapravṛtte citte ābhogaḥ kriyate,",
  "SA11n1087:183": "tadā cittaṃ vikṣipyate |",
  "SA11n1087:184": "līne'pi citte sati yadyābhogo na kriyate,",
  "SA11n1087:185": "tadā vipaśyanārahitatvād,",
  "SA11n1087:186": "andhapuruṣavaccittaṃ līnaṃ syāt |",
  "SA11n1087:187": "tasmāt līnacittaṃ nigṛṇhīyād,",
  "SA11n1087:188": "uddhataṃ praśamayet,",
  "SA11n1087:189": "punaḥ samāprāptam upekṣeta |",
  "SA11n1087:190": "tato yāvadiccha yogī tāvad anabhisaṃskāreṇaiva tattvaṃ bhāvayaṃstiṣṭhet |",
  "SA11n1087:191": "satyāṃ tu kāyādipīḍāyāṃ punaḥ punarantarā sakalameva lokaṃ vyavalokyamāyājala candropamapratibhāsaṃ [vata] avataret |",
  "SA11n1087:192": "tatha coktam avikalpapraveśe-lokottareṇa jñānenākāśasamatalān sarvadharmānpaśyati |",
  "SA11n1087:193": "pṛṣṭhalabdhena punarmāyāmarīcisvapno dakacandropamān paśyatīti |",
  "SA11n1087:194": "tad evaṃ māyopamaṃ jagad avagamya,",
  "SA11n1087:195": "sattveṣu mahākaruṇām āmukhīkṛtyaivam anuvicintayet |",
  "SA11n1087:196": "evaṃvidhaṃ dharmagāmbhoryam anavagacchanto'mī bālabuddhaya ādiśānteṣveva dharmeṣu bhāvādisamāropaviparyastā vividhakarmakleśān upacinvanti |",
  "SA11n1087:197": "tataḥ saṃsāre paribhramanti,",
  "SA11n1087:198": "tato'haṃ kariṣyāmi yathaitān evaṃvidhaṃ dharmāgāmbhīryam avabodhayeyam iti,",
  "SA11n1087:199": "tato viśramya punarapi tathaiva sarvadharmanirābhāsaṃ samādhimavataret |",
  "SA11n1087:200": "cittakhede sati,",
  "SA11n1087:201": "tathaiva viśramya punaravataret |",
  "SA11n1087:202": "evam anena krameṇa ghaṭikām [arthapraharam] ekapraharaṃ vā yāvantaṃ kālaṃ śaknoti tāvantaṃ kālaṃ tiṣṭhet |",
  "SA11n1087:203": "tata icchayā samādheḥ utthātuṃ paryaṅkam abhittvaivam anuvicintayet |",
  "SA11n1087:204": "yadi nāmāmī dharmāḥ sarva eva paramārthato'nutpannāstathāpi māyavat pratiniyatavividhahetupratyayasāmagrīvaśena vicitrā evāvicāraramaṇīyāḥ pravartante,",
  "SA11n1087:205": "tena nocchedadṛṣṭiprasaṅgaḥ |",
  "SA11n1087:206": "nāpyapavādāntasya,",
  "SA11n1087:207": "yataśca prajñayā vicāryamāṇā nopalabhyante,",
  "SA11n1087:208": "tena na śāśvatadṛṣṭiprasaṅgo nāpi samāropāntasya |",
  "SA11n1087:209": "tatra ye prajñācakṣurvikalatayā viparyastamatayā ātmābhiniviṣṭā vividhāni karmāṇi kurvanti te saṃsāre paribhramanti |",
  "SA11n1087:210": "ye punarekāntena saṃsāravimukhā mahākāruṇyavikalatayā ca na [sattvārthaṃ] dānādipāramitāḥ paripūrayanti ātmānaṃ damayanti te sattvā upāyavikalatayā śrāvakapratyekabuddhabodhau patanti |",
  "SA11n1087:211": "ye tu asvabhāvaṃ jagad avagamya mahākāruṇyabalena sakalajagadabhyuddharaṇakṛtaniścayā māyākāravad aviparyastadhiyo vipulapuṇyajñānasaṃbhāraṃ samupāyanti te tathāgataṃ padaṃ prāpyāsaṃsāramaśeṣasya jagataḥ sarvākāraṃ hitasukhāni saṃpādayantaḥ tiṣṭhanti |",
  "SA11n1087:212": "te ca jñāna [sambhāra] balena [samasta] kleśaprahāṇān na saṃsāre patanti sarvasattvāpekṣayā ca samupārjitavipulāprameyapuṇyasaṃbhāravaśena na nirvāṇe patanti,",
  "SA11n1087:213": "sarvasattvopajīvyāśca bhavanti |",
  "SA11n1087:214": "tasmān mayā sakalasattvahitasukhādhānārthinā'pratiṣṭhitanirvāṇam adhigantukāmena vipulapuṇyajñāna-saṃbhāropārjane'bhiyogaḥ [sadā] karaṇiyaḥ |",
  "SA11n1087:215": "tathā coktam āryatathāgataguhyasutre-“jñānasambhāraḥ sarvakleśaprahāṇāya saṃvartate |",
  "SA11n1087:216": "puṇyasambhāraḥ sarvasattvopajīvitāyai saṃvartate |",
  "SA11n1087:217": "tasmāt tarhi bhagavan bodhisattvena mahāsattvena puṇyasambhāre jñānasaṃbhāre ca sarvadā'bhiyogaḥ karaṇīyaḥ“ iti |",
  "SA11n1087:218": "āryatathāgatotpattisaṃbhasūtre coktam-“sa khalu punareṣa tathāgatānāṃ saṃbhavo naikena kāraṇena bhavati |",
  "SA11n1087:219": "tat kasya hetoḥ ?",
  "SA11n1087:220": "samudāgataistāvad bho jinaputrāprameyaśatasahasradaśakāraṇaistathāgatāḥ samudāgacchanti |",
  "SA11n1087:221": "katamairdaśabhiryadutāprameyapuṇyajñānasambhārātṛptisamudāgamakāraṇeneti“ vistara |",
  "SA11n1087:222": "āryavimalakīrtinirdeśe coktam-“śatapuṇyanirjātāḥ sarvakuśaladharmanirjātā apramāṇakuśalamūlakarmanirjātāḥ kāyāstathāgatasyeti“ vistaraḥ |",
  "SA11n1087:223": "tad evaṃ kṛtvā śanaiḥ paryaṅkaṃ bhittvā daśadigvyavasthitān sarvabuddhabodhisattvān praṇipatya tebhyaśca pūjāstotropahāraṃ kṛtvāryabhadracaryādipraṇidhānaṃ pranidadhīta |",
  "SA11n1087:224": "tataḥ śūnyatākaruṇāgarbhānuttarasaṃbodhipariṇāmitasakaladānādipuṇyasaṃbhāropārjanābhiyukto bhavet |",
  "SA11n1087:225": "yastu manyate,",
  "SA11n1087:226": "cittavikalpasamutthāpitaśubhāśubhakarmavaśena sattvāḥ svargādikarma phalamanubhavantaḥ saṃsāre saṃsaranti |",
  "SA11n1087:227": "ye punarna kiñciccintayanti nāpi kiñcit karma kurvanti te parimucyante saṃsārāt |",
  "SA11n1087:228": "tasmānna kiñciccintayitavyam |",
  "SA11n1087:229": "nāpi dānādikuśalacaryā kartavyā |",
  "SA11n1087:230": "kevalaṃ mūrkhajanamadhikṛtya dānādikuśalacaryā nirdiṣṭeti |",
  "SA11n1087:231": "tena sakalamahāyānaṃ pratikṣiptaṃ bhavet |",
  "SA11n1087:232": "mahāyānamūlatvācca sarvayānānāṃ tatpratikṣepeṇa sarvam eva yānaṃ pratikṣiptaṃ syāt |",
  "SA11n1087:233": "tathā hi 'na kiñciccintayitavyamiti' bruvata bhutapratyavekṣālakṣaṇā prajñā pratikṣiptā bhavet |",
  "SA11n1087:234": "bhūtapratyavekṣā-mūlatvāt samyagjñānasya tatpratikṣepā llokottarāpi prajñā pratikṣiptā bhavet |",
  "SA11n1087:235": "tatpratikṣepāt sarvākārajñatā pratikṣiptā bhavet |",
  "SA11n1087:236": "nāpi dānādicaryā kartavyeti vadatā copāyo dānādiḥ sphuṭatarameva pratikṣiptaḥ |",
  "SA11n1087:237": "etāvad eva ca saṃkṣiptaṃ mahāyānaṃ yaduta prajñopāyaśca |",
  "SA11n1087:238": "yathoktam āryagayāśīrṣe-“dvāvimau bodhisattvānāṃ saṃkṣiptau mārgau |",
  "SA11n1087:239": "katamau dvau ?",
  "SA11n1087:240": "yaduta prajñā copāyaśca |",
  "SA11n1087:241": "“ āryatathāgataguhyasūtre coktam-“imau ca prajñopāyau bodhisattvānāṃ sarvapāramitāsaṃgrahāya saṃvartete“ iti |",
  "SA11n1087:242": "tataśca mahāyānaṃ pratikṣipatā mahat karmāvaraṇaṃ kṛtaṃ syāt |",
  "SA11n1087:243": "tasmād [mahāyānaṃ pratikṣipataḥ,",
  "SA11n1087:244": "alpaśrutasya,",
  "SA11n1087:245": "ātmadṛṣṭiṃ parāmṛśataḥ, ]",
  "SA11n1087:246": " asyānupāsitavidvajjanasyānavadhārita-tathāgata-pravacananīteḥ svayaṃ vinaṣṭasya parān api nāśayato yuktyāgamadūṣitatvāt,",
  "SA11n1087:247": "viṣasaṃsṛṣṭavacanaṃ saviṣabhojanamiva ātmakāmena dhīmatā dūrata eva parihartavyam |",
  "SA11n1087:248": "tathā hyanena bhūtapratyavekṣāṃ pratikṣipatā dharmapravicayākhyaṃ pradhānam eva bodhyaṅgaṃ pratikṣiptaṃ syāt |",
  "SA11n1087:249": "vinā ca mūtapratyavekṣayā yoginaḥ katham anādikālābhyastarūpādibhāvābhiniveśasya cittaṃ nirvikalpatāṃ praviśet ?",
  "SA11n1087:250": "sarvadharmeṣvasmṛtyamanasikāreṇa praviśatīti cet,",
  "SA11n1087:251": "tad ayuktam |",
  "SA11n1087:252": "na hi vinā bhūtapratyavekṣayānubhūyamāneṣvapi sarvadharmeṣvasmṛtiramanasikāro vā śakyate kartum |",
  "SA11n1087:253": "yadi ca nāmāmī dharmā mayā'smartavyā nāpi manasikartavyā ityevaṃ bhāvayannasmṛtimanasikārau teṣu bhāvayet tadā sutarām eva tena te smṛtā manasikṛtāśca syuḥ |",
  "SA11n1087:254": "atha smṛtimanasikārābhāvamātram asmṛtyamanasikārāvabhipretau,",
  "SA11n1087:255": "tadā tayorabhāvaḥ kena prakāreṇa bhavatīti etad eva vicāryate |",
  "SA11n1087:256": "na cābhāvaḥ kāraṇaṃ yuktam,",
  "SA11n1087:257": "yena tato [nirnimittāmanasikārāt] nirvikalpatā bhavet |",
  "SA11n1087:258": "[tanmātrato'vikalpatāyāṃ] saṃmurcchitasyāpi smṛtimanasikārābhāvān nirvikalpatāpraveśaprasaṅgaḥ |",
  "SA11n1087:259": "na ca bhūtapratyavekṣāṃ vinā'nya upāyo'sti yena prakāreṇāsmṛtyamanasikārau kuryāt |",
  "SA11n1087:260": "satyapi cāsmṛtyamanasikārasambhave,",
  "SA11n1087:261": "vinā bhūtapratyavekṣayā niḥsvabhāvatā dharmāṇāṃ katham avagatā bhavet ?",
  "SA11n1087:262": "na hi svabhāvata evaṃ dharmāḥ śūnyāḥ sthitā ityevaṃ vinā tatpratyavekṣayā tacchūnyatāprativedho bhavet |",
  "SA11n1087:263": "nāpi vinā śūnyatāprativedhena āvaraṇaprahāṇaṃ saṃbhavati sarvatra sarveṣāṃ muktiprasaṅgāt |",
  "SA11n1087:264": "kiṃ ca tasya yogino yadi sarvadharmeṣu muṣitasmṛtitayā mūḍhatayā vā smṛtimanasikārau na pravartete,",
  "SA11n1087:265": "tadā'tyantamūḍhaḥ katham asau yogī bhavet |",
  "SA11n1087:266": "vinā ca bhūtapratyavekṣayā tatrāsmṛtim amanasikāraṃ cābhyastatā moha evābhyasto bhavet |",
  "SA11n1087:267": "tata eva samyagjñānāloko dūrīkṛtaḥ syāt |",
  "SA11n1087:268": "athāsau na muṣitasmṛtirnāpi mūḍhaḥ,",
  "SA11n1087:269": "tadā kathaṃ tatrāsmaraṇam amanasikāraṃ kartu śaknuyād vinā bhūtapratyavekṣayā |",
  "SA11n1087:270": "na hi smaranneva na smarati,",
  "SA11n1087:271": "paśyan eva na paśyatīti yuktam abhidhātum |",
  "SA11n1087:272": "asmṛtyamanasikārābhyāsācca kathaṃ pūrvanivāsānusmṛtyādi-buddhadharmodayo bhavet,",
  "SA11n1087:273": "virodhāt,",
  "SA11n1087:274": "na hyuṣṇaviruddhaṃ śītam āsevamānasya uṣṇasparśasaṃvedanaṃ bhavet |",
  "SA11n1087:275": "kiṃ ca samādhisamāpannasya yogino yadi manovijñānam asti,",
  "SA11n1087:276": "tadā'vaśyaṃ tena kiṃcid ālambayitavyam |",
  "SA11n1087:277": "na hi pṛthagjanānāṃ sahasā nirālambanaṃ jñānaṃ bhavet |",
  "SA11n1087:278": "atha nāsti, tadā kathaṃ niḥsvabhāvatā dharmāṇāmavagatā bhavet ?",
  "SA11n1087:279": "kena ca pratipakṣeṇa kleśāvaraṇaṃ prahīyate ?",
  "SA11n1087:280": "na ca caturthadhyānālābhinaḥ pṛthagjanasya cittanirodhaḥ saṃbhavati |",
  "SA11n1087:281": "tasmāt saddharme yāvasmṛtyamanasikārau paṭhitau tau bhūtapratyavekṣāpūrvākau draṣṭavyau |",
  "SA11n1087:282": "asmād bhūtapratyavekṣayā'smṛtirmanasikāraśca śakyate kartum, nānyathā |",
  "SA11n1087:283": "tathā hi yadā nirūpayan samyakprajñayā yogī kālatraye paramārthataḥ samutpannaṃ na kaṃcid dharma paśyati,",
  "SA11n1087:284": "tadā tatra kathaṃ smṛtimanasikārau kuryāt |",
  "SA11n1087:285": "yo hi kālatraye'pyasattvān nānubhūtaḥ paramārthataḥ sa kathaṃ smaryeta,",
  "SA11n1087:286": "manasi vā kriyeta |",
  "SA11n1087:287": "tato'sau sarvaprapañcopaśamaṃ nirvikalpaṃ jñānaṃ praviṣṭo bhavet |",
  "SA11n1087:288": "tatpraveśācca śūnyatāṃ pratividhyati tatprativedhācca prahīṇasakalakudṛṣṭijālo bhavati |",
  "SA11n1087:289": "upāyayuktaḥ prajñāsevanataśca samyak saṃvṛtiparamārthasatyakuśalo bhavati |",
  "SA11n1087:290": "ato'nāvaraṇajñānalābhāt sarvān eva buddhadharmān adhigacchati |",
  "SA11n1087:291": "tasmānna vinā bhūtapratyavekṣayā samyagjñānodayo nāpi kleśāvaraṇaprahāṇām |",
  "SA11n1087:292": "tathā coktaṃ mañjuśrīvikurvitasūtre-“kathaṃ dārike bodhisattvo vijitasaṃgrāmo bhavati?",
  "SA11n1087:293": "āha, yo mañjuśrīḥ vicāya vicāya sarvadharmān nopalabhate“ iti |",
  "SA11n1087:294": "tasmād visphāritajñānacakṣuḥ prajñāśastreṇa kleśārīn nirjitya,",
  "SA11n1087:295": "nirbhayo viharan yogī,",
  "SA11n1087:296": "na tu kātarapuruṣa iva vinimīlitākṣaḥ |",
  "SA11n1087:297": "āryasamādhirāje'pyuktam-",
  "SA11n1087:298": "nairātmyadharmān yadi pratyevekṣate",
  "SA11n1087:299": "tān pratyavekṣya yadi bhāvayet |",
  "SA11n1087:300": "sa hetu nirvāṇapahalasya prāptaye",
  "SA11n1087:301": "yo'nyaheturna sa bhoti śāntaye ||iti |",
  "SA11n1087:302": "sutrasamuccaye coktam-“ātmanā vipaśyanāyogam anuyukto viharati parāṃśca vipaśyanāyāṃ nābhiyojayatīti mārakarmeti |",
  "SA11n1087:303": "“ vipaśyanā ca bhūtapratyavekṣāsvabhāvā āryaratnamegha-sandhinirmocanādau,",
  "SA11n1087:304": "āryaratnameghe ca-“vipaśyanāṃ nirūpayato niḥsvabhāvatāprativedhad animittapraveśa uktaḥ |",
  "SA11n1087:305": "“ āryalaṅkāvatāre coktam-“yasmāt,",
  "SA11n1087:306": "mahāmate,",
  "SA11n1087:307": "buddhayā vicāryamāṇānāṃ svasāmānyalakṣaṇaṃ bhāvānāṃ nāvadhāryate |",
  "SA11n1087:308": "tenocyante niḥsvabhāvāḥ sarvadharmāḥ“ iti |",
  "SA11n1087:309": "tatra tatra sūtre yā bhagavatā nānāprakārā pratyavekṣā nirdiṣṭā sā virudhyate,",
  "SA11n1087:310": "yadi bhūtapratyavekṣā na kartavyā |",
  "SA11n1087:311": "tasmād evaṃ yuktaṃ vaktuṃ vayam alpaprajñā alpavīryāścana śaknumo bāhuśrutyaṃ paryeṣitumiti |",
  "SA11n1087:312": "na hi tatpratikṣepo yukto bhagavatā bahudhā bāhuśrutyasya varṇitatvāt |",
  "SA11n1087:313": "tat punarbrahmaparipṛcchāyām uktam-“ye tvacintyeṣu dharmeṣu [cintana] viprayuktāḥ teṣām ayoniśa iti |",
  "SA11n1087:314": "tatrāpi ye paramārthato'nutpannānāṃ dharmāṇām utpādaṃ parikalpyānityaduḥkhadirūpeṇa śrāvakādivaccintāṃ prakurvanti,",
  "SA11n1087:315": "teṣāṃ samāropāpavādāntena cintāṃ pravartayatām ayoniśaḥ tad bhavatīti tatpratiṣedhāya yad uktaṃ na bhūtapratyavekṣāyāḥ sa pratiṣedhaḥ tasyāḥ sarvasūtreṣvanujñānāt |",
  "SA11n1087:316": "tathā ca tatraiva brahmaparipṛcchāyām uktam-“cittaśūro bodhisattva āha-yaścittena sarvadharmāścintayati tatra cākṣato'nupahataḥ sa tenocyate bodhisattvaḥ“ iti |",
  "SA11n1087:317": "tatraivoktam-“kathaṃ vīryavanto bhavanti,",
  "SA11n1087:318": "yada sarvajñatācittaṃ vicīyamānānopalabhante“ iti |",
  "SA11n1087:319": "punaḥ tatraivoktam-“matimantaśca te bhaviṣyanti yoniśo dharmān pratyavekṣaṇatayeti“ |",
  "SA11n1087:320": "punaḥ tatraivoktam-“pravicinvanti te dharmān yathā māyāmarīciketi“ |",
  "SA11n1087:321": "tad evaṃ yatra yatrācintyādiprapañcaḥ śrūyate,",
  "SA11n1087:322": "tatra tatra śrutacintāmātreṇaiva tattvādhigamaṃ ye manyante,",
  "SA11n1087:323": "teṣām abhimānapratiṣedhena pratyātmavedanīyatvaṃ dharmāṇāṃ pratipādayate |",
  "SA11n1087:324": "ayoniśaśca cittapratiṣedhaḥ kriyata iti boddhavyam,",
  "SA11n1087:325": "na bhūtapratyavekṣāyāḥ pratiṣedhaḥ |",
  "SA11n1087:326": "anyathā bahutaraṃ yuktyāgamaviruddhaṃ syāt |",
  "SA11n1087:327": "yathoktaṃ prāk |",
  "SA11n1087:328": "kiñca yad eva śrutacintāmayyā prajñayā viditaṃ tad eva bhāvanāmayyā prajñayā bhāvanīyaṃ nānyat |",
  "SA11n1087:329": "saṃdiṣṭa-dhāvanabhūmyaśvadhāvanavat |",
  "SA11n1087:330": "tasmāt bhūtapratyavekṣā kartavyā |",
  "SA11n1087:331": "yadi nāmāsau vikalpasvabhāvātathāpi yoniśo manasikārasvabhāvatvāt tato bhūta nirvikalpajñānodaya iti kṛtvā tajjñānārthinā sā sevanīyā |",
  "SA11n1087:332": "nirvikalpe ca bhutajñānāgnau samutpanne,",
  "SA11n1087:333": "sati,",
  "SA11n1087:334": "kāṣṭhadvayanigharṣasaṃjātavanhinā tatkāṣṭhadvayadāhavat sāpi paścāt tenaiva dahyata evetyuktam āryaratnakūṭe |",
  "SA11n1087:335": "yaccāpyucyate-na kiṃcit kuśalādikarma kartavyam iti |",
  "SA11n1087:336": "tatraivaivaṃ vadatā karmakṣayān muktirityājīvaka vādābhyupagamo bhavet |",
  "SA11n1087:337": "na hi bhagavatpravacane karmakṣayān muktiriṣyate |",
  "SA11n1087:338": "kiṃ tarhi, kleśakṣayāt |",
  "SA11n1087:339": "anādikālopacittasya hi karmaṇo na śakyate kṣayaḥ kartu tasyānantatvāt |",
  "SA11n1087:340": "apāyādiṣu ca tatphalaṃ bhuñjānasyāparasyāpi karmaṇaḥ prasūteḥ kleśeṣu cāvikaleṣu tatkaraṇatayā sthiteṣu karmaṇo niroddhum aśakyatvāt |",
  "SA11n1087:341": "pradīpānirodhe tatprabhāyā anirodhavat |",
  "SA11n1087:342": "na cāpi tasya vipaśyanāpavādinaḥ kleśakṣayaḥ saṃbhavatītyukta prāk |",
  "SA11n1087:343": "atha kleśakṣayārtha vipaśyanā sevanīyeti manyate,",
  "SA11n1087:344": "tadā kleśakṣayād eva muktiḥ sidhyatīti karmakṣaye tarhi vyarthaḥ śramaḥ |",
  "SA11n1087:345": "akuśalakarma na kartavyam iti yuktametat,",
  "SA11n1087:346": "kuśalaṃ tu kimiti pratiṣidhyate |",
  "SA11n1087:347": "saṃsārāvāhakatvāt pratiṣidhyata iti cet,",
  "SA11n1087:348": "tadayuktam |",
  "SA11n1087:349": "yad eva ātmādiviparyāsasamutthāpitam kuśalaṃ tad eva saṃsārāvāhakaṃ bhavati |",
  "SA11n1087:350": "na tu bodhisattvānāṃ mahākaruṇāsamutthāpitam anuttarasaṃbodhipariṇāmitamapi |",
  "SA11n1087:351": "tathā āryadaśabhūmake eta eva daśakuśalakarmapathāḥ pariṇāmanādipariśuddhiviśeṣeṇa śrāvakapratyekabuddhabodhisattvabuddhatvavāhakā bhavantīti nirdiṣṭam |",
  "SA11n1087:352": "āryaratnakūṭe ca,",
  "SA11n1087:353": "sarvamahānadīnāṃ mahāsamudre praviṣṭānāṃ payaḥ skandhavad bodhisattvānāṃ nānāmukhopacitaṃ kuśalamūlaṃ sarvajñatāpariṇāmitaṃ sarvajñataikarasaṃ bhavati iti varṇitam |",
  "SA11n1087:354": "yā ca buddhabodhisattvānāṃ rūpakāyakṣetrapariśuddhiḥ prabhāparivāramahābhogatādisaṃpattiḥ dānādipuṇyasambhāraphalasattvena tatra tatra sūtre varṇitā bhagavatā sāpi virudhyate |",
  "SA11n1087:355": "kuśalacaryāpratiṣedhe ca prātimokṣasaṃvarādirapi pratikṣiptaḥ syāt |",
  "SA11n1087:356": "tato vyarthameva tasya śiromuṇḍitakāṣāyadhāraṇādi prasajyeta |",
  "SA11n1087:357": "kuśalakarmābhisaṃskāravaimukhye ca sati saṃsāravaimukhyaṃ sattvārthakriyāvaimukhyaṃ ca sevitaṃ bhavet |",
  "SA11n1087:358": "tato bodhiḥ tasya dūre bhavet |",
  "SA11n1087:359": "uktaṃ hyāryaṃsaṃdhinirmocane-“ekāntasattvārthavimukhasya ekāntasaṃskārā bhisaṃskāravimukhasya nānuttarāsamyaksaṃbodhiruktā mayeti |",
  "SA11n1087:360": "“ āryopāliparipṛcchādau ca-“saṃsāre vaimukhyaṃ bodhisattvānāṃ paradauḥśīlyamiti varṇitam |",
  "SA11n1087:361": "saṃsāraparigrahaḥ tu paramaṃ śīlam |",
  "SA11n1087:362": "“ uktam āryavimalakīrtinirdeśe ca-“upāyād bhavati saṃsāragamanaṃ bodhisattvānāṃ mokṣaḥ |",
  "SA11n1087:363": "upāyarahitā ca prajñā bandhaḥ,",
  "SA11n1087:364": "prajñārahitaścopāyo bandhaḥ |",
  "SA11n1087:365": "prajñāsahita upāyo mokṣaḥ,",
  "SA11n1087:366": "upāyasahitā prajñā mokṣaḥ“ iti varṇitam |",
  "SA11n1087:367": "āryagaganagañje uktam-“saṃsāraparikhedo bodhisattvānāṃ mārakarma iti |",
  "SA11n1087:368": "“ sūtrasamuccaye ca-“asaṃskṛtaṃ ca pratyavekṣate saṃskṛtaiśca kuśalaiḥ parikhidyata iti mārakarma iti |",
  "SA11n1087:369": "bodhimārga prajānāti pāramitāmārga ca na paryeṣata iti mārakarmeti |",
  "SA11n1087:370": "“ yat punaḥ tatraivoktam-“dānacittābhiniveśād yāvat prajñācittābhiniveśāṃ mārakarmeti tatra na dānādināṃ sevāpratiṣedhaḥ kiṃ tvahaṃkāramamakāracittābhiniviṣṭasya grāhyagrāhakacittābhiniviṣṭasya caupalambhikasya yo viparītābhiniveśo dānādau tasya pratiṣedhaḥ |",
  "SA11n1087:371": "viparītābhiniveśasamuttthāpitā hi dānādayo'pariśuddhā bhavantīti kṛtvā mārakarmetyuktam |",
  "SA11n1087:372": "anyathā dhyānam api na sevanīyaṃ syāt |",
  "SA11n1087:373": "tathā ca kathaṃ muktiḥ bhavet ?",
  "SA11n1087:374": "ata evaupalambhikasya sattvanānātvasaṃjñāyā yad dānādi tad apariśuddham iti pratipādanāya āryagaganagañje'pi-“sattvanānātva [viparītakarma] saṃjñino dānādi mārakarmetyuktam“ |",
  "SA11n1087:375": "yaccāpi [tri] skandhapariṇāmanāyām uktam-“sarvam eva dāna-śīla-kṣānti-vīrya-dhyāna-prajñāsamatām ajānatopalambhayati,",
  "SA11n1087:376": "tena paryeṣṭitadānena parāmṛṣṭaśīlena śīlaṃ rakṣitam |",
  "SA11n1087:377": "ātmaparasaṃjñinā kṣāntirbhāvitetyādi tat pratideśayāmīti |",
  "SA11n1087:378": "“ tatrāpyaupalambhikasya nānatvasaṃjñino viparītābhiniveśasamutthāpitā dānādayo'pi śuddhā bhavantīti etāvanmātraṃ pratipāditam |",
  "SA11n1087:379": "na tu sarvathā dānādīnāṃ sevanapratiṣedhaḥ |",
  "SA11n1087:380": "anyathā sarvasyaiva dānāderaviśeṣeṇa pratideśanā kṛtā syāt,",
  "SA11n1087:381": "nopalambhaviparyāsapatitasyaiva |",
  "SA11n1087:382": "yaccāpi brahmaparipṛcchāyām uktam-“yāvatī caryā sarvā parikalpyā |",
  "SA11n1087:383": "niṣparikalpyā ca bodhirityādi |",
  "SA11n1087:384": "“ tatrāpyutpādādivikalpacaryāyāḥ prakṛtatvāt tasyāḥ parikalpatvamuktam |",
  "SA11n1087:385": "animittavihāre cānabhisaṃskāravāhinaḥ sthitasya bodhisattvasya vyākaraṇaṃ bhavati,",
  "SA11n1087:386": "nānyasyetyetāvanmātraṃ pratipāditam |",
  "SA11n1087:387": "sarveṣāṃ ca dānādīnāṃ paramārthato'nutpannatvaṃ ca paridīpitam,",
  "SA11n1087:388": "na tu caryā na kartavyetyabhihitam |",
  "SA11n1087:389": "anyathā hi dīpaṅkarāvadāne ye buddhā bhagavatā paryupāsitā yeṣāṃ tu kalpamapi bhagavatā bhāṣamāṇena na śakyaṃ nāmaparikīrtnaṃ kathaṃ teṣāṃ bhagavatā bodhisattvāvasthāyāṃ caryāpratiṣedho na kṛtaḥ |",
  "SA11n1087:390": "dīpaṅkareṇāpi tadānīṃ bhagavataścaryāpratiṣedho na kṛta eva |",
  "SA11n1087:391": "kiṃ tu yadā śāntānimittavihāre'ṣṭamyāṃ bhūmau sthito'sau dṛṣṭastadāsau vyākṛto bhagavatā,",
  "SA11n1087:392": "tatra tasya caryā apratiṣiddhā |",
  "SA11n1087:393": "sā cānimittavihāraparamatā bodhisattvānām aṣṭāmyāṃ bhūmau daśabhūmikairbuddhaiḥ pratiṣiddhā 'mā bhūd etad eva teṣāṃ parinirvāṇam' iti kṛtvā yadi tu sarvathā caryā na kartavyā bhavet pūrvoktaṃ sarva virudhyeta |",
  "SA11n1087:394": "yacca tatraiva brahmaparipṛcchāyām uktam-“dānaṃ ca dadāti taccāvipākābhikāṅkṣī,",
  "SA11n1087:395": "śīlaṃ ca rakṣati taccāsamāropitaḥ“ ityādi |",
  "SA11n1087:396": "caturbhiḥ brahma ! dharmaiḥ samanvāgatā bodhisattvā avaivarttikā bhavanti buddhadharmeṣu |",
  "SA11n1087:397": "katamaiścaturbhiḥ aparimitasaṃsāraparigraheṇa aparimitabuddhopasthānapūjayetyādi sarvaṃ virudhyeta |",
  "SA11n1087:398": "nāpi mṛdvindriyeṇaiva caryā kartavyā na tu tīkṣṇendriyeṇeti yuktaṃ vaktum |",
  "SA11n1087:399": "yataḥ prathamāṃ bhūmimupādāya yāvaddaśamībhūmipratiṣṭhitānāṃ bodhisattvānāṃ dānādicaryā utpadyate,",
  "SA11n1087:400": "na ca pariśiṣṭāsu na samudācaratīti vacanāt |",
  "SA11n1087:401": "nahi bhūmipraviṣṭā api mṛdvindriyāyuktāḥ |",
  "SA11n1087:402": "āryopaliparipṛcchāyām- “anutpattikadharmakṣāntipratiṣṭhitenaiva tyāgamahātyāgātityāgāḥ kartavyāḥ“ iti varṇitam |",
  "SA11n1087:403": "sūtrasamuccaye ca-“ṣaṭpāramitādipratipattimān bodhisattvastathāgatarddhigatikaḥ“ iti varṇitam |",
  "SA11n1087:404": "na ca tathāgatarddhigateranyā śīghratarā gatirasti |",
  "SA11n1087:405": "nāpi ṣaṭpāramitādaśabhūmivyatirekeṇānyo bodhisattvānāṃ mārgo'sti yaḥ śīghrataravāhīsyāt |",
  "SA11n1087:406": "krameṇaiva ca cittasaṃtateḥ kanakaśuddhivat śuddhirbhavatīti sūtre varṇitam [āryalaṅkāvatāradaśabhūmikādau coktaṃ]-tathatāyāṃ yadā sthito bodhisattvo bhavati,",
  "SA11n1087:407": "tadā prathamāyāṃ bhūmau praviṣṭo bhavati |",
  "SA11n1087:408": "tataḥ krameṇaiva pūrvabhūmīḥ pariśodhya tathāgatabhūmiṃ praviśatīti |",
  "SA11n1087:409": "ato nāsti bhūmipāramitāvyatirekeṇa [yugapat] buddhatvapurapraveśe anyanmukhaṃ nāpi bhagavatā kvacit sūtrādau deśitam |",
  "SA11n1087:410": "dhyāna eva ṣaṭpāramitāntargamāt tatsevanād eva sarvapāramitāḥ sevitā bhavantyato na dānādayaḥ [anyapāramitāḥ] pṛthak sevitavyā iti cet tad ayuktam |",
  "SA11n1087:411": "evaṃ hi buddhe gomayamaṇḍale'pi ṣaṭpāramitāntargamān maṇḍalakam eva kartavyaṃ syānna dhyānādyāḥ |",
  "SA11n1087:412": "śrāvakasyāpi nirodhasamādhisamāpannasya nimittād eva asamudācārāt tadā ṣaṭpāramitāparipūriprasaṅgaḥ |",
  "SA11n1087:413": "tataśca na śrāvakebhyo bodhisattvānāṃ bhedaḥ pratipādito bhavet |",
  "SA11n1087:414": "sarvāvasthāyām eva tu bodhisattvena ṣaṭpāramitāḥ paripūrayitavyā iti saṃdarśanārthe ekaikapāramitāntarbhāvaḥ sarvapāramitānāṃ bhagavatā sandarśitaḥ |",
  "SA11n1087:415": "na punarekaiva pāramitā sevanīyeti |",
  "SA11n1087:416": "tathā coktaṃ sarvadharmavaipulye-“yo'pyayaṃ maitreya ! ṣaṭpāramitāsamudāgamo bodhisattvānāṃ saṃbodhāya taṃ te mohapuruṣā evaṃ vakṣyanti,",
  "SA11n1087:417": "prajñāpāramitāyām evaṃ bodhisattvena śikṣitavyam,",
  "SA11n1087:418": "kiṃ śeṣābhiḥ pāramitābhiriti |",
  "SA11n1087:419": "te'nyāḥ pāramitā dūṣayitavyā maṃsyante |",
  "SA11n1087:420": "tat kiṃ manyase,",
  "SA11n1087:421": "ajita ! duṣprajñaḥ sa kāśirājo'bhūt,",
  "SA11n1087:422": "yena kapotārthena śyenāya svamāṃsāni dattāni ?",
  "SA11n1087:423": "maitreya āha-no hīdaṃ bhagavan ! bhagavān āha-yāni mayā maitreya ! bodhisattvacaryāṃ caratā ṣaṭpāramitāpratisaṃyuktāni kuśalamūlānyupacitāni |",
  "SA11n1087:424": "apakṛtaṃ nu taiḥ kuśalamūlaiḥ ?",
  "SA11n1087:425": "maitreya āha,",
  "SA11n1087:426": "no hīdaṃ bhagavan,",
  "SA11n1087:427": "bhagavān āha-tvaṃ tāvad ajita ! ṣaṣṭikalpān dānāpāramitāyāṃ samudāgataḥ |",
  "SA11n1087:428": "evaṃ yāvat ṣaṣṭikalpān prajñāpāramitāyāṃ samudāgataḥ |",
  "SA11n1087:429": "tat te mohapuruṣā evaṃ vakṣyanti |",
  "SA11n1087:430": "ekanayenaiva bodhiryaduta śūnyatānayeneti te caryāpariśuddhā bhavanti“ ityādi |",
  "SA11n1087:431": "kevalaṃ śūnyātām eva sevamānāḥ śrāvakavannirvāṇe patanti |",
  "SA11n1087:432": "ataḥ upāyasahitā prajñā sevanīyā |",
  "SA11n1087:433": "ata evācāryanāgārjunapādaiḥ sūtrasamuccaye'bhihitam-“na copāyakauśalarahitena bodhisattvena gambhīradharmatāyāmabhiyoktavyam“ iti |",
  "SA11n1087:434": "atra āryavimalakīrtinirdeśādijñāpakastairūpanyastaḥ,",
  "SA11n1087:435": "na cācāryanāgārjunapādīyaṃ vacanam |",
  "SA11n1087:436": "yuktayāgamopetaṃ tyaktvā bhagavadvacanaṃ ca parityajya anyasya mūrkhajanasya vacanaṃ prekṣāvatā grahītum ayuktam |",
  "SA11n1087:437": "āryaratnakūṭe ca-“sakaladānādikuśalopetatayā sarvākāravaropetaśūnyatā sevanīyetyuktaṃ na tu kevalā |",
  "SA11n1087:438": "“ āryaratnakūṭe coktam-tadyathā kāśyapāmātyasaṃgṛhītā rājānaḥ sarvakāryāṇi kurvanti evam eva upāyakauśalyasaṃgṛhītā bodhisattvasya prajñā sarvabuddhakāryāṇi karoti |",
  "SA11n1087:439": "ata eva kevalāṃ śūnyatāṃ sevamānasya mā bhūnnirvāṇapraveśa iti |",
  "SA11n1087:440": "bhagavatā āryatathāgataguhyasūtre“ coktam-“naikāntanirālambanaṃ cittamātrasevanaṃ kartavyam api tu upāyakauśalyam api sevanīyam iti pradarśanārtham uktam-tadyathāpi nāma,",
  "SA11n1087:441": "kulaputra ! agnirupādānād jvalati |",
  "SA11n1087:442": "anupādānaḥ śāmyati |",
  "SA11n1087:443": "evam evārambaṇataścittaṃ jvalati,",
  "SA11n1087:444": "anārambaṇaṃ śāmyati |",
  "SA11n1087:445": "tatropāyakuśalo bodhisattvaḥ prajñāpāramitāpariśuddhārambaṇopaśamam api jānāti |",
  "SA11n1087:446": "kuśalamūlārambaṇaṃ ca na śāmyati |",
  "SA11n1087:447": "kleśārambaṇaṃ ca notthāpayati |",
  "SA11n1087:448": "pāramitārambaṇaṃ cotthāpayati |",
  "SA11n1087:449": "śūnyatārambaṇaṃ ca pratyavekṣate sarvasattvamahākaruṇārambaṇaṃ ca prekṣate iti hi kulaputra ! upāyakuśalaḥ prajñāpāramitāpariśuddho bodhisattvo'nārambane vaśitāṃ pratilabhate“ iti vistaram uktvā punaśca vadatyevaṃ hi-“nāsti tat kiṃcid ārambaṇaṃ bodhisattvasya yat sarvajñajñānābhinirhārāya na saṃtiṣṭhate |",
  "SA11n1087:450": "yasya bodhisattvasya sarvārambāṇāni bodhipariṇāmitāni,",
  "SA11n1087:451": "ayaṃ bodhisattva upāyakuśala sarvadharmān bodhyanugatān paśyati |",
  "SA11n1087:452": "tadyathāpi nāma kulaputra,",
  "SA11n1087:453": "nāsti tat trisāhasramahāsāhasre lokadhātau yat sattvānām upabhogāya na syat |",
  "SA11n1087:454": "evam eva, kulaputra nāsti tat kiṃcid ārambaṇaṃ yad upāyakuśalo bodhisattvo bodhāya copakārībhūtaṃ na paśyati“ iti vistaraḥ |",
  "SA11n1087:455": "evam anantasūtrānteṣu bodhisattvānāṃ prajñopāyapratipattirnirdiṣṭā |",
  "SA11n1087:456": "tatra yadi nāma svayaṃ na śakyate dānādidpuṇyasaṃbhāravīryam ārabdhuṃ tathāpi anyeṣām evam upadeśo dātuṃ na yuktaśceti svaparadrohaḥ kṛtaḥ syāt |",
  "SA11n1087:457": "tad evaṃ yuktyāgamābhyāṃ pratipāditaṃ yathā bodhisattvenāvaśyaṃ bhūtapratyavekṣā kartavyā sakaladānādipuṇyasambhāraścopārjayitavyaḥ |",
  "SA11n1087:458": "tataḥ prekṣāvatālpaśrutānām ābhimānikānāṃ vacanaṃ viṣam ivāvadhūyāryanāgārjunādividvajjanavacanāmṛtanugatena sakalasattveṣu mahakāruṇām upajanayya māyākāravad aviparyastenānuttarasaṃbodhipariṇāmitasakaladānādikuśalacaryāyām aśeṣajagaduddharaṇe cābhiyuktne abhāvitavyam |",
  "SA11n1087:459": "yathoktam āryadharmasaṃgītau-",
  "SA11n1087:460": "māyākāro yathā kaścin nirmitaṃ moktumudyataḥ |",
  "SA11n1087:461": "na cāsya nirmite saṅgo jñātapūrvo yato'sya saḥ ||",
  "SA11n1087:462": "tribhavaṃ nirmitaprakhyaṃ jñātvā saṃbodhipāragaḥ |",
  "SA11n1087:463": "sannahyanti jagaddhetoḥ jñātapūrve jage tathā ||",
  "SA11n1087:464": "iti tasyaivaṃ |",
  "SA11n1087:465": "prajñām upāyaṃ ca satataṃ satkṛtyābhyasyataḥ krameṇa [cittaṃ] saṃtatiparipākād uttarottaraviśuddhataratamakṣaṇodayād bhūtārthabhāvanāprakarṣaparyantagamena sakalakalpanājālarahitaṃ sphuṭataraṃ dharmadhātvadhigamaṃ vimalaṃ niścalanivātadīpavallokottarajñānam utpadyate |",
  "SA11n1087:466": "tadā ca vastuparyantatālambanam pratilabdhaṃ bhavati |",
  "SA11n1087:467": "darśanamārgaṃ ca praviṣṭo bhavati |",
  "SA11n1087:468": "prathamā ca bhūmiḥ prāptā bhavati |",
  "SA11n1087:469": "tatastaduttarā bhūmīḥ pariśodhayan krameṇa kanakavad aśeṣāvaraṇāpagame sati asaktam apratihataṃ jñānaṃ pratilabhya buddhabhūmim aśeṣaguṇādhārāṃ prāpto bhavati |",
  "SA11n1087:470": "kāryapariniṣpattiṃ cālambanaṃ pratilabhate |",
  "SA11n1087:471": "tasmād buddhatvādhigamārthinā madhyamapaddhatau tāvad abhiyogaḥ karaṇīya iti |",
  "SA11n1087:472": "prakāśya yat prāpi mayā śubham asamapaddhitam |",
  "SA11n1087:473": "puṇyamastu janastena prāpto madhyamapaddhitam ||",
  "SA11n1087:474": "dūrīkṛterṣyādimalā hi santo guṇairatṛptāḥ salilairivābdhiḥ |",
  "SA11n1087:475": "vivecya gṛṇhanti subhāṣitāni haṃsāḥ payo yatpayasi prahṛṣṭāḥ ||",
  "SA11n1087:476": "pakṣapātākulaṃ tasmād dūrīkṛtaṃ mano budhaiḥ |",
  "SA11n1087:477": "sarvameva grahītavyaṃ bālādapi subhāṣitam ||",
  "SA11n1087:478": "ācāryakamalaśīlena ante nibaddho bhāvanākramaḥ samāptaḥ |",
  "SA11n1087:479": "tṛtīyaḥ bhāvanākramaḥ samāptaḥ |"
}