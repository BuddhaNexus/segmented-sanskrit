{
    "545:0": "|| vyādhipraśamanaparivartaḥ ||",
    "545:1": "bhūtapūrvaṃ kuladevate'tīte'dhvanyasaṃkhyeyatarairvipulairacintyairaprameyairyadāsīttena kālena tena samayena ratnaśikhī nāma tathāgato'rhansamyaksaṃbuddho loka utpanno vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān |",
    "545:2": "tena khalu punaḥ kuladevate kālena tena samayena tasya bhagavato ratnaśikhinastathāgatasyārhataḥ samyaksaṃbuddhasya parinirvṛtasya saddharmasyāntarhitasya saddharmapratirūpake parivartamāne sureśvaraprabho nāma rājā babhūva |",
    "545:3": "dhārmiko dharmarājo dharmeṇa rājyaṃ pālayamāno nādharmeṇa mātāpitṛkalpaḥ sarvaviṣayavāsināṃ sattvānām ||",
    "545:4": "tena khalu punaḥ kuladevate kālena tena samayena tasya rājñaḥ sureśvaraprabhasya viṣaye jaṭiṃdharo nāma śreṣṭhī babhūva ||",
    "545:5": "vaidyaḥ cikitsakaḥ paramadhātukuśalo'ṣṭāṅgenāyurvaidyaśāsreṇa samanvāgato babhūva |",
    "545:6": "tena khalu kuladevate kālena tena samayena tasya jaṭiṃdharasya śreṣṭhino jalavāhano nāmnā śreṣṭhiputra utpanno babhūva |",
    "545:7": "abhirūpaḥ prāsādiko darśanīyaḥ paramayā śubhavarṇapuṣkaratayā samanvāgato nānāśāstrakuśalaḥ sarvaśāstragatiṃgato lipisaṃkhyāgaṇanākuśalaḥ sarvaśilpī babhūva |",
    "545:8": "tena khalu punaḥ kuladevate kālena tena samayena tasya rājñaḥ sureśvaraprabhasya viṣaye'nekāni sattvaśatasahasrāṇi nānārogaspṛṣṭānyabhūvan |",
    "545:9": "nānāvyādhiparipīḍitāni duḥkhāṃ tīvrāṃ kharāṃ kaṭukāmamanāpāṃ vedanāṃ vedayanti ||",
    "545:10": "tena khalu punaḥ kuladevate kālena tena samayena tasya jalavāhanasya śreṣṭhiputrasya teṣāmanekeṣāṃ sattvaśatasahasrāṇāṃ nānārogaspṛṣṭānāṃ nānāvyādhiparipiḍitānāmarthāya paramakāruṇyaṃ cittamutpanno babhūva |",
    "545:11": "etānyanekāni sattvaśatasahasrāṇi nānārogaspṛṣṭāni nānāvyādhiparipīḍitānyetarhi duḥkhāṃ tīvrāṃ kharāṃ kaṭukāmamanāpāṃ vedanāṃ vedayanti |",
    "545:12": "ayaṃ ca mama pitā jaṭiṃdharaḥ śreṣṭhī vaidyavicikitsakaḥ paramadhātukuśalo'ṣṭāṅgāyurvaidyaśāstreṇa samanvāgato vṛddho jīrṇo mahallako'dhvagato vayo'nuprāpto jīrṇamavasthāpya pravepamāṇaḥ kāyo yaṣṭimālambya yatra yatra sarvatra grāmanagaranigamarāṣṭrarājadhānīṣūpasaṃkrāmati |",
    "545:13": "etānyanekāni sattvaśatasahasrāṇi nānārogaspṛṣṭāni nānāvyādhiparipīḍitāni nānāvyādhobhyaḥ parimocayituṃ yaṃ nūnamahamimameva pitaraṃ jaṭiṃdharamupasaṃkramitvādhikauśalyaṃ paripṛccheyam |",
    "545:14": "yena dhātukauśalyena paripṛṣṭenāhaṃ sarvatra grāmanagaranigamajanapadarāṣṭrarājadhānīṣūpasaṃkramiṣyāmi |",
    "545:15": "upasaṃkramya tānyanekāni sattvaśatasahasrāṇi nānārogaspṛṣṭāni nānāvyādhiparipīḍitāni nānāvyādhibhyaḥ parimocayiṣyāmi |",
    "545:16": "tena khalu punaḥ kuladevate kālena tena samayena jalavāhanaḥ śreṣṭhiputro yena svapitā jaṭiṃdharaḥ śreṣṭhī tenopajagāma |",
    "545:17": "upetya svapiturjaṭiṃdharasya pādau śirasā vanditvā kṛtāñjalipuṭo bhūtvaikānte'sthāt |",
    "545:18": "ekānte sthito jalavāhanaḥ śreṣṭhiputraḥ svapitaraṃ jaṭiṃdharaṃ śreṣṭhinamimābhirgāthābhirdhātukauśalyaṃ pṛcchati sma ||",
    "545:19": "tānīndriyāṇi lakṣante parivartanti dhātavaḥ |",
    "545:20": "kena kālena jāyante vyādhayaśca śarīriṇām || 1 ||",
    "545:21": "bhojanaṃ ca kathaṃ bhuktvā kāle kāle sukhāvaham |",
    "545:22": "yenāntaraśarīrasya kāyo'gninopahanyate || 2 ||",
    "545:23": "kathaṃ cikitsā kartavyā vāte pitte śleṣmike tathā |",
    "545:24": "saṃnipāte samutpanne kathaṃ vyādhiśāntaye || 3 ||",
    "545:25": "kiṃ kāle kupyate vātaḥ pittaṃ kupyate kadā |",
    "545:26": "kiṃ kāle kupyate śleṣmā yena pīḍyanti mānavāḥ || 4 ||",
    "545:27": "atha khalu jaṭiṃdharaḥ śreṣṭhī jalavāhanasya śreṣṭhiputrasyābhirgāthābhirdhātukauśalyaṃ viditvā deśayate sma ||",
    "545:28": "varṣā cātra trayo māsāstrayaśca śāradaṃ smṛtam |",
    "545:29": "trayastathaiva hemāntastrayaśca grīṣmikastathā || 5 ||",
    "545:30": "ityeva māsakramaḥ ṣaḍṛtūni",
    "545:31": "saṃvatsaradvādaśamāsikaṃ smṛtam |",
    "545:32": "annaṃ ca pānaṃ ca tathā ca jīryate",
    "545:33": "vaidyāśca kauśalyasmṛtipradarśitāḥ || 6 ||",
    "545:34": "te cāpi saṃvatsaraparvamantare",
    "545:35": "parivartantīndriyadhātavo'pi |",
    "545:36": "parivartamānāni ca indriyāṇi",
    "545:37": "vicitravyādhirbhavate śarīriṇām || 7 ||",
    "545:38": "tatraiva vaidyasya catuḥ prakāraṃ",
    "545:39": "trimāsaparvāntare ṣaḍṛtūni |",
    "545:40": "ṣaḍdhātukauśalyaprajānitavyaṃ",
    "545:41": "yathākramaṃ bhojanamauṣadhaṃ ca || 8 ||",
    "545:42": "vātādhikārāḥ prabhavanti varṣe",
    "545:43": "pattiprakopaḥ śaradi prasanne |",
    "545:44": "hemantakāle tatha saṃnipātaṃ",
    "545:45": "kaphādhikārāśca bhavanti grīṣme || 9 ||",
    "545:46": "snigdhoṣṇalavaṇāmlarasāśca varṣe",
    "545:47": "śaratsu snigdhaṃ madhuraṃ ca śītam |",
    "545:48": "madhurāmlasnigdhaṃ ca hemantakāle",
    "545:49": "rūkṣoṣṇakaṭukāni ca grīṣmakāle || 10||",
    "545:50": "kaphādhikaḥ kupyati bhuktamātre",
    "545:51": "pittādhikaṃ kupyati jīryamāṇe |",
    "545:52": "vātādhikaḥ kupyati jīrṇamātre",
    "545:53": "ityeva dhātutritayaprakopaḥ || 11 ||",
    "545:54": "saṃbṛhaṇaṃ kurvatu nirātmakasya",
    "545:55": "virecanaṃ pittavivardhanaṃ ca |",
    "545:56": "triguṇopapannaṃ tatha saṃnipāte",
    "545:57": "praśamaṃ ca kuryātkaphaparvamantare || 12 ||",
    "545:58": "vātādhikaṃ paittikasannipāte",
    "545:59": "kaphādhikaṃ parvasu jānitavyam |",
    "545:60": "yatkāla yaddhātu yadāśrayaṃ ca",
    "545:61": "tadannapānauṣadhi darśitavyamiti || 13 ||",
    "545:62": "atha khalu jalavāhanaḥ śreṣṭhiputrastenaivaṃrūpeṇa naimittikena dhātukauśalyena paripṛṣṭena sarvāṣṭāṅgāyurvaidyamadhigato'bhūt |",
    "545:63": "tena khalu punaḥ kuladevate kālena tena samayena jalavāhanaḥ śreṣṭhiputro rājñaḥ sureśvaraprabhasya viṣaye sarvagrāmanagaranigamajanapadarāṣṭrarājadhānīṣūpasaṃkramitvā sarveṣāmanekeṣāṃ sattvaśatasahasrāṇāṃ nānārogaspṛṣṭānāṃ nānāvyādhiparipīḍitānāmevamāśvāsayāmāsa |",
    "545:64": "mā bhaiṣurvaidyo'smi vaidyo'smītyātmānaṃ pratijñātavānahaṃ yuṣmākaṃ nānāvyādhibhyaḥ parimocayiṣyāmi |",
    "545:65": "sahaśravaṇena kuladevate tasya jalavāhanasya śreṣṭhiputrasyedamevaṃrūpaṃ vacanaṃ vyāharamāṇasya sarvāṇi tānyanekāni sattvakoṭīniyutaśatasahasrāṇi mahāpraharṣajātāni babhūvuḥ |",
    "545:66": "āśvāsaprāptānyacintyaprītisaumanasyena samanvāgatāni babhūvuḥ |",
    "545:67": "tāni tena kālena tena samayena tayā praharṣayānekāni sattvakoṭīniyutaśatasahasrāṇi nānārogaspṛṣṭāni nānāvyādhiparipīḍitāni nānārogebhyaḥ parimocayitānyarogāṇi ca babhūvurvigatavyādhīni ca |",
    "545:68": "yathā paurāṇena sthāmabalavīryeṇa samanvāgatāni babhūvuḥ |",
    "545:69": "tena khalu punaḥ kuladevate kālena tena samayena teṣāmanekeṣāṃ ca sattvakoṭīniyutaśatasahasrāṇāṃ nānārogaspṛṣṭānāṃ nānāvyādhiparipīḍitānāṃ ye kecidgāḍhatareṇa spṛṣṭā ca babhūvuḥ |",
    "545:70": "te sarve yena jalavāhanaḥ śreṣṭhiputrastenopasaṃkrānta upasaṃkramyaiva ye ca kiṃcitteṣāṃ sattvakoṭīniyutaśatasahasrāṇāṃ nānārogaspṛṣṭānāṃ nānāvyādhiparipīḍitānāmauṣadhividhānānyabhinirdiśanti sma |",
    "545:71": "tattāsu rājadhānīṣu sarvāṇi tānyanekāni sattvakoṭīniyutaśatasahasrāṇi nānārogaspṛṣṭāni nānāvyādhiparipīḍitāni jalavāhanena śreṣṭhiputreṇa nānāvyādhibhyaḥ parimocitāni babhūvuriti ||",
    "545:72": "iti śrīsuvarṇaprabhāsottamasūtrendrarāje vyādhipraśamana",
    "545:73": "parivarto nāma saptadaśaḥ ||"
}