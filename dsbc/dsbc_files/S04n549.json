{
  "S04n549:0": " || nigamanaparivartaḥ ||",
  "S04n549:1": "atha khalu bodhisattvasaṃmuccayā nāma kuladevatā hṛṣṭatuṣṭā tasyaṃ velāyāmimābhirgāthābhirbhagavantaṃ tuṣṭāva ||",
  "S04n549:2": "namo'stu buddhāya suviśuddhabodhaye",
  "S04n549:3": "viśuddhadharmā pratibhāmubuddhaye |",
  "S04n549:4": "saddharmapuṇyopagatānubuddhaye",
  "S04n549:5": "bhavāgraśūnyāya viśuddhabuddhaye || 1 ||",
  "S04n549:6": "aho aho buddhamanakṣatejasaṃ",
  "S04n549:7": "aho aho sāgaramerutulyam |",
  "S04n549:8": "aho aho buddhamanantagocaraṃ",
  "S04n549:9": "audumbaraṃ puṣpamivātidurlabham || 2 ||",
  "S04n549:10": "aho aho kāruṇikastathāgataḥ",
  "S04n549:11": "śākyakulaketunarendrasūryaḥ |",
  "S04n549:12": "yena dṛśaṃ bhāṣita sūtramuttamaṃ",
  "S04n549:13": "sarveṣu sattvāmanugrahārtham || 3 ||",
  "S04n549:14": "śānteśvaraḥ śākyamunistathāgataḥ",
  "S04n549:15": "sattvottamaḥ śāntapure praviṣṭaḥ |",
  "S04n549:16": "gambhīraśāstā virajā samādhiḥ",
  "S04n549:17": "yadanupraviṣṭo jinabuddhagocare || 4 ||",
  "S04n549:18": "śūnyāśca kāyāstatha śrāvakāṇāṃ",
  "S04n549:19": "vihāraśūnyā dvipadottamānām |",
  "S04n549:20": "te sarvadharmāḥ prakṛtyā ca śūnyāḥ",
  "S04n549:21": "sattvāpi śūnyātma na jātu vidyate || 5 ||",
  "S04n549:22": "nityaṃ ca nityaṃ ca jina smarāmi",
  "S04n549:23": "nityaṃ ca śocāmi jinasya darśanam |",
  "S04n549:24": "satataṃ ca nityaṃ praṇidhiṃ karomi",
  "S04n549:25": "saṃbuddha sūryasya ca darśanārtham || 6 ||",
  "S04n549:26": "sthāpyeha nityaṃ dharaṇīṣu jānu",
  "S04n549:27": "atiśokatapto'smi jinasya darśane |",
  "S04n549:28": "rodimi kāruṇyavināyakatvaṃ",
  "S04n549:29": "abhisaṃtṛṣṇāsmi sugatasya darśane || 7 ||",
  "S04n549:30": "śokāgninā prajvalito'smi samanta nityaṃ",
  "S04n549:31": "dadāhi me darśanatoya śītalam |",
  "S04n549:32": "sattvāḥ satṛṣṇāstava rūpadarśane",
  "S04n549:33": "prahlādayenmāṃ karuṇodakena || 8 ||",
  "S04n549:34": "kāruṇyabhāvaṃ kuru mahya nāyaka",
  "S04n549:35": "dadāhi me darśana saumyarūpaṃ |",
  "S04n549:36": "tvayā hi trātā jagadeva deśitaḥ",
  "S04n549:37": "śūnyāśca kāyastatha śrāvakāṇām || 9 ||",
  "S04n549:38": "ākāśatulyā gagaṇasvabhāvā",
  "S04n549:39": "māyāmarīcyudakacandrakalpā |",
  "S04n549:40": "sarve ca sattvāḥ supina svabhāvā",
  "S04n549:41": "mahāntaśūnyāḥ svaya nāyakasya || 10 ||",
  "S04n549:42": "atha bhagavānāsanādutthāya brahmasvareṇāvocat |",
  "S04n549:43": "sādhu sādhu te kuladevate śāstā dadāti sādhu te kuladevate punaśca sādhviti ||",
  "S04n549:44": "idamavocadbhagavānāttamanāste bodhisattvā bodhisattvasamuccayākuladevatāsarasvatīmahādevīpramukhā sā ca sarvāvatī parṣatsadevamānuṣāsuragaruḍakiṃnaramahoragādipramukhā bhagavato bhāṣitamabhyanandanniti ||",
  "S04n549:45": "iti śrīsuvarṇaprabhāsottamasūtrendrarāje nigamanaparivarto nāmaikaviṃśatitamaḥ ||",
  "S04n549:46": "ityāryaśrīsuvarṇaprabhāsottamasūtrendrarājaḥ parisamāptaḥ ||"
}