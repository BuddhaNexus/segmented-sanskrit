{
  "SA10n1076:0": "pratītyasamutpādahṛdayakārikā",
  "SA10n1076:1": "nāgārjunakṛtā",
  "SA10n1076:2": "dvādaśa ye'ṅgaviśeṣā muninoddiṣṭāḥ pratītyasambhūtāḥ |",
  "SA10n1076:3": "te kleśakarmaduḥkheṣu saṅgṛhītāstriṣu yathāvat ||1 ||",
  "SA10n1076:4": "ādyāṣṭamanavamāḥ syuḥ kleśāḥ karma dvitīyadaśamau ca |",
  "SA10n1076:5": "śeṣāḥ sapta ca duḥkhaṃ trisaṅgrahā dvādaśa tu dharmāḥ ||2 ||",
  "SA10n1076:6": "tribhyo bhavati dvandvaṃ dvandvātprabhavanti sapta saptabhyaḥ |",
  "SA10n1076:7": "traya udbhavanti bhūyastadeva [tu] bhramati bhavacakram ||3 ||",
  "SA10n1076:8": "hetuphalañca [hi]sarvaṃ jagadanyo nāsti kaścidiha sattvaḥ |",
  "SA10n1076:9": "śūnyebhya eva śūnyā dharmāḥ prabhavanti dharmebhyaḥ ||4 ||",
  "SA10n1076:10": "svādhyāyadīpamudrādarpaṇaghoṣa'rkakāntabījāmlaiḥ |",
  "SA10n1076:11": "skandhapratisandhirasaṅkramaśca vidvadbhiravadhāryau ||5 ||",
  "SA10n1076:12": "ya ucchedaṃ prakalpayatyatisūkṣme'pi vastuni |",
  "SA10n1076:13": "pratītyasambhavasyārthamavijñaḥ sa na paśyati ||6 ||",
  "SA10n1076:14": "nāpaneyamataḥ kiñcit prakṣepyaṃ nāpi kiñcana |",
  "SA10n1076:15": "draṣṭavyaṃ bhūtato bhūtaṃ bhūtadarśī vimucyate ||7 ||",
  "SA10n1076:16": "pratītyasamutpādahṛdayakārikā",
  "SA10n1076:17": "ācārya nāgārjunakṛtā",
  "SA10n1076:18": "samāptā |"
}