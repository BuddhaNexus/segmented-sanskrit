{
    "673:0": "athaikonacatvāriṃśaḥ paṭalavisaraḥ |",
    "673:1": "athakhalu bhagavāṃ śākyamuniḥ punarapi śuddhāvāsabhavanamavalokya sarvāṃśca lokadhātuṃ buddhacakṣuṣā sarvasattvānāmavalokya punarapi mañjuśriyaṃ kumārabhūtamāmantrayate sma |",
    "673:2": "asti mañjuśrīḥ ! tvadīyamantratantramudrāpaṭalavisare sarvalaukikalokottarasamayamaṇḍalānupraviṣṭe sāmānyāvidhānacaryānirhāre samanupraveśasattvāmāśraye acintyāceṣṭita sarvamantrāṇāṃ sarvamudrāṇāṃ sarvamaṇḍalānāṃ sarvasattvānāṃ sarvamantrānupraviṣṭānāṃ nidhānanirdeśacaryā samāsato vyācakṣate tacchrūyatām ||",
    "673:3": "athakhalu mañjuśrīḥ kumārabhūto bodhisattvo mahāsattvaḥ bhagavataścaraṇayornipatya adhyeṣayati sma |",
    "673:4": "adhyeṣayatu me sugataḥ asmākamanukampāyai lokasyānugrahāya |",
    "673:5": "tad bhaviṣyati mahato janakāyasyārthāya hitāya sukhāya lokānukampāyai |",
    "673:6": "tad vadatu me sugata ! sarvamantrāṇāṃ japahomaāpyāyanapūjananiyamasarvatantramudreṣu samayapraveśānunigamasādhanopayikavidhānaṃ sarvamaṇḍaleṣu sarvalaukikalokottaravidhiviśeṣaṇopayikapaṭalavisaram|",
    "673:7": "evamukte bhagavāṃ mañjubhāṇī tadantaramabhūt sarvajña vānyaṃ tūṣṇīṃ tasthau tadantaram ||",
    "673:8": "tuṣṭaḥ mañjuravo dhīraḥ sugatajña pratīcchayam |",
    "673:9": "sarvabuddhāśca sarvatra sarvadhātusamāgatā ||",
    "673:10": "bodhisattvāstu sarve vai sarvaśrāvakakhaḍgiṇaḥ |",
    "673:11": "sarvasattvā tridhā ye ca anādibhavacakrake ||",
    "673:12": "nibaddhā yonijā ye ca gatipañcasuyojitā |",
    "673:13": "sarvabhūtagaṇādhyakṣā rākṣasoragamānuṣā |",
    "673:14": "daityadānavayakṣāśca kūṣmāṇḍakaṭapūtanā |",
    "673:15": "devamukhyā gaṇādhyakṣā mātarāśca maharddhikāḥ ||",
    "673:16": "sarve grahagaṇā loke candrasūryā parestathā |",
    "673:17": "brahmendradhanadā rudrā viṣṇuskandavirūḍhakā ||",
    "673:18": "dhṛtarāṣṭrakuberāśca sarve vai vasavastathā |",
    "673:19": "sarvabhūtāśca sarvatra sattvadhātusamāśritāḥ ||",
    "673:20": "śubhāśubhaphalai karmaiḥ nibaddhā gatisūtrake |",
    "673:21": "muktāmuktaśca sarvatra āgatā samaye sthitāḥ ||",
    "673:22": "buddhādhiṣṭhānabalā ṛddhyā śṛṇvanteha tridhā sthitāḥ |",
    "673:23": "śubhayonijasambhūtā aśubhaiścaiva svakarmabhiḥ ||",
    "673:24": "śṛṇvante sarvabuddhā vai śuddhāvāsapure tadā |",
    "673:25": "tadā dharmaṃ saugataṃ cāryaṃ agradharmaśubhodayam ||",
    "673:26": "mantramudratridhāyuktaṃ niyataṃ cāpi kīrtitam |",
    "673:27": "kṣemaṃ śivatamaṃ mārgaṃ āryāṣṭāṅgikaṃ tadā ||",
    "673:28": "tridhā karmapathaṃ śreṣṭhaṃ nirvāṇapuragāminam |",
    "673:29": "dānaśīla tadā dhyānaṃ tṛdhā mārgopadeśitam ||",
    "673:30": "bhagavānuvāca sarvajña mantramārgāṅgapravartanam |",
    "673:31": "īṣasmitamukho dhīra mañjughoṣaṃ nirīkṣa ca ||",
    "673:32": "vākyaṃ ca śubhayā yuktaṃ idaṃ brahmaravo tadā |",
    "673:33": "śṛṇvanto bhūtagaṇāḥ sarve sthitā saumyā viśāradāḥ ||",
    "673:34": "mā vo samayād bhraṃśo bhaviṣyati anarthakam |",
    "673:35": "ahitaṃ dīrgharātraṃ vo buddhavākyamajānakāḥ ||",
    "673:36": "pratiṣyatha tamasyandhe vatsa dūrībhaviṣyatha |",
    "673:37": "idaṃ vaḥ śreyase yuktā mantramudrā samīritāḥ ||",
    "673:38": "kariṣyathā sadā lokā sadānugrahanigraham |",
    "673:39": "manyathā matkriyāyuktaṃ krodho vai ca yamāntakaḥ ||",
    "673:40": "kariṣyati na sandehaḥ sadā nigrahatāṃ yuge |",
    "673:41": "ādau puṣpābhikīrṇe vai vivikte vijane sadā ||",
    "673:42": "kartavye maṇḍale buddhyā dhyānenāvarjya sarvataḥ |",
    "673:43": "ādau ca sarvabuddhānāṃ padmaṃ dhyāyīta buddhimām ||",
    "673:44": "dvitīyaṃ padmamudyantaṃ arkasyaiva mahādyutim |",
    "673:45": "tatrastho mañjuvaraḥ śrīmāṃ kumārākāracihnitaḥ ||",
    "673:46": "pañcacīrakamūrdhāno jānukarṇakakorparaḥ |",
    "673:47": "phalitaḥ kṛtāñjalipuṭo bālo pṛcchantaṃ sugataṃ vidum ||",
    "673:48": "vācaṃ ca śubhayā yuktāṃ vadanto sugatālaye |",
    "673:49": "yo vai sarvabuddhānāṃ mahāpadmaṃ sphaṭikodbhavam ||",
    "673:50": "vaidūryamayaṃ padmaṃ kiñjalkaṃ hemajodbhavam |",
    "673:51": "mahāmarakatīnālāṃ karṇikāṃ saha hemajam ||",
    "673:52": "mahāviṭapasaṃghātaṃ mahāratnavibhūṣitam |",
    "673:53": "padmarāgamayaiḥ kalikaiḥ anekākārasubhūṣitaiḥ ||",
    "673:54": "aśmagarbhamayairdivyaiḥ aṅkuraiśca vibhūṣitam |",
    "673:55": "padmaṃ munivare dhyātvā mahoccaṃ gaganāśritam ||",
    "673:56": "tasmānnyūnataraṃ padmaṃ samacihnaṃ suśobhanam |",
    "673:57": "tanmanaḥ dhāmato dhyāyenmantrī pratyekārhaśrāvakām ||",
    "673:58": "tasmānnyūnataraṃ padma tṛtīyaṃ cittena yatnadhīḥ |",
    "673:59": "caturthaṃ padmamāvartaṃ tasmāddhrasvatamaṃ viduḥ ||",
    "673:60": "dhyāyīta pañcamaṃ padmaṃ hrasvāhrasvatamaṃ sadā |",
    "673:61": "samākārasamodyotaṃ vyomaṃ saṃsthitasarvatam ||",
    "673:62": "kuryāt tasya vido padmaṃ cittayā saptage sthitam |",
    "673:63": "vajrapāṇeḥ tathā padmaṃ udayantaṃ raveryathā ||",
    "673:64": "dakṣiṇena vidoḥ padme tathā mañjuravaḥ sadā |",
    "673:65": "tato hrasvataraṃ padmaṃ lokīśasya mahātmanaḥ ||",
    "673:66": "tṛtīyaṃ padmamityeva samantadyotilābhine |",
    "673:67": "caturthaṃ padmamityeva akṣayapratibhānatā ||",
    "673:68": "īṣid vimalagate hrasvaṃ kamalaṃ pañcamatattvite |",
    "673:69": "tasmāt ṣaṣṭhatamo yo padmaḥ āryaṃ cādharmasaṃjñitam ||",
    "673:70": "adhaścaiva samantād vai udadhiṃ cāpi cintayet |",
    "673:71": "mahānāge'rdhaniryānto'nantaḥ nandopanandakau ||",
    "673:72": "sarvaśvetā mahānāgāḥ sarvālaṅkārabhūṣitāḥ |",
    "673:73": "abdhorjātā smitamukho gaganālambanadṛṣṭayaḥ ||",
    "673:74": "saptaśīrṣamahābhogo maṇikuṇḍalabhūṣitā |",
    "673:75": "puruṣākāradivyāstu ardhabhogoragastathā ||",
    "673:76": "saptasphaṭā sasaumyāstu ardhacakṣurgatordhvārmā |",
    "673:77": "vāmato munivarā padme pañcamuṣṇīṣasaṃsthitām ||",
    "673:78": "cakravarti tathādyantāṃ śakrāyudhasutejitām |",
    "673:79": "ekākṣaraścakravartistejorāśiḥ sitonnataḥ ||",
    "673:80": "abhyunnato jayoṣṇīṣavidyārājamaharddhikaḥ |",
    "673:81": "vajrapāṇiśca yakṣeśaḥ adhaścaiva sucintayet ||",
    "673:82": "eteṣu cittaṃ dhīmāṃ rūpibhiḥ sarvadā sadā |",
    "673:83": "ātmanaśca dhiyo yukto mantravinmantrarāḍ jame ||",
    "673:84": "tatrasthaṃ niyamasthaṃ vai padmapatropaviṣṭa vai |",
    "673:85": "dhyāyīta adhaścātmānaṃ paryaṅkenopaviṣṭa vai ||",
    "673:86": "sarvapāpāṃśca deśī munināmantike sadā |",
    "673:87": "tatrastho niyamajo rūṣī adhyeṣya munivarāṃ varām ||",
    "673:88": "dharmacakrānuvartantāṃ tiṣṭhantāṃ sugatātmajām |",
    "673:89": "teṣāṃ puṇyamatulam anumodyeva jāpadhīḥ ||",
    "673:90": "suśuklamālatīkusumāṃ punnāgaṃ nāgakesarām |",
    "673:91": "campakāśokatilakāṃ tagaryāṃścaiva samallikām ||",
    "673:92": "kṣipet puṣpāñjaliṃ divyāṃ savyāṃścaiva suśobhanām |",
    "673:93": "sabhūtāmapyabhūtāṃ vā dhiyā yuktāṃ suśobhanām ||",
    "673:94": "vividhāṃ pūjāvarāṃ kuryurvidyā ca iva manoramām |",
    "673:95": "vividhāṃ dhūpavarāṃścaiva tathā gandhānulepanām ||",
    "673:96": "citteneva tu tat kuryāt sabhūtā madhyabhāvataḥ |",
    "673:97": "nivedya valimantrairvai pradīpāṃścaiva tadā nyaset ||",
    "673:98": "vividhākārasampannā vicitraścitrabhojanām |",
    "673:99": "anekākārasampannāṃ dadhyodanamaśālikām||",
    "673:100": "yabagodhūmamudgaiśca khādyabhojyasubhūṣitaiḥ |",
    "673:101": "nivedya sugate bhavatyā dadyāccātmānameva tu ||",
    "673:102": "tathyena nānyathā cāpi citta yenāpi śiṣyate |",
    "673:103": "eṣā śraddhā mayā pūjā sarvapūjeṣu śiṣyate ||",
    "673:104": "maṃ dhyātvā jāpinaḥ sarve niyataṃ bodhimavāpnuyāt |",
    "673:105": "saphalā mantrasiddhiśca jāyate ca na saṃśayaḥ ||",
    "673:106": "ihaiva janma niḥsattvā sidhyante mantradevatā |",
    "673:107": "anyajanmāntare vāpi kecit siddhyanti mānavāḥ ||",
    "673:108": "vicitrāṃ bhogasampattiṃ viśeṣāṃścāpi puṣkalām |",
    "673:109": "vividhā kālamanovāg dhyānaṃ cāpi tridhā purā ||",
    "673:110": "buddhairbuddhaśataiścāpi pratyekārhaśrāvakaiḥ |",
    "673:111": "triḥprakārā tathā bodhiḥ prāpnuvanto yaśasvinaḥ ||",
    "673:112": "etaistriprakāraistu mantrasiddhirihoditā |",
    "673:113": "triprakāraistu sattvākhyai uttamādhamamadhyame ||",
    "673:114": "tridhā karmasamuddiṣṭam |",
    "673:115": "praṇītaṃ dhyānatāṃ proktaṃ madhyamaṃ śīlajaṃ smṛtam ||",
    "673:116": "kanyasaṃ dānajaṃ mukhyaṃ taccaiva tu punastridhā |",
    "673:117": "praṇītaṃ dharmadānaṃ tu madhyamaṃ tu gataṃ tathā ||",
    "673:118": "vākyamāmipadānaṃ tu kanyase va tu kīrtyate |",
    "673:119": "śīlaṃ cāpi tridhā proktamityuvāca muniḥ purā ||",
    "673:120": "buddhatvapariṇāmākhyaṃ agryaṃ śīlamiti smṛtam |",
    "673:121": "pratyekabodho madhyaṃ tu kanyasaṃ śrāvakodbhavam ||",
    "673:122": "etallokottaraṃ śīlaṃ laukikaṃ tu prakathyate |",
    "673:123": "taccāpi trividhā jñeyaṃ sāsravotpattikāraṇam ||",
    "673:124": "mumukṣubuddhibhirbhaktyādhijñaptyā abhijñasambhavā |",
    "673:125": "śreṣṭhā jyeṣṭhatamā loke kathyante ṛṣivaraiḥ sadā ||",
    "673:126": "etadagramayaṃ loke śīlamāhurmanīṣiṇaḥ |",
    "673:127": "madhyamaṃ devaja jñeyaṃ kanyasaṃ tu nṛpadvarām ||",
    "673:128": "taccāpi triprakāraistu tridhā karmeṣu yojitaiḥ |",
    "673:129": "tridhā ca trividhaiścaiva punarmuktaṃ tridvisaptapañcaśaḥ ||",
    "673:130": "trisaptaṃ saptatiṃ taccāpi tridhā bhinnam |",
    "673:131": "prādurbhūto'ṅkuro'ṅkurāḥ dhyānajaṃ caivamatyanto ||",
    "673:132": "sureśvarau punaḥ trīṇi punaraṣṭāṣṭabhūṣitam |",
    "673:133": "yathaiva pūrvanirdiṣṭaṃ dhyāneṣveva ca kathyate ||",
    "673:134": "evaṃ taraṅgavad bhinnaṃ punarjvāleva gacchati |",
    "673:135": "budbudākāravad jñeyaṃ kṣaṇotpattiprabhaṅguram ||",
    "673:136": "evamevādyaprayogena śatadhā bhidyate punaḥ |",
    "673:137": "sahasraśaśca sadā jñeyamasaṃkhyeyādyalakṣitam ||",
    "673:138": "sādhyate dhyānajaṃ karma agryaṃ mānasodbhavam |",
    "673:139": "tasmād dhyānavataṃ mantraṃ cittaṃ bodhāya nāmitam ||",
    "673:140": "ayanenaiva te siddhiṃ lapsyante mantradevatām |",
    "673:141": "tasmāt sarvaprayatnena jāpibhiḥ siddhilipsubhiḥ ||",
    "673:142": "kartavyā mānasī pūjā buddhānāṃ sarvataḥ sadā |",
    "673:143": "ihaiva janmani siddhiṃ nityaṃ dhyānaratasya tu ||",
    "673:144": "sarvatrāpratihato hyeṣa dhyānajo śīlasaṃvaraḥ |",
    "673:145": "dānato vibhavo dharmaḥ śīlato suravarodayam ||",
    "673:146": "utpattidhyānādānā śrave |",
    "673:147": "etat saṃkṣepato hyuktaṃ jāpināṃ mantrasiddhayai ||",
    "673:148": "yaṃ budhvā mantriṇaḥ sarve kṣipramantreṣu siddhaye |",
    "673:149": "kṣipraṃ cānuttarāṃ bodhiṃ prāpnuvanti na saṃśayamiti ||",
    "673:150": "bodhisattvapiṭakāvataṃsakānmahāyānavaipulyasūtrāt āryamañjuśriyamūlakalpāt",
    "673:151": "saptatriṃśatimaḥ mahākalparājapaṭalavisarād uttamasā-",
    "673:152": "dhanopayikasarvakarmārthasādhanatattveṣu",
    "673:153": "prathamaḥ dhyānapaṭalavisaraḥ",
    "673:154": "parisamāpta iti |"
}