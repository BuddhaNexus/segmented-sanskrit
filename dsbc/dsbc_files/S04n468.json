{
  "S04n468:0": "11 stūpasaṃdarśanaparivartaḥ |",
  "S04n468:1": "atha khalu bhagavataḥ purastāttataḥ pṛthivīpradeśāt parṣanmadhyāt saptaratnamayaḥ stūpo'bhyudgataḥ pañcayojanaśatānyuccaistvena tadanurūpeṇa ca pariṇāhena |",
  "S04n468:2": "abhyudgamya vaihāyasamantarīkṣe samavātiṣṭhaccitro darśanīyaḥ pañcabhiḥ puṣpagrahaṇīyavedikāsahasraiḥ svabhyalaṃkṛto bahutoraṇasahasraiḥ pratimaṇḍitaḥ patākāvaijayantīsahasrābhiḥ pralambito ratnadāmasahasrābhiḥ pralambitaḥ paṭṭaghaṇṭāsahasraiḥ pralambitaḥ tamālapatracandanagandhaṃ pramuñcamānaḥ |",
  "S04n468:3": "tena ca gandhena sarvāvatīyaṃ lokadhātuḥ saṃmūrcchitābhūt |",
  "S04n468:4": "chatrāvalī cāsya yāvaccāturmahārājakāyikadevabhavanāni samucchritābhūt saptaratnamayī,",
  "S04n468:5": "tadyathā-suvarṇasya rūpyasya vaiḍūryasya musāragalvasyāśmagarbhasya lohitamukteḥ karketanasya |",
  "S04n468:6": "tasmiṃśca stūpe trāyastriṃśatkāyikā devaputrā divyairmāndāravamahāmāndāravaiḥ puṣpaistaṃ ratnastūpamavakiranti adhyavakiranti abhiprakiranti |",
  "S04n468:7": "tasmācca ratnastūpādevaṃrūpaḥ śabdo niścarati sma-sādhu sādhu bhagavan śākyamune |",
  "S04n468:8": "subhāṣitaste'yaṃ saddharmapuṇḍarīko dharmaparyāyaḥ |",
  "S04n468:9": "evametat bhagavan,",
  "S04n468:10": "evametat sugata ||",
  "S04n468:11": "atha khalu tāścatasraḥ parṣadastaṃ mahāntaṃ ratnastūpaṃ dṛṣṭvā vaihāyasamantarīkṣe sthitaṃ saṃjātaharṣāḥ prītiprāmodyaprasādaprāptāḥ tasyāṃ velāyāmutthāya āsanebhyo'ñjaliṃ pragṛhyāvasthitāḥ ||",
  "S04n468:12": "atha khalu tasyāṃ velāyāṃ mahāpratibhāno nāma bodhisattvo mahāsattvaḥ sadevamānuṣāsuraṃ lokaṃ kautūhalaprāptaṃ viditvā bhagavantametadavocat-ko bhagavan hetuḥ,",
  "S04n468:13": "kaḥ pratyayaḥ,",
  "S04n468:14": "asyaivaṃrūpasya mahāratnastūpasya loke prādurbhāvāya?",
  "S04n468:15": "ko vā bhagavan asmānmahāratnastūpādevaṃrūpaṃ śabdaṃ niścārayati?",
  "S04n468:16": "evamukte bhagavān mahāpratibhānaṃ bodhisattvaṃ mahāsattvametadavocat-asmin mahāpratibhāna mahāratnastūpe tathāgatasyātmabhāvastiṣṭhati ekaghanaḥ |",
  "S04n468:17": "tasyaiṣa stūpaḥ |",
  "S04n468:18": "sa eṣa śabdaṃ niścārayati |",
  "S04n468:19": "asti mahāpratibhāna adhastāyāṃ diśi asaṃkhyeyāni lokadhātukoṭīnayutaśatasahasrāṇyatikramya ratnaviśuddhā nāma lokadhātuḥ |",
  "S04n468:20": "tasyāṃ prabhūtaratno nāma tathāgato'rhan samyaksaṃbuddho'bhūt |",
  "S04n468:21": "tasyaitadbhagavataḥ purvapraṇidhānamabhūt-ahaṃ khalu pūrvaṃ bodhisattvacaryāṃ caramāṇo na tāvanniryāto'nuttarāyāṃ samyaksaṃbodhau,",
  "S04n468:22": "yāvanmayāyaṃ saddharmapuṇḍarīko dharmaparyāyo bodhisattvāvavādo na śruto'bhūt |",
  "S04n468:23": "yadā tu mayā ayaṃ saddharmapuṇḍarīko dharmaparyāyaḥ śrutaḥ,",
  "S04n468:24": "tadā paścādahaṃ pariniṣpanno'bhūvamanuttarāyāṃ samyaksaṃbodhau |",
  "S04n468:25": "tena khalu punarmahāpratibhāna bhagavatā prabhūtaratnena tathāgatenārhatā samyaksaṃbuddhena parinirvāṇakālasamaye sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ purastādevamārocitam-mama khalu bhikṣavaḥ parinirvṛtasya asya tathāgatātmabhāvavigrahasya eko mahāratnastūpaḥ kartavyaḥ |",
  "S04n468:26": "śeṣāḥ punaḥ stūpā mamoddiśya kartavyāḥ |",
  "S04n468:27": "tasya khalu punarmahāpratibhāna bhagavataḥ prabhūtaratnasya tathāgatasyārhataḥ samyaksaṃbuddhasyaitadadhiṣṭhānamabhūt-ayaṃ mama stūpo daśasu dikṣu sarvalokadhātuṣu yeṣu buddhakṣetreṣvayaṃ saddharmapuṇḍarīko dharmaparyāyaḥ saṃprakāśyeta,",
  "S04n468:28": "teṣu teṣvayaṃ mamātmabhāvavigrahastūpaḥ samabhyudgacchet |",
  "S04n468:29": "taistairbuddhairbhagavadbhirasmin saddharmapuṇḍarīke dharmaparyāye bhāṣyamāṇe parṣanmaṇḍalasyopari vaihāyasaṃ tiṣṭhet |",
  "S04n468:30": "teṣāṃ ca buddhānāṃ bhagavatāmimaṃ saddharmapuṇḍarīkaṃ dharmaparyāyaṃ bhāṣamāṇānāmayaṃ mamātmabhāvavigrahastūpaḥ sādhukāraṃ dadyāt |",
  "S04n468:31": "tadayaṃ mahāpratibhāna tasya bhagavataḥ prabhūtaratnasya tathāgatasyārhataḥ samyaksaṃbuddhasya śarīrastūpaḥ |",
  "S04n468:32": "asyāṃ sahāyāṃ lokadhātau asmin saddharmapuṇḍarīke dharmaparyāye mayā bhāṣyamāṇe'smāt parṣanmaṇḍalamadhyādabhyudgamya uparyantarīkṣe vaihāyasaṃ sthitvā sādhukāraṃ dadāti sma ||",
  "S04n468:33": "atha khalu mahāpratibhāno bodhisattvo mahāsattvo bhagavantametadavocat-paśyāma vayaṃ bhagavan etaṃ tathāgatavigrahaṃ bhagavato'nubhāvena |",
  "S04n468:34": "evamukte bhagavān mahāpratibhānaṃ bodhisattvaṃ mahāsattvametadavocat-tasya khalu punarmahāpratibhāna bhagavataḥ prabhūtaratnasya tathāgatasyārhataḥ samyaksaṃbuddhasya praṇidhānaṃ gurukamabhūt |",
  "S04n468:35": "etadasya praṇidhānam-yadā khalvanyeṣu buddhakṣetreṣu buddhā bhagavanta imaṃ saddharmapuṇḍarīkaṃ dharmaparyāyaṃ bhāṣeyuḥ,",
  "S04n468:36": "tadāyaṃ mamātmabhāvavigrahastūpo'sya saddharmapuṇḍarīkasya dharmaparyāyasya śravaṇāya gacchet tathāgatānāmantikam |",
  "S04n468:37": "yadā punaste buddhā bhagavanto mamātmabhāvavigrahamuddhāṭya darśayitukāmā bhaveyuścatasṛṇāṃ parṣadām,",
  "S04n468:38": "atha taistathāgatairdaśasu dikṣvanyonyeṣu buddhakṣetreṣu ya ātmabhāvanirmitāstathāgatavigrahā anyānyanāmadheyāḥ,",
  "S04n468:39": "teṣu teṣu buddhakṣetreṣu sattvānāṃ dharmaṃ deśayanti,",
  "S04n468:40": "tān sarvān saṃnipātya tairātmabhāvanirmitaistathāgatavigrahaiḥ sārdhaṃ paścādayaṃ mamātmabhāvavigrahastūpaḥ samuddhāṭya upadarśayitavyaścatasṛṇāṃ parṣadām |",
  "S04n468:41": "tanmayāpi mahāpratibhāna bahavastathāgatavigrahā nirmitāḥ,",
  "S04n468:42": "ye daśasu dikṣvanyonyeṣu buddhakṣetreṣu lokadhātusahasreṣu sattvānāṃ dharmaṃ deśayanti |",
  "S04n468:43": "te sarve khalvihānayitavyā bhaviṣyanti ||",
  "S04n468:44": "atha khalu mahāpratibhāno bodhisattvo mahāsattvo bhagavantametadavocat-tānapi tāvad bhagavaṃstathāgatātmabhāvāṃstathāgatanirmitān sarvān vandāmahai ||",
  "S04n468:45": "atha khalu bhagavāṃstasyāṃ velāyāmūrṇākośādraśmiṃ prāmuñcat,",
  "S04n468:46": "yayā raśmyā samanantarapramuktayā pūrvasyāṃ diśi pañcāśatsu gaṅgānadīvālukāsameṣu lokadhātukoṭīnayutaśatasahasreṣu ye buddhā bhagavanto viharanti sma,",
  "S04n468:47": "te sarve saṃdṛśyante sma |",
  "S04n468:48": "tāni ca buddhakṣetrāṇi sphaṭikamayāni saṃdṛśyante sma,",
  "S04n468:49": "ratnavṛkṣaiśca citrāṇi saṃdṛśyante sma,",
  "S04n468:50": "dūṣyapaṭṭadāmasamalaṃkṛtāni bahubodhisattvaśatasahasraparipūrṇāni vitānavitatāni saptaratnahemajālapraticchannāni |",
  "S04n468:51": "teṣu teṣu buddhā bhagavanto madhureṇa valgunā svareṇa sattvānāṃ dharmaṃ deśayamānāḥ saṃdṛśyante sma |",
  "S04n468:52": "bodhisattvaśatasahasraiśca paripūrṇāni tāni buddhakṣetrāṇi saṃdṛśyante sma |",
  "S04n468:53": "evaṃ pūrvadakṣiṇasyāṃ diśi |",
  "S04n468:54": "evaṃ dakṣiṇasyāṃ diśi |",
  "S04n468:55": "evaṃ dakṣiṇapaścimāyāṃ diśi |",
  "S04n468:56": "evaṃ paścimāyāṃ diśi |",
  "S04n468:57": "evaṃ paścimottarāyāṃ diśi |",
  "S04n468:58": "evamuttarāyāṃ diśi |",
  "S04n468:59": "evamuttarapūrvasyāṃ diśi |",
  "S04n468:60": "evamadhastāyāṃ diśi |",
  "S04n468:61": "evamūrdhvāyāṃ diśi |",
  "S04n468:62": "evaṃ samantāddaśasu dikṣu ekaikasyāṃ diśi bahūni gaṅgānadīvālukopamāni buddhakṣetrakoṭīnayutaśatasahasrāṇi bahuṣu gaṅgānadīvālukopameṣu lokadhātukoṭīnayutaśatasahasreṣu ye buddhā bhagavantastiṣṭhanti,",
  "S04n468:63": "te sarve saṃdṛśyante sma ||",
  "S04n468:64": "atha khalu te daśasu dikṣu tathāgatā arhantaḥ samyaksaṃbuddhāḥ svān svān bodhisattvagaṇānāmantrayanti sma-gantavyaṃ khalu punaḥ kulaputrā bhaviṣyati asmābhiḥ sahāṃ lokadhātum,",
  "S04n468:65": "bhagavataḥ śākyamunestathāgatasyārhataḥ samyaksaṃbuddhasyāntikam,",
  "S04n468:66": "prabhūtaratnasya tathāgatasyārhataḥ samyaksaṃbuddhasya śarīrastūpavandanāya |",
  "S04n468:67": "atha khalu te buddhā bhagavantaḥ svaiḥ svairupasthāyakaiḥ sārdhamātmadvitīyā ātmatṛtīyā imāṃ sahāṃ lokadhātumāgacchanti sma |",
  "S04n468:68": "iti hi tasmin samaye iyaṃ sarvāvatī lokadhātū ratnavṛkṣapratimaṇḍitābhūd vaiḍūryamayī saptaratnahemajālasaṃchannā mahāratnagandhadhūpanadhūpitā māndāravamahāmāndāravapuṣpasaṃstīrṇā kiṅkiṇījālālaṃkṛtā suvarṇasūtrāṣṭāpadanibaddhā apagatagrāmanagaranigamajanapadarāṣṭrarājadhānī apagatakālaparvatā apagatamucilindamahāmucilindaparvatā apagatacakravālamahācakravālaparvatā apagatasumeruparvatā apagatatadanyamahāparvatā apagatamahāsamudrā apagatanadīmahānadīparisaṃsthitābhūt,",
  "S04n468:69": "apagatedavamanuṣyāsurakāyā apagatanirayatiryagyoniyamalokā |",
  "S04n468:70": "iti hi tasmin samaye ye'syāṃ sahāyāṃ lokadhātau ṣaḍgatyupapannāḥ sattvāḥ,",
  "S04n468:71": "te sarve'nyeṣu lokadhātuṣūpanikṣiptā abhūvan,",
  "S04n468:72": "sthāpayitvā ye tasyāṃ parṣadi saṃnipatitā abhūvan |",
  "S04n468:73": "atha khalu te buddhā bhagavanta upasthāyakadvitīyā upasthāyakatṛtīyā imāṃ sahāṃ lokadhātumāgacchanti sma |",
  "S04n468:74": "āgatāgatāśca te tathāgatā ratnavṛkṣamūle siṃhāsanamupaniśritya viharanti sma |",
  "S04n468:75": "ekaikaśca ratnavṛkṣaḥ pañcayojanaśatānyuccaistvenābhūt anupūrvaśākhāpatrapalāśapariṇāhaḥ puṣpaphalapratimaṇḍitaḥ |",
  "S04n468:76": "ekaikasmiṃśca ratnavṛkṣamūle siṃhāsanaṃ prajñaptamabhūt pañcayojanaśatānyuccaistvena mahāratnapratimaṇḍitam |",
  "S04n468:77": "tasminnekaikastathāgataḥ paryaṅkaṃ baddhvā niṣaṇṇo'bhūt |",
  "S04n468:78": "anena paryāyeṇa sarvasyāṃ trisāhasramahāsāhasrāyāṃ lokadhātau sarvaratnavṛkṣamūleṣu tathāgatāḥ paryaṅkaṃ baddhvā niṣaṇṇā abhūvan ||",
  "S04n468:79": "tena khalu punaḥ samayena iyaṃ trisāhasramahāsāhasrī lokadhātustathāgataparipūrṇābhūt |",
  "S04n468:80": "na tāvad bhagavataḥ śākyamunestathāgatasyātmabhāvanirmitā ekasmādapi digbhāgāt sarva āgatā abhūvan |",
  "S04n468:81": "atha khalu punarbhagavān śākyamunistathāgato'rhan samyaksaṃbuddhasteṣāṃ tathāgatavigrahāṇāmāgatāgatānāmavakāśaṃ nirmimīte sma |",
  "S04n468:82": "samantādaṣṭabhyo digbhyo viṃśatibuddhakṣetrakoṭīnayutaśatasahasrāṇi sarvāṇi vaiḍūryamayāni saptaratnahemajālasaṃchannāni kiṅkiṇījālālaṃkṛtāni māndāravamahāmāndāravapuṣpasaṃstīrṇāni divyavitānavitatāni divyapuṣpadāmābhipralambitāni divyagandhadhūpanadhūpitāni |",
  "S04n468:83": "sarvāṇi ca tāni viṃśatibuddhakṣetrakoṭīnayutaśatasahasrāṇyapagatagrāmanagaranigamajanapadarāṣṭrarājadhānīni apagatakālaparvatāni apagatamucilindamahāmucilindaparvatāni apagatacakravālamahācakravālaparvatāni apagatasumeruparvatāni apagatatadanyamahāparvatāni apagatamahāsamudrāṇi apagatanadīmahānadīni parisaṃsthāpayati apagatadevamanuṣyāsurakāyāni apagatanirayatiryagyoniyamalokāni |",
  "S04n468:84": "tāni ca sarvāṇi bahubuddhakṣetrāṇi ekameva buddhakṣetramekameva pṛthivīpradeśaṃ parisaṃsthāpayāmāsa samaṃ ramaṇīyaṃ saptaratnamayaiśca vṛkṣaiścitritam |",
  "S04n468:85": "teṣāṃ ca ratnavṛkṣāṇāṃ pañcayojanaśatānyārohapariṇāho'nupūrvaśākhāpatrapuṣpaphalopetaḥ |",
  "S04n468:86": "sarvasmiṃśca ratnavṛkṣamūle pañcayojanaśatānyārohapariṇāhaṃ divyaratnamayaṃ vicitraṃ darśanīyaṃ siṃhāsanaṃ prajñaptamabhūt |",
  "S04n468:87": "teṣu ratnavṛkṣamūleṣvāgatāgatāstathāgatāḥ siṃhāsaneṣu paryaṅkaṃ baddhvā niṣīdante sma |",
  "S04n468:88": "anena paryāyeṇa punaraparāṇi viṃśatilokadhātukoṭīnayutaśatasahasrāṇyekaikasyāṃ diśi śākyamunistathāgataḥ pariśodhayati sma teṣāṃ tathāgatānāmāgatānāmavakāśārtham |",
  "S04n468:89": "tānyapi viṃśatilokadhātukoṭīnayutaśatasahasrāṇyaikaikasyāṃ diśi apagatagrāmanagaranigamajanapadarāṣṭrarājadhānīni apagatakālaparvatāni apagatamucilindamahāmucilindaparvatāni apagatacakravālamahācakravālaparvatāni apagatasumeruparvatāni apagatatadanyamahāparvatāni apagatamahāsamudrāṇi apagatanadīmahānadīni parisaṃsthāpayati apagatadevamanuṣyāsurakāyāni apagatanirayatiryagyoniyamalokāni |",
  "S04n468:90": "te ca sarvasattvā anyeṣu lokadhātuṣūpanikṣiptāḥ |",
  "S04n468:91": "tānyapi buddhakṣetrāṇi vaiḍūryamayāni saptaratnahemajālapraticchannāni kiṅkiṇījālālaṃkṛtāni māndāravamahāmāndāravapuṣpasaṃstīrṇāni divyavitānavitatāni divyapuṣpadāmābhipralambitāni divyagandhadhūpanadhūpitāni ratnavṛkṣopaśobhitāni |",
  "S04n468:92": "sarve ca te ratnavṛkṣāḥ pañcayojanaśatapramāṇāḥ |",
  "S04n468:93": "pañcayojanapramāṇāni ca siṃhāsanānyabhinirmitāni |",
  "S04n468:94": "tataste tathāgatā niṣīdante sma pṛthak pṛthak siṃhāsaneṣu ratnavṛkṣamūleṣu paryaṅkaṃ baddhvā ||",
  "S04n468:95": "tena khalu punaḥ samayena bhagavatā śākyamuninā ye nirmitāstathāgatāḥ pūrvasyāṃ diśi sattvānāṃ dharmaṃ deśayanti sma gaṅgānadīvālukopameṣu buddhakṣetrakoṭīnayutaśatasahasreṣu,",
  "S04n468:96": "te sarve samāgatā daśabhyo digbhyaḥ |",
  "S04n468:97": "te cāgatā aṣṭāsu dikṣu niṣaṇṇā abhūvan |",
  "S04n468:98": "tena khalu punaḥ samayenaikaikasyāṃ diśi triṃśallokadhātukoṭīśatasahasrāṇyaṣṭabhyo digbhyaḥ samantāttaistathāgatairākrāntā abhūvan |",
  "S04n468:99": "atha khalu te tathāgatāḥ sveṣu sveṣu siṃhāsaneṣūpaviṣṭāḥ svān svānupasthāyakān saṃpreṣayanti sma bhagavataḥ śākyamunerantikam |",
  "S04n468:100": "ratnapuṣpapuṭān datvā evaṃ vadanti sma-gacchata yūyaṃ gṛdhrakūṭaṃ parvatam |",
  "S04n468:101": "gatvā ca punastasmiṃstaṃ bhagavantaṃ śākyamuniṃ tathāgatamarhantaṃ samyaksaṃbuddhaṃ vanditvā asmadvacanādalpābādhatāṃ mandaglānatāṃ ca balaṃ ca sparśavihāratāṃ ca paripṛcchadhvaṃ sārdhaṃ bodhisattvagaṇena śrāvakagaṇena |",
  "S04n468:102": "anena ca ratnarāśinā abhyavakiradhvam,",
  "S04n468:103": "evaṃ ca vadadhvam-dadāti khalu punarbhagavāṃstathāgataśchandamasya mahāratnastūpasya samuddhāṭane |",
  "S04n468:104": "evaṃ te tathāgatāḥ sarve svān svānupasthāyakān saṃpreṣayāmāsuḥ ||",
  "S04n468:105": "atha khalu bhagavān śākyamunistathāgatastasyāṃ velāyāṃ svānnirmitānaśeṣataḥ samāgatān viditvā,",
  "S04n468:106": "pṛthakpṛthak siṃhāsaneṣu niṣaṇṇāṃśca viditvā,",
  "S04n468:107": "tāṃścopasthāyakāṃsteṣāṃ tathāgatānāmarhatāṃ samyaksaṃbuddhānāmāgatān viditvā,",
  "S04n468:108": "chandaṃ ca taistathāgatairarhadbhiḥ samyaksaṃbuddhairārocitaṃ viditvā,",
  "S04n468:109": "tasyāṃ velāyāṃ svakāddharmāsanādutthāya vaihāyasamantarīkṣe'tiṣṭhat |",
  "S04n468:110": "tāśca sarvāścatasraḥ pariṣadaḥ utthāyāsanebhyo'ñjalīḥ parigṛhya bhagavato mukhamullokayantyastasthuḥ |",
  "S04n468:111": "atha khalu bhagavāṃstaṃ mahāntaṃ ratnastūpaṃ vaihāyasaṃ sthitaṃ dakṣiṇayā hastāṅgulyā madhye samuddhāṭayati sma |",
  "S04n468:112": "samuddhāṭya ca dve bhittī pravisārayati sma |",
  "S04n468:113": "tadyathāpi nāma mahānagaradvāreṣu mahākapāṭasaṃpuṭāvargalavimuktau pravisāryete,",
  "S04n468:114": "evameva bhagavāṃstaṃ mahāntaṃ ratnastūpaṃ vaihāyasaṃ sthitaṃ dakṣiṇayā hastāṅgulyā madhye samuddhāṭya apāvṛṇoti sma |",
  "S04n468:115": "samanantaravivṛtasya khalu punastasya mahāratnastūpasya,",
  "S04n468:116": "atha khalu bhagavān prabhūtaratnastathāgato'rhan samyaksaṃbuddhaḥ siṃhāsanopaviṣṭaḥ paryaṅkaṃ baddvā pariśuṣkagātraḥ saṃghaṭitakāyo yathā samādhisamāpannastathā saṃdṛśyate sma |",
  "S04n468:117": "evaṃ ca vācamabhāṣata-sādhu sādhu bhagavan śākyamune |",
  "S04n468:118": "subhāṣitaste'yaṃ saddharmapuṇḍarīko dharmaparyāyaḥ |",
  "S04n468:119": "sādhu khalu punastvaṃ bhagavan śākyamune yastvamimaṃ saddharmapuṇḍarīkaṃ dharmaparyāyaṃ parṣanmadhye bhāṣase |",
  "S04n468:120": "asyaivāhaṃ bhagavan saddharmapuṇḍarīkasya dharmaparyāyasya śravaṇāyehāgataḥ ||",
  "S04n468:121": "atha khalu tāścatasraḥ parṣadastaṃ bhagavantaṃ prabhūtaratnaṃ tathāgatamarhantaṃ samyaksaṃbuddhaṃ bahukalpakoṭīnayutaśatasahasraparinirvṛtaṃ tathā bhāṣamāṇaṃ dṛṣṭvā āścaryaprāptā adbhutaprāptā abhūvan |",
  "S04n468:122": "tasyāṃ velāyāṃ taṃ bhagavantaṃ prabhūtaratnaṃ tathāgatamarhantaṃ samyaksaṃbuddha taṃ ca bhagavantaṃ śākyamuniṃ tathāgatamarhantaṃ samyaksaṃbuddhaṃ divyamānuṣyakai ratnarāśibhirabhyavakiranti sma |",
  "S04n468:123": "atha khalu bhagavān prabhūtaratnastathāgato'rhan samyaksaṃbuddho bhagavataḥ śākyamunestathāgatasyārhataḥ samyaksaṃbuddhasya tasminneva siṃhāsane'rdhāsanamadāsīt,",
  "S04n468:124": "tasyaiva mahāratnastūpābhyantare,",
  "S04n468:125": "evaṃ ca vadati-ihaiva bhagavān śākyamunistathāgato niṣīdatu |",
  "S04n468:126": "atha khalu bhagavān śākyamunistathāgatastasminnardhāsane niṣasāda tenaiva tathāgatena sārdham |",
  "S04n468:127": "ubhau ca tau tathāgatau tasya mahāratnastūpasya madhye siṃhāsanopaviṣṭau vaihāyasamantarīkṣasthau saṃdṛśyete ||",
  "S04n468:128": "atha khalu tāsāṃ catasṛṇāṃ parṣadāmetadabhavat-dūrasthā vayamābhyāṃ tathāgatābhyām |",
  "S04n468:129": "yannūnaṃ vayamapi tathāgatānubhāvena vaihāyasamabhyudgacchema iti |",
  "S04n468:130": "atha khalu bhagavān śākyamunistathāgatastāsāṃ catasṛṇāṃ parṣadāṃ cetasaiva cetaḥparivitarkamājñāya tasyāṃ velāyāmṛddhibalena tāścatasraḥ parṣado vaihāyasamuparyantarīkṣe pratiṣṭhāpayati sma |",
  "S04n468:131": "atha khalu bhagavān śākyamunistathāgatastasyāṃ velāyāṃ tāścatasraḥ parṣada āmantrayate sma-ko bhikṣavo yuṣmākamutsahate tasyāṃ sahāyāṃ lokadhātau imaṃ saddharmapuṇḍarīkaṃ dharmaparyāyaṃ saṃprakāśayitum?",
  "S04n468:132": "ayaṃ sa kālaḥ,",
  "S04n468:133": "ayaṃ sa samayaḥ |",
  "S04n468:134": "saṃmukhībhūtastathāgataḥ |",
  "S04n468:135": "parinirvāyitukābho bhikṣavastathāgata imaṃ saddharmapuṇḍarīkaṃ dharmaparyāyamupanikṣipya ||",
  "S04n468:136": "atha khalu bhagavāṃstasyāṃ velāyāmimā gāthā abhāṣata—",
  "S04n468:137": "ayamāgato nirvṛtako maharṣī",
  "S04n468:138": "ratanāmayaṃ stūpa praviśya nāyakaḥ |",
  "S04n468:139": "śravaṇārtha dharmasya imasya bhikṣavaḥ",
  "S04n468:140": "ko dharmahetorna janeta vīryam ||1 ||",
  "S04n468:141": "bahukalpakoṭīparinirvṛto'pi",
  "S04n468:142": "so nāma adyāpi śṛṇoti dharmam |",
  "S04n468:143": "tahiṃ tahiṃ gacchati dharmahetoḥ",
  "S04n468:144": "sudurlabho dharma yamevarūpaḥ ||2 ||",
  "S04n468:145": "praṇidhānametasya vināyakasya",
  "S04n468:146": "niṣevitaṃ pūrvabhave yadāsīt |",
  "S04n468:147": "parinirvṛto'pī imu sarvalokaṃ",
  "S04n468:148": "paryeṣatī sarvadaśaddiśāsu ||3 ||",
  "S04n468:149": "ime ca sarve mama ātmabhāvāḥ",
  "S04n468:150": "sahasrakoṭyo yatha gaṅgavālikāḥ |",
  "S04n468:151": "te dharmakṛtyasya kṛtena āgatāḥ",
  "S04n468:152": "parinirvṛtaṃ ca imu draṣṭu nātham ||4 ||",
  "S04n468:153": "choritva kṣetrāṇi svakasvakāni",
  "S04n468:154": "tatha śrāvakāntara marutaśca sarvān |",
  "S04n468:155": "saddharmasaṃrakṣaṇahetu sarve",
  "S04n468:156": "kathaṃ ciraṃ tiṣṭhiya dharmanetrī ||5 ||",
  "S04n468:157": "eteṣu buddhāna niṣīdanārthaṃ",
  "S04n468:158": "bahulokadhātūna sahasrakoṭyaḥ |",
  "S04n468:159": "saṃkrāmitā me tatha sarvasattvā",
  "S04n468:160": "ṛddhībalena pariśodhitāśca ||6 ||",
  "S04n468:161": "etādṛśī utsukatā iyaṃ me",
  "S04n468:162": "kathaṃ prakāśediya dharmanetrī |",
  "S04n468:163": "ime ca buddhā sthita aprameyā",
  "S04n468:164": "drumāṇa mūle yatha padmarāśiḥ ||7 ||",
  "S04n468:165": "drumamūlakoṭīya analpakāyo",
  "S04n468:166": "siṃhāsanasthehi vināyakehi |",
  "S04n468:167": "śobhanti tiṣṭhanti ca nityakālaṃ",
  "S04n468:168": "hutāśaneneva yathāndhakāram ||8 ||",
  "S04n468:169": "gandho manojño daśasū diśāsu",
  "S04n468:170": "pravāyate lokavināyakānām |",
  "S04n468:171": "yenā ime mūrcchita sarvasattvā",
  "S04n468:172": "vāte pravāte iha nityakālam ||9 ||",
  "S04n468:173": "mayi nirvṛte yo etaṃ dharmaparyāyu dhārayet |",
  "S04n468:174": "kṣipraṃ vyāharatāṃ vācaṃ lokanāthāna saṃmukham ||10 ||",
  "S04n468:175": "parinirvṛto hi saṃbuddhaḥ prabhūtaratano muniḥ |",
  "S04n468:176": "siṃhanādaṃ śruṇe tasya vyavasāyaṃ karoti yaḥ ||11 ||",
  "S04n468:177": "ahaṃ dvitīyo bahavo ime ca",
  "S04n468:178": "ye koṭiyo āgata nāyakānām |",
  "S04n468:179": "vyavasāya śroṣyāmi jinasya putrāt",
  "S04n468:180": "yo utsaheddharmamimaṃ prakāśitum ||12 ||",
  "S04n468:181": "ahaṃ ca tena bhavi pūjitaḥ sadā",
  "S04n468:182": "prabhūtaratnaśca jinaḥ svayaṃbhūḥ |",
  "S04n468:183": "yo gacchate diśavidiśāsu nityaṃ",
  "S04n468:184": "śravaṇāya dharmaṃ imamevarūpam ||13 ||",
  "S04n468:185": "ime ca ye āgata lokanāthā",
  "S04n468:186": "vicitritā yairiya śobhitā bhūḥ |",
  "S04n468:187": "teṣāṃ pi pūjā vipula analpakā",
  "S04n468:188": "kṛtā bhavetsūtraprakāśanena ||14 ||",
  "S04n468:189": "ahaṃ ca dṛṣṭo iha āsanasmin",
  "S04n468:190": "bhagavāṃśca yo'yaṃ sthitu stūpamadhye |",
  "S04n468:191": "ime ca anye bahulokanāthā",
  "S04n468:192": "ye āgatāḥ kṣetraśatairanekaiḥ ||15 ||",
  "S04n468:193": "cintetha kulaputrāho sarvasatvānukampayā |",
  "S04n468:194": "suduṣkaramidaṃ sthānamutsahanti vināyakāḥ ||16 ||",
  "S04n468:195": "bahusūtrasahasrāṇi yathā gaṅgāya vālikāḥ |",
  "S04n468:196": "tāni kaścitprakāśeta na tadbhavati duṣkaram ||17 ||",
  "S04n468:197": "sumeruṃ yaśca hastena adhyālambitva muṣṭinā |",
  "S04n468:198": "kṣipeta kṣetrakoṭīyo na tadbhavati duṣkaram ||18 ||",
  "S04n468:199": "yaśca imāṃ trisāhasrīṃ pādāṅguṣṭhena kampayet |",
  "S04n468:200": "kṣipeta kṣetrakoṭīyo na tadbhavati duṣkaram ||19 ||",
  "S04n468:201": "bhavāgre yaśca tiṣṭhitvā dharmaṃ bhāṣennaro iha |",
  "S04n468:202": "anyasūtrasahasrāṇi na tadbhavati duṣkaram ||20 ||",
  "S04n468:203": "nirvṛtasmiṃstu lokendre paścātkāle sudāruṇe |",
  "S04n468:204": "ya idaṃ dhārayet sūtraṃ bhāṣedvā tatsuduṣkaram ||21 ||",
  "S04n468:205": "ākāśadhātuṃ yaḥ sarvāmekamuṣṭiṃ tu nikṣipet |",
  "S04n468:206": "prakṣipitvā ca gaccheta na tadbhavati duṣkaram ||22 ||",
  "S04n468:207": "yastu īdṛśakaṃ sūtraṃ nirvṛtasmiṃstadā mayi |",
  "S04n468:208": "paścātkāle likheccāpi idaṃ bhavati duṣkaram ||23 ||",
  "S04n468:209": "pṛthivīdhātuṃ ca yaḥ sarvaṃ nakhāgre saṃpraveśayet |",
  "S04n468:210": "prakṣipitvā ca gaccheta brahmalokaṃ pi āruhet ||24 ||",
  "S04n468:211": "na duṣkaraṃ hi so kuryānna ca vīryasya tattakam |",
  "S04n468:212": "taṃ duṣkaraṃ karitvāna sarvalokasyihāgrataḥ ||25 ||",
  "S04n468:213": "ato'pi duṣkarataraṃ nirvṛtasya tadā mama |",
  "S04n468:214": "paścātkāle idaṃ sūtraṃ vadeyā yo muhūrtakam ||26 ||",
  "S04n468:215": "na duṣkaramidaṃ loke kalpadāhasmi yo naraḥ |",
  "S04n468:216": "madhye gacchedadahyantastṛṇabhāraṃ vaheta ca ||27 ||",
  "S04n468:217": "ato'pi duṣkarataraṃ nirvṛtasya tadā mama |",
  "S04n468:218": "dhārayitvā idaṃ sūtramekasattvaṃ pi śrāvayet ||28 ||",
  "S04n468:219": "dharmaskandhasahasrāṇi caturaśīti dhārayet |",
  "S04n468:220": "sopadeśān yathāproktān deśayet prāṇikoṭinām ||29 ||",
  "S04n468:221": "na hyetaṃ duṣkaraṃ bhoti tasmin kālasmi bhikṣuṇām |",
  "S04n468:222": "vinayecchrāvakān mahyaṃ pañcābhijñāsu sthāpayet ||30 ||",
  "S04n468:223": "tasyedaṃ duṣkarataraṃ idaṃ sūtraṃ ca dhārayet |",
  "S04n468:224": "śraddadhedadhimucyedvā bhāṣedvāpi punaḥ punaḥ ||31 ||",
  "S04n468:225": "koṭīsahasrān bahavaḥ arhattve yo'pi sthāpayet |",
  "S04n468:226": "ṣaḍabhijñān mahābhāgān yathā gaṅgāya vālikāḥ ||32 ||",
  "S04n468:227": "ato bahutaraṃ karma karoti sa narottamaḥ |",
  "S04n468:228": "nirvṛtasya hi yo mahyaṃ sūtraṃ dhārayate varam ||33 ||",
  "S04n468:229": "lokadhātusahasreṣu bahu me dharma bhāṣitāḥ |",
  "S04n468:230": "adyāpi cāhaṃ bhāṣāmi buddhajñānasya kāraṇāt ||34 ||",
  "S04n468:231": "idaṃ tu sarvasūtreṣu sūtramagraṃ pravucyate |",
  "S04n468:232": "dhāreti yo idaṃ sūtraṃ sa dhāre jinavigraham ||35 ||",
  "S04n468:233": "bhāṣadhvaṃ kulaputrāho saṃmukhaṃ vastathāgataḥ |",
  "S04n468:234": "ya utsahati vaḥ kaścit paścātkālasmi dhāraṇam ||36 ||",
  "S04n468:235": "mahatpriyaṃ kṛtaṃ bhoti lokanāthāna sarvaśaḥ |",
  "S04n468:236": "durādhāramidaṃ sutraṃ dhārayedyo muhūrtakam ||37 ||",
  "S04n468:237": "saṃvarṇitaśca so bhoti lokanāthehi sarvadā |",
  "S04n468:238": "śūraḥ śauṭīryavāṃścāpi kṣiprābhijñaśca bodhaye ||38 ||",
  "S04n468:239": "dhurāvāhaśca so bhoti lokanāthāna aurasaḥ |",
  "S04n468:240": "dāntabhūmimanuprāptaḥ sūtraṃ dhāreti yo idam ||39 ||",
  "S04n468:241": "cakṣubhūtaśca so bhoti loke sāmaramānuṣe |",
  "S04n468:242": "idaṃ sutraṃ prakāśitvā nirvṛte naranāyake ||40 ||",
  "S04n468:243": "vandanīyaśca so bhoti sarvasattvāna paṇḍitaḥ |",
  "S04n468:244": "paścime kāli yo bhāṣet sūtramekaṃ muhūrtakam ||41 ||",
  "S04n468:245": "atha khalu bhagavān kṛtsnaṃ bodhisattvagaṇaṃ sasurāsuraṃ ca lokamāmantraya etadavocat-bhūtapūrvaṃ bhikṣavo'tīte'dhvani ahamaprameyāsaṃkhyeyān kalpān saddharmapuṇḍarīkaṃ sūtraṃ paryeṣitavānakhinno'viśrāntaḥ |",
  "S04n468:246": "pūrvaṃ ca ahamanekān kalpānanekāni kalpaśatasahasrāṇi rājābhūvamanuttarāyāṃ samyaksaṃbodhau kṛtapraṇidhānaḥ |",
  "S04n468:247": "na ca me cittavyāvṛttirabhūt |",
  "S04n468:248": "ṣaṇṇāṃ ca pāramitānāṃ paripūryā udyukto'bhūvamaprameyadānapradaḥ suvarṇamaṇimuktāvaidūryaśaṅkhaśilāpravālajātarūparajatāśmagarbham",
  "S04n468:249": "usāragalvalohitamuktāgrāmanagaranigamajanapadarāṣṭrarājadhānībhāryāputraduhitṛdāsīdāsakarma-",
  "S04n468:250": "karapauruṣeyahastyaśvarathaṃ yāvadātmaśarīraparityāgī karacaraṇaśirottamāṅgapratyaṅgajīvitadātā |",
  "S04n468:251": "na ca me kadācidāgrahacittamutpannam |",
  "S04n468:252": "tena ca samayena ayaṃ loko dīrghāyurabhat |",
  "S04n468:253": "anekavarṣaśatasahasrajīvitena ca ahaṃ kālena dharmārthaṃ rājyaṃ kāritavān,",
  "S04n468:254": "na viṣayārtham |",
  "S04n468:255": "so'haṃ jyeṣṭhaṃ kumāraṃ rājye'bhiṣicya caturdiśaṃ jyeṣṭhadharmagaveṣaṇāya udyukto'bhūvam |",
  "S04n468:256": "evaṃ ghaṇṭayā ghoṣāpayitavān-yo me jyeṣṭhaṃ dharmamanupradāsyati,",
  "S04n468:257": "arthaṃ cākhyāsyati,",
  "S04n468:258": "tasyāhaṃ dāso bhūyāsam |",
  "S04n468:259": "tena ca kālena ṛṣirabhūt |",
  "S04n468:260": "sa māmetadavocat-asti mahārāja saddharmapuṇḍarīkaṃ nāma sutraṃ jyeṣṭhadharmanirdeśakam |",
  "S04n468:261": "tadyadi dāsyamabhyupagacchasi,",
  "S04n468:262": "tataste'haṃ taṃ dharmaṃ śrāvayiṣyāmi |",
  "S04n468:263": "so'haṃ śrutvā tasyarṣervacanaṃ hṛṣṭastuṣṭa udagra āttamanāḥ prītisaumanasyajāto yena sa ṛṣistenopeyivān |",
  "S04n468:264": "upetyāvocat-yatte dāsena karma karaṇīyaṃ tatkaromi |",
  "S04n468:265": "so'haṃ tasyarṣerdāsabhāvamabhyupetya tṛṇakāṣṭhapānīyakandamūlaphalādīni preṣyakarmāṇi kṛtavān,",
  "S04n468:266": "yāvad dvārādhyakṣo'pyahamāsam |",
  "S04n468:267": "divasaṃ caivaṃvidhaṃ karma kṛtvā rātrau śayānasya mañcake pādān dhārayāmi |",
  "S04n468:268": "na ca me kāyaklamo na cetasi klamo'bhūt |",
  "S04n468:269": "evaṃ ca me kurvataḥ paripūrṇaṃ varṣāsahasraṃ gatam ||",
  "S04n468:270": "atha khalu bhagavāṃstasyāṃ velāyāmetamevārthaṃ paridyotayannimā gāthā abhāṣata—",
  "S04n468:271": "kalpānatītān samanusmarāmi",
  "S04n468:272": "yadāhamāsaṃ dhārmiko dharmarājā |",
  "S04n468:273": "rājyaṃ came dharmahetoḥ kṛtaṃ ta-",
  "S04n468:274": "nna ca kāmahetorjyeṣṭhadharmahetoḥ ||42 ||",
  "S04n468:275": "caturdiśaṃ me kṛta ghoṣaṇo'yaṃ",
  "S04n468:276": "dharmaṃ vadedyastasya dāsyaṃ vrajeyam |",
  "S04n468:277": "āsīdṛṣistena kālena dhīmān",
  "S04n468:278": "sūtrasya saddharmanāmnaḥ pravaktāḥ ||43 ||",
  "S04n468:279": "sa māmavocadyadi te dharmakāṅkṣā",
  "S04n468:280": "upehi dāsyaṃ dharmamataḥ pravakṣye |",
  "S04n468:281": "tuṣṭaścāhaṃ vacanaṃ taṃ niśāmya",
  "S04n468:282": "karmākaroddāsayogyaṃ tadā yam ||44 ||",
  "S04n468:283": "na kāyacittaklamatho spṛśenmāṃ",
  "S04n468:284": "saddharmahetordāsamāgatasya |",
  "S04n468:285": "praṇidhistadā me bhavi sattvaheto-",
  "S04n468:286": "rnātmānamuddiśya na kāmahetoḥ ||45 ||",
  "S04n468:287": "sa rāja āsīttadā abdhavīryo",
  "S04n468:288": "ananyakarmāṇi daśaddiśāsu |",
  "S04n468:289": "paripūrṇa kalpāna sahasrakhinno",
  "S04n468:290": "yāvatsūtraṃ labdhavān dharmanāmam ||46 ||",
  "S04n468:291": "tatkiṃ manyadhve bhikṣavaḥ anyaḥ sa tena kālena tena samayena rājābhūt?",
  "S04n468:292": "na khalu punarevaṃ draṣṭavyam |",
  "S04n468:293": "tatkasya hetoḥ?",
  "S04n468:294": "ahaṃ sa tena kālena tena samayena rājābhūvam |",
  "S04n468:295": "syātkhalu punarbhikṣavo'nyaḥ sa tena kālena tena samayenarṣirabhūt?",
  "S04n468:296": "na khalu punarevaṃ draṣṭavyam |",
  "S04n468:297": "ayameva sa tena kālena tena samayena devadatto bhikṣurṛṣirabhut |",
  "S04n468:298": "devadatto hi bhikṣavo mama kalyāṇamitram |",
  "S04n468:299": "devadattameva cāgamya mayā ṣaṭū pāramitāḥ paripūritāḥ,",
  "S04n468:300": "mahāmaitrī mahākaruṇā mahāmuditā mahopekṣā |",
  "S04n468:301": "dvātriṃśanmahāpuruṣalakṣaṇāni aśītyanuvyañjanāni suvarṇavarṇacchavitā daśa balāni catvāri vaiśāradyāni catvāri saṃgrahavastūni aṣṭādaśāveṇikabuddhadharmā maharddhibalatā daśadiksattvanistāraṇatā,",
  "S04n468:302": "sarvametaddevadattamāgasya |",
  "S04n468:303": "ārocayāmi vo bhikṣavaḥ,",
  "S04n468:304": "prativedayāmi- eṣa devadatto bhikṣuranāgate'dhvani aprameyaiḥ kalpairasaṃkhyeyairdevarājo nāma tathāgato'rhan samyaksaṃbuddho bhaviṣyati vidyācaraṇasaṃpannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca bhagavān devasopānāyāṃ lokadhātau |",
  "S04n468:305": "devarājasya khalu punarbhikṣavastathāgatasya viṃśatyantarakalpānāyuṣpramāṇaṃ bhaviṣyati |",
  "S04n468:306": "vistareṇa ca dharmaṃ deśayiṣyati |",
  "S04n468:307": "gaṅgānadīvālukāsamāśca sattvāḥ sarvakleśaprahāṇādarhattvaṃ sākṣātkariṣyanti |",
  "S04n468:308": "aneke ca sattvāḥ pratyekabodhau cittamutpādayiṣyanti |",
  "S04n468:309": "gaṅgānadīvālukāsamāśca sattvā anuttarāyāṃ samyaksaṃbodhau cittamutpādayiṣyanti,",
  "S04n468:310": "avaivartikakṣāntipratilabdhāśca bhaviṣyanti |",
  "S04n468:311": "devarājasya khalu punarbhikṣavastathāgatasya parinirvṛtasya viṃśatyantarakalpān saddharmaḥ sthāsyati |",
  "S04n468:312": "na ca śarīraṃ dhātubhedena bhetsyate |",
  "S04n468:313": "ekaghanaṃ cāsya śarīraṃ bhaviṣyati saptaratnastūpaṃ praviṣṭam |",
  "S04n468:314": "sa ca stūpaḥ ṣaṣṭiyojanaśatānyuccaistvena bhaviṣyati,",
  "S04n468:315": "catvāriṃśadyojanānyāyāmena |",
  "S04n468:316": "sarve ca tatra devamanuṣyāḥ pūjāṃ kariṣyanti puṣpadhūpagandhamālyavilepanacūrṇacīvaracchatradhvajapatākābhirgāthābhiḥ |",
  "S04n468:317": "tena cābhiṣṭoṣyanti |",
  "S04n468:318": "ye ca taṃ stūpaṃ pradakṣiṇaṃ kariṣyanti praṇāmaṃ vā,",
  "S04n468:319": "teṣāṃ kecidagraphalamarhattvaṃ sākṣātkariṣyanti kecit pratyekabodhimanuprāpsyante acintyācāścāprameyā devamanuṣyā anuttarāyāṃ samyaksaṃbodhau cittānyutpādya avinivartanīyā bhaviṣyanti ||",
  "S04n468:320": "atha khalu bhagavān punareva bhikṣusaṃghamāmantrayate sma-yaḥ kaścit bhikṣavo'nāgate'dhvani kulaputro vā kuladuhitā vā imaṃ saddharmapuṇḍarīkaṃ sūtraparivartaṃ śroṣyati,",
  "S04n468:321": "śrutvā ca na kāṅkṣiṣyati na vicikitsiṣyati,",
  "S04n468:322": "viśuddhacittaścādhimokṣyate,",
  "S04n468:323": "tena tisṛṇāṃ durgatīnāṃ dvāraṃ pithitaṃ bhaviṣyati narakatiryagyoniyamalokopapattiṣu na patiṣyati |",
  "S04n468:324": "daśadigbuddhakṣetropapannaścedameva sūtraṃ janmani janmani śroṣyati |",
  "S04n468:325": "devamanuṣyalokopapannasya cāsya viśiṣṭasthānaprāptirbhaviṣyati |",
  "S04n468:326": "yasmiṃśca buddhakṣetra upapatsyate,",
  "S04n468:327": "tasminnaupapāduke saptaratnamaye padme upapatsyate tathāgatasya saṃmukham ||",
  "S04n468:328": "atha khalu tasyāṃ velāyāmadhastāddiśaḥ prabhūtaratnasya tathāgatasya buddhakṣetrādāgataḥ prajñākūṭo nāma bodhisattvaḥ |",
  "S04n468:329": "sa taṃ prabhūtaratnaṃ tathāgatametadavocat-gacchāmo bhagavan svakaṃ buddhakṣetram |",
  "S04n468:330": "atha khalu bhagavān śākyamunistathāgataḥ prajñākūṭaṃ bodhisattvametadavocat-muhūrtaṃ tāvat kulaputra āgamayasva yāvanmadīyena bodhisattvena mañjuśriyā kumārabhūtena sārdhaṃ kaṃcideva dharmaviniścayaṃ kṛtvā paścāt svakaṃ buddhakṣetraṃ gamiṣyasi |",
  "S04n468:331": "atha khalu tasyāṃ velāyāṃ mañjuśrīḥ kumārabhūtaḥ sahasrapatre padme śakaṭacakrapramāṇamātre niṣaṇṇo'nekabodhisattvaparivṛtaḥ puraskṛtaḥ samudramadhyāt sāgaranāgarājabhavanādabhyudgamya upari vaihāyasaṃ khagapathena gṛdhrakūṭe parvate bhagavato'ntikamupasaṃkrāntaḥ |",
  "S04n468:332": "atha mañjuśrīḥ kumārabhūtaḥ padmādavatīrya bhagavataḥ śākyamuneḥ prabhūtaratnasya ca tathāgatasya pādau śirasābhivanditvā yena prajñākūṭo bodhisattvastenopasaṃkrāntaḥ |",
  "S04n468:333": "upasaṃkramya prajñākūṭena bodhisattvena sārdhaṃ saṃmukhaṃ saṃmodanīṃ saṃrañjanīṃ vividhāṃ kathāmupasaṃgṛhya ekānte nyaṣīdat |",
  "S04n468:334": "atha khalu prajñākūṭo bodhisattvo mañjuśriyaṃ kumārabhūtametadavocat-samudramadhyagatena tvayā mañjuśrīḥ kiyān sattvadhāturvinītaḥ?",
  "S04n468:335": "mañjuśrīrāha-anekānyaprameyāṇyasaṃkhyeyāni sattvāni vinītāni |",
  "S04n468:336": "tāvadaprameyāṇyasaṃkhyeyāni yāvadvācā na śakyaṃ vijñāpayituṃ cittena vā cintayitum |",
  "S04n468:337": "muhūrtaṃ tāvat kulaputra āgamayasva yāvat pūrvanimittaṃ drakṣyasi |",
  "S04n468:338": "samanantarabhāṣitā ceyaṃ mañjuśriyā kumārabhūtena vāk,",
  "S04n468:339": "tasyāṃ velāyāmanekāni padmasahasrāṇi samudramadhyādabhyudgatāni upari vaihāyasam |",
  "S04n468:340": "teṣu ca padmeṣvanekāni bodhisattvasahasrāṇi saṃniṣaṇṇāni |",
  "S04n468:341": "atha te bodhisattvāstenaiva khagapathena yena gṛdhrakūṭaḥ parvatastenopasaṃkrāntāḥ |",
  "S04n468:342": "upasaṃkramya tataścopari vaihāyasaṃ sthitāḥ saṃdṛśyante sma |",
  "S04n468:343": "sarve ca te mañjuśriyā kumārabhūtena vinītā anuttarāyāṃ samyaksaṃbodhau |",
  "S04n468:344": "tatra ye bodhisattvā mahāyānasaṃprasthitāḥ pūrvamabhūvan,",
  "S04n468:345": "te mahāyānaguṇān ṣaṭ pāramitāḥ saṃvarṇayanti |",
  "S04n468:346": "ye śrāvakapūrvā bodhisattvāste śrāvakayānameva saṃvarṇayanti |",
  "S04n468:347": "sarve ca te sarvadharmān śūnyāniti saṃjānanti sma,",
  "S04n468:348": "mahāyānagūṇāṃśca |",
  "S04n468:349": "atha khalu mañjuśrīḥ kumārabhūtaḥ prajñākūṭaṃ bodhisattvametadavocat-sarvo'yaṃ kulaputra mayā samudramadhyagatena sattvavinayaḥ kṛtaḥ |",
  "S04n468:350": "sa cāyaṃ saṃdṛśyate |",
  "S04n468:351": "atha khalu prajñākūṭo bodhisattvo mañjuśriyaṃ kumārabhūtaṃ gāthābhigītena paripṛcchati—",
  "S04n468:352": "mahābhadra prajñayā sūranāman",
  "S04n468:353": "asaṃkhyeyā ye vinītāstvayādya |",
  "S04n468:354": "sattvā amī kasya cāyaṃ prabhāva-",
  "S04n468:355": "stadbūhi pṛṣṭo naradeva tvametat ||47 ||",
  "S04n468:356": "kaṃ vā dharmaṃ deśitavānasi tvaṃ",
  "S04n468:357": "kiṃ vā sūtraṃ bodhimārgopadeśam |",
  "S04n468:358": "yacchrutvāmī bodhaye jātacittāḥ",
  "S04n468:359": "sarvajñatve niścitaṃ labdhagādhāḥ ||48 ||",
  "S04n468:360": "mañjuśrīrāha-samudramadhye saddharmapuṇḍarīkaṃ sūtraṃ bhāṣitavān, na cānyat |",
  "S04n468:361": "prajñākūṭa āha-idaṃ sūtraṃ gambhīraṃ sūkṣmaṃ durdṛśam,",
  "S04n468:362": "na cānena sutreṇa kiṃcidanyat sūtraṃ samamasti |",
  "S04n468:363": "asti kaścit sattvo ya idaṃ sūtraratnaṃ satkuryādavaboddhumanuttarāṃ samyaksaṃbodhimabhisaṃboddhum?",
  "S04n468:364": "mañjuśrīrāha-asti kulaputra sāgarasya nāgarājño duhitā aṣṭavarṣā jātyā mahāprajñā tīkṣṇendriyā jñānapūrvaṃgamena kāyavāṅmanaskarmaṇā samanvāgatā sarvatathāgatabhāṣitavyañjanārthodgrahaṇe dhāraṇīpratilabdhā sarvadharmasattvasamādhānasamādhisahasraikakṣaṇapratilābhinī |",
  "S04n468:365": "bodhicittāvinivartinī vistīrṇapraṇidhānā sarvasattveṣvātmapremānugatā guṇotpādane ca samarthā |",
  "S04n468:366": "na ca tebhyaḥ parihīyate |",
  "S04n468:367": "smitamukhī paramayā śubhavarṇapuṣkalatayā samanvāgatā maitracittā karuṇāṃ ca vācaṃ bhāṣate |",
  "S04n468:368": "sā samyaksaṃbodhimabhisaṃboddhuṃ samarthāṃ |",
  "S04n468:369": "prajñākūṭo bodhisattva āha-dṛṣṭo mayā bhagavān śākyamunistathāgato bodhāya ghaṭamāno bodhisattvabhūto'nekāni puṇyāni kṛtavān |",
  "S04n468:370": "anekāni ca kalpasahasrāṇi na kadācid vīryaṃ sraṃsitavān |",
  "S04n468:371": "trisāhasramahāsāhasrāyāṃ lokadhātau nāsti kaścidantaśaḥ sarṣapamātro'pi pṛthivīpradeśaḥ yatrānena śarīraṃ na nikṣiptaṃ sattvahitahetoḥ |",
  "S04n468:372": "paścād bodhimabhisaṃbuddha |",
  "S04n468:373": "ka evaṃ śraddadhyāt,",
  "S04n468:374": "yadanayā śakyaṃ muhūrtena anuttarāṃ samyaksaṃbodhimabhisaṃboddhum?",
  "S04n468:375": "atha khalu tasyāṃ velāyāṃ sāgaranāgarājaduhitā agrataḥ sthitā saṃdṛśyate sma |",
  "S04n468:376": "sā bhagavataḥ pādau śirasābhivandya ekānte'sthāt |",
  "S04n468:377": "tasyāṃ velāyāmimā gāthā abhāṣata—",
  "S04n468:378": "puṇyaṃ puṇyaṃ gabhīraṃ ca diśaḥ sphurati sarvaśaḥ |",
  "S04n468:379": "sūkṣmaṃ śarīraṃ dvātriṃśallakṣaṇaiḥ samalaṃkṛtam ||49 ||",
  "S04n468:380": "anuvyajanayuktaṃ ca sarvasattvanamaskṛtam |",
  "S04n468:381": "sarvasattvābhigamyaṃ ca antarāpaṇavadyathā ||50 ||",
  "S04n468:382": "yathecchayā me saṃbodhiḥ sākṣī me'tra tathāgataḥ |",
  "S04n468:383": "vistīrṇaṃ deśayiṣyāmi dharmaṃ duḥkhapramocanam ||51 ||",
  "S04n468:384": "atha khalu tasyāṃ velāyāmāyuṣmān śāriputrastāṃ sāgaranāgarājaduhitarametadavocat-kevalaṃ kulaputri bodhāya cittamutpannam |",
  "S04n468:385": "avivartyāprameyaprajñā cāsi |",
  "S04n468:386": "samyaksaṃbuddhatvaṃ tu durlabham |",
  "S04n468:387": "asti kulaputri strī na ca vīryaṃ sraṃsayati,",
  "S04n468:388": "anekāni ca kalpaśatānyanekāni ca kalpasahasrāṇi puṇyāni karoti,",
  "S04n468:389": "ṣaṭ pāramitāḥ paripūrayati,",
  "S04n468:390": "na cādyāpi buddhatvaṃ prāpnoti |",
  "S04n468:391": "kiṃ kāraṇam?",
  "S04n468:392": "pañca sthānāni strī adyāpi na prāpnoti |",
  "S04n468:393": "katamāni pañca?",
  "S04n468:394": "prathamaṃ brahmasthānaṃ dvitīyaṃ śakrasthānaṃ tṛtīyaṃ mahārājasthānaṃ caturthaṃ cakravartisthānaṃ pañcamamavaivartikabodhisattvasthānam ||",
  "S04n468:395": "atha khalu tasyāṃ velāyāṃ sāgaranāgarājaduhitureko maṇirasti,",
  "S04n468:396": "yaḥ kṛtsnāṃ mahāsāhasrāṃ lokadhātuṃ mūlyaṃ kṣamate |",
  "S04n468:397": "sa ca maṇistayā sāgaranāgarājaduhitrā bhagavate dattaḥ |",
  "S04n468:398": "sa bhagavatā ca anukampāmupādāya pratigṛhītaḥ |",
  "S04n468:399": "atha sāgaranāgarājaduhitā prajñākūṭaṃ bodhisattvaṃ sthaviraṃ ca śāriputrametadavocat-yo'yaṃ maṇirmayā bhagavato dattaḥ,",
  "S04n468:400": "sa ca bhagavatā śīrghraṃ pratigṛhīto veti?",
  "S04n468:401": "sthavira āha-tvayā ca śīghraṃ datto bhagavatā ca śīghraṃ pratigṛhītaḥ |",
  "S04n468:402": "sāgaranāgarājaduhitā āha-yadyahaṃ bhadanta śāriputra maharddhikī syām,",
  "S04n468:403": "śīghrataraṃ samyaksaṃbodhimabhisaṃbudhyeyam |",
  "S04n468:404": "na cāsya maṇeḥ pratigrāhakaḥ syāt ||",
  "S04n468:405": "atha tasyāṃ velāyāṃ sāgaranāgarājaduhitā sarvalokapratyakṣaṃ sthavirasya ca śāriputrasya pratyakṣaṃ tat strīndriyamantarhitaṃ puruṣendriyaṃ ca prādurbhūtaṃ bodhisattvabhūtaṃ cātmānaṃ saṃdarśayati |",
  "S04n468:406": "tasyāṃ velāyāṃ dakṣiṇāṃ diśaṃ prakrāntaḥ |",
  "S04n468:407": "atha dakṣiṇasyāṃ diśi vimalā nāma lokadhātuḥ |",
  "S04n468:408": "tatra saptaratnamaye bodhivṛkṣamūle niṣaṇṇamabhisaṃbuddhamātmānaṃ saṃdarśayati sma,",
  "S04n468:409": "dvātriṃśallakṣaṇadharaṃ sarvānuvyajanarūpaṃ prabhayā ca daśadiśaṃ sphuritvā dharmadeśanāṃ kurvāṇam |",
  "S04n468:410": "ye ca sahāyāṃ lokadhātau sattvāḥ,",
  "S04n468:411": "te sarve taṃ tathāgataṃ paśyanti sma,",
  "S04n468:412": "sarvaiśca devanāgayakṣagandharvāsuragaruḍakinnaramanuṣyāmanuṣyairnamasyamānaṃ dharmadeśanāṃ ca kurvantam |",
  "S04n468:413": "ye ca sattvāstasya tathāgatasya dharmadeśanāṃ śṛṇvanti,",
  "S04n468:414": "sarve te'vinivartanīyā bhavantyanuttarāyāṃ samyaksaṃbodhau |",
  "S04n468:415": "sā ca vimalā lokadhātuḥ,",
  "S04n468:416": "iyaṃ ca sahā lokadhātuḥ ṣaḍvikāraṃ prākampat |",
  "S04n468:417": "bhagavataśca śākyamuneḥ parṣanmaṇḍalānāṃ trayāṇāṃ prāṇisahasrāṇāmanutpattikadharmakṣāntipratilābho'bhūt |",
  "S04n468:418": "trayāṇāṃ ca prāṇiśatasahasrāṇāmanuttarāyāṃ samyaksaṃbodhau vyākaraṇapratilābho'bhūt |",
  "S04n468:419": "atha prajñākūṭo bodhisattvo mahāsattvaḥ sthaviraśca śāriputrastūṣṇīmabhūtām ||",
  "S04n468:420": "ityāryasaddharmapuṇḍarīke dharmaparyāye stūpasaṃdarśanaparivarto nāmaikādaśamaḥ ||"
}