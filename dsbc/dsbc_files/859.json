{
    "859:0": "sragdharāpañcakastotram",
    "859:1": "vande'haṃ tattvarūpaṃ tatavitatabhavaṃ bhavyahavyasvabhāvaṃ",
    "859:2": "buddhānāmādibuddhaṃ kṛtavividhahitaṃ tejasāṃ sannidhānam |",
    "859:3": "samyaksaṃbodhimūrti triguṇavilasitaṃ pañcajñānaikahetuṃ",
    "859:4": "nairākāraṃ nirañjaṃ gaganavadaniśaṃ nirmalaṃ cittacaityam || 1 ||",
    "859:5": "jyotīrūpe tvadīye vinilayatapasā dānaśīlakṣamāsu",
    "859:6": "vīryadhyānākhyaprajñodadhikṛtataraṇo māṇivṛnde sujātau |",
    "859:7": "bodhiṃ prāpto'smi cāsmin sakalapūravare cākaniṣṭhe mahimni",
    "859:8": "vande tvāṃ viśvarūpaṃ sphaṭikamaṇirivopāttanānāprabhedam || 2 ||",
    "859:9": "nānā vaidhyaṃ supūjyopakaraṇamaniśaṃ ḍhaukitaṃ sarvalokaiḥ",
    "859:10": "kiṃ cāhaṃ ḍhaukayiṣye tvadanunayamanāstyaktarājyādidravyaḥ |",
    "859:11": "jātau jātau ca jātau kṛtasukṛtacayaṃ kāyavāṅmānasaistai-",
    "859:12": "statsarvaṃ ḍhaukayiṣye nijatanusahitaṃ saṃgṛhāṇa subuddhe || 3 ||",
    "859:13": "ekaṃ yugmaṃ tṛtīyaṃ yugalayugamatho pañcamaṃ ṣaṣṭhasaṃjñaṃ",
    "859:14": "saptāṣṭau vai navākhyaṃ daśamamatha tathaikādaśaṃ dvādaśākhyam |",
    "859:15": "trāyodaśyaṃ caturdaśyamatha śarakamaṭhaṃ caikataḥ saṃprasūtam",
    "859:16": "ānantyaṃ svaṃ tadaivaṃ jagadakhilamabhūt tvāṃ name caikarūpam || 4 ||",
    "859:17": "eko vairocanākhyastadaparajino buddha akṣobhyasaṃjñaḥ",
    "859:18": "ratnādyaḥ saṃbhavo'sau tritaya amṛtaruksaṃjñakasturyasaṃkhyaḥ |",
    "859:19": "pañcākhyo'moghasiddhistadanu ca jagati khyātasaṃkhyādyasaṃkhyā",
    "859:20": "devā daityāśca martyā bhavadavayavajāḥ sarvadā'haṃ nato'smi || 5 ||",
    "859:21": "śrīśākyasiṃhabuddhakṛtaṃ sragdharāpañcakaṃ samāptam |"
}