{
  "SA08n966:0": "(7) kāmajugupsāvargaḥ",
  "SA08n966:1": "kāmasya narakahetutvam",
  "SA08n966:2": "na kāmeṣu ratiṃ kuryāt kāmāḥ paramavañcakāḥ |",
  "SA08n966:3": "saṃsārabandhanā ghorāḥ sarve narakahetavaḥ ||1 ||",
  "SA08n966:4": "yaḥ saṃrakṣati kāmeṣu tasya duḥkhamanantakam |",
  "SA08n966:5": "na kāmoragadaṣṭasya sukhamasti kathañcana ||2 ||",
  "SA08n966:6": "rāgādivaśagānāṃ ceṣṭitam",
  "SA08n966:7": "varaṃ niśitadhāreṇa kṣureṇa svayamātmanaḥ |",
  "SA08n966:8": "saṃkṣoditā bhavejjihvā na coktaṃ kāmagaṃva(caḥ) ||3 ||",
  "SA08n966:9": "rāgeṇa vañcitāḥ sattvā dveṣeṇa paripīḍitāḥ |",
  "SA08n966:10": "mohasya vaśamāpannā bhāṣante'madhuraṃ vacaḥ ||4 ||",
  "SA08n966:11": "rāgavaśagaḥ sadā duḥkhatamamanubhavati",
  "SA08n966:12": "alparāgānniruddho yaḥ kurute duṣkṛtaṃ bahu |",
  "SA08n966:13": "sa rāgavaśago mūḍho duḥkhād duḥkhamavāpnuyāt ||5 ||",
  "SA08n966:14": "kāmapariṇatimāha",
  "SA08n966:15": "atṛptirasmāt kāmāste na sukhā nāpi śāśvatāḥ |",
  "SA08n966:16": "pariṇāme mahātīvrāstasmāt tān parivarjayet ||6 ||",
  "SA08n966:17": "rāgābhibhūtāḥ puruṣā narakālayavartinaḥ |",
  "SA08n966:18": "na rāgavaśagā ye tu na teṣāṃ narakād bhayam ||7 ||",
  "SA08n966:19": "kāmaviṣaṃ parityājyam",
  "SA08n966:20": "caṇḍācaṇḍisamutthāśca caṇḍāśca pariṇāmataḥ |",
  "SA08n966:21": "kāmā viṣāgnipratimāḥ parivarjyāḥ prayatnataḥ ||8 ||",
  "SA08n966:22": "parivarjitakāmasya nityaṃ mokṣaratasya ca |",
  "SA08n966:23": "naśyantyakuśalā dharmāstamaḥ sūryodaye tathā ||9 ||",
  "SA08n966:24": "kāmānalaḥ narake pātayati",
  "SA08n966:25": "indriyāṇīndriyārthajño mohayitvā pṛthagvidhāḥ |",
  "SA08n966:26": "narake pātayantyete kāmāḥ bālamanoharāḥ ||10 ||",
  "SA08n966:27": "rāgāgneḥ mahimā",
  "SA08n966:28": "pañcendriyaprasaktasya viṣayaiḥ pañcabhistathā |",
  "SA08n966:29": "muhūrtamapi rāgāgnirviṣayairnaiva tṛpyati ||11 ||",
  "SA08n966:30": "saṃśleṣājjāyate vahnirviśleṣānnaiva jāyate |",
  "SA08n966:31": "saṃśleṣādapi viśleṣo (rāgā)",
  "SA08n966:32": "gnirjīryate nṛṇām ||12 ||",
  "SA08n966:33": "dūrānna dāhako vahnirviṣayastasya nāsti saḥ |",
  "SA08n966:34": "dūrāntikasamo ghoro rāgāgniratidāhakaḥ ||13 ||",
  "SA08n966:35": "saṅkalpakāṣṭhaprabhavaḥ spṛhākuṭilavegavān |",
  "SA08n966:36": "tṛṣṇā ghṛtaprasakto'yaṃ rāgāgnirapi dāhakaḥ ||14 ||",
  "SA08n966:37": "dagdhvā śarīrametaddhi jvalanaḥ sampraśāmyate |",
  "SA08n966:38": "nāmarūpavinirmukto rāgāgnirnaiva śāmyate ||15 ||",
  "SA08n966:39": "udvejayati bhūtāni vahniḥ paramadāhakaḥ |",
  "SA08n966:40": "rāgāgniratitīkṣṇo'pi nodvegaṃ kurute nṛṇām ||16 ||",
  "SA08n966:41": "pañcendriyasamuttho'yaṃ viṣayaiḥ pañcabhirvṛtaḥ |",
  "SA08n966:42": "tṛṣṇāsamīraṇabalād rāgāgni(rdahati) prajāḥ ||17 ||",
  "SA08n966:43": "vitarkāraṇisambhūto viṣayaiḥ parivardhitaḥ |",
  "SA08n966:44": "kāṣṭhavad dahyate tena na ca dṛśyo janasya saḥ ||18 ||",
  "SA08n966:45": "yathā yathā hi prabalo rāgāgnistapyate mahān |",
  "SA08n966:46": "tathā tathā (ca)",
  "SA08n966:47": "rāgāndhaiḥ svasukhaṃ parisevyate ||19 ||",
  "SA08n966:48": "agniḥ prakāśako bhavati rāgāgnistamasāvṛtaḥ |",
  "SA08n966:49": "tasmācchiśiravad dhīmān rāgāgniṃ parivarjayet ||20 ||",
  "SA08n966:50": "viṣayapariṇāmamāha",
  "SA08n966:51": "viṣayābhirato janturna sukhī syāt kathañcana |",
  "SA08n966:52": "viṣayāḥ viṣayairdaṣṭāḥ pariṇāme ca dāruṇāḥ ||21 ||",
  "SA08n966:53": "nādye nānte na madhye ca nāsmiṃlloke na cāpare |",
  "SA08n966:54": "sukhadā viṣayā kāmaṃ bhavantīha kathañcana ||22 ||",
  "SA08n966:55": "bāliśasya hi sarvasya tṛṣṇākrīḍanasaṃbhavaiḥ |",
  "SA08n966:56": "na tṛpto viṣayairagnirjvalanasya yathendhanaiḥ ||23 ||",
  "SA08n966:57": "atṛptoḥ viṣayaiḥ sarvo jano'yaṃ parivañcitaḥ |",
  "SA08n966:58": "mṛtyunā'bhyāsanirata etairdoṣairvidahyate ||24 ||",
  "SA08n966:59": "kāmamohāndhānāṃ sthitimāha",
  "SA08n966:60": "sukhānāṃ kāmacārāṇāṃ mohasya khalu ceṣṭitam |",
  "SA08n966:61": "tadeva yadi devānāṃ khagaiḥ syuste samāḥ surāḥ ||25 ||",
  "SA08n966:62": "kalpānteṣvabhisantaptaḥ śasyate saritāṃ patiḥ |",
  "SA08n966:63": "na dṛṣṭistṛpyate rūpaiḥ kalpakoṭiśatairapi ||26 ||",
  "SA08n966:64": "syāt samudrasya caryāptiḥ salilairvaśagādibhiḥ |",
  "SA08n966:65": "na tu dṛṣṭiḥ samudrasya rūpārthaistṛptirasti hi ||27 ||",
  "SA08n966:66": "avitṛptasya kāmebhyaḥ kiṃ sukhaṃ parikalpyate |",
  "SA08n966:67": "tṛptiryāsti vitṛṣṇasya gataśokasya dehinaḥ ||28 ||",
  "SA08n966:68": "mādyante bahumohāndhā na ca buddhayanti bāliśāḥ |",
  "SA08n966:69": "mandena kṣaṇikā yadvat malayendhanapādapāḥ ||29 ||",
  "SA08n966:70": "kāmā asārāḥ vañcakāśca bhavanti",
  "SA08n966:71": "svapnapramoṣadharmāṇo gandharvanagaropamāḥ |",
  "SA08n966:72": "riktāstucchā asārāśca kāmāḥ paramavañcakāḥ ||30 ||",
  "SA08n966:73": "(kā) mā mohena ( ca)",
  "SA08n966:74": "samāḥ kiṃ pākasadṛśopamāḥ |",
  "SA08n966:75": "kāmā lokahitakarā vahnivat parikīrtitāḥ ||31 ||",
  "SA08n966:76": "kāmasyādīnavaṃ jñātvā yena tatphalamohitāḥ |",
  "SA08n966:77": "tena taddarśakāḥ prītā gatakāṃkṣasya (dehinaḥ) ||32 ||",
  "SA08n966:78": "(a)nyathā cintyamānānāṃ yathā prāptā punastathā |",
  "SA08n966:79": "sarvataḥ pāpakartāraḥ kāmā loke viṣopamāḥ ||33 ||",
  "SA08n966:80": "kāmairatṛptamanasaste te devāścyutāḥ punaḥ |",
  "SA08n966:81": "patanti narake mūḍhāḥ kāmena parivañcitāḥ ||34 ||",
  "SA08n966:82": "nārīṃ nindayati",
  "SA08n966:83": "nadītaraṅgacapalā vidyullekhasamāśca te |",
  "SA08n966:84": "mīnāvartabalā nāryaḥ kāmalokaviṣāspadāḥ ||35 ||",
  "SA08n966:85": "vicintitā vivardhante varddhitā vahnisannibhāḥ |",
  "SA08n966:86": "ādau cānte tathā kāmāstasmāt kāmān vivarjayet ||36 ||",
  "SA08n966:87": "kāmasevanaphalam",
  "SA08n966:88": "yathā yathā hi sevyante vivardhante tathā tathā |",
  "SA08n966:89": "vahnijvālāsamāsṛṣṭāḥ kāmāḥ kaṭuvipākinaḥ ||37 ||",
  "SA08n966:90": "kāmavarjanaphalam āha",
  "SA08n966:91": "evaṃ doṣaṃ sadā jñātvā dhīraḥ kāmān vivarjayet |",
  "SA08n966:92": "parivartitakāmasya sukhaṃ bhavati naiṣṭhikam ||38 ||",
  "SA08n966:93": "kāmāgniḥ devānnapi pātayati",
  "SA08n966:94": "asaṅkhyāni sahasrāṇi devānāṃ niyutāni ca |",
  "SA08n966:95": "patanti kāmadahanaṃ narakaṃ vahnibhairavam ||39 ||",
  "SA08n966:96": "yathāgniviṣaśastrāṇi varjayanti sukhārthinaḥ |",
  "SA08n966:97": "tathā kāmāḥ sadā varjyā hetavo narakasya te ||40 ||",
  "SA08n966:98": "na dṛṣṭo na śrutaḥ kaścid yaḥ kāmavaśagaḥ pumān |",
  "SA08n966:99": "na kāmairvipralabdhaḥ syānna ca duḥkhena pīḍitaḥ ||41 ||",
  "SA08n966:100": "tasmādalamalaṃ kāmairmā caiteṣu manaḥ kṛthāḥ |",
  "SA08n966:101": "sarve sarvāsvavasthāsu kāmā vahniviṣopamāḥ ||42 ||",
  "SA08n966:102": "anādirmati saṃsāre śatravaścittasambhavāḥ |",
  "SA08n966:103": "ahantvāttu bhavet prītirna sā kāmaiḥ kathañcana ||43 ||",
  "SA08n966:104": "sakalmaṣā kaṭuphalā duḥkhāt kāmodbhavā ratiḥ |",
  "SA08n966:105": "yā tu kāmavinirmuktā sā ratiḥ pari(bhāṣitā) ||44 ||",
  "SA08n966:106": "yoginaḥ paramā gatiḥ",
  "SA08n966:107": "tāṃ samāśritya gacchanti yoginaḥ paramāṃ gatim |",
  "SA08n966:108": "na tu kāmakṛtā prītirnayate padamacyutam ||45 ||",
  "SA08n966:109": "kāmajaratiṃ nindati",
  "SA08n966:110": "āpātamadhurā ramyā vipāke jvalanopamā |",
  "SA08n966:111": "ratirbhavati kāmāgnijanyā narakagāminī ||46 ||",
  "SA08n966:112": "āpātaramyā madhurā madhye ramyā ca sarvadā |",
  "SA08n966:113": "śāntamante ca vimalaṃ nayate padamacyutam ||47 ||",
  "SA08n966:114": "ādyantamadhyakalyāṇī nityaṃ māteva śobhanā |",
  "SA08n966:115": "tāṃ vyudasya kathaṃ bālā rakṣante (kāmajāṃ ratim ) ||48 ||",
  "SA08n966:116": "kāmakṛtā ratiḥ nirataṃ tapati",
  "SA08n966:117": "madhyādinidhane duḥkhā nityaṃ doṣādibhirvṛtā |",
  "SA08n966:118": "kathaṃ sā sevyate bālairyā na dṛṣṭā sukhāvahā ||49 ||",
  "SA08n966:119": "viṣamañjarivad ramyā sparśe jvalanasambhavā |",
  "SA08n966:120": "tathā kāmakṛtā prītiḥ pariṇāme viṣopamā ||50 ||",
  "SA08n966:121": "hūyamāno yathā vahnirjvalanena praśāmyati |",
  "SA08n966:122": "dāhena ca prarohaḥ syāt tadvat kāmakṛtā ratiḥ ||51 ||",
  "SA08n966:123": "pataṅgaḥ paśyati hyagni dāhadoṣaṃ na paśyati |",
  "SA08n966:124": "tathā kāmakṛtāṃ prītiṃ paśyantyakṛtabuddhayaḥ ||52 ||",
  "SA08n966:125": "yastu rāgakṛto dāhaḥ pacyate kāmināṃ sadā |",
  "SA08n966:126": "pataṅgasadṛśaṃ dāhaṃ sarvathā nai(va) paśyati ||53 ||",
  "SA08n966:127": "kāmapramādāt patanaṃ dhruvameva",
  "SA08n966:128": "tasmāt kāma(viṣaṃ)",
  "SA08n966:129": "tyaktvā nityaṃ jīvatha he surāḥ |",
  "SA08n966:130": "bhavantu mā vṛthā janmapramādena prapātanam ||54 ||",
  "SA08n966:131": "saṃkṣīṇaśubhakarmāṇo nityaṃ kāmairvimohitāḥ |",
  "SA08n966:132": "taṃ hitvā narakaṃ yānti kāmamohena vañcitāḥ ||55 ||",
  "SA08n966:133": "kāmamohitaḥ viṣavṛkṣamayaṃ puṣpaṃ pibati",
  "SA08n966:134": "viṣavṛkṣamayaṃ puṣpaṃ pīyate bhramarairyathā |",
  "SA08n966:135": "tathā viṣātmakamidaṃ sukhaṃ bhuṅkte hi mohitaḥ ||56 ||",
  "SA08n966:136": "jīveyuḥ pāmarāḥ kecit viṣaṃ pītvā'pi durbhagāḥ |",
  "SA08n966:137": "na kāmaviṣapītasya jīvitaṃ durlabhaṃ bhavet ||57 ||",
  "SA08n966:138": "yathā hi narake vahnirjvalayatya vicāriṇam |",
  "SA08n966:139": "tathā kāmamayo vahnirdahatīha divaukasaḥ ||58 ||",
  "SA08n966:140": "kāmāgniḥ hiṃsaka eva",
  "SA08n966:141": "śrutipāśamayo vahniḥ pretāneṣa dahatyati |",
  "SA08n966:142": "dahane hiṃsako vahnirnṛṇāṃ paryeṣaṇātmakaḥ ||59 ||",
  "SA08n966:143": "evamagnisamaṃ tāvat parihārya samantataḥ |",
  "SA08n966:144": "sarvalokamaśeṣeṇa dahyate kāmamohitaḥ ||60 ||",
  "SA08n966:145": "viṣayāsaktaṃ manaḥ vyasane pātayati",
  "SA08n966:146": "viṣayeṣu sadācittaṃ dhāvantaṃ cañcalaṃ mahat |",
  "SA08n966:147": "na tyājyaṃ vyasane mūḍha yad paśyasi bhaviṣyati ||61 ||",
  "SA08n966:148": "kāmeṣu rakṣa te cittaṃ vyasanenāvabudhyate |",
  "SA08n966:149": "vyasanaughe samutpanne tat paścāt paritapyate ||62 ||",
  "SA08n966:150": "kāmamohitāḥ mahadbhayamapi na paśyanti",
  "SA08n966:151": "vṛthā kāmamadairmattā devāḥ prakṛtidurbalāḥ |",
  "SA08n966:152": "bhramanti bhramitāḥ kāmairna paśyanti mahad bhayam ||63 ||",
  "SA08n966:153": "viśvasanti hi ye devāḥ kāmeṣvahitakāriṣu |",
  "SA08n966:154": "vyatirekeṣu te paścāt pratibudhyantyamedhasaḥ ||64 ||",
  "SA08n966:155": "kāmāḥ paramavañcakā bhavanti",
  "SA08n966:156": "na ca paśyanti (vi)",
  "SA08n966:157": "budhāścittena parivañcitāḥ |",
  "SA08n966:158": "kṣaṇikā madhurā jātāḥ kāmāḥ paramavañcakāḥ ||65 ||",
  "SA08n966:159": "kāma prati na viśvaset",
  "SA08n966:160": "śataśaśca sahastraiśca koṭiśaḥ padmaśastathā |",
  "SA08n966:161": "labdhā naṣṭā punaḥ kāmā na teṣāṃ viścaset pumān ||66 ||",
  "SA08n966:162": "kāmairmohitaḥ pataṅgasamo narakāgninā dahyate",
  "SA08n966:163": "viṣayād bandhanaṃ tīvraṃ sarve narakahetavaḥ |",
  "SA08n966:164": "tasmādatyantatastyaktvā śreyase kriyatāṃ manaḥ ||67 ||",
  "SA08n966:165": "rāgeṇa rañjitāḥ pūrvaṃ dveṣeṇa ca tiraskṛtāḥ |",
  "SA08n966:166": "mohena mohitāścaiva te'śrutā'kṛtakāriṇaḥ ||68 ||",
  "SA08n966:167": "kāmārthaireṣyate bālaḥ punaḥ kāmairvimohitaḥ |",
  "SA08n966:168": "sa pataṅgasamo mūḍhaḥ dahyate narakāgninā ||69 ||",
  "SA08n966:169": "kāmavaśagāḥ suralokādapi patanti",
  "SA08n966:170": "avaśyambhāvi patanaṃ suralokāt samantataḥ |",
  "SA08n966:171": "na jñātvā kāmavaśago syādiha kathañcana ||70 ||",
  "SA08n966:172": "kāmena vañcitāḥ sattvāḥ kāmena ca vimohitāḥ |",
  "SA08n966:173": "kāmapāśāpakṛṣṭāste patanti narake sadā ||71 ||",
  "SA08n966:174": "kāmaṃ tyaktva svahite manaḥ karttavyam",
  "SA08n966:175": "tadetad vyasanaṃ sattvāḥ svahite kriyatāṃ manaḥ |",
  "SA08n966:176": "manasāpi svadāntena nānutapyanti dehinaḥ ||72 ||",
  "SA08n966:177": "manoviṣeṇa ye daṣṭāḥ kāmavegena sarvadā |",
  "SA08n966:178": "te mūḍhā mṛtyuvaśagāḥ kāmānalahatā narāḥ ||73 ||",
  "SA08n966:179": "na tṛptirasti kāmānāṃ tṛṣṇayā hitakāriṇām |",
  "SA08n966:180": "tṛṣṇāpi tṛptijanikā mano naiva hi tṛpyati ||74 ||",
  "SA08n966:181": "jñānadīpenaijendriyāṇāṃ viṣayebhyastṛptirjāyate",
  "SA08n966:182": "na jātu viṣayaistṛptirindriyāṇāṃ bhaviṣyati |",
  "SA08n966:183": "yadi na jñānadīpena kṣapayiṣyanti (te narāḥ) ||75 ||",
  "SA08n966:184": "nārīsevanena nāśaḥ suniścitaḥ",
  "SA08n966:185": "yoṣitaḥ sevyamānā hi vitarkaśatamālikāḥ |",
  "SA08n966:186": "pravardhati yathā vahnirvāyunā samudīritaḥ ||76 ||",
  "SA08n966:187": "kāmāgnidīptāḥ kadāpi śāntiṃ nāpnuvanti",
  "SA08n966:188": "taṃ matvā vegarabhasā nityaṃ kāmo'gnidīpitaḥ |",
  "SA08n966:189": "kāmān hāpayati jñānī buddhatattvavicintakaḥ ||77 ||",
  "SA08n966:190": "ye nityaṃ bhrāntamanaso nityaṃ viṣayatatparāḥ |",
  "SA08n966:191": "ramante vibudhāḥ sarve tat sarvaṃ mohaceṣṭitam ||78 ||",
  "SA08n966:192": "sevyamāno hi vibudhairviṣayāgnirvivardhate |",
  "SA08n966:193": "pāśenānena saṃyukto vahnirvāyusamīritaḥ ||79 ||",
  "SA08n966:194": "rāgavivaśā amarā api patanti",
  "SA08n966:195": "amarāḥ rāgavivaśā nityaṃ viṣayatatparāḥ |",
  "SA08n966:196": "devalokāt patantyete moharāgeṇa vañcitāḥ ||80 ||",
  "SA08n966:197": "ramante viṣayairete tatra tallīnamānasāḥ |",
  "SA08n966:198": "na ca vindanti yad duḥkhaṃ viprayogo bhaviṣyati ||81 ||",
  "SA08n966:199": "viyogajaṃ duḥkhaṃ kaṣṭapradameva",
  "SA08n966:200": "yadetat sukhamevādau divyaṃ pañcaguṇānvitam |",
  "SA08n966:201": "viyogajasya duḥkhasya kalāṃ nārhatiṣoḍaśīm ||82 ||",
  "SA08n966:202": "kāmānāṃ tadvighāto hi janenaivopayujyate |",
  "SA08n966:203": "satṛṣṇasya tathā tṛptiḥ kāmebhyo naiva jāyate ||83 ||",
  "SA08n966:204": "kāmānusevinaḥ duḥkhaṃ kadāpi śāntiṃ nādhigacchati",
  "SA08n966:205": "anapekṣitacittasya nityaṃ kāmānusevinaḥ |",
  "SA08n966:206": "dīrgharātrānuśayikaṃ duḥkhaṃ naiva praśāmyate ||84 ||",
  "SA08n966:207": "tvaritaṃ rakṣyate mūḍho vyasanenaiva budhyate |",
  "SA08n966:208": "paścāttu vyasane prāpte jānīte yasya tat phalam ||85 ||",
  "SA08n966:209": "āsvādabhadrakā hyete kāmāḥ paramadāruṇāḥ |",
  "SA08n966:210": "dūtakān narakasyaitān carantyahitakāriṇaḥ ||86 ||",
  "SA08n966:211": "viṣayāgnidagdhāḥ narakaṃ yānti",
  "SA08n966:212": "yasteṣāṃ viśvaset martyo jñānacakṣurvigarhitaḥ |",
  "SA08n966:213": "viṣayāgnirabhratulyaḥ sa yāti narakaṃ naraḥ ||87 ||",
  "SA08n966:214": "alpāsvādālpahṛdayā nityaṃ puruṣavañcakāḥ |",
  "SA08n966:215": "gandharvanagaraprakhyāḥ kāmā āsvādabhadrakāḥ ||88 ||",
  "SA08n966:216": "viṣayamohitāḥ devā api durgati yānti",
  "SA08n966:217": "(yathā) dīpaprabhā(bhasma)",
  "SA08n966:218": "sañchanneva punaḥ punaḥ |",
  "SA08n966:219": "na ca bindatyamanaso devā viṣayamohitāḥ ||89 ||",
  "SA08n966:220": "viṣayeṇātirabhasā nityaṃ kāmavaśānugāḥ |",
  "SA08n966:221": "na vidanti mahad duḥkhaṃ yadavaśyaṃ bhaviṣyati ||90 ||",
  "SA08n966:222": "ramaṇīyāni kāmāni yasyaivaṃ jāyate matiḥ |",
  "SA08n966:223": "sa paścād vyasane prāpte mūḍho'sau vipralapyate ||91 ||",
  "SA08n966:224": "na kāmena madāndhasya viṣayairmohitasya ca |",
  "SA08n966:225": "naityikaṃ bhavati śarmma yatsukhānāmanuttamam ||92 ||",
  "SA08n966:226": "ādhyātmikasukhāpekṣayā kāmasukhaṃ hīnatamam",
  "SA08n966:227": "yacca kāmasukhaṃ loke yacca tṛṣṇodbhavaṃ sukham |",
  "SA08n966:228": "ekasyādhyātmikasyedaṃ kalāṃ nārhatiṣoḍaśīm ||93 ||",
  "SA08n966:229": "kāmī kadāpi sukhaṃ nāśnute",
  "SA08n966:230": "na sukhī vartate tāvadya yasya kāmo hṛdi sthitaḥ |",
  "SA08n966:231": "sa sarvaduḥkhabhāgārho narakānupadhāvati ||94 ||",
  "SA08n966:232": "na tṛptirvidyate kāmairapi (bhogaḥ)",
  "SA08n966:233": "śataṃ nṛṇām |",
  "SA08n966:234": "yatra saukhyaṃ na tatrāsti tṛptirviṣayasevinām ||95 ||",
  "SA08n966:235": "sevyamānāḥ sadā kāmā vardhante ca muhurmuhuḥ |",
  "SA08n966:236": "te vardhitā viṣasamā bhavanti vinipātinaḥ ||96 ||",
  "SA08n966:237": "vipattikuśalā ghorā nityaṃ patanahetavaḥ |",
  "SA08n966:238": "na ca teṣāṃ parityāgaṃ kurvanti viṣayotsavāḥ ||97 ||",
  "SA08n966:239": "yasya dṛṣṭisamudrasya rūpaistṛptirna vidyate |",
  "SA08n966:240": "tathā śarmamanojñaiśca rasatṛptirna vidyate ||98 ||",
  "SA08n966:241": "gandhairapi sadā ghrāṇaṃ na tṛptimadhigacchati |",
  "SA08n966:242": "sparśāḥ sammukhasaṃsparśāḥ sevyante naiva tṛpyate ||99 ||",
  "SA08n966:243": "śabdaiḥ kāntaiḥ sumadhuraiḥ śrotrameti na tarpaṇam |",
  "SA08n966:244": "mano'pi tṛptiviśvastaṃ vardhamānaṃ na tṛpyati ||100 ||",
  "SA08n966:245": "indriyāṇi kāmabhūmiṣu pātayanti",
  "SA08n966:246": "ṣaḍendriyāṇi capalānyādhṛtāni ratau punaḥ |",
  "SA08n966:247": "bhramanti muṣitā nityaṃ kāmabhūmiṣvanekaśaḥ ||101 ||",
  "SA08n966:248": "na tṛptirasti devānāṃ gajānāṃ vai tṛṇairyathā |",
  "SA08n966:249": "analasya svabhāvo'yaṃ tasya tṛptirna vidyate ||102 ||",
  "SA08n966:250": "ṣaḍete vahnayastīvrā vitarkānilamūrchitāḥ |",
  "SA08n966:251": "bhramanti muṣitā nityaṃ kāmabhūmiṣvanekaśaḥ ||103 ||",
  "SA08n966:252": "indriyadagdhā narakaṃ yānti",
  "SA08n966:253": "tairayaṃ dahyate loko na ca vindatyabuddhimān |",
  "SA08n966:254": "āsvādabhadrakā hayete narakasya ca hetavaḥ ||104 ||",
  "SA08n966:255": "kāmamohitaḥ sukhavañcito bhavati",
  "SA08n966:256": "kāmā viṣayalobhāste lelihānā yathoragāḥ |",
  "SA08n966:257": "vilocanavaro hayeṣa na ca kāmairvimohitaḥ ||105 ||",
  "SA08n966:258": "kāmavaśīnaraḥ netrahīnā mūḍhataraḥ",
  "SA08n966:259": "sukhānusāriṇaḥ kāmo narakānupadhāvati |",
  "SA08n966:260": "na netrahīno narake pātyate satkriyānvitaḥ ||106 ||",
  "SA08n966:261": "tasmād varaṃ vicakṣuḥ syānna tu kāmavaśo naraḥ |",
  "SA08n966:262": "aśakyavañcitā mūḍhāḥ kāmairahitakāribhiḥ ||107 ||",
  "SA08n966:263": "kāmacāriṇāṃ jñānādikaṃ durlabham",
  "SA08n966:264": "anirvidyanti kāmebhyo mohitāḥ svena cetasā |",
  "SA08n966:265": "na jñānaṃ nāpi vijñānaṃ vidyate kāmacāriṇām ||108 ||",
  "SA08n966:266": "kāmaḥ mṛtyubhavanaṃ nayati",
  "SA08n966:267": "yad duḥkhakāmajaṃ hatvā punaḥ kāmavaśānugāḥ |",
  "SA08n966:268": "mitrarūpā ca ye kāmāḥ kimpākaphalasannibhāḥ |",
  "SA08n966:269": "nayanti mṛtyubhavanaṃ durgatīśca punaḥ punaḥ ||109 ||",
  "SA08n966:270": "anivarttya yathā toyamāpagānāmanekaśaḥ |",
  "SA08n966:271": "tathā saukhyagataṃ nṛṇāṃ sarvathā na vivartate ||110 ||",
  "SA08n966:272": "vanopavanabhogeṣu sukhaprāpteṣvanekaśaḥ |",
  "SA08n966:273": "yo na tṛpyati kāmeṣu sa naro'dhamagāmikaḥ ||111 ||",
  "SA08n966:274": "pramādo pahato jantuḥ kāmāsvādeṣu tatparaḥ |",
  "SA08n966:275": "rūpeṣu rakṣyate nityaṃ pariṇāme ca vidyate ||112 ||",
  "SA08n966:276": "ghanacchāyāsvarūpāṇi karmamiśrāṇi yāni vai |",
  "SA08n966:277": "tāni caiva kathaṃ devāḥ śakṣyante kāmagocare ||113 ||",
  "SA08n966:278": "kāmāḥ kadāpi na sevyāḥ",
  "SA08n966:279": "yadi nityā bhaveyurna kāmāste syurviṣopamāḥ ||114 ||",
  "SA08n966:280": "kāmatṛṣṇāduḥkhakarī",
  "SA08n966:281": "tathāpi kāmatṛṣṇā yā na sā jāti vilakṣaṇā |",
  "SA08n966:282": "prāgeva nityaṃ duḥkhāya śūnyamātmānameva ca ||115 ||",
  "SA08n966:283": "teṣu duḥkhavipākeṣu kathaṃ rakṣantyabuddhayaḥ |",
  "SA08n966:284": "kāmāsvādeṣu rakṣyante bāliśāḥ mandabuddhayaḥ |",
  "SA08n966:285": "ādīnavaṃ na buddhayante kimpākaphalasannibham ||116 ||",
  "SA08n966:286": "rūpaśabdādibaddho'yaṃ tṛṣṇāviprakṛto janaḥ |",
  "SA08n966:287": "dīpyate vivaśo nityaṃ,",
  "SA08n966:288": "kukarmaphalamohitam ||117 ||",
  "SA08n966:289": "āsvādayitvā puruṣāḥ kāmān viṣaphalopamān |",
  "SA08n966:290": "tṛṣṇayā tṛptamanasaḥ patanti narake punaḥ ||118 ||",
  "SA08n966:291": "yathābhivarṣate toyaṃ vardhante sarito yathā |",
  "SA08n966:292": "tathā kāmābhivarṣeṇa devānāṃ vardhate'nalaḥ ||119 ||",
  "SA08n966:293": "kāmasukhasya nānto vidyate",
  "SA08n966:294": "jalasambhavamīno'pi dṛśyate tṛṣṇayā''turaḥ |",
  "SA08n966:295": "evaṃ sukhābhivṛddhā ca na vitṛpyati devatā ||120 ||",
  "SA08n966:296": "ākāśasya yathā nānto vidyate nāpi saṃśayaḥ |",
  "SA08n966:297": "evaṃ kāmeṣu nāstyantaḥ kāmināṃ nāsti saṃkṣayaḥ ||121 ||",
  "SA08n966:298": "salilādibhiratṛptasya sāgarasyormimālinaḥ |",
  "SA08n966:299": "na tu kāmairatṛptasya tṛptirasti kathañcana ||122 ||",
  "SA08n966:300": "aprāptairviṣayairdevā na vitṛpyanti bāliśāḥ |",
  "SA08n966:301": "viṣayairnaiva tṛpyanti sukhalālasatatparāḥ ||123 ||",
  "SA08n966:302": "kāmastāpāya,",
  "SA08n966:303": "na tu śāntyai",
  "SA08n966:304": "saṃprāpte vyasane tīvre cyavamānepyanekaśaḥ |",
  "SA08n966:305": "tapyate viṣaye tasmāt paraṃ kāmo na śakyate ||124 ||",
  "SA08n966:306": "vilokya puruṣānete kāmaviśvāsaghātinaḥ |",
  "SA08n966:307": "tyajanti vyasane prāptā vipadyante hi te narāḥ ||125 ||",
  "SA08n966:308": "atṛptasya sukhaṃ nāsti viṣayaiścāpi tṛpyate |",
  "SA08n966:309": "ye vā tṛiptikarā dṛṣṭāstān buddhvā (tu)",
  "SA08n966:310": "vivarjayet ||126 ||",
  "SA08n966:311": "viṣayānparityajya śāntiḥ sevyā",
  "SA08n966:312": "sukhamūlā sadā śāntirasukhā viṣayā matāḥ |",
  "SA08n966:313": "tasmācchāntisukhā devā varjayitvā viṣayoragān ||127 ||",
  "SA08n966:314": "badhabandhanarogādi viṣayebhyo mahadbhayam |",
  "SA08n966:315": "sambhrāntiriha saṃsāre viṣayaireva jāyate ||128 ||",
  "SA08n966:316": "saṃyogā viprayogāntāḥ śataśo'tha sahastraśaḥ |",
  "SA08n966:317": "jātau jātau sadā dṛṣṭāḥ saugataistattvadarśibhiḥ ||129 ||",
  "SA08n966:318": "aneka sukhasaṃsāraḥ viṣayātmaka eva",
  "SA08n966:319": "anekasukhasaṃsāro viṣayeṣu hi vidyate |",
  "SA08n966:320": "viṣayaiśca bhavet sarva jātau jātau prajāyate ||130 ||",
  "SA08n966:321": "kaṣṭairyairanakāmairna śakyate'mūḍhacetasā |",
  "SA08n966:322": "punastāneva mohāndhāḥ sevante'kṛtabuddhayaḥ ||131 ||",
  "SA08n966:323": "viṣayaśatrusevinaḥ bāliśāḥ bhavanti",
  "SA08n966:324": "varjate hi sadā śatruvañcanāśaṅkayā naraḥ |",
  "SA08n966:325": "viṣayāḥ śatrubhūtā hi na vaśyante kathañcana ||132 ||",
  "SA08n966:326": "kāmabaddhāḥ sadā mohabāliśā vā bhavanti te |",
  "SA08n966:327": "na tyajanti kathaṃ mūḍhā mohitāḥ svena karmaṇā ||133 ||",
  "SA08n966:328": "yathā bahnibhayāt kaścid vahnimevopasevate |",
  "SA08n966:329": "tathā viṣayasaṃmūḍho viṣayānupasevate ||134 ||",
  "SA08n966:330": "snāyusaṅgrathitaḥ pāśo dṛṣṭiramyo yathā bhavet |",
  "SA08n966:331": "tathā viṣayaramyo'yaṃ pāśaḥ paramadāruṇaḥ ||135 ||",
  "SA08n966:332": "kāmasukhaṃ nāśāya bhavati",
  "SA08n966:333": "kiṃpākasya yathā''svādo madhurāgro mahodayaḥ |",
  "SA08n966:334": "paścād bhavati nāśāya sukhaṃ tadvadidaṃ nṛṇām ||136 ||",
  "SA08n966:335": "pradīpasya śikhāṃ yāvat pataṅgo mohamūrchitaḥ |",
  "SA08n966:336": "patate dahyate caiva tathedaṃ sukhamiṣyate ||137 ||",
  "SA08n966:337": "ajñātvā hi tathā bālā ramyadehasukhecchayā |",
  "SA08n966:338": "spṛśanti jvalanaṃ tadvat sukhametad bhaviṣyati ||138 ||",
  "SA08n966:339": "tṛṣṇāvighāta eva sukhāya jāyate",
  "SA08n966:340": "yathā ramyo vanamṛgastṛṣṇārta upadhāvati |",
  "SA08n966:341": "na ca tṛṣṇāvighāto'sya tadidaṃ sukhamiṣyate ||139 ||",
  "SA08n966:342": "na tṛptā na ca tṛpyanti na ca tṛptirbhaviṣyati |",
  "SA08n966:343": "viṣayaiḥ sarvadevānāṃ tasmāt kāmo na śāntaye ||140 ||",
  "SA08n966:344": "viṣayaiḥ pramattāḥ duḥkhamanubhavanti",
  "SA08n966:345": "pratyutpannasukhāḥ kāmā nāntakalyāṇakārakāḥ |",
  "SA08n966:346": "rañjitā viṣayairdevā vikṣiptamanasaḥ sadā ||141 ||",
  "SA08n966:347": "nānāsaukhyapramattasya viṣayairvañcitasya ca |",
  "SA08n966:348": "samprāpte mṛtyukāle ca na śamāyāsya vidyate ||142 ||",
  "SA08n966:349": "anukrameṇa maraṇamabhyeti tacca vidyate |",
  "SA08n966:350": "viṣayāpahatairdevaiḥ kāmavyāsaktabuddhibhiḥ ||143 ||",
  "SA08n966:351": "kāmā ahitakāriṇo bhavanti",
  "SA08n966:352": "jānīyādadya me devā yad duḥkhaṃ viprayogajam |",
  "SA08n966:353": "muhūrtamapi kāmeṣu na kuryāt tatra saṃsthitim ||144 ||",
  "SA08n966:354": "rāgāgninā dagdho vimohito jāyate",
  "SA08n966:355": "anityātmabhayāḥ kāmā nityaṃ cāhitakāriṇaḥ |",
  "SA08n966:356": "tathā vimohitān kālaḥ punastānanusevate ||145 ||",
  "SA08n966:357": "rāgāgninā pradahayante nityaṃ devāḥ pramohitāḥ |",
  "SA08n966:358": "dahyamānāḥ punastattvaṃ praśaṃsanti punaḥ punaḥ ||146 ||",
  "SA08n966:359": "rathacakravatsadā bhrāntā viṣayavimohitāḥ bhavanti",
  "SA08n966:360": "viṣayeṣu na rakṣyante teṣāṃ duḥkhamiva sthitam |",
  "SA08n966:361": "traidhātukamidaṃ sarva bhrāmyate rathacakravat ||147 ||",
  "SA08n966:362": "gandharvanagarasadṛśāḥ kāmāḥ bhavanti",
  "SA08n966:363": "sattvā avidyayā mugdhā nityaṃ duḥkhasya bhoginaḥ |",
  "SA08n966:364": "vidyudālātacakreṇa samāḥ kāmāḥ prakīrtitāḥ |",
  "SA08n966:365": "svapne gandharvanagarasadṛśā vipralambhinaḥ ||148 ||",
  "SA08n966:366": "pañcaskandhamatirduḥkhitastiṣṭhati",
  "SA08n966:367": "anityaduḥkhaśūnyeṣu na kuryānmatimātmavān |",
  "SA08n966:368": "pañcaskandhāsuraiḥ proktaḥ śubhai riktaḥ svabhāvataḥ ||149 ||",
  "SA08n966:369": "anyathā viṣavad vijñaḥ kāmeṣu ca prasahyate |",
  "SA08n966:370": "sa budhaḥ pāragaḥ śāntaḥ sattvānāmanukampakaḥ ||150 ||",
  "SA08n966:371": "nirvāṇonmukha eva doṣācchāntimadhigacchati",
  "SA08n966:372": "hitvā kleśamayaṃ pāśaṃ nirvāṇasyāntike sthitaḥ ||151 ||",
  "SA08n966:373": "kāmavibhrāntasya śāntikathā vṛthā",
  "SA08n966:374": "prabhavenna ca doṣeṣu kāmacaryāratasya ca |",
  "SA08n966:375": "vibhrāntamanasastasya kutaḥ śāntirbhaviṣyati ? ||152 ||",
  "SA08n966:376": "vibhrāntaṃ paśyatu mano viṣayeṣu pradhāvati |",
  "SA08n966:377": "saddharmapathavibhrānto narakeṣūpapadyate ||153 ||",
  "SA08n966:378": "aśaktaprāptavibhraṣṭe kiṃ kāmairvidyutopamaiḥ |",
  "SA08n966:379": "kiṃpākaviṣaśastrāgnisannibhairduḥkhahetubhiḥ? ||154 ||",
  "SA08n966:380": "kāmāgniḥ viṣayasevanena vardhate",
  "SA08n966:381": "yathā yathā hi sevyante vardhante te tathā tathā |",
  "SA08n966:382": "avitṛptikarā hyete vahnidāhasya hetavaḥ ||155 ||",
  "SA08n966:383": "kāmān varjayitvaiva sukhamaśnuvate janāḥ",
  "SA08n966:384": "dāhadoṣeṇa sambhrāntāḥ ye surāḥ sukhakāṅkṣiṇaḥ |",
  "SA08n966:385": "varjayitvā'śivān kāmāstataḥ saukhyaṃ bhaviṣyati ||156 ||",
  "SA08n966:386": "kāmāḥ vidyud guṇopamāḥ cañcalāḥ",
  "SA08n966:387": "vañcayitvā janaṃ mūḍhaṃ śāṭī kṛtyeva bandhanam |",
  "SA08n966:388": "pratyayo netracapalaḥ kāmā vidyud guṇopamāḥ || 157 ||",
  "SA08n966:389": "uparyupari kāmā yaiḥ sevyante kāmatṛṣṇayā |",
  "SA08n966:390": "te rāgavahninā dagdhā dāhād dāhamavāpnuyāt ||158 ||",
  "SA08n966:391": "atimūḍhatamā hyete ye surāḥ kāmamohitāḥ |",
  "SA08n966:392": "athavā ye na gacchanti yatsukhāt sukhamuttamam ||159 ||",
  "SA08n966:393": "nirvāṇagāmino nāsti vinā muktyā kutaḥ sukham? |",
  "SA08n966:394": "tasmāt kāmānna seveta kaṣṭaḥ kāmasamāgamaḥ ||160 ||",
  "SA08n966:395": "indriyāṇi na tṛpyante viṣayai rāgasevinaḥ |",
  "SA08n966:396": "atṛptau ca kutaḥ śarma sarvathā sampraveśate ||161 ||",
  "SA08n966:397": "tasyāgramubhayād vetti saṃsārād duḥkhasāgarāt |",
  "SA08n966:398": "kāmān tṛṣṇāviṣayagān parityajati pāpakān ||162 ||",
  "SA08n966:399": "kāmodayavyayau samyagavadheyau",
  "SA08n966:400": "etāni girikūṭāni ramyāṇi vividhairdrumaiḥ |",
  "SA08n966:401": "dhyāyante tāni saṃśritya kāmānāmudayavyayau ||163 ||",
  "SA08n966:402": "śīlena śraddhayā ca iṣṭasādhanaṃ karttavyam",
  "SA08n966:403": "na kāmabandhanestṛptāḥ kāmajaṃ nidhanaṃ hi tat |",
  "SA08n966:404": "na śīlaśraddhe yeneṣṭe labhyate'śivakāraṇam |",
  "SA08n966:405": "kāmajaṃ nidhanaṃ hyetat saṃsārāṭavideśakam ||164 ||",
  "SA08n966:406": "pāpāni parityajya sukhāvahaḥ śāntimārgaḥ sevanīyaḥ",
  "SA08n966:407": "yatra kāmavisaṃyuktaṃ bandhanaṃ vanamucyate |",
  "SA08n966:408": "yatra bhāsayate pāpād yatra śāntiḥ sukhāvahā |",
  "SA08n966:409": "tat kevalaṃ mahājñānaṃ kathyate nidhanaṃ dhanam ||165 ||",
  "SA08n966:410": "kāmatṛṣṇābhyāṃ vimuktaḥ śivamāpnoti",
  "SA08n966:411": "ye prasaktā na kāmeṣu tṛṣṇayā na pralobhitāḥ |",
  "SA08n966:412": "te śivaṃ sthānamāpannā na kāmāgnipraveśakāḥ ||166 ||",
  "SA08n966:413": "avitṛptāḥ narāḥ naśyantyeva",
  "SA08n966:414": "tṛptirnāsti sadā kāmairna kāmāḥ śāntaye smṛtāḥ |",
  "SA08n966:415": "tṛṣṇāsahāyasaṃyuktā jvalanti jvalanopamāḥ ||167 ||",
  "SA08n966:416": "avitṛptā vinaśyanti narā devāstathoragāḥ |",
  "SA08n966:417": "te kevalaṃ praṇaṣṭā hi narakāgni pradarśakāḥ ||168 ||",
  "SA08n966:418": "tṛṣṇāmohitasya mṛtyuradhipatiḥ",
  "SA08n966:419": "vitarkāpahatasyāsya viṣayairvañcitasya ca |",
  "SA08n966:420": "tṛṣṇayā mohitasyaiṣa mṛtyū rājā bhaviṣyati ||169 ||",
  "SA08n966:421": "kāmāsaktāḥ pathyāpathyaṃ na vijānanti",
  "SA08n966:422": "saṃsaktakāmabhogeṣu pathyāpathyaṃ na vidyate |",
  "SA08n966:423": "janā vimohitāḥ sarvaiviṣayaiḥ kāmasaṃjñakaiḥ ||170 ||",
  "SA08n966:424": "kāmavaśānugāḥ viṣayaireva badhyante",
  "SA08n966:425": "viṣayaireva kṛṣyante ye surā mūḍhacetasaḥ |",
  "SA08n966:426": "ye (tu) buddhaguṇairyuktā na te kāmavaśānugāḥ ||171 ||",
  "SA08n966:427": "'dhīra' paribhāṣā",
  "SA08n966:428": "pratyutpanneṣu kāmeṣu sadoṣeṣu viśeṣataḥ |",
  "SA08n966:429": "yo na muhyati saukhyeṣu sa 'dhīra' iti kathyate ||172 ||",
  "SA08n966:430": "kāmapatitānāṃ surāṇāṃ sthitimāha",
  "SA08n966:431": "svapnakāyavicitreṣu jvālāmālopameṣu ca |",
  "SA08n966:432": "gandharvapuratulyeṣu kāmeṣu patitāḥ surāḥ ||173 ||",
  "SA08n966:433": "tṛṣṇājanakabhūteṣu vināśāntakareṣu ca |",
  "SA08n966:434": "kāntāreṣu viśāleṣu kāmeṣu patitāḥ surāḥ ||174 ||",
  "SA08n966:435": "ittvareṣu trichidreṣu nadīvegopameṣu ca |",
  "SA08n966:436": "cañcaleṣvatidurgeṣu (kāmeṣu)",
  "SA08n966:437": "patitāḥ surāḥ ||175 ||",
  "SA08n966:438": "pavanoddhṛtavegormijalacandre caleṣu ca |",
  "SA08n966:439": "atātacakralokeṣu kāmeṣu patitāḥ surāḥ ||176 ||",
  "SA08n966:440": "samaṃ vidyullatā-cakra-mṛgatṛṣṇopameṣu ca |",
  "SA08n966:441": "phenavaccāpyasāreṣu kāmeṣu patitāḥ surāḥ ||177 ||",
  "SA08n966:442": "kadalīgarbhatulyeṣu gajakarṇopameṣu ca |",
  "SA08n966:443": "nadītaraṅgavegeṣu kāmeṣu patitāḥ surāḥ ||178 ||",
  "SA08n966:444": "kiṃpākaphalatulyeṣu vahnisannibhajātiṣu |",
  "SA08n966:445": "māyāraśminibheṣveṣu kāmeṣu patitāḥ surāḥ ||179 ||",
  "SA08n966:446": "jñānāṅkuśena kāmo varjanīyaḥ",
  "SA08n966:447": "jñānāṅkuśena vāryante viṣayāstattvadarśibhiḥ |",
  "SA08n966:448": "ye'muktāścapalāstīvrāḥ sarvānarthakarā matāḥ ||180 ||",
  "SA08n966:449": "viṣayā eva narakapātahetavaḥ",
  "SA08n966:450": "viṣayāśā ca mūḍhānāṃ saṅkalpahṛtacetasām |",
  "SA08n966:451": "mṛtyupāśo'yamabhyeti jīvitāśā(vi)bandhakaḥ ||181 ||",
  "SA08n966:452": "pacanti niraye kāmāḥ prāṇinaṃ laghucetasam |",
  "SA08n966:453": "na ca vindanti mūḍhā ye mohena parivañcitāḥ ||182 ||",
  "SA08n966:454": "viṣayāścapalāḥ sarve gandharvanagaropamāḥ |",
  "SA08n966:455": "duḥkhasaṃvartakā hyete narakāḥ pañcahetavaḥ ||183 ||",
  "SA08n966:456": "saṅkalpajo rāgaḥ narakaṃ pātayati",
  "SA08n966:457": "saṅkalpājjāyate rāgaḥ rāgāt krodhaḥ pravartate |",
  "SA08n966:458": "krodhābhibhūtaḥ puruṣo narakānupasevate ||184 ||",
  "SA08n966:459": "kāmaparityāgapūrvakaṃ nirvāṇaprāptaye yateta",
  "SA08n966:460": "tasmāt kāmaṃ parityajya krodhaṃ nirvāsya paṇḍitaḥ |",
  "SA08n966:461": "mohaṃ cāpi parityajya nirvāṇābhimukho bhavet ||185 ||",
  "SA08n966:462": "nirvāṇapathikānāṃ kṛte śatruvadeva kāmaḥ parivarjanīyaḥ",
  "SA08n966:463": "śatruvad viṣayā jñeyā nirvāṇaṃ caiva mitravat |",
  "SA08n966:464": "pumān viśrāntaviṣayo nirvāṇamadhigacchati ||186 ||",
  "SA08n966:465": "kāmamalairalipta eva vimalaprakāśamāpnoti",
  "SA08n966:466": "alolupaḥ kāmamalairaliptaḥ prahīṇadoṣo hatavāṇatṛṣṇaḥ |",
  "SA08n966:467": "saṃkṣīṇadoṣo vimalaprakāśaḥ prayāti śāntiṃ svaphalopabhogī ||187 ||",
  "SA08n966:468": "sukhārthī kāmaṃ parityajyaiva śāntimadhigacchati",
  "SA08n966:469": "yaḥ kāmapaṅkoddhṛtavānadoṣaḥ",
  "SA08n966:470": "sarveṣu sattveṣu sadā sukhārthī |",
  "SA08n966:471": "sa nirmalo'śāntamanovimuktaḥ",
  "SA08n966:472": "prāpnoti nirvāṇasukhaṃ prasahya ||188 ||",
  "SA08n966:473": "iti kāmajugupsāvargaḥ saptamaḥ |"
}