{
    "336:0": "29 veṣṭhilaḥ|",
    "336:1": "atha khalu sudhanaḥ śreṣṭhidārako yena śubhapāraṃgame nagare veṣṭhilasya gṛhapaterniveśanaṃ tenopajagāma|",
    "336:2": "upetya veṣṭhilasya gṛhapateḥ pādau śirasābhivandya purataḥ prāñjaliḥ sthitvā evamāha-mayā ārya anuttarāyāṃ samyaksaṃbodhau cittamutpāditam|",
    "336:3": "na ca jānāmi kathaṃ bodhisattvena bodhisattvacaryāyāṃ śikṣitavyam,",
    "336:4": "kathaṃ pratipattavyam|",
    "336:5": "śrutaṃ ca me āryo bodhisattvānāmavavādānuśāsanīṃ dadātīti|",
    "336:6": "tadvadatu me āryaḥ-kathaṃ bodhisattvena bodhisattvacaryāyāṃ śikṣitavyam,",
    "336:7": "kathaṃ pratipattavyam|",
    "336:8": "so'vocat-āhaṃ kulaputra aparyādattakoṭīgatasya bodhisattvavimokṣasya lābhī|",
    "336:9": "na mama kulaputra saṃtānāttathāgataḥ parinirvṛto na parinirvāti na parinirvāsyati sarvalokadhātuṣu atyantaparinirvāṇena anyatra vainayikasattvavaśamupādāya|",
    "336:10": "so'haṃ kulaputra candanapīṭhasya tathāgatacaityasya dvāramuddhāṭayāmi|",
    "336:11": "tacca me caityadvāramuddhāṭayato'kṣayabuddhavaṃśavyūho nāma bodhisattvasamādhiḥ pratilabdhaḥ|",
    "336:12": "etaṃ cāhaṃ kulaputra samādhiṃ cittakṣaṇe cittakṣaṇe samāpadye|",
    "336:13": "sarvatra cittakṣaṇe anekākāraviśeṣatāmadhigacchāmi||",
    "336:14": "āha-ka etasya ārya samādherviṣayaḥ?",
    "336:15": "āha-etaṃ mama kulaputra samādhiṃ samāpannasya asmin lokadhātuvaṃśe buddhaparaṃparayā kāśyapapramukhāḥ sarvatathāgatāḥ kanakamunikrakucchandaviśvabhukaśikhivipaśyitiṣyapuṣyayaśottarapadmottarapramukhāḥ sarvatathāgatā abhimukhā bhavanti|",
    "336:16": "buddhadarśanānusaṃdhau buddhaparaṃparānupacchedena cittakṣaṇe cittakṣaṇe buddhaśataṃ paśyāmi|",
    "336:17": "tadanantareṇa cittena buddhasahasramavatarāmi|",
    "336:18": "tadanantareṇa cittena buddhaśatasahasramavatarāmi|",
    "336:19": "evaṃ buddhakoṭīṃ buddhakoṭīśataṃ buddhakoṭīsahasraṃ buddhakoṭīśatasahasraṃ buddhakoṭyayutaṃ buddhakoṭīniyutaṃ buddhakoṭīkaṅkaraṃ buddhakoṭībimbaram|",
    "336:20": "tadanantareṇa cittena yāvadanabhilāpyānabhilāpyabuddhotpādaparaṃparāmavatarāmi|",
    "336:21": "tadanantareṇa cittena jambudvīpaparamāṇurajaḥsamāṃstathāgatānavatarāmi|",
    "336:22": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥsamāṃstathāgatānavatarāmi|",
    "336:23": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi|",
    "336:24": "prathamacittotpādapratilambhavikurvitamavatarāmi|",
    "336:25": "praṇidhānavimātratābhinirhāraviśuddhimavatarāmi|",
    "336:26": "caryāviśuddhimavatarāmi pāramitāparipūrimavatarāmi|",
    "336:27": "sarvabodhisattvabhūmisamudāgamamavatarāmi|",
    "336:28": "kṣāntipratilambhaviśuddhimavatarāmi|",
    "336:29": "mārakalivikiraṇavinarditamavatarāmi|",
    "336:30": "abhisaṃbodhivikurvitavyūhamavatarāmi|",
    "336:31": "buddhakṣetraviśuddhivimātratāmavatarāmi|",
    "336:32": "sattvaparipākavimātratāmavatarāmi|",
    "336:33": "parṣatsaṃnipātavimātratāmavatarāmi|",
    "336:34": "prabhāmaṇḍalavimātratāmavatarāmi|",
    "336:35": "dharmacakrapravartanavṛṣabhitāmavatarāmi|",
    "336:36": "buddhavikurvitaprātihāryamavatarāmi|",
    "336:37": "suvibhaktāṃ saṃbhinnāṃ caiṣāṃ dharmadeśanāṃ smarāmi,",
    "336:38": "saṃdhārayāmi,",
    "336:39": "smṛtyā codgṛhṇāmi|",
    "336:40": "gatyā pravicinomi|",
    "336:41": "bhaktyā pravibhajāmi|",
    "336:42": "buddhyānugacchāmi|",
    "336:43": "prajñayā prakāśayāmi|",
    "336:44": "anāgatabuddhaparaṃparāṃ ca maitreyapramukhānavatarāmi|",
    "336:45": "ekacittakṣaṇe buddhaśatamavatarāmi|",
    "336:46": "tadanantareṇa cittena buddhasahasramavatarāmi|",
    "336:47": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥ samāṃstathāgatānavatarāmi|",
    "336:48": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi|",
    "336:49": "yāvatsuvibhaktāṃ saṃbhinnāṃ caiṣāṃ dharmadeśanāṃ smarāmi,",
    "336:50": "saṃdhārayāmi,",
    "336:51": "smṛtyā codgṛhṇāmi|",
    "336:52": "gatyā pravicinomi|",
    "336:53": "matyā pravibhajāmi|",
    "336:54": "buddhyā anugacchāmi|",
    "336:55": "prajñayā prakāśayāmi|",
    "336:56": "yathā ceha lokadhātuvaṃśe pūrvāntāparāntaparyāpannānāṃ buddhaparaṃparāṃ paśyāmi,",
    "336:57": "avatarāmi,",
    "336:58": "tathā daśasu dikṣu anabhilāpyānabhilāpyabuddhakṣetraparamāṇurajaḥsameṣu atītānāgateṣu lokadhātuvaṃśeṣu sarvatathāgataparaṃparāmavatarāmi|",
    "336:59": "teṣāṃ ca tathāgatānāṃ prathamacittotpādasaṃbhāraparaṃparāmavatarāmi|",
    "336:60": "tāṃ ca buddhaparaṃparāvatāramavyavacchinnāṃ niṣṭhāmavatarāmi|",
    "336:61": "atulaṃ śraddhāgamanīyaṃ bodhisattvavīryavyavasāyagamyaṃ bodhisattvavīryavegavivardhanamasaṃhāryaṃ sarvalokena sarvaśrāvakapratyekabuddhaistadviṣayānavakrāntaiśca bodhisattvaiḥ pratyutpannānāṃ ca daśasu dikṣu sarvalokadhātuṣu vairocanapramukhānāṃ tathāgatānāṃ paraṃparāmavatarāmi|",
    "336:62": "ekacittakṣaṇe buddhaśataṃ paśyāmi avatarāmi|",
    "336:63": "tadanantareṇa cittena buddhasahasramavatarāmi|",
    "336:64": "tadanantareṇa cittena yāvadanabhilāpyānabhilāpyabuddhakṣetraparamāṇurajaḥsamāṃstathāgatānavatarāmi|",
    "336:65": "yaṃ ca yadā tathāgataṃ draṣṭumākāṅkṣāmi,",
    "336:66": "taṃ tadā paśyāmi|",
    "336:67": "yacca taibuddhairbhagavadbhirbhāṣitaṃ bhāṣante bhāṣiṣyante,",
    "336:68": "tatsarva śṛṇomi|",
    "336:69": "śrutvā codgṛhṇāmi|",
    "336:70": "smṛtyā saṃdhārayāmi|",
    "336:71": "gatyā pravicinomi|",
    "336:72": "matyā pravibhajāmi|",
    "336:73": "buddhyā anugacchāmi|",
    "336:74": "prajñayā prakāśayāmi|",
    "336:75": "etamahaṃ kulaputra aparinirvāṇakoṭīgataṃ bodhisattvavimokṣaṃ jānāmi|",
    "336:76": "kiṃ mayā śakyaṃ tryadhvaikakṣaṇajñānapratilabdhānāṃ bodhisattvānāṃ kṣaṇakoṭīsamādhivyūhavihāriṇāṃ tathāgatadivasāvakrāntānāṃ sarvakalpavikalpasamatānugatānāṃ sarvabuddhasamatāsamādhyanubaddhānāmātmasattvabuddhādvayavihāriṇāṃ prakṛtiprabhāsvaradharmavyūhamaṇḍalānāṃ jñānayantralokajālaspharaṇānāṃ sarvatathāgatadharmamudrāvikopitavihāriṇāṃ sarvadharmadhātuvijñapanajñānaviṣayāṇāṃ sarvatathāgatadharmadeśanāvijñaptijñānaviṣayāṇāṃ caryāṃ jñātum,",
    "336:77": "guṇān vā vaktum||",
    "336:78": "gaccha kulaputra,",
    "336:79": "ayamihaiva dakṣiṇāpathe potalako nāma parvataḥ|",
    "336:80": "tatra avalokiteśvaro nāma bodhisattvaḥ prativasati|",
    "336:81": "tamupasaṃkramya paripṛccha-kathaṃ bodhisattvena bodhisattvacaryāyāṃ śikṣitavyam,",
    "336:82": "kathaṃ pratipattavyam|",
    "336:83": "tasyāṃ velāyāmime gāthe abhāṣata—",
    "336:84": "gaccho hi sūdhana śirījalarājamadhye",
    "336:85": "girirājapotalaki śobhani śūrabhāge|",
    "336:86": "ratnāmayaṃ taruvaraṃ kusumābhikīrṇa-",
    "336:87": "mudyānapuṣkiriṇiprasravaṇopapetam||1||",
    "336:88": "tasmiṃśca parvatavare viharāti dhīro",
    "336:89": "avalokiteśvaru vidū jagato hitāya|",
    "336:90": "taṃ gaccha pṛccha sudhanā guṇa nāyakānāṃ",
    "336:91": "deśiṣyate vipulaśobhi nayapraveśam||2||",
    "336:92": "atha khalu sudhanaḥ śreṣṭhidārako veṣṭhilasya gṛhapateḥ pādau śirasābhivandya veṣṭhilaṃ gṛhapatimanekaśatasahasrakṛtvaḥ pradakṣiṇīkṛtya punaḥ punaravalokya veṣṭhilasya gṛhapaterantikāt prakrāntaḥ||27||"
}