{
  "S06n582:0": "26 māyopamaparivartaḥ ṣaḍviṃśatitamaḥ |",
  "S06n582:1": "atha khalu śakrasya devānāmindrasyaitadabhūt-caranneva tāvadayaṃ bodhisattvo mahāsattvaḥ sarvasattvānabhibhavati,",
  "S06n582:2": "kaḥ punarvādo yadā anuttarāṃ samyaksaṃbodhimabhisaṃbuddho bhaviṣyati |",
  "S06n582:3": "lābhāsteṣāṃ sattvānāṃ sulabdhāḥ,",
  "S06n582:4": "sujīvitaṃ ca te sattvā jīvanti,",
  "S06n582:5": "yeṣāṃ sarvajñatāyāṃ cittaṃ krāmati |",
  "S06n582:6": "kaḥ punarvādo yairanuttarāyāṃ samyaksaṃbodhau cittamutpāditam |",
  "S06n582:7": "spṛhaṇīyāste sattvā ye sattvasārā anuttarāṃ samyaksaṃbodhimabhisaṃbhotsyante ||",
  "S06n582:8": "atha khalu śakro devānāmindro māndāravāṇi puṣpāṇyabhinirmāya puṣpāṇāmañjaliṃ kṛtvā tathāgatamarhantaṃ samyaksaṃbuddhamabhyavākirat,",
  "S06n582:9": "evaṃ ca vācamabhāṣata-yairbodhisattvayānikaiḥ pudgalairanuttarāyāṃ samyaksaṃbodhau cittamutpāditam-anuttarāṃ samyaksaṃbodhimabhisaṃbhotsyāmahe,",
  "S06n582:10": "abhisaṃbudhya sarvasattvān mahatā saṃsārārṇavenohyamānān same pārime tīre pratiṣṭhāpayiṣyāma iti,",
  "S06n582:11": "samṛdhyantāṃ teṣāmabhīpsitāḥ paricintitāḥ,",
  "S06n582:12": "parigṛhītāścittotpādāḥ eteṣāmeva buddhadharmāṇāṃ paripūraṇāya bhavantu,",
  "S06n582:13": "eteṣāmeva sarvajñatāpratisaṃyuktānāṃ dharmāṇāṃ paripūraṇāya bhavantu,",
  "S06n582:14": "eteṣāmeva svayaṃbhūdharmāṇāṃ paripūraṇāya bhavantu,",
  "S06n582:15": "eteṣāmeva asaṃhāryadharmāṇāṃ paripūraṇāya bhavantu |",
  "S06n582:16": "na me bhagavan ekacittotpādo'pyutpadyate,",
  "S06n582:17": "yatte bodhisattvā mahāsattvā mahākaruṇayā samanvāgatā vivarteran anuttarāyāḥ samyaksaṃbodheriti |",
  "S06n582:18": "na me bhagavan ekacittotpādo'pyutpadyate yatte bodhisattvayānikāḥ pudgalā anuttarāṃ samyaksaṃbodhimabhisaṃboddhuṃ saṃprasthitāḥ,",
  "S06n582:19": "tato vivarteran |",
  "S06n582:20": "iti yadbhūyasyā mātrayā praṇidhiṃ janayiṣyantyanuttarāyāṃ samyaksaṃbodhau imāni saṃsārāvacarāṇi duḥkhāni sattvānāṃ saṃpaśyantaḥ |",
  "S06n582:21": "tatkasya hetoḥ?",
  "S06n582:22": "tayā mahākaruṇayā arthakāmā hitakāmā hi te sadevamānuṣāsurasya lokasyānukampakāḥ,",
  "S06n582:23": "ye imairevaṃrūpaiścittotpādaiḥ samanvāgatāḥ kimiti vayaṃ tīrṇāḥ sattvāṃstārayema,",
  "S06n582:24": "muktā mocayema,",
  "S06n582:25": "āśvastā āśvāsayema,",
  "S06n582:26": "parinirvṛtāḥ parinirvāpayema,",
  "S06n582:27": "ityetaiścittotpādairviharanti |",
  "S06n582:28": "yasteṣāṃ bhagavan prathamayānasaṃprasthitānāṃ bodhisattvānāṃ mahāsattvānāṃ cittotpādānanumodate,",
  "S06n582:29": "avinivartanīyānāmapyavinivartanīyadharmatāmanumodate,",
  "S06n582:30": "ekajātipratibaddhānāmapi bodhisattvānāṃ mahāsattvānāmekajātipratibaddhadharmatāmanumodate,",
  "S06n582:31": "kiyatsa bhagavan kulaputro vā kuladuhitā vā bahutaraṃ puṇyaṃ prasavati?",
  "S06n582:32": "evamukte bhagavān śakraṃ devānāmindrametadavocat-syātkhalu punaḥ kauśika śakyeta sumeroḥ parvatarājasya palāgreṇa tulyamānasya pramāṇaṃ grahītum,",
  "S06n582:33": "na tveva kauśika tasya kulaputrasya vā kuladuhiturvā bodhisattvasya mahāsattvasyānumodanāsahagatasya cittotpādasya puṇyapramāṇaṃ grahītum |",
  "S06n582:34": "syātkhalu punaḥ kauśika śakyeta cāturmahādvīpake lokadhātau palāgreṇa tulyamāne pramāṇaṃ grahītum,",
  "S06n582:35": "na tveva kauśika tasyānumodanāsahagasya cittotpādasya puṇyapramāṇaṃ grahītum |",
  "S06n582:36": "syātkhalu punaḥ kauśika śakyeta sāhasre cūlike lokadhātau tulyamāne palāgreṇa pramāṇaṃ grahītum,",
  "S06n582:37": "na tveva kauśika tasyānumodanāsahagatasya cittotpādasya puṇyapramāṇaṃ grahītum |",
  "S06n582:38": "syātkhalu punaḥ kauśika śakyeta dvisāhasre madhyame lokadhātau palāgreṇa tulyamāne pramāṇaṃ grahītum,",
  "S06n582:39": "na tveva kauśika tasyānumodanāsahagatasya cittotpādasya puṇyapramāṇaṃ grahītum |",
  "S06n582:40": "syātkhalu punaḥ kauśika śakyeta trisāhasramahāsāhasre lokadhātau tulyamāne palāgreṇa pramāṇaṃ grahītum,",
  "S06n582:41": "na tveva kauśika tasya kulaputrasya vā kuladuhiturvā bodhisattvasya mahāsattvasyānumodanāsahagatasya cittotpādasya puṇyapramāṇaṃ grahītum ||",
  "S06n582:42": "evamukte śakro devānāmindro bhagavantametadavocat-mārādhiṣṭhitāste bhagavan sattvā veditavyāḥ,",
  "S06n582:43": "ye bodhisattvānāṃ mahāsattvānāṃ prathamacittotpādamupādāya yāvadanuttarāṃ samyaksaṃbodhimabhisaṃbuddhānāmevamaprameyamanumodanāsahagatasya cittotpādasya puṇyamiti na śṛṇvanti,",
  "S06n582:44": "na jānanti,",
  "S06n582:45": "na paśyanti,",
  "S06n582:46": "tāmanumodanāṃ na samanvāharanti |",
  "S06n582:47": "mārapakṣikā bhagavaṃste sattvā bhaviṣyanti,",
  "S06n582:48": "ye bodhisattvānāṃ mahāsattvānāmimāṃścittotpādānnānumodiṣyante |",
  "S06n582:49": "mārabhavanebhyaśca te bhagavan sattvāścyutā bhaviṣyanti,",
  "S06n582:50": "ya imāṃścittotpādāṃsteṣāṃ bodhisattvānāṃ mahāsattvānāṃ nānumodiṣyante |",
  "S06n582:51": "tatkasya hetoḥ?",
  "S06n582:52": "mārabhavanavidhvaṃsanakarā hi tairbhagavan ime cittotpādā abhinirhṛtāḥ,",
  "S06n582:53": "yairamī cittotpādā anuttarāyāṃ samyaksaṃbodhau pariṇāmitāḥ,",
  "S06n582:54": "anumoditā vā amī cittopādāḥ |",
  "S06n582:55": "anumoditavyā bhagavaṃsteṣāṃ bodhisattvānāṃ mahāsattvānāmamī cittotpādāḥ,",
  "S06n582:56": "yairbodhisattvairmahāsattvairanuttarāyāṃ samyaksaṃbodhau cittamutpāditam |",
  "S06n582:57": "yeṣāṃ bhagavaṃstathāgato'parityaktaḥ,",
  "S06n582:58": "dharmo'parityaktaḥ,",
  "S06n582:59": "saṃgho'parityaktaḥ,",
  "S06n582:60": "taiḥ kulaputraiḥ kuladuhitṛbhiśceme cittotpādā anumoditavyāḥ ||",
  "S06n582:61": "evamukte bhagavān śakraṃ devānāmindrametadavocat-evametatkauśika, evametat |",
  "S06n582:62": "yeṣāṃ kauśika tathāgato'parityaktaḥ,",
  "S06n582:63": "dharmo'parityaktaḥ,",
  "S06n582:64": "saṃgho'parityaktaḥ,",
  "S06n582:65": "taiḥ kulaputraiḥ kuladuhitṛbhiśceme cittotpādā anumoditavyāḥ |",
  "S06n582:66": "yaiḥ kauśika kulaputraiḥ kuladuhitṛbhiśceme cittopādā anumoditā bodhisattvayānikairvā pratyekabuddhayānikairvā śrāvakayānikairvā,",
  "S06n582:67": "te kṣipraṃ tathāgatānarhataḥ samyaksaṃbuddhānārāgayiṣyanti,",
  "S06n582:68": "na virāgayiṣyanti |",
  "S06n582:69": "evamukte śakro devānāmindro bhagavantametadavocat-evametadbhagavan,",
  "S06n582:70": "evametatsugata |",
  "S06n582:71": "yaiḥ kulaputraiḥ kuladuhitṛbhiśceme cittotpādā anumoditā bodhisattvayānikairvā pratyekabuddhayānikairvā śrāvakayānikairvā,",
  "S06n582:72": "te kṣipraṃ tathāgatānarhataḥ samyaksaṃbuddhānārāgayiṣyanti,",
  "S06n582:73": "na virāgayiṣyanti |",
  "S06n582:74": "evaṃ tairanumodanāsahagataiścittotpādakuśalamūlairyatra yatropapatsyante,",
  "S06n582:75": "tatra tatra satkṛtāśca bhaviṣyanti,",
  "S06n582:76": "gurukṛtāśca bhaviṣyanti,",
  "S06n582:77": "mānitāśca bhaviṣyanti,",
  "S06n582:78": "pūjitāśca bhaviṣyanti,",
  "S06n582:79": "arcitāśca bhaviṣyanti,",
  "S06n582:80": "apacāyitāśca bhaviṣyanti |",
  "S06n582:81": "na ca te amanaāpāni rūpāṇi drakṣyanti |",
  "S06n582:82": "na ca te amanaāpān gandhān ghrāsyanti |",
  "S06n582:83": "na ca te amanaāpān rasān paribhokṣyante |",
  "S06n582:84": "na ca te amanaāpāni spraṣṭavyāni sprakṣyanti |",
  "S06n582:85": "na ca teṣāmapāyeṣūpapattiḥ pratikāṅkṣitavyā |",
  "S06n582:86": "svargopapattisteṣāṃ pratikāṅkṣitavyā |",
  "S06n582:87": "tatkasya hetoḥ?",
  "S06n582:88": "tathā hi taiḥ kulaputraiḥ kuladuhitṛbhirvā sarvasattvasukhāvahānyaprameyāṇāmasaṃkhyeyānāṃ sattvānāṃ kuśalamūlānyanumoditāni yairapi bhagavaṃśchandamutpādya bodhaye bodhisattvayānikānāṃ pudgalānāṃ te cittotpādā anumoditāḥ,",
  "S06n582:89": "teṣāṃ te cittotpādā vivardhamānā anuttarāyāḥ samyaksaṃbodherāhārakā bhaviṣyanti |",
  "S06n582:90": "te'pyanuttarāṃ samyaksaṃbodhimabhisaṃbudhya aprameyānasaṃkhyeyān sattvān parinirvāpayiṣyanti |",
  "S06n582:91": "bhagavānāha-evametatkauśikaḥ,",
  "S06n582:92": "evametat,",
  "S06n582:93": "yathā tvayā vāgbhāṣitā tathāgatasyaivānubhāvena |",
  "S06n582:94": "yena kauśika kulaputreṇa vā kuladuhitrā vā bodhisattvayānikānāṃ pudgalānāṃ te cittotpādā anumoditāḥ,",
  "S06n582:95": "anena kauśika paryāyeṇa tena kulaputreṇa vā kuladuhitrā vā bodhisattvayānikānāṃ pudgalānāṃ tāṃścittotpādānanumodya aprameyāṇāṃ sattvānāmasaṃkhyeyānāṃ sattvānāṃ kuśalamūlānyanumoditāni bhavanti,",
  "S06n582:96": "avaropitāni abhinirhṛtāni ca bhavanti ||",
  "S06n582:97": "subhūtirāha-kathaṃ ca bhagavan māyopamaṃ cittamanuttarāṃ samyaksaṃbodhimabhisaṃbudhyate?",
  "S06n582:98": "evamukte bhagavānāyuṣmantaṃ subhūtimetadavocat-tatkiṃ manyase subhūte samanupaśyasi tvaṃ māyopamaṃ cittam ?",
  "S06n582:99": "subhūtirāha-no hīdaṃ bhagavan |",
  "S06n582:100": "bhagavānāha-tatkiṃ manyase subhūte samanupaśyasi tvaṃ māyām?",
  "S06n582:101": "āha-no hīdaṃ bhagavan |",
  "S06n582:102": "nāhaṃ bhagavan māyopamaṃ cittaṃ nāpi māyāṃ samanupaśyāmi |",
  "S06n582:103": "bhagavānāha-tatkiṃ manyase subhūte yanna māyāṃ nāpi māyopamaṃ cittaṃ samanupaśyasi,",
  "S06n582:104": "tatkiṃ tvamanyatra māyāyā māyopamādvā cittāt taṃ dharmaṃ samanupaśyasi yo dharmo'nuttarāṃ samyaksaṃbodhimabhisaṃbudhyate?",
  "S06n582:105": "āha-no hīdaṃ bhagavan |",
  "S06n582:106": "nāhaṃ bhagavan anyatra māyāyā māyopamādvā cittāt taṃ dharmaṃ samanupaśyāmi,",
  "S06n582:107": "yo dharmo'nuttarāṃ samyaksaṃbodhimabhisaṃbudhyate |",
  "S06n582:108": "so'haṃ bhagavan anyatra māyāyā māyopamādvā cittāt taṃ dharmasamanuśyan katamaṃ dharmamupadekṣyāmi astīti vā nāstīti vā?",
  "S06n582:109": "yaśca atyantavivikto dharmaḥ,",
  "S06n582:110": "na so'stīti vā nāstīti vā upaiti |",
  "S06n582:111": "yo'pi dharmo'tyantatayā viviktaḥ,",
  "S06n582:112": "nāsāvanuttarāṃ samyaksaṃbodhimabhisaṃbudhyate |",
  "S06n582:113": "tatkasya hetoḥ?",
  "S06n582:114": "na hi bhagavan asaṃvidyamāno dharmo'nuttarāṃ samyaksaṃbodhimabhisaṃbudhyate |",
  "S06n582:115": "tasmāttarhi bhagavan atyantaviviktā prajñāpāramitā |",
  "S06n582:116": "yaśca dharmo'tyantaviviktaḥ,",
  "S06n582:117": "nāsau dharmo bhāvayitavyaḥ |",
  "S06n582:118": "nāpyasau kasyaciddharmasyāvāhako vā nirvāhako vā |",
  "S06n582:119": "kathaṃ bhagavan bodhisattvo mahāsattvo'tyantaviviktāṃ prajñāpāramitāmāgamya anuttarāṃ samyaksaṃbodhimabhisaṃbudhyate?",
  "S06n582:120": "anuttarāpi nāma bhagavan samyaksaṃbodhiratyantaviviktā |",
  "S06n582:121": "yadā bhagavan prajñāpāramitāpyatyantaviviktā,",
  "S06n582:122": "anuttarāpi samyaksaṃbodhiratyantaviviktā,",
  "S06n582:123": "tadā kathaṃ bhagavan viviktena viviktamabhisaṃbuddhaṃ bhavati?",
  "S06n582:124": "evamukte bhagavānāyuṣmantaṃ subhūtimetadavocat-sādhu sādhu subhūte |",
  "S06n582:125": "evametatsubhūte, evametat |",
  "S06n582:126": "atyantaviviktā subhūte prajñāpāramitā,",
  "S06n582:127": "atyantaviviktaiva anuttarā samyaksaṃbodhiḥ |",
  "S06n582:128": "yata eva subhūte atyantaviviktā prajñāpāramitā,",
  "S06n582:129": "ata eva atyantaviviktā anuttarā samyaksaṃbodhirabhisaṃbudhyate |",
  "S06n582:130": "sacetsubhūte bodhisattvo mahāsattvaḥ prajñāpāramitāmatyantaviviktāmiti saṃjānīte,",
  "S06n582:131": "na sā prajñāpāramitā syāt |",
  "S06n582:132": "evaṃ khalu subhūte bodhisattvo mahāsattvaḥ prajñāpāramitāmāgamya anuttarāṃ samyaksaṃbodhimabhisaṃbudhyate,",
  "S06n582:133": "nāpi subhūte prajñāpāramitāmāgamya anuttarāṃ samyaksaṃbodhimabhisaṃbudhyate |",
  "S06n582:134": "na ca vivekena vivekamabhisaṃbudhyate,",
  "S06n582:135": "abhisaṃbudhyate ca bodhisattvo mahāsattvo'nuttarāṃ samyaksaṃbodhim |",
  "S06n582:136": "na ca prajñāpāramitāmanāgamyābhisaṃbudhyate ||",
  "S06n582:137": "subhūtirāha-yathāhaṃ bhagavan bhagavato bhāṣitasyārthamājānāmi,",
  "S06n582:138": "tathā gambhīre bhagavan arthe carati bodhisattvo mahāsattvaḥ |",
  "S06n582:139": "bhagavānāha-evametatsubhūte, evametat |",
  "S06n582:140": "gambhīre'rtheṃ subhūte carati bodhisattvo mahāsattvaḥ |",
  "S06n582:141": "duṣkarakārakaḥ subhūte bodhisattvo mahāsattvaḥ,",
  "S06n582:142": "yo gambhīre'rthe carati,",
  "S06n582:143": "taṃ cārthaṃ na sākṣātkaroti yaduta śrāvakabhūmau vā pratyekabuddhabhūmau vā ||",
  "S06n582:144": "subhūtirāha-yathāhaṃ bhagavan bhagavato bhāṣitasyārthamājānāmi,",
  "S06n582:145": "tathā na kaścidduṣkarakārako bodhisattvo mahāsattvaḥ |",
  "S06n582:146": "tatkasya hetoḥ?",
  "S06n582:147": "tathā hi bhagavan sa eva dharmo nopalabhyate yaḥ sākṣātkuryāt,",
  "S06n582:148": "so'pi dharmo nopalabhyate yaḥ sākṣātkriyate,",
  "S06n582:149": "so'pi dharmo nopalabhyate yena sākṣātkriyeta |",
  "S06n582:150": "sacedbhagavan evaṃ bhāṣyamāṇo bodhisattvo mahāsattvo na saṃsīdati,",
  "S06n582:151": "nāvalīyate na saṃlīyate,",
  "S06n582:152": "na vipṛṣṭhībhavati,",
  "S06n582:153": "notrasyati na saṃtrasyati na saṃtrāsamāpadyate,",
  "S06n582:154": "carati prajñāpāramitāyām |",
  "S06n582:155": "saceccarāmīti na samanupaśyati,",
  "S06n582:156": "carati prajñāpāramitāyām |",
  "S06n582:157": "āsannā me'nuttarā samyaksaṃbodhiriti sacedevamati na samanupaśyati,",
  "S06n582:158": "carati prajñāpāramitāyām |",
  "S06n582:159": "dūrīkṛtā me śrāvakabhūmiḥ pratyekabuddhabhūmirveti sacedasyaivamapi na bhavati,",
  "S06n582:160": "carati prajñāpāramitāyām |",
  "S06n582:161": "tadyathāpi nāma bhagavan ākāśasya naivaṃ bhavati-kasyacidahamāsannaḥ,",
  "S06n582:162": "kasyacidvā dūra iti |",
  "S06n582:163": "tatkasya hetoḥ?",
  "S06n582:164": "avikalpatvādbhagavan ākāśasya |",
  "S06n582:165": "evameva bhagavan prajñāpāramitāyāṃ carato bodhisattvasya mahāsattvasya naivaṃ bhavati-anuttarāṃ samyaksabodhirmamāsannā,",
  "S06n582:166": "śrāvakabhūmiḥ pratyekabuddhabhūmiśca mama dūra iti |",
  "S06n582:167": "tatkasya hetoḥ?",
  "S06n582:168": "nirvikalpatvādbhagavan prajñāpāramitāyāḥ |",
  "S06n582:169": "tadyathāpi nāma bhagavan māyāpuruṣasya naivaṃ bhavati-māyākāro mamāsannaḥ,",
  "S06n582:170": "yaḥ punaranyo janakāyaḥ saṃnipatitaḥ sa mama dūra iti |",
  "S06n582:171": "tatkasya hetoḥ?",
  "S06n582:172": "avikalpatvādbhagavan māyāpuruṣasya |",
  "S06n582:173": "evameva bhagavan prajñāpāramitāyāṃ carato bodhisattvasya mahāsattvasya naivaṃ bhavati-anuttarā samyaksaṃbodhirmamāsannā,",
  "S06n582:174": "śrāvakabhūmiḥ pratyekabuddhabhūmiśca mama dūra iti |",
  "S06n582:175": "tatkasya hetoḥ?",
  "S06n582:176": "avikalpatvādbhagavan prajñāpāramitāyāḥ |",
  "S06n582:177": "tadyathāpi nāma bhagavan pratibhāsasya naivaṃ bhavati-yenārambaṇena pratibhāsa utpadyate tanmamāsanne,",
  "S06n582:178": "ye tu khalu punaratra nopasaṃkrāntā ādarśe vā udakapātre vā te mama dūra iti |",
  "S06n582:179": "tatkasya hetoḥ?",
  "S06n582:180": "avikalpatvādbhagavan pratibhāsasya |",
  "S06n582:181": "evameva bhagavan prajñāpāramitāyāṃ carato bodhisattvasya mahāsattvasya naivaṃ bhavati-anuttarā samyaksaṃbodhirmamāsannā,",
  "S06n582:182": "śrāvakabhūmiḥ pratyekabuddhabhūmiśca mama dūra iti |",
  "S06n582:183": "tat kasya hetoḥ?",
  "S06n582:184": "avikalpatvādbhagavan prajñāpāramitāyāḥ |",
  "S06n582:185": "tadyathāpi nāma bhagavaṃstathāgatasya kaścitpriyo vā apriyo vā na saṃvidyate,",
  "S06n582:186": "tatkasya hetoḥ?",
  "S06n582:187": "sarvakalpavikalpaprahīṇatvāttathāgatasya,",
  "S06n582:188": "evameva bhagavan prajñāpāramitāyāṃ carato bodhisattvasya mahāsattvasya na kaścitpriyo vā apriyo vā saṃvidyate |",
  "S06n582:189": "tatkasya hetoḥ?",
  "S06n582:190": "avikalpatvādbhagavan prajñāpāramitāyāḥ |",
  "S06n582:191": "yathaiva hi bhagavan sarvakalpavikalpaprahīṇastathāgataḥ,",
  "S06n582:192": "tathaiva bhagavan prajñāpāramitāpi sarvakalpavikalpaprahīṇā |",
  "S06n582:193": "tadyathāpi nāma bhagavaṃstathāgatenārhatā samyaksaṃbuddhena yo nirmitako nirmitaḥ,",
  "S06n582:194": "na tasyaivaṃ bhavati-śrāvakabhūmiḥ pratyekabuddhabhūmiśca mama dūre,",
  "S06n582:195": "anuttarā samyaksaṃbodhirmamāsanneti |",
  "S06n582:196": "tatkasya hetoḥ?",
  "S06n582:197": "avikalpatvādbhagavannirmitasya |",
  "S06n582:198": "evameva bhagavan bodhisattvasya mahāsattvasya prajñāpāramitāṃ carato naivaṃ bhavati-śrāvakabhūmiḥ pratyekabuddhabhūmiśca mama dūre,",
  "S06n582:199": "anuttarā samyaksaṃbodhirmamāsanneti |",
  "S06n582:200": "tatkasya hetoḥ?",
  "S06n582:201": "avikalpatvādeva bhagavan prajñāpāramitāyāḥ |",
  "S06n582:202": "tadyathāpi nāma bhagavan sa nirmitako yasya kṛtyasya kṛtaśo nirmitaḥ,",
  "S06n582:203": "tatkṛtyaṃ karoti |",
  "S06n582:204": "sa ca nirmitako'vikalpaḥ |",
  "S06n582:205": "tatkasya hetoḥ?",
  "S06n582:206": "avikalpatvādeva nirmitasya |",
  "S06n582:207": "evameva bhagavan bodhisattvo mahāsattvo yasya kṛtyasya kṛtaśa imāṃ prajñāpāramitāṃ bhāvayati,",
  "S06n582:208": "tacca kṛtyaṃ karoti,",
  "S06n582:209": "sā ca prajñāpāramitā avikalpā |",
  "S06n582:210": "tatkasya hetoḥ?",
  "S06n582:211": "avikalpatvādeva bhagavan prajñāpāramitāyāḥ |",
  "S06n582:212": "tadyathāpi nāma bhagavan dakṣeṇa palagaṇḍena vā palagaṇḍāntevāsinā vā dārumayī strī vā puruṣo vā yantrayuktaḥ kṛto bhavet |",
  "S06n582:213": "sa yasya kṛtyasyārthāya kṛtaḥ,",
  "S06n582:214": "tacca kṛtyaṃ karoti |",
  "S06n582:215": "sa ca dārusaṃghāto'vikalpaḥ |",
  "S06n582:216": "tatkasya hetoḥ?",
  "S06n582:217": "avikalpatvādeva bhagavan dārusaṃghātasya |",
  "S06n582:218": "evameva bhagavan bodhisattvo mahāsattvo yasya kṛtyasya kṛtaśa imāṃ prajñāpāramitāṃ bhāvayati,",
  "S06n582:219": "tacca kṛtyaṃ karoti,",
  "S06n582:220": "sā ca prajñāpāramitā avikalpā |",
  "S06n582:221": "tatkasya hetoḥ?",
  "S06n582:222": "avikalpatvādeva bhagavan asyāḥ prajñāpāramitāyā iti ||",
  "S06n582:223": "āryāṣṭasāhasrikāyāṃ prajñāpāramitāyāṃ māyopamaparivarto nāma ṣaḍviṃśatitamaḥ ||"
}