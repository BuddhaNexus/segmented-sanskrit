{
  "S03n226:0": "3. kulmāṣapiṇḍī-jātakam",
  "S03n226:1": "cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāt |",
  "S03n226:2": "tadyathānuśrūyate-",
  "S03n226:3": "bodhisattvabhūtaḥ kilāyaṃ bhagavānkośalādhipatirbabhūva |",
  "S03n226:4": "tasyotsāhamantraprabhū [tvaśaktisampatprabhṛtīnāṃ prakarṣiṇāmapi rājaguṇānāṃ vibhūtimatiśiśye daivasampadguṇaśobhā |",
  "S03n226:5": "guṇāstasyādhikaṃ rejurdaivasamapadvibhūṣaṇāḥ |",
  "S03n226:6": "kiraṇā iva candrasya śaradunmīlitaśriyaḥ ||1 ||",
  "S03n226:7": "tatyāja dṛptānapi tasya śatrūn rakteva reme tadapāśriteṣu |",
  "S03n226:8": "ityāsa tasyānyanarādhipeṣu kopaprasādānuvidhāyinī śrīḥ ||2 ||",
  "S03n226:9": "dharmātmakatvānna ca nāma tasya paropatāpāśivamāsa cetaḥ |",
  "S03n226:10": "bhṛtyānurāgastu tathā jajṛmbhe dviṣatsu lakṣmīrna yathāsya reme ||3 ||",
  "S03n226:11": "so'nantarātītāṃ svajātimanusasmāra |",
  "S03n226:12": "tadanusmaraṇācca samupajātasaṃvego viśeṣavattaraṃ śramaṇabrāhmaṇakṛpaṇavanīpakebhyaḥ sukhahetunidānaṃ dānamadācchīlasaṃvaramanavarataṃ pupoṣa poṣadhaniyamaṃ ca parvadivaseṣu samādade |",
  "S03n226:13": "abhīkṣṇaṃ ca rājā parṣadi svasmiṃścāntaḥpure puṇyaprabhāvodbhāvanāllokaṃ śreyasi niyoktukāmaḥ pratītahṛdayo gāthādvayamiti niyatārthaṃ babhāṣe-",
  "S03n226:14": "na sugataparicaryā vidyate svalpikāpi",
  "S03n226:15": "pratanuphalavibhūtiryacchrutaṃ kevalaṃ prāk |",
  "S03n226:16": "tadidamalavaṇāyāḥ śuṣkarūkṣārūṇāyāḥ",
  "S03n226:17": "phalavibhavamahattvaṃ paśya kulmāṣapiṇḍyāḥ ||4 ||",
  "S03n226:18": "rathaturagavicitraṃ mattanāgendranīlaṃ",
  "S03n226:19": "balamakṛśamidaṃ me medinī kevalā ca |",
  "S03n226:20": "bahu dhanamanuraktā śrīrudārāśca dārāḥ",
  "S03n226:21": "phalasamudayaśobhāṃ paśya kulmāṣapiṇḍyāḥ ||5 ||",
  "S03n226:22": "tamamātyā brāhmaṇavṛddhāḥ pauramukhyāśca kautūhalādhūrṇitamanaso'pi na prasahante sma paryanuyoktuṃ kimabhisamīkṣya mahārājo gāthādvayamidamabhīkṣṇaṃ bhāṣata iti |",
  "S03n226:23": "atha tasya rājño vāgnityatvādavyāhatatarapraṇayaprasarā devī samutpannakautūhalā saṃkathāprastāvāgataṃ parṣadi paryapṛcchadenam |",
  "S03n226:24": "niyatamiti narendra bhāṣase hṛdayagatāṃ mudamudgiranniva |",
  "S03n226:25": "bhavati mama kutūhalākulaṃ hṛdayamidaṃ kathitena tena te ||6 ||",
  "S03n226:26": "tadarhati śrotumayaṃ jano yadi pracakṣva tatkiṃ nviti bhāṣase nṛpa |",
  "S03n226:27": "rahasyamevaṃ ca na kīrtyate kvacitprakāśamasmācca mayāpi pṛcchyate ||7 ||",
  "S03n226:28": "atha sa rājā prītyabhisnigdhayā dṛṣṭyā samabhivīkṣya devīṃ smitapravikasitavadana uvāca-",
  "S03n226:29": "avibhāvya nimittārthaṃ śrutvodgāramimaṃ mama |",
  "S03n226:30": "na kevalaṃ tavaivātra kautūhalacalaṃ manaḥ ||8 ||",
  "S03n226:31": "samantamapyetadamātyamaṇḍalaṃ kutūhalāghūrṇitalolamānasam |",
  "S03n226:32": "puraṃ ca sāntaḥpuramatra tena me niśamyatāṃ yena mayaivamucyate ||9 ||",
  "S03n226:33": "suptaprabuddha iva jātimanusmarāmi",
  "S03n226:34": "yasyāmihaiva nagare bhṛtako'hamāsam |",
  "S03n226:35": "śīlānvito'pi dhanamātrasamucchritebhyaḥ",
  "S03n226:36": "karmābhirādhanasamarjitadīnavṛttiḥ ||10 ||",
  "S03n226:37": "so'haṃ bhṛtiṃ paribhavaśramadainyaśālāṃ",
  "S03n226:38": "trāṇāśayātsvayamavṛttibhayādvivikṣuḥ |",
  "S03n226:39": "bhikṣārthinaśca caturaḥ śramaṇānapaśyaṃ",
  "S03n226:40": "vaśyendriyānanugatāniva bhikṣulakṣmyā ||11 ||",
  "S03n226:41": "tebhyaḥ prasādamṛdunā manasā praṇamya",
  "S03n226:42": "kulmāṣamātrakamadāṃ prayataḥ svagehe |",
  "S03n226:43": "tasyāṅkarodaya ivaiṣa yadanyarāja-",
  "S03n226:44": "cūḍāprabhāścaraṇareṇuṣu me niṣaktāḥ ||12 ||",
  "S03n226:45": "tadetadabhisandhāya mayaivaṃ devi kathyate |",
  "S03n226:46": "puṇyena ca labhe tṛptimarhatāṃ darśanena ca ||13 ||",
  "S03n226:47": "atha sā devī praharṣavismayaviśālākṣī sabahumānamudīkṣamāṇā rājānamityuvāca |",
  "S03n226:48": "upapannarūpaḥ puṇyānāmayamevaṃvidho vipākābhyudayaviśeṣaḥ |",
  "S03n226:49": "puṇyaphalapratyakṣiṇaśca mahārājasya yadayaṃ puṇyeṣvādaraḥ |",
  "S03n226:50": "tadevameva pāpapravṛttivimukhaḥ piteva prajānāṃ samyakparipālanasumukhaḥ puṇyagaṇārjanābhimukhaḥ |",
  "S03n226:51": "yaśaḥśriyā dānasamṛddhayā jvalanpratiṣṭhitājñaḥ pratirājamūrdhasu |",
  "S03n226:52": "samīraṇākuñcitasāgarāmvarāṃ ciraṃ mahīṃ dharmanayena pālaya ||14 ||",
  "S03n226:53": "rājovāca-kiṃ hyetaddevi na syāt?",
  "S03n226:54": "so'haṃ tameva punarāśrayituṃ yatiṣye",
  "S03n226:55": "śreyaḥpathaṃ samabhilakṣitaramyacihnam |",
  "S03n226:56": "lokaḥ praditsati hi dānaphalaṃ niśamya",
  "S03n226:57": "dāsyāmyahaṃ kimiti nātmagataṃ niśamya ||15 ||",
  "S03n226:58": "atha sa rājā devīṃ devīmiva śriyā jvalantīmabhisnigdhamavekṣya śrīsampattihetukutūhalahṛdayaḥ punaruvāca-",
  "S03n226:59": "candralekheva tārāṇāṃ strīṇāṃ madhye virājase |",
  "S03n226:60": "akṛthāḥ kiṃ nu kalyāṇi! karmātimadhurodayam ||16 ||",
  "S03n226:61": "devyuvāca-asti deva kiñcidahamapi pūrvajanmavṛttiṃ samanusmarāmīti |",
  "S03n226:62": "kathaya kathayedānīmiti ca sādaraṃ rājñā paryanuyuktovāca-",
  "S03n226:63": "bālye'nubhūtamiva tatsamanusmarāmi",
  "S03n226:64": "dāsī satī yadahamuddhṛtabhaktamekam |",
  "S03n226:65": "kṣīṇāsravāya munaye vinayena dattvā",
  "S03n226:66": "supteva tatra samavāpamiha prabodham ||17 ||",
  "S03n226:67": "etatsmarāmi kuśalaṃ naradeva ! yena",
  "S03n226:68": "tvannāthatāmupagatāsmi samaṃ pṛthivyā |",
  "S03n226:69": "kṣīṇāsraveṣu na kṛtaṃ tanu nāma kiñci-",
  "S03n226:70": "dityuktavānasi yathaiva munistathaiva ||18 ||",
  "S03n226:71": "atha sa rājā puṇyaphalapradarśanātpuṇyeṣu samutpāditabahumānāmabhiprasannamanasaṃ parṣadaṃ vismayaikāgrāmavetya niyatamīdṛśaṃ kiñcitsamanuśaśāsa-",
  "S03n226:72": "alpasyāpi śubhasya vistaramimaṃ dṛṣṭvā vipākaśriyaḥ",
  "S03n226:73": "syātko nāma na dānaśīlavidhinā puṇyakriyātatparaḥ |",
  "S03n226:74": "naiva draṣṭumapi kṣamaḥ sa puruṣaḥ paryāptavitto'pi san",
  "S03n226:75": "yaḥ kārpaṇyatamisrayāvṛtamatirnāpnoti dānairyaśaḥ ||19 ||",
  "S03n226:76": "tyaktavyaṃ vivaśena yanna ca tathā kasmaicidarthāya yat",
  "S03n226:77": "tannyāyena dhanaṃ tyajanyadi guṇaṃ kañcitsamudbhāvayet |",
  "S03n226:78": "ko'sau tatra bhajeta matsarapathaṃ jānanguṇānāṃ rasaṃ",
  "S03n226:79": "prītyādyā vividhāśca kīrtyanusṛtā dānapratiṣṭhāguṇāḥ ||20 ||",
  "S03n226:80": "dānaṃ nāma mahānidhānamanugaṃ caurādyasādhāraṇaṃ",
  "S03n226:81": "dānaṃ matsaralobhadoṣarajasaḥ prakṣālanaṃ cetasaḥ |",
  "S03n226:82": "saṃsārādhvapariśramāpanayanaṃ dānaṃ sukhaṃ vāhanaṃ",
  "S03n226:83": "dānaṃ naikasukhopadhānasumukhaṃ sanmitramātyantikam ||21 ||",
  "S03n226:84": "vibhavasamudayaṃ vā dīptamājñāguṇaṃ vā",
  "S03n226:85": "tridaśapuranivāsaṃ rūpaśobhāguṇaṃ vā |",
  "S03n226:86": "yadabhilaṣati sarvaṃ tatsamāpnoti dānā-",
  "S03n226:87": "diti parigaṇitārthaḥ ko na dānāni dadyāt ||22 ||",
  "S03n226:88": "sārādānaṃ dānamāhurdhanānāmaiśvaryāṇāṃ dānamāhurnidānam |",
  "S03n226:89": "dānaṃ śrīmatsajjanatvāvadānaṃ bālyaprajñaiḥ pāṃsudānaṃ sudānam ||23 ||",
  "S03n226:90": "atha sā parṣattasya rājñastadgrāhakaṃ vacanaṃ sabahumānamabhinandya pradānādipratipattyabhimukhī babhūva |",
  "S03n226:91": "tadevaṃ cittaprasādodgataṃ pātrātiśayapratipāditaṃ ca nālpakaṃ nāma dānamasti vipākamahattvāditi prasannacittenānuttare puṇyakṣetra āryasaṃghe dānaṃ dadatā parā prītirutpādayitavyā |",
  "S03n226:92": "adūre mamāpyevaṃvidhā ato viśiṣṭatarāśca sampattaya iti |",
  "S03n226:93": "iti kulmāṣapiṇḍī-jātakaṃ tṛtīyam |"
}