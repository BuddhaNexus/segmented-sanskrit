{
  "S04n509:0": "pratisaṃvidavatāraparivartaḥ ||",
  "S04n509:1": "tatra kumāra kathaṃ bodhisattvo mahāsattvo dharmapratisaṃvidi caran dharmeṣu dharmānupaśyī samudāgacchatyanuttarāyāṃ samyaksaṃbodhau ?",
  "S04n509:2": "iha kumāra bodhisattvo mahāsattvo dharmeṣu dharmānupaśyī nānyatra rūpeṇa bodhiṃ samanupaśyati |",
  "S04n509:3": "nānyatra rūpādvodhāya carati |",
  "S04n509:4": "nānyatra rūpeṇa bodhiṃ paryeṣate |",
  "S04n509:5": "nānyatra rūpeṇa bodhāya samudāgacchati |",
  "S04n509:6": "nānyatra rūpeṇa sattvāni bodhāya samādāpayati |",
  "S04n509:7": "nānyatra rūpeṇa tathāgataṃ paśyati |",
  "S04n509:8": "rūpasyāvināśasvabhāvaḥ tathāgata iti tathāgataṃ paśyati |",
  "S04n509:9": "anyad rūpamanyo rūpasvabhāva iti naivaṃ paśyati |",
  "S04n509:10": "anyo rūpasvabhāvo'nyastathāgata iti naivaṃ paśyati |",
  "S04n509:11": "yaśca rūpasvabhāvo yaśca tathāgata ityadvayeyaṃ dharmatā |",
  "S04n509:12": "evaṃ paśyan bodhisattvo mahāsattvaścarati dharmapratisaṃvidi |",
  "S04n509:13": "evaṃ nānyatra vedanāyā nānyatra saṃjñāyā nānyatra saṃskārebhyo nānyatra vijñānena bodhiṃ samanupaśyati |",
  "S04n509:14": "nānyatra vijñānādbodhāya carati |",
  "S04n509:15": "nānyatra vijñānena bodhiṃ paryeṣate |",
  "S04n509:16": "nānyatra vijñānena bodhāya samudāgacchati |",
  "S04n509:17": "nānyatra vijñānena sattvāni bodhāya samādāpayati |",
  "S04n509:18": "nānyatra vijñānena tathāgataṃ paśyati |",
  "S04n509:19": "vijñānasyāvināśasvabhāvastathāgata iti tathāgataṃ paśyati |",
  "S04n509:20": "anyadvijñānamanyo vijñānasvabhāva iti naivaṃ paśyati |",
  "S04n509:21": "anyo vijñānasvabhāvo'nyastathāgata iti naivaṃ paśyati |",
  "S04n509:22": "yaśca vijñānasvabhāvo yaśca tathāgata ityadvayeyaṃ dharmatā |",
  "S04n509:23": "evaṃ paśyan bodhisattvo mahāsattvaścarati dharmapratisaṃvidi ||",
  "S04n509:24": "atha khalu bhagavāṃstasyāṃ velāyāmimā gāthā abhāṣata -",
  "S04n509:25": "rūpeṇa darśitā bodhī bodhaye rūpa darśitam |",
  "S04n509:26": "visabhāgena śabdena uttaro dharma deśitaḥ || 1 ||",
  "S04n509:27": "śabdena uttaraṃ rūpaṃ gambhīraṃ ca svabhāvataḥ |",
  "S04n509:28": "samaṃ rūpaṃ ca bodhiśca nānātvaṃ nāsya labhyate || 2 ||",
  "S04n509:29": "yathā nirvāṇa gambhīraṃ śabdenāsaṃprakāśitam |",
  "S04n509:30": "labhyate na ca nirvāṇaṃ sa ca śabdo na labhyate || 3 ||",
  "S04n509:31": "śabdaścāpyatha nirvāṇamubhayaṃ tanna labhyate |",
  "S04n509:32": "evaṃ śūnyeṣu dharmeṣu nirvāṇaṃ saṃprakāśitam || 4 ||",
  "S04n509:33": "nirvāṇaṃ nirvṛtī vuttā nirvāṇaṃ ca na labhyate |",
  "S04n509:34": "apravṛttyaiva dharmāṇāṃ yathā paścāttathā purā || 5 ||",
  "S04n509:35": "sarvadharmāḥ svabhāvena nirvāṇasamasādṛśāḥ |",
  "S04n509:36": "jñātā naiṣkramyasārehi ye yuktā buddhaśāsane || 6 ||",
  "S04n509:37": "paśyitvā kāyu buddhasya vakṣyante dṛṣṭu nāyakaḥ |",
  "S04n509:38": "na cāhaṃ rūpakāyena paśyituṃ śakya kenacit || 7 ||",
  "S04n509:39": "jñātaḥ svabhāvo rūpasya yādṛśaṃ rūpalakṣaṇam |",
  "S04n509:40": "rūpasvabhāvamājñāya kāyo mama nideśitaḥ || 8 ||",
  "S04n509:41": "evaṃ pañcāna skandhānāṃ jñānaṃ me dharmalakṣaṇam |",
  "S04n509:42": "jñātvā svabhāvaṃ dharmāṇāṃ dharmakāye pratiṣṭhitaḥ || 9 ||",
  "S04n509:43": "deśemi dharma sattvānāṃ dharmakāye'pyaniḥsṛtaḥ |",
  "S04n509:44": "na ca dharmata buddhānāṃ śakyaṃ vācāya bhāṣitum || 10 ||",
  "S04n509:45": "imaṃ nayamajānanto buddhaśabdaṃ śruṇitva te |",
  "S04n509:46": "ghoṣamātreṇa vakṣyanti dṛṣṭo me naranāyakaḥ || 11 ||",
  "S04n509:47": "sarvasaṃjñāprahīṇasya bhavasaṃjñā vigacchati |",
  "S04n509:48": "na jātu śabdasaṃjñasya bhavate śāstṛdarśanam || 12 ||",
  "S04n509:49": "yaḥ śūnyatāṃ prajānāti īdṛśaṃ rūpalakṣaṇam |",
  "S04n509:50": "na cānyā śūnyatā uktā anyā rūpasvabhāvatā |",
  "S04n509:51": "yastu rūpaṃ prajānāti sa prajānāti śunyatām || 13 ||",
  "S04n509:52": "yaḥ śūnyatāṃ prajānāti īdṛśaṃ rūpalakṣaṇam |",
  "S04n509:53": "na cāsau mārakoṭībhirbhūyaḥ śakya parājitum || 14 ||",
  "S04n509:54": "prajānāti hi yo rūpaṃ sa prajānāti śūnyatām |",
  "S04n509:55": "ya śūnyatāṃ prajānāti sa prajānāti nirvṛtim || 15 ||",
  "S04n509:56": "imāṃ gatimajānantaḥ pranaṣṭā aupalambhikāḥ |",
  "S04n509:57": "abhāve bhāvasaṃjñeyo bhāve cābhāvasaṃjñinaḥ || 16 ||",
  "S04n509:58": "vañcitā jñātralābhena pranaṣṭā mama śāsanāt |",
  "S04n509:59": "phalasaṃjñā avasthāne riktāḥ śrāmaṇakāddhanāt || 17 ||",
  "S04n509:60": "kusīdā hīnavīryāśca śīlaskandhe asaṃsthitāḥ |",
  "S04n509:61": "paryupthitāśca vakṣyanti na etad buddhaśāsanam || 18 ||",
  "S04n509:62": "kecidevaṃ pravakṣyanti vayaṃ bodhāya prasthitāḥ |",
  "S04n509:63": "adāntā avinītāśca parasparamagauravāḥ || 19 ||",
  "S04n509:64": "śabdakāmā bhaviṣyanti dharme caivānavasthitāḥ |",
  "S04n509:65": "evaṃ sā bheṣyate icchā jñātralābhagaveṣaṇe || 20 ||",
  "S04n509:66": "lābhakāmā bhaviṣyanti saṃnipāte hi cintakāḥ |",
  "S04n509:67": "madapramādābhibhūtā lābhasatkāra arthikāḥ || 21 ||",
  "S04n509:68": "niḥsṛtā lābhasatkāre jñātralābhagaveṣiṇaḥ |",
  "S04n509:69": "stūpān vihārān kāhenti kulastrīṣvadhimūrcchitāḥ || 22 ||",
  "S04n509:70": "niḥsṛtāścopalambhasmin kāmatṛṣṇāsu niḥsṛtāḥ |",
  "S04n509:71": "gṛhikarma kariṣyanti mārasya viṣaye sthitāḥ || 23 ||",
  "S04n509:72": "gṛhiṇāṃ deśayiṣyanti kāmā agniśikhopamāḥ |",
  "S04n509:73": "praviśya ca gṛhāṃsteṣāṃ dūṣayiṣyanti tān kulān || 24 ||",
  "S04n509:74": "gṛhiṇaśca bhaviṣyanti teṣu śāstārasaṃjñinaḥ |",
  "S04n509:75": "teṣāṃ ca vipravustānāṃ putradārāṇi dūṣayi || 25 ||",
  "S04n509:76": "ye teṣāmannapānena kariṣyanti anugraham |",
  "S04n509:77": "teṣāṃ tatputradāreṣu bhāryāsaṃjñā bhaviṣyati || 26 ||",
  "S04n509:78": "gṛhiṇo na svadāreṣu bhaviṣyantyadhimūrcchitāḥ |",
  "S04n509:79": "yathā te pravrajitvā hi paradāreṣu mūrcchitāḥ || 27 ||",
  "S04n509:80": "śikṣāvadātavastrāṇaṃ gṛhīṇaṃ yā mi darśitā |",
  "S04n509:81": "sā śikṣā teṣāṃ bhikṣūṇāṃ tasmin kāle na bheṣyati || 28 ||",
  "S04n509:82": "bherīśaṅkhamṛdaṅgehi pūjāṃ kāhenti te mama |",
  "S04n509:83": "yā ca sā uttamā pūjā pratipattirna bheṣyati || 29 ||",
  "S04n509:84": "te ātmanā suduḥśīlā dṛṣṭvā śīlapratiṣṭhitān |",
  "S04n509:85": "anyonyamevaṃ vakṣyanti ete'pi yādṛśā vayam || 30 ||",
  "S04n509:86": "śrutvā śīlasya te varṇaṃ duḥśīlāḥ pāpagocarāḥ |",
  "S04n509:87": "paryutthitāśca vakṣyanti naivaitadbuddhabhāṣitam || 31 ||",
  "S04n509:88": "na ca hrī bheṣyate teṣāṃ naṣṭaṃ śrāmaṇakaṃ dhanam |",
  "S04n509:89": "coditābhūtavācāya buddhabodhiṃ pratikṣiti || 32 ||",
  "S04n509:90": "teṣāṃ vyāpannacittānāmutsṛṣṭvā buddhaśāsanam |",
  "S04n509:91": "dharmaṃ pratikṣipitvā ca vāso'vīcau bhaviṣyati || 33 ||",
  "S04n509:92": "na me śrutaṃ ca dṛṣṭaṃ vā yeṣāmetādṛśī carī |",
  "S04n509:93": "te buddhajñānaṃ lapsyante bāladharmapratiṣṭhitāḥ || 34 ||",
  "S04n509:94": "yā teṣāṃ kuhanā tatra śāṭhiyaṃ vākkiyaṃ tadā |",
  "S04n509:95": "jānāmi tadahaṃ sarvaṃ jñānaṃ me'tra pravartate || 35 ||",
  "S04n509:96": "sacet kalpaṃ prabhāṣeyaṃ yatteṣāṃ skhalitaṃ pṛthu |",
  "S04n509:97": "bodhisattvapratijñānāṃ kiṃcinmātraṃ prakīrtitam || 36 ||",
  "S04n509:98": "nāsti pāpamakartavyaṃ kumārā teṣa bheṣyati |",
  "S04n509:99": "mā tehi saṃstavaṃ sārdhaṃ kuryāstvaṃ kāli paścime || 37 ||",
  "S04n509:100": "ālapet saṃlapeyyāsi kuryāsī teṣu gauravam |",
  "S04n509:101": "anolīnaḥ satkareyyāsi agrabodhīya kāraṇāt || 38 ||",
  "S04n509:102": "varṣāgraṃ paripṛcchitvā yaste vṛddhataro bhavet |",
  "S04n509:103": "kuryā hi gauravaṃ tatra śirasā pādavandanam || 39 ||",
  "S04n509:104": "na teṣāṃ skhalitaṃ paśyedvodhimaṇḍa vipaśyatām |",
  "S04n509:105": "pratighātaṃ na janayet maitracittaḥ sadā bhavet || 40 ||",
  "S04n509:106": "yadyeṣāṃ skhalitaṃ paśyeddoṣāṃsteṣāṃ na kīrtayet |",
  "S04n509:107": "yādṛśaṃ kāhitī karma lapsyate tādṛśaṃ phalam || 41 ||",
  "S04n509:108": "smitena mukhacandreṇa vṛddheṣu navakeṣu ca |",
  "S04n509:109": "pūrvābhāṣī bhavennityaṃ hatamānaśca sūrataḥ || 42 ||",
  "S04n509:110": "cīvaraiḥ piṇḍapātaiśca kuryāsteṣāmanugraham |",
  "S04n509:111": "evaṃ cittaṃ pradadhyāstvaṃ sarve bheṣyanti nāyakāḥ || 43 ||",
  "S04n509:112": "adhyeṣyeyuryadi tvāṃ te dharmadānasya kāraṇāt |",
  "S04n509:113": "prathamaṃ vācaṃ bhāṣeyyā nāhaṃ vaipulyaśikṣitaḥ || 44 ||",
  "S04n509:114": "evaṃ tvaṃ vāca bhāṣeyyā āyuṣmān vijña paṇḍitaḥ |",
  "S04n509:115": "kathaṃ mahātmanāṃ śakyaṃ purato bhāṣituṃ mayā || 45 ||",
  "S04n509:116": "sahasaiṣāṃ na jalpeta tulayitvā ca bhājanam |",
  "S04n509:117": "yadi bhājanaṃ vijānīyā anadhīṣṭo'pi deśayet || 46 ||",
  "S04n509:118": "yadi duḥśīla paśyesi pariṣāyāṃ bahusthitān |",
  "S04n509:119": "saṃlekhaṃ mā prabhāṣestvāṃ varṇaṃ dānasya kīrtayeḥ || 47 ||",
  "S04n509:120": "bhaveyuryadi vālpecchāḥ śuddhāḥ śīle pratiṣṭhitāḥ |",
  "S04n509:121": "maitraṃ cittaṃ janitvā tvaṃ kuryāḥ saṃlekhikīṃ kathām || 48 ||",
  "S04n509:122": "parīttā yadi pāpecchā śīlavanto bahū bhavet |",
  "S04n509:123": "labdhapakṣastadā bhūtvā varṇaṃ śīlasya kīrtayet || 49 ||",
  "S04n509:124": "pūrvaṃ pariṣadaṃ jñātvā yadi śuddhā bhavettadā |",
  "S04n509:125": "yāvantaḥ kuśalā dharmāḥ sarvāṃstebhyaḥ prakāśayet || 50 ||",
  "S04n509:126": "dānaṃ śīlaṃ tathā kṣāntiṃ vīryaṃ dhyānaṃ śrutaṃ tathā |",
  "S04n509:127": "saṃtuṣṭyalpecchasaṃlekhān varṇayet kīrtayet sadā || 51 ||",
  "S04n509:128": "araṇyavāsaṃ dhyānasukhaṃ gaṇavāsavivarjanam |",
  "S04n509:129": "eteṣāṃ varṇa bhāṣeta evaṃ hi dhārayet sukham || 52 ||",
  "S04n509:130": "araṇyavāsa no riñcenna śīlaparamo bhavet |",
  "S04n509:131": "pratisaṃlānu seveta na dānaparamo bhavet || 53 ||",
  "S04n509:132": "śīlaskandhe sthihitvā ca bāhuśrutyamupārjayet |",
  "S04n509:133": "imaṃ samādhimeṣantaḥ pūjayecchāstṛdhātavaḥ || 54 ||",
  "S04n509:134": "chatrairdhvajaiḥ patākābhirgandhamālyavilepanaiḥ |",
  "S04n509:135": "kārayet pūja buddhasya samādhiṃ śāntameṣatā || 55 ||",
  "S04n509:136": "rañjanīyehi tūryehi saṃgītiṃ saṃprayojayet |",
  "S04n509:137": "pūjayeddhātuṃ buddhasya anolīno atandritaḥ || 56 ||",
  "S04n509:138": "yāvanti gandhamālyāni dhūpanaṃ cūrṇa cailikam |",
  "S04n509:139": "sarvaistaiḥ pūjayennāthaṃ buddhajñānasya kāraṇāt || 57 ||",
  "S04n509:140": "yāvatī kācit pūjāsti aprameyā acintiyā |",
  "S04n509:141": "kuryāstāḥ sarvabuddhānāṃ samādhiṃ śāntameṣatāḥ || 58 ||",
  "S04n509:142": "pratyaṃśaṃ sarvasattvebhyaḥ samaṃ dadyādaniśritaḥ |",
  "S04n509:143": "asaṅgajñānameṣanto buddhajñānamanuttaram || 59 ||",
  "S04n509:144": "mayāpi pūrvabuddhānāṃ kṛtā pūjā acintiyā |",
  "S04n509:145": "aniśritena bhūtvainaṃ samādhiṃ śāntameṣatā || 60 ||",
  "S04n509:146": "durlabhotpādu buddhānāṃ durlabho mānuṣo bhavaḥ |",
  "S04n509:147": "durlabhā śāsane śraddhā pravrajyā upasaṃpadā || 61 ||",
  "S04n509:148": "yena ārāgitaḥ śāstā cittaṃ bodhāya nāmitam |",
  "S04n509:149": "mā cala tvaṃ pratijñāyāstiṣṭha ca pratipattiṣu || 62 ||",
  "S04n509:150": "ya idaṃ dhārayet sūtraṃ kṣayakāle upasthite |",
  "S04n509:151": "pratibhānaṃ labhet kṣipraṃ pravṛttaṃ yadi dhārayet || 63 ||",
  "S04n509:152": "ekagāthāṃ pi dhāritvā puṇyaskandho acintiyaḥ |",
  "S04n509:153": "kiṃ vā punaḥ sarvasūtraṃ dhārayed yaḥ śrutārthikaḥ || 64 ||",
  "S04n509:154": "sarvasattvān bodhiprāptān pūjayed yo hyatandritaḥ |",
  "S04n509:155": "yaḥ kuryād gauraveṇāsau kalpasattvopamān sadā || 65 ||",
  "S04n509:156": "itaḥ samādhito yaśca gāthāmekāṃ pi dhārayet |",
  "S04n509:157": "sarvaṃ purimakaṃ puṇyaṃ kalāṃ nopaiti ṣoḍaśīm || 66 ||",
  "S04n509:158": "acintiyānānuśaṃsān buddhajñānena jānami |",
  "S04n509:159": "imaṃ samādhiṃ śrutveha yaḥ kāṅkṣāṃ na kariṣyati || 67 ||",
  "S04n509:160": "iti śrīsamādhirāje pratisaṃvidavatāraparivarto nāma caturviṃśatitamaḥ ||"
}