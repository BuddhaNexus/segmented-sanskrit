{
  "SA14n1158:0": "trayodaśaparivartaḥ |",
  "SA14n1158:1": "sāmānyarūpatayā jñānākāreṇa paricchinnānāṃ viśeṣo jñeya iti |",
  "SA14n1158:2": "jñānalakṣaṇānantaraṃ viśeṣalakṣaṇaṃ sāmānyenopodvātayannāha |",
  "SA14n1158:3": "atha khalvāyuṣmānityādi |",
  "SA14n1158:4": "mahākṛtyeneti |",
  "SA14n1158:5": "acintyātulyādiviśeṣaviśiṣṭairdukhādisatyaviṣayaiḥ |",
  "SA14n1158:6": "ṣoḍaśabhirdharmānvayajñānakṣāntijñānakṣaṇairviśeṣalakṣaṇasvabhāvaistathāgatatvādyarthāya pratyupasthitetyarthaḥ |",
  "SA14n1158:7": "tathā coktam |",
  "SA14n1158:8": "acintyādiviśeṣeṇa viśiṣṭaiḥ satyagocaraiḥ |",
  "SA14n1158:9": "viśeṣalakṣaṇaṃ ṣaḍbhirdaśabhiścoditaṃ kṣaṇaiḥ ||23 ||iti",
  "SA14n1158:10": "vataśabdo'vadhāraṇe |",
  "SA14n1158:11": "kaḥ punaracintyādiviśeṣa ityāha |",
  "SA14n1158:12": "acintyakṛtyenetyādi |",
  "SA14n1158:13": "acintyātulyāprameyāsaṃkhyeyatābhi viśeṣairyathākramaṃ duḥkhasatyacatuḥkṣaṇasaṃgrahītairviśeṣalakṣaṇamuktam |",
  "SA14n1158:14": "asamasamakṛtyeneti |",
  "SA14n1158:15": "sarveṣāmevedaṃ viśeṣaṇam |",
  "SA14n1158:16": "eṣāñca vyākhyānaṃ granthata eva bhaviṣyati |",
  "SA14n1158:17": "nirupapattika evāyamanuvāda iti vyākhyātumāha |",
  "SA14n1158:18": "kathañcetyādi |",
  "SA14n1158:19": "tatra tathāgatatvamityādipadacatuṣṭayamādarśādijñānacatuṣṭayabhedena yojyamiti pūrvācāryāḥ |",
  "SA14n1158:20": "tathāgatatvādiniṣpādanādacintyakṛtyatvamevamuttaratrāpyatulyakṛtyatvādikaṃ grāhyam |",
  "SA14n1158:21": "cittacaitasikādipravṛttau kathaṃ cintayituṃ na śakyamiti |",
  "SA14n1158:22": "tatkasya hetorityāśaṅkyāha |",
  "SA14n1158:23": "na hi cittamityādi |",
  "SA14n1158:24": "cittaṃ manojñānāṃ,",
  "SA14n1158:25": "cetanā mānasaṃ karma,",
  "SA14n1158:26": "tajjñe vākkāyakarmaṇī caitasiko vā prajñādirālambakabhāvenātra buddhatvādau na pravartate |",
  "SA14n1158:27": "sarvaviparyāsāpagamāditi bhāvaḥ |",
  "SA14n1158:28": "tulayituṃ veti |",
  "SA14n1158:29": "buddhyā svarūpamavadhārayitum |",
  "SA14n1158:30": "aprameyaṃ hītyādi |",
  "SA14n1158:31": "yasmāt pramātumaśakyam |",
  "SA14n1158:32": "asaṃkhyeyaṃ hīti |",
  "SA14n1158:33": "yasmādekatvādinā gaṇayituṃ na pāryate |",
  "SA14n1158:34": "kutaḥ punaruttara iti |",
  "SA14n1158:35": "samābhāvādasamasya kasmātpunaruttaraḥ prativiśiṣṭo bhaviṣyatyato'",
  "SA14n1158:36": "samenātmanā samastulya ityasamasamo bhagavān sarvajñaḥ |",
  "SA14n1158:37": "etaduktam |",
  "SA14n1158:38": "\"tathāgatatvādikameva sarvairacintyādipadairvyāvṛttibhedenocyata\"iti |",
  "SA14n1158:39": "padaparamatvena tathāgatatvādikamevācintyādiviśiṣṭamityavagamya rūpādau sandehādāryasubhūtirāha |",
  "SA14n1158:40": "kiṃ punarityādi |",
  "SA14n1158:41": "nyāyasya tulyatvādityabhiprāyeṇāha |",
  "SA14n1158:42": "evametat subhūte evametat rūpamapītyādi |",
  "SA14n1158:43": "pūrvavat tatkasya hetorityāśaṅkyācintyātulyate tāvat pūrvoktābhiprāyeṇa kathayannāha |",
  "SA14n1158:44": "rūpasya hi subhūte yā dharmatetyādi |",
  "SA14n1158:45": "rūpamapi subhūte'",
  "SA14n1158:46": "prameyamityādinā |",
  "SA14n1158:47": "aprameyatāṃ vyācaṣṭe |",
  "SA14n1158:48": "kathaṃ pramāṇasadbhāve'",
  "SA14n1158:49": "prameyā iti |",
  "SA14n1158:50": "tatkasya hetorityāśaṅkyāha |",
  "SA14n1158:51": "rūpasya hi subhūte pramāṇaṃ na prajñāyata ityādi |",
  "SA14n1158:52": "apramāṇatvāditi |",
  "SA14n1158:53": "tattvato'nutpannatvena sarvadharmāṇāmapramāṇatvāt pramāṇaṃ na vidyate |",
  "SA14n1158:54": "ato na prajñāyata iti yāvat |",
  "SA14n1158:55": "rūpamapītyādinā'",
  "SA14n1158:56": "saṃkhyeyatāṃ kathayati |",
  "SA14n1158:57": "gaṇanāsamatikrāntatvāditi |",
  "SA14n1158:58": "māyopamatvenaiva ekatvādigaṇanābhirasaṃgṛhītatvāt |",
  "SA14n1158:59": "acintyatādikameva spaṣṭayitumasamasamatāpratipādanārthamāha rūpamapi subhūte'",
  "SA14n1158:60": "samasamamityādi |",
  "SA14n1158:61": "ākāśasamatvāditi |",
  "SA14n1158:62": "samādhikābhāvādākāśena tulyatvādasamasamāḥ |",
  "SA14n1158:63": "sāmānyena punarapi pratipādayannāha |",
  "SA14n1158:64": "tatkiṃ manyasa ityādi |",
  "SA14n1158:65": "no hīdamiti |",
  "SA14n1158:66": "tattvato niḥsvabhāvatvāditi bhāvaḥ |",
  "SA14n1158:67": "dārṣṭāntikārthaṃ vaktumāha |",
  "SA14n1158:68": "evameva subhūta ityādi |",
  "SA14n1158:69": "anena paryāyeṇeti |",
  "SA14n1158:70": "ākāśadṛṣṭāntanirdeśena |",
  "SA14n1158:71": "tathāgatadharmā iti |",
  "SA14n1158:72": "acintyatādibhireva sarvaprakāraṃ tathāgatānāṃ dharmādhigamādupasaṃhārārthamāha |",
  "SA14n1158:73": "anenāpītyādi |",
  "SA14n1158:74": "tadeva spaṣṭayannāha |",
  "SA14n1158:75": "ete ca subhūte tathāgatadharmā ityādi |",
  "SA14n1158:76": "vijñānagatasyeti |",
  "SA14n1158:77": "māyopamapratibhāsaprāptasyārthasyācintyatādivyapadeśaḥ |",
  "SA14n1158:78": "saṃvṛtyā |",
  "SA14n1158:79": "upasaṃhārārthamāha |",
  "SA14n1158:80": "tasmāt subhūta ityādi |",
  "SA14n1158:81": "anāsravadharmadeśanā sampannahetukānāṃ viphalā nāstītyāha |",
  "SA14n1158:82": "asyāṃ khalu punarityādi |",
  "SA14n1158:83": "anupādāyāsravebhya iti |",
  "SA14n1158:84": "kleśavāsanābījādhānamakṛtvā kleśebhyaścittāni vimuktāni |",
  "SA14n1158:85": "virajo vigatamalaṃ dharmeṣu dharmacakṣurviśuddhamiti |",
  "SA14n1158:86": "duḥkhasatyādau dharmajñānakṣāntibhirvirajaḥ |",
  "SA14n1158:87": "dharmajñānairvigataṃmalam jñeyaviṣaye dharmacakṣuḥ pūrvoktamapagatadoṣamutpannam |",
  "SA14n1158:88": "kṣāntiḥ pratilabdhetyanutpannāḥ sarvadharmā iti dharmanidhyānakṣāntirduḥkhadharmajñānakṣāntirvā prāptā |",
  "SA14n1158:89": "te ca viṃśatimātrā bodhisattvāḥ |",
  "SA14n1158:90": "yadyapyanādirbuddhavaṃśaḥ pratibuddhotpāde cāsaṃkhyeyasattvaparinirvāṇaṃ tathāpi saṃsāriṇāṃ parikṣayo nāsti,",
  "SA14n1158:91": "anantādākāśavat |",
  "SA14n1158:92": "na hi parvatādyanekāvaraṇasambhave'",
  "SA14n1158:93": "pi nabhasaḥ parikṣayo'stītyeke |",
  "SA14n1158:94": "ye pratipakṣasannidhāvapacayadharmāṇo dṛṣṭāste pratipakṣātyantasamṛddhau sambhavadatyantāpacayadharmāṇo yathā kanakamalādayaḥ |",
  "SA14n1158:95": "nairātmyādilakṣaṇapratipakṣasammukhībhāvenāpacayadharmāṇaḥ saṃsāriṇa iti svabhāvahetubalāt saṃsāriṇāmuccheda ityapare |",
  "SA14n1158:96": "sarvāryapudgalasaṅgrahaviśeṣaṃ samudaye prathamakṣaṇasaṅgṛhītaṃ vaktumāha |",
  "SA14n1158:97": "gambhīrā bhagavannityādi |",
  "SA14n1158:98": "mātari buddhatvādyapratibandhāt kathaṃ mahākṛtyatvamiti |",
  "SA14n1158:99": "tatkasya hetorityāśaṅkyāha |",
  "SA14n1158:100": "atra hītyādi |",
  "SA14n1158:101": "sarvajñatāsamāyukteti sarvākārajñatā |",
  "SA14n1158:102": "prajñāpāramitāyāṃ pratibaddhā |",
  "SA14n1158:103": "sarvakāryapratibaddhatvameva māturdṛṣṭāntenāha |",
  "SA14n1158:104": "tadyathāpi nāmetyādinā |",
  "SA14n1158:105": "mūrdhābhiṣiktasyeti |",
  "SA14n1158:106": "aṣṭādaśamahākulibhirabhiṣiktaḥ |",
  "SA14n1158:107": "yadvā rājahastikarodakābhiṣiktaḥ |",
  "SA14n1158:108": "janapadasthāmavīryaprāptasyeti |",
  "SA14n1158:109": "svarājyavigamabhayābhāvājjanapadaviṣaye sthāmaprāptaḥ |",
  "SA14n1158:110": "tannigrahānugrahasāmarthyayogādvīryaprāptaḥ |",
  "SA14n1158:111": "kṛtyānīti vyāpārāḥ |",
  "SA14n1158:112": "amātyasamāyuktānīti |",
  "SA14n1158:113": "pratibaddhāni |",
  "SA14n1158:114": "tatra kāyavāgvyāpārābhāvādyathākramamalpotsuko'",
  "SA14n1158:115": "pahṛtabhāra iti yojyam |",
  "SA14n1158:116": "parigrahābhiniveśamantareṇādhigamānupapattirityāśaṅkyāha |",
  "SA14n1158:117": "kathaṃ bhagavannityādi |",
  "SA14n1158:118": "parihārārthaṃ pratipaśnamāha |",
  "SA14n1158:119": "tatkiṃ manyasa ityādinā |",
  "SA14n1158:120": "parigrahaṃ vābhiniveśaṃ veti |",
  "SA14n1158:121": "yathāsaṃkhyaṃ grāhyagrāhakavikalpābhyāmavagrahamityarthaḥ |",
  "SA14n1158:122": "no hīdaṃ bhagavanniti |",
  "SA14n1158:123": "ayamatra samāsārthaḥ |",
  "SA14n1158:124": "yasmādāryapudgalasya nirvikalpena jñānena darśanamārgādau sthitasya grāhyamidaṃ phalamahaṃ grāhaka ityevamarūpo vikalpo na samudācarati,",
  "SA14n1158:125": "sarvavikalpapratipakṣatvātathābhūtajñānasya |",
  "SA14n1158:126": "anyathā sābhilāpavijñānairyathāvasthitavastvanubhavānupapattestathyajñānaviyuktatvena mārgāsambhavāt kleśaprahāṇavaikalye satyarhatvaphalodayo na syācchrutacintāvasthāyāmiva |",
  "SA14n1158:127": "tasmānmārgādyutthitasyaiva yogino'",
  "SA14n1158:128": "pagataikatvābhiniveśavacanādivikalpavat samāroparahitā grāhyagrāhakakalpanāmatirupajāyate |",
  "SA14n1158:129": "tathā ca vastutattvāgrahaṇānnāhaṃ taṃ dharmaṃ samanupaśyāmīti |",
  "SA14n1158:130": "etadevānuvadannāha |",
  "SA14n1158:131": "evametadityādi |",
  "SA14n1158:132": "aupalambhikajanānukalpayāha |",
  "SA14n1158:133": "sarvajñatāpi bhagavannityādi |",
  "SA14n1158:134": "tasmāttebhyo na vaktavyamiti bhāvaḥ |",
  "SA14n1158:135": "puruṣaviśeṣavedanīyatāviśeṣaṃ dvitīyakṣaṇasaṅgṛhītaṃ kathayannāha |",
  "SA14n1158:136": "api nu khalu punarityādi |",
  "SA14n1158:137": "tatra prakṛtisamudānītagambhīradharmādhimokṣagotratvena yathākramaṃ hetusampannāḥ |",
  "SA14n1158:138": "dīrgharātrāvaropitakuśalamūlāḥ |",
  "SA14n1158:139": "gotradvayasya tathāgatādhiṣṭhānena vṛddhyarthaṃ padadvayamadhye pūrvajinakṛtādhikārā ityuktam |",
  "SA14n1158:140": "tatra gambhīrā durdṛśā duranubodheti |",
  "SA14n1158:141": "padatrayaṃ kalpitādisvabhāvatrayānupalambhato'",
  "SA14n1158:142": "vagantavyam |",
  "SA14n1158:143": "asādhāraṇatāviśeṣaṃ tṛtīyakṣaṇasaṃgṛhītaṃ nirddiśannāha |",
  "SA14n1158:144": "sacedbhagavannityādi |",
  "SA14n1158:145": "śraddhānusāribhūmāviti nirvedhabhāgīyāvasthātaḥ pūrva sambhārabhūmau dānādyanuṣṭhānamupalambhayogena kuryuḥ |",
  "SA14n1158:146": "kṣāntimiti dharmanidhyānakṣāntiḥ |",
  "SA14n1158:147": "śravaṇāvasthāyāṃ prayogamaulabhedena rocayedgaveṣayet |",
  "SA14n1158:148": "cintāvasthāyāṃ tathaiva cintayet tulayet |",
  "SA14n1158:149": "bhāvanāvasthāyāṃ pūrvavadupaparīkṣeta upanidhyāyediti vācyam |",
  "SA14n1158:150": "kṣiprābhijñatāviśeṣaṃ caturthakṣaṇasaṃgṛhītaṃ pratipādayannāha |",
  "SA14n1158:151": "evamukte bhagavānnityādi |",
  "SA14n1158:152": "yāvaditi vacanādbodhisattvādiparigrahaḥ |",
  "SA14n1158:153": "nirvāṇamiti tathāgatatvam |",
  "SA14n1158:154": "anyūnāpūrṇatāviśeṣaṃ nirodhe prathamakṣaṇasaṃgṛhītaṃ vaktumāha |",
  "SA14n1158:155": "atha khalu te kāmāvacarā ityādi |",
  "SA14n1158:156": "mahāpāramiteyamiti |",
  "SA14n1158:157": "nyūnaparipūrṇatvābhāvānmahānubhāvayuktā |",
  "SA14n1158:158": "avidūraṃ gatvā'",
  "SA14n1158:159": "ntarhitā iti bhagavataḥ prākṛtadarśanaviṣayaṃ yāvatpadbhyāṃ gatvāpareṇa svarddhyā gatā ityarthaḥ |",
  "SA14n1158:160": "abhisamayālaṅkārālokāyāṃ prajñāpāramitāvyākhyāyāṃ acintyaparivarto nāmaḥ trayodaśaḥ ||"
}