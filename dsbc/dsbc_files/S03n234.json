{
  "S03n234:0": "11. śakra-jātakam",
  "S03n234:1": "āpadapi mahātmanāmaiśvaryasampadvā sattveṣvanukampāṃ na śithilīkaroti |",
  "S03n234:2": "tadyathānuśrūyate-",
  "S03n234:3": "bodhisattvaḥ kilānalpakālasvabhyastapuṇyakarmā sātmībhūtapradānadamasaṃyamakaruṇaḥ parahitaniyatakriyātiśayaḥ kadācicchakro devānāmindro babhūva |",
  "S03n234:4": "surendralakṣmīradhikaṃ rarāja tatsaṃśrayātsphītataraprabhāvā |",
  "S03n234:5": "harmye sudhāsekanavāṅgarāge niṣaktarūpā śaśinaḥ prabheva ||1 ||",
  "S03n234:6": "yasyāḥ kṛte ditisutā rabhasāgatāni",
  "S03n234:7": "diṅnāgadantamusalānyurasābhijagmuḥ |",
  "S03n234:8": "saubhāgyavistarasukhopanatāpi tasya",
  "S03n234:9": "lakṣmīrna darpamalinaṃ hṛdayaṃ cakāra ||2 ||",
  "S03n234:10": "tasya divaspṛthivyoḥ samyakparipālanopārjitāṃ sarvalokānuvyāpinīṃ kīrtisampadaṃ tāṃ ca lakṣmīmatyadbhutāmamṛṣyamāṇā daityagaṇāḥ kalpanāṭopabhīṣaṇataradviradarathaturagapadātinā kṣubhitasāgaraghoranirghoṣeṇa jājvalyamānavividhapraharaṇāvaraṇadurnirīkṣyeṇa mahatā balakāyena yuddhāyainamabhijagmuḥ |",
  "S03n234:11": "dharmātmano'pi tu sa tasya parābalepaḥ",
  "S03n234:12": "krīḍāvighātavirasaṃ ca bhayaṃ janasya |",
  "S03n234:13": "tejasvitā nayapathopanataḥ kramaśca",
  "S03n234:14": "yuddhodbhavābhimukhatāṃ hṛdayasya cakruḥ ||3 ||",
  "S03n234:15": "atha sa mahāsattvasturagavarasahasrayuktamabhyucchritārhadvasanacihnaruciradhvajaṃ vividhamaṇiratnadīptivyavabhāsitamatijvaladvapuṣaṃ kalpanāvibhāgopaniyataniśitajvalitavividhāyudhavirājitobhayapārśvaṃ pāṇḍukambalinaṃ haimaṃ rathavaramabhiruhya mahatā hastyaśvarathapadātivicitreṇa devānīkena parivṛtastadasurasainyaṃ samudratīrānta eva pratyujjagāma |",
  "S03n234:16": "atha pravavṛte tatra bhīrūṇāṃ dhṛtidāraṇaḥ |",
  "S03n234:17": "anyonyāyudhaniṣpeṣajarjarāvaraṇo raṇaḥ ||4 ||",
  "S03n234:18": "tiṣṭha naivamitaḥ paśya kvedānīṃ manna mokṣyase |",
  "S03n234:19": "praharāyaṃ na bhavasītyevaṃ te'nyonyamārdayan ||5 ||",
  "S03n234:20": "tataḥ pravṛtte tumule sphūrjatpraharaṇe raṇe |",
  "S03n234:21": "paṭahadhvaninotkruṣṭaiḥ sphuṭatīva nabhastalam ||6 ||",
  "S03n234:22": "dānagandhoddhatāmarṣeṣvāpatatsu parasparam |",
  "S03n234:23": "yugāntavātākalitaśailabhīmeṣu dantiṣu ||7 ||",
  "S03n234:24": "vidyullolapatākeṣu prasṛteṣu samantataḥ |",
  "S03n234:25": "ratheṣu paṭunirghoṣeṣūtpātāmbudhareṣviva ||8 ||",
  "S03n234:26": "pātyamānadhvajacchatraśastrāvaraṇamauliṣu |",
  "S03n234:27": "devadānavavīreṣu śitairanyonyasāyakaiḥ ||9 ||",
  "S03n234:28": "atha prataptāsuraśastrasāyakairbhayātpradudrāva surendravāhinī |",
  "S03n234:29": "rathena viṣṭabhya balaṃ tu vidviṣāṃ surendra ekaḥ samare vyatiṣṭhata ||10 ||",
  "S03n234:30": "abhyudīrṇaṃ tvāsuraṃ balamatiharṣātpaṭutarotkruṣṭakṣveḍitasiṃhanādamabhipatitamabhisamīkṣya mātalirdevendrasārathiḥ svaṃ ca balaṃ palāyanaparamavetyāpayānamatra prāptakālamiti matvā devādhipateḥ syandanamāvartayāmāsa |",
  "S03n234:31": "atha śakro devendraḥ samutpatato ratheṣāgrābhimukhānyabhighātapathāgatāni śālmalīvṛkṣe garuḍanīḍānyapaśyat |",
  "S03n234:32": "dṛṣṭvaiva ca karuṇayā samālambyamānahṛdayo mātaliṃ saṃgrāhakamityuvāca-",
  "S03n234:33": "ajātapakṣadvijapotasaṅkulā dvijālayāḥ śālmalipādapāśrayāḥ |",
  "S03n234:34": "amī pateyurna yathā ratheṣayā vicūrṇitā vāhaya me rathaṃ tathā ||11 ||",
  "S03n234:35": "mātaliruvāca-amī tāvanmārṣa samabhiyānti no daityasaṃghā iti |",
  "S03n234:36": "śakra uvāca-tataḥ kim?",
  "S03n234:37": "pariharaitāni samyaggaruḍanīḍānīti |",
  "S03n234:38": "athainaṃ mātaliḥ punaruvāca-",
  "S03n234:39": "nivartanādasya rathasya kevalaṃ śivaṃ bhavedamburuhākṣa pakṣiṇām |",
  "S03n234:40": "cirasya labdhaprasarā sureṣvasāvabhidravatyeva tu no dviṣaccamūḥ ||12 ||",
  "S03n234:41": "atha śakro devendraḥ svamadhyāśayātiśayaṃ sattvaviśeṣaṃ ca kāruṇyaviśeṣāt prakāśayannuvāca-",
  "S03n234:42": "tasmānnivartaya rathaṃ varameva mṛtyu-",
  "S03n234:43": "rdaityādhipaprahitabhīmagadābhighātaiḥ |",
  "S03n234:44": "dhigvādadagdhayaśaso na tu jīvitaṃ me",
  "S03n234:45": "sattvānyamūni bhayadīnamukhāni hatvā ||13 ||",
  "S03n234:46": "atha mātalistatheti pratiśrutya turagasahasrayuktaṃ syandanamasya nivartayāmāsa |",
  "S03n234:47": "dṛṣṭāvadānā ripavastu tasya yuddhe samālokya rathaṃ nivṛttam |",
  "S03n234:48": "bhayadrutāḥ praskhalitāḥ praṇemurvātābhinunnā iva kālameghāḥ ||14 ||",
  "S03n234:49": "bhagne svasainye vinivartamānaḥ panthānamāvṛtya ripudhvajinyāḥ |",
  "S03n234:50": "saṅkocayatyeva madāvalepameko'pyasambhāvyaparākramatvāt ||15 ||",
  "S03n234:51": "nirīkṣya bhagnaṃ tu tadāsuraṃ balaṃ surendrasenāpyatha sā nyavartata |",
  "S03n234:52": "babhūva naiva praṇayaḥ suradviṣāṃ bhayadrutānāṃ vinivartituṃ yataḥ ||16 ||",
  "S03n234:53": "saharṣalajjaistridaśaiḥ surādhipaḥ sabhājyamāno'tha raṇājirācchanaiḥ |",
  "S03n234:54": "abhijvalaccāruvapurjayaśriyā samutsukāntaḥpuramāgamat puram ||17 ||",
  "S03n234:55": "evaṃ sa eva tasya saṃgrāmasya vijayo babhūva |",
  "S03n234:56": "tasmāducyate-",
  "S03n234:57": "pāpaṃ samācarati vītaghṛṇo jaghanyaḥ",
  "S03n234:58": "prāpyāpadaṃ saghṛṇa eva tu madhyabuddhiḥ |",
  "S03n234:59": "prāṇātyaye'pi tu na sādhujanaḥ svavṛttiṃ",
  "S03n234:60": "velāṃ samudra iva laṅghayituṃ samarthaḥ ||18 ||",
  "S03n234:61": "tadevaṃ devarājyaṃ prāṇānapi parityajya dīrgharātraṃ paripālitāni bhagavatā sattvāni |",
  "S03n234:62": "teṣviha prājñasyāghāto na yuktarūpaḥ prāgeva vipratipattiriti prāṇiṣu dayāyattenāryeṇa bhavitavyam |",
  "S03n234:63": "tathā hi dharmo ha vai rakṣati dharmacāriṇamityatrāpyunneyam |",
  "S03n234:64": "tathāgatavarṇe satkṛtya dharmaśravaṇe ceti |",
  "S03n234:65": "iti śakra-jātakamekādaśam |"
}