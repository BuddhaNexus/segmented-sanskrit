{
  "SA13n1145:0": "śatagāthā",
  "SA13n1145:1": "kaumārye paṭhyatāṃ vidyā śaitye saṃpālyatāṃ ca gauḥ |",
  "SA13n1145:2": "kṣettraṃ ca karṣyatāṃ pītaṃ trayaḥ sufalahetavaḥ ||1 ||",
  "SA13n1145:3": "gate'pi vayasi grāhyā vidyā sarvātmanā budhaiḥ |",
  "SA13n1145:4": "yadyapi phaladā syānna sulabhā sā'nyajanmani ||2 ||",
  "SA13n1145:5": "guṇeṣu kriyatāṃ yatnaḥ kimāṭopaiḥ prayojanam |",
  "SA13n1145:6": "vikrīyante na ghaṇṭābhirgāvaḥ kṣīravivarjitāḥ ||3 ||",
  "SA13n1145:7": "guṇini guṇajño ramate nāguṇaśīlasya guṇini paritoṣaḥ |",
  "SA13n1145:8": "alireti vanātkamalaṃ na dardurasya tannivāso'pi ||4 ||",
  "SA13n1145:9": "guṇiṣu durlabhā āḍhayā āḍhayeṣu guṇinastathā ||5 ||",
  "SA13n1145:10": "aneke santi bhūbhāgā ratnavantastu durlabhāḥ |",
  "SA13n1145:11": "durlabhāḥ praṇināṃ santi mātṛpitṛyutastu ca ||6 ||",
  "SA13n1145:12": "guṇāḥ kurvanti dūtatvaṃ dūre'pi basatāṃ satām |",
  "SA13n1145:13": "ketakīgandhamāghrātuṃ svayamāyānti ṣaṭpadāḥ ||7 ||",
  "SA13n1145:14": "vidvatvaṃ ca nṛpatvaṃ ca naiva tulyaṃ kadācana |",
  "SA13n1145:15": "svadeśe pūjyate rājā vidvān sarvatra pūjyate ||8 ||",
  "SA13n1145:16": "alpastu kālo vividhāśca vidhā ḥ",
  "SA13n1145:17": "simā''yuṣo yā kiyatī ? na buddhā |",
  "SA13n1145:18": "haṃsā labhante ca yathā payo'dbhyas",
  "SA13n1145:19": "tathaiva tatvaṃ labhatāṃ ca yattat ||9 ||",
  "SA13n1145:20": "ekasthānanivāsino'tisamayāt syuste viyuktāḥ kila",
  "SA13n1145:21": "vicchedānna hi cāntaraṃ kimapi tat tyājyaṃ na kiṃ tatsthalam |",
  "SA13n1145:22": "vaivaśyādhdi viyogato manasi jāyante vidhātā ati",
  "SA13n1145:23": "tatsthānaṃ yadi hīyate sahajataḥ syāccātiśāntiḥ sukham ||10 ||",
  "SA13n1145:24": "saha vasatāmapyasatāṃ jalaruhajalavadbhavatyasaṃśleṣaḥ |",
  "SA13n1145:25": "dūre'pi satāṃ vasatāṃ prītiḥ kumudenduvadbhavati ||11 ||",
  "SA13n1145:26": "prapañcā yatnaoto heyāḥ saṃsargaḥ kriyatāṃ satām |",
  "SA13n1145:27": "dinaṃ rogabhayānmuktaṃ śatābdāccāpi tad varam ||12 ||",
  "SA13n1145:28": "sarvathehāḥ parityājyāścedaśakyaṃ tadā punaḥ |",
  "SA13n1145:29": "nirvāṇāptyunmukho bhūyāt tadiyaṃ tasya bheṣajam ||13 ||",
  "SA13n1145:30": "udayantvamūni subahūni mahāmahāṃsi cando",
  "SA13n1145:31": "cando'pyalaṃ bhuvanamaṇḍalamaṇḍanāya |",
  "SA13n1145:32": "sūryādūte na tadudeti na cāstameti",
  "SA13n1145:33": "yenoditena dinamastamitena rātriḥ ||14 ||",
  "SA13n1145:34": "yadudeti vinā sūrya tejasvi tanna jāyate |",
  "SA13n1145:35": "sūryodayo varaṃ cāsti hyanyeṣāmudayena kim || ||15 ||",
  "SA13n1145:36": "kusumastabakasyeva dve gatī tu mahātmanām |",
  "SA13n1145:37": "mūdhni vā sarvalokasya śīryate vana eva vā ||16 |",
  "SA13n1145:38": "vāṇi kaṭhorā bhaṇitā hi duṣṭairyā sarparupā sujanān hinasti |",
  "SA13n1145:39": "te bheṣajaṃ kṣāntimayaṃ ca prajñāṃ saṃsevya cintārahitā bhavanti ||17 ||",
  "SA13n1145:40": "dhīrāḥ kaṣṭamanuprāptā na bhavanti viṣādinaḥ |",
  "SA13n1145:41": "praviśya vadanaṃ rāhoḥ kiṃ nodeti punaḥ śaśī ||18 ||",
  "SA13n1145:42": "yasya cittaṃ dravībhūtaṃ kṛpayā sarvajantuṣu |",
  "SA13n1145:43": "tasya jñānena mokṣeṇa kiṃ jaṭābhasmacivaraiḥ ||19 ||",
  "SA13n1145:44": "vanāni dahato vahneḥ sakhā bhavati mārutaḥ |",
  "SA13n1145:45": "sa eva dīpanāśāya kṛśe kasyāsti sauhṛdam ||20 ||",
  "SA13n1145:46": "parastutaguṇairyastu nirguṇo'pi guṇī bhavet |",
  "SA13n1145:47": "indro'pi laghutāṃ yāti svayaṃ prakhyāpitairguṇaiḥ ||21 ||",
  "SA13n1145:48": "kulīno'pi bhaved garvī kārpāṇyasahito dhanī |",
  "SA13n1145:49": "devatāstāṃśca nindanti sargo'yaṃ jalavahnivat ||22 ||",
  "SA13n1145:50": "dūrastho'pi samīpastho yo yasya manasi sthitaḥ |",
  "SA13n1145:51": "yo yasya hṛdaye nāsti samīpastho'pidūrataḥ ||23 ||",
  "SA13n1145:52": "pareṣāṃ vaibhavaṃ dṛṣṭvā mano yasya prakupyati |",
  "SA13n1145:53": "na tasyārthopalabdhistu citaṃ puṇyaṃ ca naśyati ||24 ||",
  "SA13n1145:54": "rāgopamaṃ nāsti malaṃ hi loke īrṣyopamā nāsti ca kā'pi hāniḥ |",
  "SA13n1145:55": "yāñcāsamo nāsti ca ko'pi bandhurdānopamo nāsti ca mitravargaḥ ||25 ||",
  "SA13n1145:56": "kṣudhāsamā nāsti śarīravedanā cintāsamā nāsti śarīraśoṣaṇā |",
  "SA13n1145:57": "guṇaiḥ samā nāsti śarīrabhūṣaṇā kṣāntyā samaṃ nāsti śarīravarmaṃ vai ||26 ||",
  "SA13n1145:58": "dhanena kiṃ kṣudrajanasya mitraiḥ kiṃ vañcakasyāpi ca matsarasya |",
  "SA13n1145:59": "kiṃ hānidasyātiguṇagrahaiśca kiṃ vā vipattau vimukhātmajena ||27 ||",
  "SA13n1145:60": "sarvathā svahitamācaraṇīyaṃ kiṃ kariṣyati jano bahujalpaḥ |",
  "SA13n1145:61": "bidyate hi na sa kaścidupāyaḥ sarvalokaparitoṣakaro yaḥ ||28 ||",
  "SA13n1145:62": "prasaṅgasyānukūlo yaḥprajña eva sa pālayet |",
  "SA13n1145:63": "satyāsatye ca maitridveṣau kuryāt svaparaiḥ saha ||29 ||",
  "SA13n1145:64": "na dviṣantaḥ kṣayaṃ yānti yāvajjīvamapi ghnataḥ |",
  "SA13n1145:65": "krodhameva tu yo hanti tena sarve dviṣo hatāḥ ||30 ||",
  "SA13n1145:66": "satkāro guṇināṃ śreyān durjanasya vinītatā |",
  "SA13n1145:67": "kośapūrtiḥ sadācāraiḥ śreyo deśaparīkṣaṇam ||31 ||",
  "SA13n1145:68": "yāvanmārgo bhavet dṛṣṭo yāvaccaraṇapuṣṭatā |",
  "SA13n1145:69": "prajñā hrāso na yāvadhdi tāvatkuryāt svayaṃ hitam ||32 ||",
  "SA13n1145:70": "vyabhicāreṣvāsattaḥ rājā tasya hi nirakṣaro mantri |",
  "SA13n1145:71": "tadā dhanāśā kutra rakṣyā asavaḥ prayatnena ||33 ||",
  "SA13n1145:72": "sarva yatra vinetāraḥ sarve paṇḍitamāninaḥ |",
  "SA13n1145:73": "sarve prabhutvamicchanti tad vṛndamavasīdati ||34 ||",
  "SA13n1145:74": "mūṣako rakṣayedannaṃ mārjārī navanītakam |",
  "SA13n1145:75": "kākaścālayet pākaṃ vastūnāṃ tatra kā kathā ||35 ||",
  "SA13n1145:76": "mālākāra ivārāme na yathāṅgārakārakaḥ |",
  "SA13n1145:77": "puṣpaṃ puṣpaṃ vicinvīta mūlocchedaṃ na kārayet ||36 ||",
  "SA13n1145:78": "valmīkaṃ madhujātaṃ ca śuklapakṣe ca candramāḥ |",
  "SA13n1145:79": "bhikṣādravyaṃ nṛpadravyaṃ stokaṃ stokena vardhate ||37 ||",
  "SA13n1145:80": "hīnatā yācane yatra syāttatra na ca yācyatām |",
  "SA13n1145:81": "kāmaṃ hi na bhavedindro himājjīvati tittariḥ ||38 ||",
  "SA13n1145:82": "mayūra ! grīṣmasya tu tāpayukta āśāyutaḥ khasya jale bhavestvam |",
  "SA13n1145:83": "kaṇṭhantu no nāmaya gauraveṇa nīre taḍāgasya tu dūṣitasya ||39 ||",
  "SA13n1145:84": "siṃho balī hariṇaraktapāmāṃsabhojī",
  "SA13n1145:85": "saṃvatsareṇa kurute ratimekavāram |",
  "SA13n1145:86": "yo gardabhaḥ khalu rajaḥkaṇamātrabhojī",
  "SA13n1145:87": "kāmī bhavedanudinaṃ vada ko'tra hetuḥ ||40 ||",
  "SA13n1145:88": "sarpāḥ pibanti pavanaṃ na ca durbalāste",
  "SA13n1145:89": "śuṣkaistṛṇairvanagajā balino bhavanti |",
  "SA13n1145:90": "kandaiḥ phalairmunivarā gamayanti kālam",
  "SA13n1145:91": "saṃtoṣa eva puruṣasya paraṃ nidhānam ||41 ||",
  "SA13n1145:92": "sa śobhate puṣpitapuṣpavacca sumaṇḍitaṃ yasya mukhaṃ suvarṇaiḥ |",
  "SA13n1145:93": "anakṣaraṃ yasya mukhaṃ bhavecvet tannetravaktre bhubi chidravacca ||42 ||",
  "SA13n1145:94": "muktāmaṇibhyāṃ ca hi gardabhasya kiṃ śūkarasya priyabhojanena |",
  "SA13n1145:95": "andhasyadīptyā badhirasya gītaimūrkhasya dharmeṇa kimasti kṛtyam ||43 ||",
  "SA13n1145:96": "kātantraśābdavettā hi vaidyaśca siddhasāravit |",
  "SA13n1145:97": "kāṣṭhakhaṅgadharaścopahāsaṃ yānti trayo'pi te ||44 ||",
  "SA13n1145:98": "dehīdaṃ vacanaṃ nimnaṃ na dāsyāmyatinimnakam |",
  "SA13n1145:99": "gṛhāṇetyuttamaṃ vākyaṃ na gṛhṇāmyatiśobhanam ||45 ||",
  "SA13n1145:100": "kṣatiṃ bihāya yenāpi prayogeṇa hitasya kim |",
  "SA13n1145:101": "svakāyarakṣaṇenāpi kiñcaiva dhanatṛṣṇayā ||46 ||",
  "SA13n1145:102": "kiṃśukasya falaprāptiryathā vyartha bubhukṣave |",
  "SA13n1145:103": "dhaninaśca tathā'dāturjīvanaṃ niṣprayojanam ||47 ||",
  "SA13n1145:104": "kāmāturāṇāṃ na bhayaṃ na lajjā kṣudhāturāṇāṃ na balaṃ na tejaḥ |",
  "SA13n1145:105": "rogāturāṇāṃ na sukhaṃ na nidrā mārgāturāṇāṃ na bhayaṃ na vīryam ||48 ||",
  "SA13n1145:106": "dhanalipsuḥ suhrit tyājyā bhāryā ca vyabhicāriṇī |",
  "SA13n1145:107": "adharmī ca nṛpaḥ krūro mantrī piśuna eva ca ||49 ||",
  "SA13n1145:108": "kupradeśo hi durvyavasāyo duṣṭo'tha vai suhṛt |",
  "SA13n1145:109": "baidyo'dakṣo'pi duḥsevyam vastu heyā ime'pi ca ||50 ||",
  "SA13n1145:110": "ahitaṃ hitamācāraśūnyabudhdeḥ śrutisamayairbahubhirvahiṣkṛtasya |",
  "SA13n1145:111": "udarabharaṇamātne kevalecchormanujapaśośca ko viśeṣaḥ ||51 ||",
  "SA13n1145:112": "ardhajalabharaḥ kumbho mūrdhni yatnena dhāryate |",
  "SA13n1145:113": "krudhyanti durjanā nūnaṃ satkāreṇātisevayā ||52 ||",
  "SA13n1145:114": "stokenonnatimāyāti stoke nā'yātyadhogatim |",
  "SA13n1145:115": "aho ! susadṛśī ceṣṭā tulāyaṣṭeḥ khalasya ca ||53 ||",
  "SA13n1145:116": "yathā bāryo na laśunasya gandhaḥ kastūrikācandanacandrasaṃjñaiḥ |",
  "SA13n1145:117": "tathā na vāryā varaśāstraśikṣā'bhyāsena duṣṭasya ca duṣṭatā'pi ||54 ||",
  "SA13n1145:118": "durjanaḥ parihartavyo vidyayālaṅkṛto'pi san |",
  "SA13n1145:119": "maṇinā bhūṣitaḥ sarpaḥ kimasau na bhayaṅkaraḥ ||55 ||",
  "SA13n1145:120": "durjanā durbalā yāvat tāvat sādhusvabhāvakāḥ |",
  "SA13n1145:121": "nyūne śaradi nīre hi nadīṃ sarve taranti ca ||56 ||",
  "SA13n1145:122": "jvarādatyuṣṇatā raukṣāt kaphaśca vardhate yathā |",
  "SA13n1145:123": "guṇācārasvabhāvaiḥ syurduṣṭā na parivartitāḥ ||57 ||",
  "SA13n1145:124": "duṣṭā narā bhṛtyagaṇo'vamānī praśikṣitā naiva hayāḥ kubhāryā |",
  "SA13n1145:125": "pratāḍanenaiva bhavanti namrāḥ sukarmayogyā na kadāpi caite ||58 ||",
  "SA13n1145:126": "vṛthā vṛṣṭiḥ samudrasya vṛthā tṛptasya bhojanam |",
  "SA13n1145:127": "vṛthā dānaṃ samarthasya vṛthā hīnasya satkṛtiḥ ||59 ||",
  "SA13n1145:128": "padmāni satputramukhe lasanti rohanti nūnaṃ kulaṭāsutasya |",
  "SA13n1145:129": "viṣasya patrāṇi yathā karoti duṣkarma yo vai labhate phalantat ||60 ||",
  "SA13n1145:130": "abhracchāyā khale prītiḥ sidhdamannaṃ ca yoṣitaḥ",
  "SA13n1145:131": "tṛṇāgnirhimabinduśca ṣaḍete budbudopamāḥ ||61 ||",
  "SA13n1145:132": "śuṣkaṃ māṃsaṃ striyo vṛdhdā madyaṃ ca taruṇaṃ dadhi |",
  "SA13n1145:133": "nakte bhojo divā svāpaḥ ṣaḍete prāṇahāriṇaḥ ||62 ||",
  "SA13n1145:134": "sadyo māsaṃ navaṃ sarpirbālāstrī payasaudanam |",
  "SA13n1145:135": "uṣṇodakaṃ tarucchāyā ṣaḍete prāṇakāriṇaḥ ||63 ||",
  "SA13n1145:136": "kāntāviyogaḥ svajanāpamāno ṛṇasya śeṣaḥ kunarasya sevā |",
  "SA13n1145:137": "dāridrabhātpravimukta mitraṃ vinā'gninaiete pradahanti pañca ||64 ||",
  "SA13n1145:138": "karmī hyalābhī balino'pakartā darpī ca bhikṣurhyadhanaḥ sukhārthī |",
  "SA13n1145:139": "kaṭūktibhāṣī priyasundarīṇāmete mṛṣācārijanāśca pañca ||65 ||",
  "SA13n1145:140": "dharmadātā'nnatrdātā ca bhayatrātopadeśakaḥ |",
  "SA13n1145:141": "śarīrotpādakaśceti pañcaite hitakāriṇaḥ ||66 ||",
  "SA13n1145:142": "prārāvṛto hi sanyāsāt srī patitrayadarśikā |",
  "SA13n1145:143": "jambūko jālamuktaśca trayo'mī vañcakā matāḥ ||67 ||",
  "SA13n1145:144": "bhojanāpācakā vaiddyā nṛpāścāsatyavādinaḥ |",
  "SA13n1145:145": "pāpina uccavaṃśīyā ayogyāḥ syustrayo janāḥ ||68 ||",
  "SA13n1145:146": "yācakaḥ svādubhoji ca darpī bhikṣāparo bhavet |",
  "SA13n1145:147": "śāstrārthī bhavatādajñastrayo hāsaṃ bhajanti ca ||69 ||",
  "SA13n1145:148": "sakṛjjalpanti rājānaḥ āryo hi dṛśyate sakṛt |",
  "SA13n1145:149": "sakṛtkanyāḥ pradīyante trīṇyetāni sakṛtsakṛt ||70 ||",
  "SA13n1145:150": "sthūlavapustapasvī ca śūraścāpyakṛtavraṇaḥ |",
  "SA13n1145:151": "śayānaikākinī ca strī trayametanna viśavaset ||71 ||",
  "SA13n1145:152": "anyeṣāṃ hiṃsako vipro mithyācārinṛpo'pi ca |",
  "SA13n1145:153": "bhogī kāmarato bhikṣurnindābhājastrayo bhuvi ||72 ||",
  "SA13n1145:154": "vidvān vinayasampanno vīro'tiśānta eva ca |",
  "SA13n1145:155": "tyāgārambhaṃ dhanī kuryāt kīrtanīyāstrayo'pi ca ||73 ||",
  "SA13n1145:156": "dayī parahite līno duṣṭaśca paranāśakaḥ |",
  "SA13n1145:157": "icchābhirbālaka nūnaṃ trayo'tṛptā ime bhuvi ||74 ||",
  "SA13n1145:158": "arthanāśānmanastāpaṃ duścaritāṃ gṛhe striyam |",
  "SA13n1145:159": "vañcanaṃ cāpamānaṃ ca matimānna prakāśayet ||75 ||",
  "SA13n1145:160": "vijñāyate'dhvā śaśitārakāṇāṃ jyotirvidā'dhvā gaṇitena khasya |",
  "SA13n1145:161": "na dṛśyate tena gṛhe tu patnyāḥ kāmādimithyācaraṇaṃ kukṛtam ||76 ||",
  "SA13n1145:162": "garuṇā tattvavettuḥ kiṃ vaidyenārogiṇaśca kim |",
  "SA13n1145:163": "pāre gatasya kiṃ nāvā kāntayā kiṃ virāgiṇaḥ ||77 ||",
  "SA13n1145:164": "devasujanaviprāṇāṃ satye vidvadgaṇasya hi |",
  "SA13n1145:165": "gūḍhe vacasi bhojye'sti prīti pṛthagjanasya ca ||78 ||",
  "SA13n1145:166": "śaile śaile na māṇikyaṃ mīne mīne na mauktim |",
  "SA13n1145:167": "sādhavo he na sarvatra candanaṃ na vane vane ||79 ||",
  "SA13n1145:168": "haṃso na bhāti caturo bakayūthamadhye",
  "SA13n1145:169": "gomāyumaṇḍalagato na vibhāti siṃhaḥ |",
  "SA13n1145:170": "jātyo na bhāti turagaḥ kharayūthamadhye",
  "SA13n1145:171": "vidvān na bhāti puruṣeṣu nirakṣareṣu ||80 ||",
  "SA13n1145:172": "kokilānāṃ svaro rupaṃ nārīrupamapatrapā ca |",
  "SA13n1145:173": "vidyārupaṃ vidagdhānāṃ kṣamārupaṃ tapasvinām ||81 ||",
  "SA13n1145:174": "prabhāvaśāline puṃse kā kṣamā'pratikāriṇe |",
  "SA13n1145:175": "vinītāya ca śāntāya janāya kā sahiṣṇutā ||82 ||",
  "SA13n1145:176": "paro'pi hitavān bandhurbandhurapyahitaḥ paraḥ |",
  "SA13n1145:177": "ahito dehajo vyādhiḥ hitamāraṇyamauṣadham ||83 ||",
  "SA13n1145:178": "mahājanasya saṃsargaḥ kasya nonnatikārakaḥ |",
  "SA13n1145:179": "puṣpamālānuṣaṅgeṇa sūtraṃ śirasi dhāryate ||84 ||",
  "SA13n1145:180": "viśvāsapratipannānāṃ vañcane kā vidagdhatā |",
  "SA13n1145:181": "aṅkamāruhya suptasya hantuḥ kiṃ nāma pauruṣam ||85 ||",
  "SA13n1145:182": "kaumāre pitarau pātaḥ bhartrī rakṣati yauvane |",
  "SA13n1145:183": "rakṣanti vārdhdake putrā nājñaḥ svātantryamarhati ||86 ||",
  "SA13n1145:184": "āsaktirna bhaveddyāvat tāvattu guṇa eva saḥ |",
  "SA13n1145:185": "praviṣṭe'syāṃ mahāsaktau guṇādānaṃ kuto bhavet ||87 ||",
  "SA13n1145:186": "nijarītyā janāḥ prāyo'parānākalayanti hi |",
  "SA13n1145:187": "ṛṣayaḥ pretamālokya bruvanti taṃ tapasvinam ||88 ||",
  "SA13n1145:188": "durjanadūṣitamanasāṃ puṃsāṃ sujane'pi nāsti viśvāsaḥ |",
  "SA13n1145:189": "bālaḥ payasā dagdho dadhyapi fūtkṛtya bhakṣayati ||89 ||",
  "SA13n1145:190": "araghaṭṭaghaṭī yuktā vaśībhavati yoṣitaḥ |",
  "SA13n1145:191": "bhavatyārambhiko yo'pi bhavatyeva tadadbhutaḥ ||90 ||",
  "SA13n1145:192": "satkṛto mahatāṃ yo'sti vetti tamadhamastṛṇam |",
  "SA13n1145:193": "paṇḍitaiḥ pūjitastūpe kākaḥ karoti cāsanam ||91 ||",
  "SA13n1145:194": "phalaṃ ketakavṛkṣasya yadyapyambu prasādakam |",
  "SA13n1145:195": "na nāmagrahaṇādeva tasya vāri prasīdati ||92 ||",
  "SA13n1145:196": "śiṣṭā na gṛhṇanti purā pratijñāṃ gṛhṇanti cet te kaṭhinapratijñām |",
  "SA13n1145:197": "aṅgikṛtāṃ tāṃ paripālayanti pāṣāṇarekhāmiva te tadānīm ||93 ||",
  "SA13n1145:198": "prāpnoti vittaṃ hyadhamo ti kiñcid garvī pareṣāmavamānanāyām |",
  "SA13n1145:199": "saṃjāyate labdhadhanaḥ sumartyaḥ supakvadhānyena samaṃ vinamraḥ ||94 ||",
  "SA13n1145:200": "nāsti prajñāsamaṃ cakṣurnāsti mohasamaṃ tamaḥ |",
  "SA13n1145:201": "nāsti rogasamaḥ śatrurnāsti mṛtyusamaṃ bhayam ||95 ||",
  "SA13n1145:202": "ata eva kaṭhorātimṛtyuḥ sambhāvyate dhruvam |",
  "SA13n1145:203": "kāmāccittamapāvṛtya sadhdarme'pekṣyate spṛhā ||96 ||",
  "SA13n1145:204": "guṇā guṇajñeṣu guṇā bhavanti te nirguṇaṃ prāpya bhavanti doṣāḥ |",
  "SA13n1145:205": "susvādu toyāḥ prabhavanti nadyaḥ samudramāsādya bhavantyapeyāḥ ||97 ||",
  "SA13n1145:206": "kāryamālocitāpāyaṃ matimadbhirviceṣṭitam |",
  "SA13n1145:207": "nāpattirbhavitā tatra jātā parihṛtā'pi sā ||98 ||",
  "SA13n1145:208": "alpā dṛḍhā ye mṛdubhāṣiṇaśca tebhyo'vadhānaṃ karaṇīyameva |",
  "SA13n1145:209": "niryāti sūryaḥ saghanādhdi meghāt syāt tatprakāśastu tadā'titīkṣṇaḥ ||99 ||",
  "SA13n1145:210": "śāntipriyāḥ syuḥ khalu yauvane'pi vaiduṣya evaṃ vinatā bhaveyuḥ |",
  "SA13n1145:211": "sahiṣṇavastejasi cātinamrāḥ sudurlabhā evamarindamāḥ syuḥ ||100 |",
  "SA13n1145:212": "mleccheṣvapi samṛdhdāḥ syurvīrā evaṃ paśuṣvapi |",
  "SA13n1145:213": "vaktāraḥ sārthakoktīnāṃ sajjanāḥ syuḥ sudurlabhāḥ ||101 ||",
  "SA13n1145:214": "sampaccalaṃ naśvarayauvanaṃ ca prāṇā bhaveyuryamadantamadhye |",
  "SA13n1145:215": "upekṣate tatra sukhaṃ na ceha janaḥ prapātastha ivāsti cāndhaḥ ||102 ||",
  "SA13n1145:216": "ye kleśarogiṇo bhuktvā na ca saddharmabheṣajam |",
  "SA13n1145:217": "pramattā viṣayāsaktā bhavābdhiṃ na taranti te ||103 ||",
  "SA13n1145:218": "jagatā gatiśīlena śiraḥstho dṛśyate'ntakaḥ |",
  "SA13n1145:219": "tadā'priyaṃ bhavedannaṃ kriyāntarasya kā kathā ||104 ||",
  "SA13n1145:220": "pratīkṣate kriyāṇāṃ na pūrti cāpūrtimantakaḥ |",
  "SA13n1145:221": "śvastanaṃ cādya kuryācca pūrva madhyāhnikaṃ varam ||105 ||",
  "SA13n1145:222": "asthiraṃ jīvanaṃ loke yauvanaṃ dhanamasthiraṃ |",
  "SA13n1145:223": "asthiere putrapatnyau ca dharmasatyahitāḥ sthirāḥ ||106 ||",
  "SA13n1145:224": "rājño'tijīvitaṃ yuktaṃ drutamṛtyurvaraṃ ṛṣeḥ |",
  "SA13n1145:225": "sato jīvanamanto vā varaṃ tvākheṭakasya na ||107 ||",
  "SA13n1145:226": "ācāryavararucikṛtā śatagāthā samāptā |",
  "SA13n1145:227": "gātheyaṃ bhāratīyopādhyāyavinayacandreṇa bhoṭadeśīya lokacakṣu bhikṣuṇā dharmaprajñenānūditā nirṇītāceti |"
}