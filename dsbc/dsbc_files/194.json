{
    "194:0": "dvitīya adhyāyaḥ",
    "194:1": "pūjāphalavarṇano nāma",
    "194:2": "atha dhīmān mahāsattvo maitreyaḥ sa jinātmajaḥ|",
    "194:3": "bhagavantaṃ punarnatvā sāñjalirevamabravīt||1||",
    "194:4": "bhagavacchrotumicchāmi svayambhūtpatti satkathāṃ|",
    "194:5": "tadbhavānsamupākhyātuṃ lokānāṃ saṃpravodhane||2||",
    "194:6": "iti saṃprārthitaṃ tena maitreyeṇa sudhīmatā|",
    "194:7": "bhagavānstān sabhālokān sampaśyannevamādiśat||3||",
    "194:8": "sādhu maitreya sarve'pi sabhālokāḥ samādarāt|",
    "194:9": "śṛṇudhvaṃ saṃpravakṣāmi svayambhūtpattisatkathāṃ||4||",
    "194:10": "tadyathā nirvṛtiṃ yāte vipaśvini munīśvare|",
    "194:11": "cirakālāntareṇātra jagacchāstābhavat punaḥ||5||",
    "194:12": "śikhi nāma munīndro'rhan dharmarājastathāgataḥ|",
    "194:13": "sarvajñaḥ sugataḥ sarvavidyādhipo vināyakaḥ||6||",
    "194:14": "tadā saptativarṣāṇāṃ sahasrāryunṛṇāmabhūt|",
    "194:15": "ahaṃ kṣemaṃkaro nāma bodhisattvo bhavaṃ kila||7||",
    "194:16": "yadā sa bhagavāñchāstā śikhidharmādhipo jinaḥ|",
    "194:17": "aruṇākhyapuropānte vyaharat saugatāśrame||8||",
    "194:18": "tadā sarve mahāsattvā bodhisattvā jinātmajāḥ|",
    "194:19": "śikhinastasya śāstuḥ saṃprābhajan samupasthitāḥ|",
    "194:20": "ahamapi tathā tasya śikhinastrijagadguroḥ||9||",
    "194:21": "śaraṇe samupasthāya prābhajaṃ sarvadā mudā|",
    "194:22": "tatraika samaye so'rhan bhagavān sarvavicchikhī||10||",
    "194:23": "saddharma samupādeṣṭuṃ sabhāsane samāśrayet|",
    "194:24": "tadvīkṣya bhikṣavaḥ sarve śrāvakā brahmacāriṇaḥ||11||",
    "194:25": "bhikṣuṇyo vratinaḥ sarve upāsakā upāsikāḥ|",
    "194:26": "tatsaddharmāmṛtaṃ pātuṃ samupāgatya taṃ muniṃ||12||",
    "194:27": "natvā sāñjalayastatra parivṛtya samāśrayet|",
    "194:28": "tadā brahmāmarendrādi tridaśāḥ sarve āgatāḥ||13||",
    "194:29": "sarve lokādhipāścāpi dharma śrotuṃ samāgatāḥ|",
    "194:30": "siddhā vidyādharā sādhyā yakṣagandharvakinnarāḥ||14||",
    "194:31": "garuḍā rākṣasendrāśca daityā nāgādhipā api|",
    "194:32": "ṛṣayo brāhmaṇāścāpi tīrthikāścāpi tapasvinaḥ||15||",
    "194:33": "yatayo yoginaścāpi nirgranthāśca digambarāḥ|",
    "194:34": "rājāno kṣatriyā vaiśyā amātyā mantriṇo janāḥ||16||",
    "194:35": "śilpino vaṇijaḥ sārthavāhādayo mahājanāḥ|",
    "194:36": "paurā jānapadā grāmyāstathānyadeśavāsinaḥ||17||",
    "194:37": "tatsaddharmāmṛtaṃ pātuṃ saṃharṣitāḥ samāgatāḥ|",
    "194:38": "tatra te samupāgatya samīkṣya taṃ munīśvaraṃ||18||",
    "194:39": "yathākramaṃ samabhyarcya kṛtvā cāpi pradakṣiṇāṃ|",
    "194:40": "kṛtvāñjali puṭo natvā parivṛtya samantataḥ||19||",
    "194:41": "puraskṛtya samudvīkṣya samādarādupāśrayan|",
    "194:42": "tān sarvān samupāsīnāṃ dṛṣṭvā sa bhagavāñchikhī||20||",
    "194:43": "ādimadhyāntakalyāṇaṃ saddharma samupādiśat|",
    "194:44": "tatsaddharmāmṛtaṃ pītvā sarve lokāḥ pravodhitāḥ||21||",
    "194:45": "saddharmasādhanodyuktā vabhūvu bodhibhāginaḥ|",
    "194:46": "tasminneva samaye tatra puṇyajalāśraye hrade||22||",
    "194:47": "maṇinālaṃ mahaddīptihīrakeśaramuttama|",
    "194:48": "pañcaratnamayaṃ divyasarojarājakarṇṇikaṃ||23||",
    "194:49": "prādurbhūtaṃ mahāpadmaṃ sahasradalakāśitaṃ|",
    "194:50": "tasya ratnasarojasya karṇṇikāmadhyamaṇḍale||24||",
    "194:51": "svayambhūtsamutpanno dharmmadhāturjinālayaḥ|",
    "194:52": "ekahastapramāṇāṃśuḥ śubhraratnamayojjvalaḥ||25||",
    "194:53": "sambodhiśrīguṇādhāraḥ sarvalakṣaṇamaṇḍitaḥ|",
    "194:54": "jyotirūpo jagajjeṣṭha pañcatathāgatāśrayaḥ||26||",
    "194:55": "jagadīśo jagat vandyo jagatpūjyo jagatprabhuḥ|",
    "194:56": "anādinidhano'jīrṇṇo mānyaḥ sarvaśubhārthabhṛt||27||",
    "194:57": "samantabhadrarūpo'graḥ śreṣṭhaḥ saddharmaratnabhṛt|",
    "194:58": "trailokyasadguṇādhīśaścaturvarggaphalapradaḥ||28||",
    "194:59": "tasmiṃścaitye samutpanne sāvdhinagā rasācalat||29||",
    "194:60": "divyasugandhipuṣpāṇi saṃnipetuḥ surālayāt|",
    "194:61": "suradundubhayo neduḥ diśaḥ sarvāḥ prasedire||30||",
    "194:62": "vahnayo dakṣiṇāvarttā bhadrābhāḥ saṃprajahvalaḥ|",
    "194:63": "suśītalāḥ sugandhyādyā dhīraṃ vavuḥ samīraṇāḥ||31||",
    "194:64": "vavarṣuḥ surasāmbūni meghā gambhīranisvanāḥ|",
    "194:65": "graha tārenducandrābhāḥ sabhāsitā virejire||32||",
    "194:66": "stutimaṅgalasaṃgītiśabdā vyomni pracerire|",
    "194:67": "sarvatrāpi sumāṅgalyamahotsāhaṃ nirantaraṃ||33||",
    "194:68": "subhikṣaṃ śrīguṇorbhāvaṃ saddharma bhadrasādhanaṃ|",
    "194:69": "nirutpātaṃ śubhācāraṃ prāvarttata samantataḥ||34||",
    "194:70": "tamevaṃ svayambhūtpannaṃ dharmmadhātuṃ jinālayaṃ|",
    "194:71": "samīkṣyeśādayaḥ sarve ārupya bhuvanāśritāḥ||35||",
    "194:72": "yogadhyāna mahānanda saukhye'pi viratotsavāḥ|",
    "194:73": "svayambhuvaṃ tamīśānaṃ vandituṃ samupācaran||36||",
    "194:74": "tathā brahmādayaḥ sarve munayo brahmacāriṇaḥ|",
    "194:75": "evaṃ svayambhuvaṃ draṣṭuṃ muditā samupācaran||37||",
    "194:76": "evaṃ śakrādayaḥ sarve tridaśāḥ sāpsaro gaṇāḥ|",
    "194:77": "pūjāṅgāni samādāya draṣṭumenaṃ mudā yayuḥ||38||",
    "194:78": "tathāgnidharmarājo'pi naiṛto varuṇo marut|",
    "194:79": "śrīdo bhūtādhipaścaivaṃ sarve lokādhipā api||39||",
    "194:80": "svasvaparijanaiḥ sārddha mahotsāhaiḥ pramoditāḥ|",
    "194:81": "evaṃ svayambhuvaṃ caityaṃ saṃdraṣṭuṃ samupāyayuḥ||40||",
    "194:82": "dhṛtarāṣṭro mahārājo gandharvaiḥ saha moditaḥ|",
    "194:83": "saṃgītivādanotsāhaiḥ sahainaṃ draṣṭumāyayuḥ||41||",
    "194:84": "viruḍhako mahārājaḥ kumbhāṇḍasahitā mudā|",
    "194:85": "svayambhuvaṃ tamālokya mudā vanditumāyayuḥ||42||",
    "194:86": "virupākṣo'pi nāgendraiḥ sarvai nāgādhipaiḥ saha|",
    "194:87": "ratnapūjopahārāṇi dhṛtvainaṃ draṣṭumāyayuḥ||43||",
    "194:88": "kuvero yakṣarājo'pi yakṣaṇībhiḥ samanvitaḥ|",
    "194:89": "nānādravyopahārāṇi dhṛtvainaṃ draṣṭumāyayuḥ||44||",
    "194:90": "vajrapāṇiśca guhyendrasarvaguhyakasaṃyutaḥ|",
    "194:91": "divyabhogyāpahārāṇi dhṛtvainaṃ draṣṭumāyayuḥ||45||",
    "194:92": "drumaḥ kinnararājo'pi sarvaiḥ saha hyānanaiḥ|",
    "194:93": "tūryasaṃghoṣaṇotsāhaiḥ sahinaṃ draṣṭumāyayuḥ||46||",
    "194:94": "tathā sarvārthasiddhākhyaḥ sarvavidyādharādhipaḥ|",
    "194:95": "divyapūjopahārāṇi dhṛtvainaṃ draṣṭumāyayuḥ||47||",
    "194:96": "garuḍaḥ pakṣirājo'pi sarvaiḥ pakṣigaṇaiḥ saha|",
    "194:97": "svasvarddhiśrīmahotsāhairenaṃ saṃdraṣṭumāyayuḥ||48||",
    "194:98": "evaṃ siddhāśca sādhyāśca vasavaśca grahā api|",
    "194:99": "sarvāstārāganāścāpi sarvāścāpyapsarogaṇāḥ||49||",
    "194:100": "evaṃ daityādhipāḥ sarve svasvaparijanaiḥ saha|",
    "194:101": "mahāsamṛddhiprātsāhaiḥ sahasā samupācaran||50||",
    "194:102": "evaṃ lokādhipāḥ sarve daśadikṣu vyavasthitāḥ|",
    "194:103": "dṛṣṭvā taṃ svayambhūtpannaṃ vandituṃ sahasācaran||51||",
    "194:104": "sarve'pi te samāgatya dṛṣṭvā taṃ jagadīśvaraṃ|",
    "194:105": "saṃharṣitāśayā dūrāt praṇatvā samupācaran||52||",
    "194:106": "tataste jagannātha sarve'bhyarcya yathākramaṃ|",
    "194:107": "aṣṭāṃgaiḥ praṇatiṃ kṛtvā prābhajanta samādarāt||53||",
    "194:108": "keciddavyasugandhaistaṃ prābhilipyābhajan mudā|",
    "194:109": "kecinnānāvidhaiḥ puṣpaiḥ keciddhūpairmanoharaiḥ||54||",
    "194:110": "kecicca puṣpamālābhiḥ kecicca divyacīvaraiḥ|",
    "194:111": "kecicca dīpamālābhiḥ kecidāratidīpanaiḥ||55||",
    "194:112": "keciddivyāmṛtaiḥ bhogyaiḥ keciddivyauṣadhairapi|",
    "194:113": "kecinnānāvidhairdivyaratnālaṃkārābhūṣaṇaiḥ||56||",
    "194:114": "kecicchatradhvajaivalivyajanaiśca vitānakaiḥ|",
    "194:115": "kecit saṃgītisaṃvādyairmṛdaṅgamurajādibhiḥ||57||",
    "194:116": "kecit tauryatrikai vaṃśaiḥ śaṃkhaiḥ śṛgaiśca kecana|",
    "194:117": "kāhāraiśca tathā kecit vīṇādītatavādanaiḥ||58||",
    "194:118": "tālādighanavādyaiśca bheryānakamardalaiḥ|",
    "194:119": "tathā nānāvidhairmaḍḍurḍiṇḍimajharjharādibhiḥ||59||",
    "194:120": "kecitnṛtyaiśca gītaiśca hāhākāraiśca kecana|",
    "194:121": "evaṃ nānāvidhotsāhaiḥ prābhajanstaṃ jinālayaṃ||60||",
    "194:122": "kecit pradakṣiṇānyeva kṛtvā bhajan sahasraśaḥ|",
    "194:123": "kecicca dhāraṇīvidyājapastotrādibhirmudā||61||",
    "194:124": "evaṃ nānāprakāraiste sarve lokā dvijādayaḥ|",
    "194:125": "śraddhayā samupāśritya prābhajanstaṃ svayambhuvaṃ||62||",
    "194:126": "etaddivyamahotsāhaiḥ saṃpravṛttiṃ prasāritāṃ|",
    "194:127": "śrutvā sarve sabhālokā vismayaṃ samupāyayuḥ||63||",
    "194:128": "tat samīkṣya mahāsattvā ratnapāṇiḥ purogataḥ|",
    "194:129": "śikhinaṃ taṃ muniṃ natvā sāñjalirevamabravīt||64||",
    "194:130": "bhagavan yatmahī sarvā kampitā divyamutsavaṃ|",
    "194:131": "prasāritaṃ ca kasyedaṃ hetu tat samupādiśa||65||",
    "194:132": "iti saṃprārthitaṃ tena sudhiyā ratnapāṇinā|",
    "194:133": "sa śikhi bhagavān paśyan ratnapāṇiṃ tamabravīt||66||",
    "194:134": "sādhu śṛṇu mahāsattva yat sarvā calitā mahī|",
    "194:135": "divyotsāhaiḥ pravṛttaṃ ca taddhetuṃ saṃnigadyate||67||",
    "194:136": "tadyathātrāsti bhūloka uttarasyāṃ himālaye|",
    "194:137": "aṣṭāṅgaguṇasampannapuṇyajalāśrayo hradaḥ||68||",
    "194:138": "tatra ratnamaye padme sarojarājakarṇṇike|",
    "194:139": "svayameva samutpanno dharmadhātujinālayaḥ||69||",
    "194:140": "tadutpanne mahī sarvā racitā saṃpramoditāḥ|",
    "194:141": "sarvatrāpi śubhotsāhaṃ prāvrarttate bhavālaya||70||",
    "194:142": "taṃ samīkṣya maheśānabrahmāśakrādayo'marāḥ|",
    "194:143": "grahāstārāśca siddhāśca sādhyā vidyādharā api||71||",
    "194:144": "maharṣaśca sarve'pi savismayapramoditāḥ|",
    "194:145": "sarve lokādhipāścāpi daityā nāgāḥ khageśvarāḥ||72||",
    "194:146": "yakṣakinnaragandharvvaguhyakarākṣasā apiḥ|",
    "194:147": "etatprabhṛtayaḥ sarve samīkṣya taṃ svayaṃbhuvaṃ||73||",
    "194:148": "saṃharṣitāḥ samāgatya prabhajante mahotsavaiḥ|",
    "194:149": "etatpūjāmahotsāhasaṃpravṛttiḥ prasārita||74||",
    "194:150": "etasyedaṃ mahadbhanimittaṃ saṃprajāyate|",
    "194:151": "ityādiṣṭaṃ munīndreṇa śikhinā saṃnisaṃmya saḥ||75||",
    "194:152": "ratnapāṇimahāsattvāḥ savismayapramoditaḥ|",
    "194:153": "suprabuddhamukhāmbhojā mahāsaṃharṣitāśayaḥ||76||",
    "194:154": "bhūyastaṃ śikhinaṃ natvā sāñjalirevabravīt|",
    "194:155": "bhagavan taddhijānīyādyanmano me samīcchate||77||",
    "194:156": "tadanujñāṃ pradatvātra saṃprasādayatumarhati||",
    "194:157": "ahamapi jagacchāstaḥ svayambhuvaṃ tamīśvaraṃ||78||",
    "194:158": "śraddhayā samupāśritya prabhajāmi mahotsavaiḥ||",
    "194:159": "iti saṃprārthite tena śrutvā sa bhagavāñchikhi||79||",
    "194:160": "ratnapāṇiṃ mahāsattvaṃ saṃpaśyannevamādiśat||",
    "194:161": "kulaputra prayāhi tvaṃ yadyāśu bodhimicchasi||80||",
    "194:162": "śraddhayā samupāśritya prabhaja taṃ jinālayaṃ|",
    "194:163": "ye tatra samupāśritya bhajeyuḥ śraddhayā mudā||81||",
    "194:164": "teāśu prāpya saṃbodhiṃ sambuddhapadamāpnuyuḥ|",
    "194:165": "ityādiṣṭaṃ munīndreṇa ratnapāṇi niśamya saḥ||82||",
    "194:166": "sāñjalistaṃ muniṃ natvā muditaḥ prācarat tataḥ|",
    "194:167": "tatastena sahāneke bodhisattvā jinātmajāḥ||83||",
    "194:168": "śrāvakā bhikṣavaścāpi bhikṣuṇyaścāpyupāsikāḥ|",
    "194:169": "upāsakā bhaktimanto vratinaḥ puṇyalālasāḥ||84||",
    "194:170": "ṛṣayo brāhmaṇāścāpi yatayo yogino'pi ca|",
    "194:171": "tīrthikāstāpasāścāpi nirgranthā brahmacāriṇaḥ||85||",
    "194:172": "rājānaḥ kṣatriyā vaiśyā amātyā mantriṇo janāḥ|",
    "194:173": "śilpino vaṇijaḥ sārthavāhāścāpi mahājanāḥ||86||",
    "194:174": "paurā jānapadā grāmyastathānyadeśavāsinaḥ|",
    "194:175": "evamanyepi lokāśca saddharmaguṇavāñchinaḥ||87||",
    "194:176": "sarve tatra mahotsāhaistena sārddha mudā carat|",
    "194:177": "evaṃ sa ratnapāṇistaiḥ sarvaiḥ lokai samanvitaḥ||88||",
    "194:178": "pūjāṅgāni samādāya mahotsāhai mudācarat|",
    "194:179": "evaṃ sa pravarañchrīmān sarvāṃllokān vinodayan||89||",
    "194:180": "sahasā tatra prāgatya dadarśemaṃ jinālayaṃ|",
    "194:181": "dṛṣṭvainaṃ sa mahāsattvaḥ muditaḥ samupāsaran||90||",
    "194:182": "yathāvidhi samabhyarcya praṇatvā prābhajanmudā|",
    "194:183": "evaṃ sarve'pi te lokāḥ sahāyāstasyamaharṣayaḥ||91||",
    "194:184": "yathāvidhi samabhyarcya mahotsāhai mudābhajan|",
    "194:185": "evaṃ te sakalā lokā stutvā japtvā ca dhāraṇī||92||",
    "194:186": "pradakṣiṇāni kṛtvoṣṭa praṇatvā prābhajan mudāḥ|",
    "194:187": "evamanye mahāsattvā bodhisattvā jinātmajāḥ||93||",
    "194:188": "daśadigbhyaḥ samāgatya prābhajannimamīśvaraṃ|",
    "194:189": "ahamapi tadā tena sahetya ratnapāṇinā||94||",
    "194:190": "śraddhayā samupāśritya prābhajanimamīśvaraṃ|",
    "194:191": "etatpuṇyānubhāvena bodhiṃ prāpya kalāvapi||95||",
    "194:192": "jitvā māragaṇān sarvān dharmādhipo bhavāmyahaṃ||",
    "194:193": "ye yesya samupāśritya bhajeyuḥ śraddhayā mudā||96||",
    "194:194": "te te sarve'pi saṃbodhiṃ prāpya syuḥ sugatā drutaṃ||",
    "194:195": "evaṃ mahattaraṃ puṇyasya sevāsamudbhavaṃ||97||",
    "194:196": "bhadraśrīsadguṇāpannaṃ sambodhijñānasādhanaṃ|",
    "194:197": "iti sarvai munīndraiśca samākhyātaṃ samantataḥ||98||",
    "194:198": "yūyamapi parijñāya bhajatāsya samādarāt|",
    "194:199": "munīndrā api sarve'sya catuḥsandhyaṃ divāniśaṃ||99||",
    "194:200": "dṛṣṭvā dhyātvā smṛtiṃ dhṛtvā prābhajantaṃ samādarāt|",
    "194:201": "bhajanti sāmprataṃ sarve buddhāḥ sarve digāśritāḥ||100||",
    "194:202": "anāgatāśca sarve'pi bhajiṣyanti tathā sadā|",
    "194:203": "asya darśanamātreṇa praduṣṭā api pāpinaḥ||101||",
    "194:204": "nirmukta pātakā hyāśu bhaveyu nirmalendriyāḥ|",
    "194:205": "tataste nirmalātmāno niḥkleśo brahmacāriṇaḥ||102||",
    "194:206": "durgati naiva gaccheyuḥ kutrāpi hi kadācana||",
    "194:207": "saṅgatāveva saṃjātā bhadraśrīsadguṇāśrayāḥ||103||",
    "194:208": "bodhisattvā mahāsattvā bhaveyuḥ sugatātmajāḥ|",
    "194:209": "tataste bodhisambhāraṃ pūrayitvā yathākramaṃ||104||",
    "194:210": "trividhāṃ bodhimāsādya nirvṛtiṃ padamāpnuyuḥ|",
    "194:211": "iti natvā sadāpyasya kṛtvā darśanamādarāt||105||",
    "194:212": "anumodyābhyanusmṛtvā dhyātvānubhāvya sarvadā|",
    "194:213": "nāmāpi ca samuccārya śraddhayā bodhivāchibhiḥ||106||",
    "194:214": "yathāśakti prakarttavyā bhaktisevā sadādarāt|",
    "194:215": "ityādiṣṭaṃ munīndreṇa śrīghanena niśamyate||107||",
    "194:216": "maitreyapramukhāḥ sarve sabhālokāḥ prabodhitāḥ|",
    "194:217": "tathetyabhyanumodanto dharmmadhāto svayambhuvaḥ||108||",
    "194:218": "śraddhayā samupāśritya saṃbhajituṃ samīcchire|",
    "194:219": "atha sarvve sabhālokā dharmmadhātoḥ svayambhuvaḥ||109||",
    "194:220": "pūjāphalaviśeṣāṇi saṃśrotuṃ punarīcchireḥ|",
    "194:221": "tanmatvā sa mahāsattvo maitreyaḥ sugatātmaja||110||",
    "194:222": "bhagavantaṃ munīndrantaṃ prārthayadevamānataḥ|",
    "194:223": "bhagavannasya pūjāyā viśeṣaphalavistaraṃ||111||",
    "194:224": "sarvve ime sabhālokāḥ śrotumicchanti sāmprataṃ|",
    "194:225": "tadbhagavān samupādiśya pūjāphalaviśeṣatāṃ||112||",
    "194:226": "imāṃ sarvān sabhāsīnāṃ saṃbodhayitumarhati|",
    "194:227": "iti saṃprārthitaṃ tena maitreyeṇa niśamya saḥ||113||",
    "194:228": "bhagavānstān sabhālokān sampaśyanaivamādiśat|",
    "194:229": "śṛṇudhvaṃ sakalā lokā asya pūjāphalaṃ mahat||114||",
    "194:230": "viśeṣeṇa pravakṣyāmi sarve lokābhibodhane|",
    "194:231": "pañcāmṛtaiḥ sahāmbhobhiḥ saṃśobhitasunirmmalaiḥ||115||",
    "194:232": "ye mudā snāpayantimaṃ dharmmadhātuṃ jinālayaṃ|",
    "194:233": "mandākinyāṃ sadā snātvā te viśuddhatrimaṇḍalāḥ||116||",
    "194:234": "divyasukhāni bhuṃjāno prānte yāni jinālayaṃ|",
    "194:235": "saurabhya dravyasaṃyukti yatra caityai svayambhuvi||117||",
    "194:236": "modayanto jagaccittaṃ dhūpayanti mudā sadāḥ|",
    "194:237": "te sugaṃdhitasaumyāṅgā mānyā devā surairapi||118||",
    "194:238": "śrīmantaḥ susvasaṃpannā bhavanti ratnasannibhāḥ|",
    "194:239": "pañcagandhairmudā yatra dharmmadhāto jinālaye||119||",
    "194:240": "liptārādhya samāśritya prabhajanti sadādarāt|",
    "194:241": "saptaratnasametāste bhadraśrīsadguṇāśrayāḥ||120||",
    "194:242": "sarvve lokā hitodyuktā bhavanti kṣitipādhipāḥ|",
    "194:243": "ye cātra munirājendrā vicitra cīvarāmbaraiḥ||121||",
    "194:244": "pravārya śraddhayā bhaktyā saṃbhajante samādarāt||",
    "194:245": "te divyadṛṣya kauśeya ratnābharaṇabhūṣitāḥ||122||",
    "194:246": "sujñā dharmādhipāḥ santo bhavanti bhadracāriṇaḥ|",
    "194:247": "ye caimaṃ kusumaiḥ sarvvai jalajai sthalajairapi||123||",
    "194:248": "arccayitvā samāśritya saṃbhajante pramoditāḥ|",
    "194:249": "mahīndraśrīsamṛddhāste śakrādhikaprabhānvitāḥ||124||",
    "194:250": "bhadraśrīsukhasaṃpannā bhavanti bodhibhāginaḥ|",
    "194:251": "yacainaṃ puṣpamālābhi racitābhirmanoharaiḥ||125||",
    "194:252": "sarvvapuṣpaiḥ pralambābhiḥ śobhayitvā bhajanti ca|",
    "194:253": "bhavanti śrīsamṛddhāste dharmmakāmāḥ suradhipāḥ||126||",
    "194:254": "satkīrttirguṇasaṃraktāḥ śubhagā bodhicāriṇaḥ|",
    "194:255": "ye ca puṣpāṇi sarvāṇi mudātra sugatālaye||127||",
    "194:256": "avakīrya samārādhya bhajanti śaraṇāśritāḥ|",
    "194:257": "te'pi devādhipā svarge gatā mahyāṃ nṛpādhipāḥ||128||",
    "194:258": "mahacchrīguṇasampannā bhavanti bodhibhāginaḥ|",
    "194:259": "dhṛtasugandhitailādisaṃpradīptāṃ tamopahāṃ||129||",
    "194:260": "jvālayanti mudā ye'smiṃ dharmmadhātau jinālaye|",
    "194:261": "suduṣṭayaḥ surupāste jñānadīpatamopahāḥ||130||",
    "194:262": "bhūpārcitapadāmbhojā bhavanti bodhibhāginaḥ|",
    "194:263": "praṇītaṃ surasaṃbhojyaṃ valbhagandhasamanvitaṃ||131||",
    "194:264": "ye cāsminnupaḍhaukitvā prabhajanti samādarāt|",
    "194:265": "ṛddhimanto nṛpeṃdrāste saptaratnasamanvitā||132||",
    "194:266": "svargge devādhipāścāpi bhavanti bodhibhāginaḥ|",
    "194:267": "ye cāsmiṃ surasaṃpānaṃ suvarṇṇagandhasaṃyutaṃ||133||",
    "194:268": "upaḍhaukya samārādhya prabhajante samāhitāḥ|",
    "194:269": "te valiṣṭhā mahīpendrāḥ śrīsamṛddhā nirogiṇaḥ||134||",
    "194:270": "svarge gatāśca devendrā bhavanti bodhibhāginaḥ|",
    "194:271": "ye cāsmiṃ skandamūlāni bījapatraphalāni ca||135||",
    "194:272": "śraddhayā samupasthāpya saṃbhajante samāśritāḥ|",
    "194:273": "te prabhuktvā yathākāmaṃ bhogyāni vividhānyapi||136||",
    "194:274": "saddharmmasādhanā raktāḥ saṃyāntyante jinālayaṃ|",
    "194:275": "ye cāsmiṃ sugatādhāre pathyauṣadhagaṇānyapi||137||",
    "194:276": "samarpya śraddhayā nityaṃ prasevyante samādarāt|",
    "194:277": "te valiṣṭhā supuṣṭāṅgāḥ saumyendriyā nirāmayāḥ||138||",
    "194:278": "rājyaśrīsukhamābhujya saṃyātyante sukhāvatī|",
    "194:279": "ye cāpyatra jinādhāre dharmmadhātau svayambhuvi||139||",
    "194:280": "vitatyoccai vitānaṃ ca sasevyante samādarāt||",
    "194:281": "dhanyāste guṇino vaṃdyāḥ śuddhavaṃśā vicakṣaṇāḥ||140||",
    "194:282": "sarvvārthasiddhisampannāḥ prayāntyante jinālayaṃ|",
    "194:283": "ye cāsmin sugatāvāse vicitrānucchritāndhvajān||141||",
    "194:284": "avaropya mahotsāhaiḥ saṃbhajante'bhinanditā|",
    "194:285": "śrīsadguṇasukhadhārā bhūtvā bhūpādhipā bhuvi||142||",
    "194:286": "svarge devādhipāścānte saṃprayānti jinālayaṃ|",
    "194:287": "sauvarṇṇaratnapuṣpādi chatrāṇi vividhāni ye||143||",
    "194:288": "āropyatra mahotsāhaiḥ saṃbhajante pramoditāḥ|",
    "194:289": "te narendrāḥ surendrāśca chatropamāḥ sadā bhave||144||",
    "194:290": "mahatsukhāni bhuktvānte saṃprayānti jinālayaṃ|",
    "194:291": "ye cāsmiṃ sugatāvāse patākāḥ pañcaraṅgikāḥ||145||",
    "194:292": "samāvalaṃvayitvāpi saṃbhadrante mahotsavaiḥ|",
    "194:293": "te bhūtvātra mahīpālāḥ sadā devādhipā api||146||",
    "194:294": "bhadraśrīsatsukhaṃ bhuktvā saṃyātyante jinālayaṃ|",
    "194:295": "ye cāsmin vividhairvādyaiḥ saṃgītimurujādibhiḥ||147||",
    "194:296": "tauryai vaṃśādibhiścāpi saṃsevyante mahotsavaiḥ|",
    "194:297": "te manojñasvanādivyaśrīśrīśrīsadguṇāśrayāḥ||148||",
    "194:298": "saddharmmasādhanaṃ kṛtvā vrajanti sugatālayaṃ|",
    "194:299": "salājākṣatapuṣpāṇi ye cāsmiṃ sugatālaye||149||",
    "194:300": "prakṣipya śraddhayā bhaktyā saṃbhajante samādarāt|",
    "194:301": "durgatinte na gacchanti saṃjātāḥ saṅgatau sadā||150||",
    "194:302": "sarvasattvahitaṃ kṛtvā saṃprayānti jinālayaṃ|",
    "194:303": "sadhātudravyaratnādi dakṣiṇānyatra ye mudā||151||",
    "194:304": "śraddhayā pariḍhaukitvā saṃbhajante sadādaraṃ|",
    "194:305": "divyaśrīsukhabhuṃjānā bhadraśrī sadguṇāśrayāḥ||152||",
    "194:306": "sarvasattvahitaṃ kṛtvā saṃprayānti jinālaye|",
    "194:307": "ye cāpi stutibhistathyairenaṃ buddhālayaṃ mudā||153|",
    "194:308": "padyairgadyamayaiścāpi stutvā bhajanti sādaraṃ|",
    "194:309": "bahuratnasamṛddhāste sarvvavidyāvicakṣaṇāḥ||154||",
    "194:310": "bhūpāḥ svargādhipāścāpi bhūtvānte yānti saugataṃ|",
    "194:311": "śraddhayainaṃ jagannāthaṃ samāśrayaṃ svayambhūvaṃ||155||",
    "194:312": "natvāṣṭāṃgaiḥ prasannā ye saṃbhajante samādaraṃ|",
    "194:313": "saptaratnasametāste nṛpādhipā mahardhikāḥ||156||",
    "194:314": "saddharmmasādhanāraktā bhavanti bodhicāriṇaḥ|",
    "194:315": "ye cainaṃ caityarājendramanekaśaḥ pradakṣiṇāṃ||157||",
    "194:316": "kṛtvā dhyātvāpyanusmṛtvā nāmoccārya bhajantyapi|",
    "194:317": "jātismarāścirāyuṣkā matimantaḥ suvarṇṇinaḥ||158||",
    "194:318": "vandyāḥ pūjyāśca mānyāste bhaveyurbodhicāriṇaḥ|",
    "194:319": "śuddhāśca bhasmasaṃkṣālaiḥ samālipya samantataḥ||159||",
    "194:320": "samabhyarcyamahotsāhai ye bhajantyenamīśvaraṃ|",
    "194:321": "śokakleśāgnisaṃtāpavivarjitāścirāyuṣaḥ||160||",
    "194:322": "nīrogāḥ sukhino devā bhaveyu bhūmipāśca te|",
    "194:323": "ye ca nirmālyamākṛṣya śodhayitvātra sarvataḥ||161||",
    "194:324": "śramupāśritya sevyante sambuddhabhaktimānasāḥ|",
    "194:325": "nirmuktikleśaśokāste darśanīyāḥ śubhendriyāḥ||162||",
    "194:326": "śrīmantaḥ puṇḍarīkāsyā bhaveyurbodhicāriṇaḥ|",
    "194:327": "jīrṇe śīrṇe vibhagne'smin pratisaṃskṛtya ye mudā||163||",
    "194:328": "pratiṣṭhāpya mahotsāhaiḥ saṃbhajante samādarāt|",
    "194:329": "sarvasampatsamṛddhāste puṣṭendriyā nirāmayāḥ||164||",
    "194:330": "dharmakāmāḥ śubhācārā bhaveyurbodhicāriṇaḥ|",
    "194:331": "jalpitvā yasya mantrāṇi dhāraṇīśca samāhitāḥ||165||",
    "194:332": "dhyātvā smṛtvā samuccārya nāmāpi prabhajanti ca|",
    "194:333": "te'pi sarve mahāsattvāḥ pariśuddhatrimaṇḍalāḥ||166||",
    "194:334": "bhadraśrīsadguṇādhārā bhaveyurbodhicāriṇaḥ|",
    "194:335": "evaṃ mahattaraṃ puṇyamasmiṃ dharmmādhipālaye||167||",
    "194:336": "śraddhābhajanasaṃbhūtamityādiṣṭaṃ munīśvaraiḥ|",
    "194:337": "mayaitatpuṇyasaṃkṣiptamātraṃ tu kathyate'dhunā||168||",
    "194:338": "samagraṃ vistarenātra samākhyātuṃ na śakyate|",
    "194:339": "evaṃ matvāsya satkārapūjāphalaṃ mahattaraṃ||169||",
    "194:340": "śraddhayā śaraṇaṃ gatvā kartavyaṃ bhajanaṃ sadā|",
    "194:341": "yepyasmiṃñcharaṇaṃ gatvā śraddhayā samupāśritāḥ||170||",
    "194:342": "suprasannāśayā bhaktyā bhajanti bodhimānasāḥ|",
    "194:343": "na te gacchanti kutrāpi durgatiṃ ca kadācana||171||",
    "194:344": "saṃjātāḥ sadgatiṣveva bhaveyurbodhicāriṇaḥ|",
    "194:345": "sadā te sukule jātā bodhisattvā vicakṣaṇāḥ||172||",
    "194:346": "sarvasattva hitā dhānaṃ careyurvratamābhavaṃ|",
    "194:347": "tataste bodhisaṃbhāraṃ pūrayitvā yathākramaṃ||173||",
    "194:348": "trividhāṃ bodhimāsādya nirvṛtipadamāpnuyuḥ|",
    "194:349": "na hicitta prasādaspa svalpābhavati dakṣiṇā||174||",
    "194:350": "tathāgateṣu saddharmma saṃbuddha śrāvakeṣvapi||",
    "194:351": "evaṃ hyacintyāḥ saṃbuddhāḥ buddha dharmāśca nirmalāḥ||175||",
    "194:352": "acintyohi prasannānāṃ vipākaśca mahāphala|",
    "194:353": "evaṃ matvā triratneṣu bhaktipūjā phalaṃ mahat||176||",
    "194:354": "kāryābhaktiṣu sadātraiva dharmmadhātau jinālaye|",
    "194:355": "ityādiṣṭaṃ munīndrena śrutvā sarve samāśritāḥ||177||",
    "194:356": "lokāstatheti vijñapya prātyananda pravodhitāḥ|",
    "194:357": "iti me guruṇādiṣṭaṃ śrutamayā tathocyate||178||",
    "194:358": "tvamapyevaṃ sadā rājan bhaja tatra jinālaye|",
    "194:359": "tatpuṇyena te bhadraṃ nirutpātaṃ sadābhavet||179||",
    "194:360": "bodhicitta rasaṃ ca saṃprāpya bodhisattvo bhaverapi|",
    "194:361": "tataḥ sambodhi saṃbhāraṃ pūrayitvā tathākramaṃ||180||",
    "194:362": "mārānnirjjitya saṃbodhi prāpya buddhapadaṃ labheḥ|",
    "194:363": "iti śāstārhatā diṣṭaṃ samyakanarādhipaḥ||181||",
    "194:364": "aśokaḥ sasabhālokaḥ prābhyanandaṃ prabodhitaḥ|",
    "194:365": "iti śrī svayambhūtpatti kathāyā śrī svayambhū bhaṭṭārakoddeśa pūjāvarṇanā nāma dvītīyo'dhyāya samāpta|"
}