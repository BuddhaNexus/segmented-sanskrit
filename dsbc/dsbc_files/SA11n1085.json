{
  "SA11n1085:0": "ācāryakamalaśīlapraṇīto",
  "SA11n1085:1": "bhāvanākramaḥ prathamaḥ",
  "SA11n1085:2": "[mahāyānasūtrāṇāṃ ya ādikarmikasya caryāniyamaḥ |",
  "SA11n1085:3": "tamadhikṛtya saṃkṣepād bhāvanākramastvabhidhīyate ||",
  "SA11n1085:4": "acireṇa sarvajñatāṃ prāptukāmaiḥ saṃkṣepataḥ karuṇā,",
  "SA11n1085:5": "bodhicittam,",
  "SA11n1085:6": "pratipattiśceti triṣu sthāneṣu prayatitavyam |",
  "SA11n1085:7": "buddhatvasya aśeṣadharmahetumūlaṃ karuṇaiveti jñātvā sā''dāveva bhāvayitavyā |",
  "SA11n1085:8": "yathoktam āryadharmasaṃgītisūtre-“atha khalvavalokiteśvaro bodhisattvo mahasattvo bhagavantametadavocat-na bhagavan bodhisattvena atibahuṣu dharmeṣu śikṣitavyam |",
  "SA11n1085:9": "eko dharmo bhagavan bodhisattvena svārādhitaḥ supratividdhaḥ kartavyaḥ |",
  "SA11n1085:10": "tasya sarvabuddhadharmāḥ karatalagatā bhavanti |",
  "SA11n1085:11": "katama ekadharmaḥ ?",
  "SA11n1085:12": "yaduta mahākaruṇā |",
  "SA11n1085:13": "mahākaruṇayā bhagavan bodhisattvānāṃ sarvabuddhadharmāḥ karatalagatā bhavanti |",
  "SA11n1085:14": "tadyathā bhagavan yena rājñaścakravartina-ścakraratnaṃ gacchati tena sarvo balakāyo gacchati,",
  "SA11n1085:15": "evameva bhagavan yena bodhisattvasya mahākaruṇa gacchati,",
  "SA11n1085:16": "tena sarve buddhadharmā gacchanti |",
  "SA11n1085:17": "tadyathā bhagavan jīvitendriye sati anyeṣāmindriyāṇāṃ pravṛttirbhavati,",
  "SA11n1085:18": "evameva bhagavan mahākaruṇāyāṃ satyāmanyeṣāṃ bodhisattvānāṃ] dharmāṇāṃ pravṛttirbhavati |“ iti |",
  "SA11n1085:19": "āryākṣayamatinirdeśe coktam-“punaraparam,",
  "SA11n1085:20": "bhadanta śāradvatīputra,",
  "SA11n1085:21": "bodhisattvānāṃ mahākaruṇāpyakṣayā |",
  "SA11n1085:22": "tat kasya hetoḥ ?",
  "SA11n1085:23": "pūrvaṅgamatvāt |",
  "SA11n1085:24": "tadyathāpi nāma,",
  "SA11n1085:25": "bhadanta śāradvatīputra,",
  "SA11n1085:26": "āśvāsāḥ [praśvāsāḥ] puruṣasya jīvitendriyasya pūrvaṅgamāḥ,",
  "SA11n1085:27": "evameva mahāyāna-sambhāra-samudāgamāya bodhisattvasya mahākaruṇā pūrvaṅgamā“ iti vistaraḥ |",
  "SA11n1085:28": "āryagayāśīrṣe coktam-“kimārambhā,",
  "SA11n1085:29": "mañjuśrīḥ,",
  "SA11n1085:30": "bodhisattvānāṃ caryā,",
  "SA11n1085:31": "kimadhiṣṭhānā ca ?",
  "SA11n1085:32": "mañjuśrīrāha-mahākaruṇārambhā,",
  "SA11n1085:33": "devaputra,",
  "SA11n1085:34": "bodhisattvānāṃ caryā sattvādhiṣṭhānā |",
  "SA11n1085:35": "“ iti vistaraḥ |",
  "SA11n1085:36": "tathā hi tayā preryamāṇā bodhisattvāḥ svātmanirapekṣā ekāntena paropakārārthatayā atiduṣkaradīrghakālike'pi sambhāropārjanapariśrame pravartante |",
  "SA11n1085:37": "tathā coktam āryaśraddhābalādhāne-“tatra [mahā] karuṇayāpi sarvasattvaparipācanārthaṃ na tat kiñcit sukhopādhānaṃ yanna parityajati |",
  "SA11n1085:38": "“ iti |",
  "SA11n1085:39": "ato'tiduṣkare pravartamāno nacireṇaiva sambhārān paripūryāvaśyameva sarvajñapadam adhigacchati |",
  "SA11n1085:40": "tato buddhadharmāṇāṃ karuṇaiva mūlam |",
  "SA11n1085:41": "mahākaruṇāparigrahādeva buddhā bhagavanto'dhigamya sarvajñapadam aśeṣasya jagato'rtha vikurvāṇāstiṣṭhanta iti nirvāṇāpratiṣṭhāne saiva bhagavatāṃ mahākaruṇā hetuḥ |",
  "SA11n1085:42": "sā ca duḥkhitasattvālambanamanaskārabahulīkārato vṛddhim (upayāti) |",
  "SA11n1085:43": "sarve ca te sattvāstridhātukāvacarāstrividhaduḥkhatayā yathoyogam atyanta duḥkhitā eveti sarveṣveva sattveṣu bhāvanīyam |",
  "SA11n1085:44": "tathā ca ye tāvannārakāste vividhacirantanadīrghakālikadāhādiduḥkha [nadīṣu] nimagnā eva bhagavatā varṇitāḥ |",
  "SA11n1085:45": "tathā pretā api duḥsahatīvrakṣuttṛṣādiduḥkha[agni] pīḍābhisaṃśoṣitamūrtayastīvraduḥkham anubhavanti |",
  "SA11n1085:46": "yena varṣaśatenāpyaśuciṃ kheṭapiṇḍanaṃ ca bhoktuṃ na labhanta ityādi varṇitaṃ bhagavatā |",
  "SA11n1085:47": "tiryañco'pi paraspara [bhakṣaṇa] krodhavadhahiṃsādibhiranekavidhaṃ duḥkhamanubhavanto dṛśyanta eva |",
  "SA11n1085:48": "tathā hi kecinnāsikābhedanatāḍāṇabandhanādibhiratantrīkṛtaśarīrāḥ paritaḥ paripīḍayamānāḥ kathamapyanicchanto'pi atidurvahagurubhārodvahanaparikhinnavapuṣaḥ pariklāmyanti,",
  "SA11n1085:49": "tathāraṇye'pi nivasanto'naparādhāḥ kecit kvacit [artha] to'nviṣya hanyante |",
  "SA11n1085:50": "nityaṃ ca bhayavivhalamānasastatastataḥ palāyamānāstiṣṭhantītyaparimitam eṣāṃ duḥkhaṃ dṛśyatta eva |",
  "SA11n1085:51": "tathā mānuṣye'pi nārakaṃ duḥkhaṃ dṛśyata eva |",
  "SA11n1085:52": "atra ye caurādayo'ṅgacchedaśūlārpaṇodbandhanādibhiḥ kāryanta eva teṣāṃ nārakameva duḥkham |",
  "SA11n1085:53": "ye ca dāridrayadyupahatāsteṣāṃ pretānāmiva tatkṣuttarṣāḍibhirduḥkham |",
  "SA11n1085:54": "ye ca bhṛtyādayaḥ parāyattīkṛtātmabhāvāḥ,",
  "SA11n1085:55": "ye ca balibhirākramya pīḍayante teṣāṃ tiraścāmiva tāḍanāvarodhanādi duḥkham |",
  "SA11n1085:56": "tathā paryeṣṭikṛtam anyo'nyadrohopaghātādi kṛtaṃ priyaviprayogāpriyasaṃyogakṛtaṃ cāprameyameṣāṃ duḥkham |",
  "SA11n1085:57": "ye kvacid īśvarāḥ sukhitā iva lapyante te'pi viparyavasānasampado vividhakudṛṣṭigahananimagnā nārakādiduḥkhānubhavahetuvividha kleśakarmāṇyupacinvantaḥ prapātasthāstarava iva duḥkhahetau [api] vartamānāḥ paramārthato duḥkhitā eva |",
  "SA11n1085:58": "devā api ye tāvat kāmāvacarāste'pi tīvrakāmāgnisandīptamānasā ākṣiptacittā ivāsvacchacetasaḥ kṣaṇamapi samādhānaṃ cetasāṃ na labhante |",
  "SA11n1085:59": "teṣāṃ praśamasukhadhanadaridrāṇāṃ kīdṛśaṃ nāma tat sukham ?",
  "SA11n1085:60": "nityacyavanapatanādibhayaśokopahatāḥ kathaṃ sukhitā nāma ?",
  "SA11n1085:61": "ye ca rūpārūpāvacarāste'pi yadi nāma kiyatkālaṃ duḥkhaduḥkhatāṃ vyatītāstathāpyatyantaṃ kāmāvacarāṇām anuśayānām aprahāṇāt teṣāṃ punarapi nārakādivinipātasambhavād vipariṇāmaduḥkham astyeva |",
  "SA11n1085:62": "sarve nāma devamanuṣyāḥ kleśakarmādipāratantryāt te saṃskāraduḥkhatayā duḥkhitā eva |",
  "SA11n1085:63": "tadevaṃ sakalameva jagad duḥkhagnijvālāvalīḍham ityavetya yathā mama duḥkhamapriyaṃ tathānyeṣāmapriyamiti cintayatā sarveṣveva sattveṣu kṛpā bhāvanīyā |",
  "SA11n1085:64": "prathamaṃ tāvad mitrapakṣeṣu pūrvoktā vividhaduḥkhānubhaveṣvanupaśyatā bhāvanīyā |",
  "SA11n1085:65": "tataḥ sattvasamatayā viśeṣamapaśyatā'nādimati ca saṃsāre na kaścit sattvo yo na me śataśo bandhurabhūditi paricintayatā vyasteṣu bhāvanīyā |",
  "SA11n1085:66": "yadā mitrapakṣeṣviva vyasteṣu [api] tulyā karuṇā pravṛttā bhavati,",
  "SA11n1085:67": "tadā śatrupakṣe'pi tathaiva sattvasamatādimanasikāreṇa bhāvanīyā |",
  "SA11n1085:68": "yadā ca śatrupakṣe'pi mitrapakṣavat samapravṛttā bhavati,",
  "SA11n1085:69": "tadā kramaśo daśasu dikṣu sarvasattveṣu [api] bhāvayet |",
  "SA11n1085:70": "yadā ca duḥkhitabālapriyeṣviva duḥkhoddharaṇecchākārā svarasavāhinī sarvasattveṣu samapravṛttā kṛpā bhavati,",
  "SA11n1085:71": "tadā sā niṣpannā bhavati mahākaruṇāvyapadeśaṃ ca labhate |",
  "SA11n1085:72": "yathā akṣayamatisūtre ca varṇitam |",
  "SA11n1085:73": "ayaṃ ca kṛpābhāvanākramo bhagavatā'bhidharmasūtrādau varṇitaḥ |",
  "SA11n1085:74": "tasyaivaṃ kṛpābhyāsabalāt sakalasattvābhyuddharaṇapratijñayānuttarasamyaksambodhiprārthanākāram ayatnata eva bodhicittamutpadyate |",
  "SA11n1085:75": "yathoktam āryadaśadharmasūtre-“sattvān atrāṇān aśaraṇān advīpān dṛṣṭvā karuṇāyai cittamupasthāpya yāvadanuttarāyāṃ samyaksaṃbodhau cittamutpādayati“ iti |",
  "SA11n1085:76": "yadi nāma parasamādāpanādināpi bodhisattvasya mahāsattvasya bodhicittamutpadyate,",
  "SA11n1085:77": "tathāpi kṛpāvegato yat svayameva bodhisattvasya bodhicittamutpadyate tad bhagavatā āryatathāgatajñānamudrāsamādhau viśiṣṭataratvena varṇitam |",
  "SA11n1085:78": "tadetad bnodhicittaṃ pratipattivikalamapi saṃsāre mahāphalaṃ bhagavatā varṇitam |",
  "SA11n1085:79": "tathā coktaṃ maitreyavimokṣe-“tad yathāpi nāma,",
  "SA11n1085:80": "kulaputra,",
  "SA11n1085:81": "bhinnamapi vajraratnaṃ sarvam ativiśiṣṭaṃ suvarṇālaṅkāramabhibhavati,",
  "SA11n1085:82": "vajraratnanāma ca na vijahāti,",
  "SA11n1085:83": "sarvadāridrayaṃ ca vinivartayati |",
  "SA11n1085:84": "evameva, kulaputra,",
  "SA11n1085:85": "pratipattibhinnamapi sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṅkāram abhibhavati |",
  "SA11n1085:86": "bodhicittanāma na vijahāti,",
  "SA11n1085:87": "saṃsārādāridrayaṃ ca vinivartayati“ iti |",
  "SA11n1085:88": "yo'pi pāramitāsu sarveṇa sarvaṃ sarvathā śikṣitum asamarthaḥ,",
  "SA11n1085:89": "tenāpi bodhicittam utpādanīyameva,",
  "SA11n1085:90": "upāyaparigraheṇa mahāphalatvāt |",
  "SA11n1085:91": "yathā coktam āryarājāvavādakasūtre-“yāsmāt tvaṃ mahārāja,",
  "SA11n1085:92": "bahukṛtyo bahukaraṇiyaḥ,",
  "SA11n1085:93": "asahaḥ sarveṇa sarvaṃ sarvathā dānapāramitāyāṃ śikṣitum,",
  "SA11n1085:94": "yāvat prajñāpāramitāyāṃ śikṣitum |",
  "SA11n1085:95": "tasmāttarhi tvaṃ mahārāja evameva sambodhau chandaṃ śraddhāṃ prārthanāṃ praṇidhiṃ ca,",
  "SA11n1085:96": "gacchannapi tiṣṭhannapi niṣaṇṇo'pi śayāno'pi jāgradapi bhuñjāno'pi pibannapi,",
  "SA11n1085:97": "satatasamitam anusmara,",
  "SA11n1085:98": "manasikuru bhāvaya |",
  "SA11n1085:99": "sarvabuddhabodhisattvārya śrāvakapratyekabuddhapṛthagjanānām ātmanaśca atītānāgatapratyutpannāni kuśalamūlāni piṇḍayitvā,",
  "SA11n1085:100": "anumodasva agrayā anumodanayā |",
  "SA11n1085:101": "anumodya ca sarvabuddhabodhisattvapratyekabuddhāryaśrāvakāṇāṃ pūjākarmāṇi niryātaya |",
  "SA11n1085:102": "niryātya ca sarvasattvasādhāraṇāni kuru |",
  "SA11n1085:103": "tataḥ sarvasattvānāṃ yāvat sarvajñatāpratilambhāya sarvabuddhadharmaparipūraṇāya dine traikālyam anuttarāyāṃ samyaksaṃbodhau pariṇāmaya |",
  "SA11n1085:104": "evaṃ khalu tvaṃ mahārāja,",
  "SA11n1085:105": "pratipanna,",
  "SA11n1085:106": "san rājyaṃ ca kārayiṣyasi,",
  "SA11n1085:107": "rājyakṛtyāni ca na hāpayisyasi,",
  "SA11n1085:108": "[bodhisambhārāṃśca paripūrayiṣyāsi]“ |",
  "SA11n1085:109": "ityādi kamuktvāha-“atha khalu punastvaṃ mahārāja,",
  "SA11n1085:110": "samyaksambodhicittakuśalamūlavipākena anekakṛtyo deveṣu upapanno'bhūḥ |",
  "SA11n1085:111": "anekakṛtyo manuṣyeṣu upapanno'bhūḥ |",
  "SA11n1085:112": "sarvāsu ca devamanuṣyopapattiṣu ādhipatyaṃ kārayiṣyasi“ |",
  "SA11n1085:113": "iti vistaraḥ |",
  "SA11n1085:114": "yat punaḥ pratipattisāraṃ bodhicittaṃ tad atitarāṃ vipulaṃ phalam iti siddhim |",
  "SA11n1085:115": "ata eva āryavīradattaparipṛcchāyām uktam-",
  "SA11n1085:116": "bodhicittād vai yat puṇyaṃ tacca rūpi bhaved yadi |",
  "SA11n1085:117": "ākāśadhātuṃ sampūrya bhūyaścottaritaṃ bhavet ||",
  "SA11n1085:118": "gaṅgābālukasaṃkhyāni buddhakṣetrāṇi yo naraḥ |",
  "SA11n1085:119": "dadyād ratnaprapūrṇāni lokanāthebhya eva hi ||",
  "SA11n1085:120": "yaścaikaḥ prāñjalirbhūtvā cittaṃ bodhāya nāmati |",
  "SA11n1085:121": "iyaṃ viśiṣyate pūjā yasyā anto na vidyate ||iti |",
  "SA11n1085:122": "yathā āryagaṇḍavyūhe varṇitam-“bodhicittaṃ kulaputra ! bījabhūtaṃ sarvabuddhadharmāṇām“ iti vistaraḥ |",
  "SA11n1085:123": "tacca bodhicittaṃ dvividhaṃ praṇīdhicittaṃ prasthānacittaṃ ca |",
  "SA11n1085:124": "āryagaṇḍavyūhe varṇitam,",
  "SA11n1085:125": "tathā-“rdurlabhāste,",
  "SA11n1085:126": "kulaputra,",
  "SA11n1085:127": "sattvāḥ sattvaloke ye'nuttarāyāṃ samyaksambodhau praṇidadhati iti |",
  "SA11n1085:128": "tato'pi durlabhatamāste sattvā ye'nuttarāṃ samyaksambodhim abhisamprasthitāḥ“ iti |",
  "SA11n1085:129": "sakalajagato hitāya buddho bhaveyamiti prathamataraṃ prārthanākārā cetanā tatpraṇidhicittam |",
  "SA11n1085:130": "yataḥ prabhṛti saṃvaragrahaṇe vartamānāḥ sambhāreṣu dṛśyante tatprasthānacittam |",
  "SA11n1085:131": "saṃvaraśca vijñātapratibalasaṃvarasthitāt kalyāṇamitrāt parato grāhyaḥ |",
  "SA11n1085:132": "asati pratirūpe grāhake buddhabodhisattvān āmukhīkṛtya yathā mañjuśrīyā'mbararājabhūtena bodhicittamutpāditaṃ tathotpādanīyaḥ |",
  "SA11n1085:133": "evamutpāditabodhicitto bodhisattvaḥ svayameva dānādi dadāti pratipattau prayokṣyate,",
  "SA11n1085:134": "na hi svayamadāntaḥ parān damayatīti mattvā |",
  "SA11n1085:135": "na cāpi vinā pratipattyā bodhiravāpyate |",
  "SA11n1085:136": "yathoktam āryagayāśīrṣe-“pratipattisārāṇāṃ bodhisattvānāṃ bodhirnāpratipattisārāṇām“ iti |",
  "SA11n1085:137": "āryasamādhirāje coktam-“tasmāt pratipattisāro bhaviṣyāmi ityevaṃ tvayā kumāra,",
  "SA11n1085:138": "śikṣitavyam |",
  "SA11n1085:139": "tat kasya hetoḥ ?",
  "SA11n1085:140": "pratipattisārasya hi,",
  "SA11n1085:141": "kumāra,",
  "SA11n1085:142": "na durlabhā bhavatyanutarā samyaksaṃbodhiḥ“ iti |",
  "SA11n1085:143": "sā ca pratipattirbodhisattvasya pāramitā'pramāṇasaṅgrahavastvādibhedena akṣayamatiratnameghādisūtreṣu vistareṇa varṇitā |",
  "SA11n1085:144": "tathā laukikaśilpādisthāneṣvapi yāvad bodhisattvena śikṣitavyam |",
  "SA11n1085:145": "kiṃ punarlokottareṣu dhyānādiṣu |",
  "SA11n1085:146": "anyathā kathaṃ sarvākāraṃ sattvārthaṃ kuryuḥ |",
  "SA11n1085:147": "sā ceyaṃ saṃkṣepeṇa bodhiattvasya prajñopāyarūpā pratipattirna prajñāmātraṃ nopāyamātram |",
  "SA11n1085:148": "yathā āryavimalakirtinirdeśe-“prajñārahita upāya upāyarahitā ca prajñā bodhisattvānāṃ bandhanam“ ityuktam |",
  "SA11n1085:149": "upāyasahitā prajñā prajñāsahitā upāyo mokṣatvena varṇitaḥ |",
  "SA11n1085:150": "āryagayāśīrṣe coktam-“dvāvimau bodhisattvānāṃ saṃkṣiptau mārgau |",
  "SA11n1085:151": "dvābhyāṃ mārgābhyāṃ samanvāgatā bodhisattvā mahāsattvāḥ kṣipra manuttarāṃ samyaksaṃbodhim abhisambhotsyante |",
  "SA11n1085:152": "katamau dvau,",
  "SA11n1085:153": "upāyaśca prajñā ca |“ iti |",
  "SA11n1085:154": "tatra prajñāpāramitāṃ tyaktvā dānādipāramitāsaṅgrahavastvādikaṃ sarvameva kṣetrapariśuddhimahābhoga[bahu] parivārasampatsattvaparipākanirmāṇādikasakalābhyudayadharmasaṅgrāhakaṃ kuśalam upāya ucyante |",
  "SA11n1085:155": "prajñā tu tasyaiva copāyasyāviparītasvabhāvaparicchedahetuḥ |",
  "SA11n1085:156": "tayā hi samyagupāyaṃ vivicyā'viparyasto yathāvat svaparārthānuṣṭhānād viṣamiva mantraparigṛhītaṃ bhuñjāno na saṃkliśyate |",
  "SA11n1085:157": "tathā coktamatraiva sutre-“upāyaḥ saṅgrahajñānam prajñā paricchedajñānam |",
  "SA11n1085:158": "“ iti |",
  "SA11n1085:159": "āryaśraddhābalādhāne coktam-“upāyakauśalaṃ katamam ?",
  "SA11n1085:160": "yat saṅgrahaḥ sarvadharmāṇāṃ |",
  "SA11n1085:161": "prajñā katamā ?",
  "SA11n1085:162": "yat sarvadharmāṇām asambhadena kauśalam“ iti |",
  "SA11n1085:163": "etau prajñopāyau dvāvapi sarvakālameva sevanīyau bhūmipraviṣṭairapi na tu prajñāmātraṃ nopāyamātram |",
  "SA11n1085:164": "yataḥ sarvāsveva daśasu bhūmiṣu bodhisattvasya pāramitāsamudācāraḥ paṭhito dadhabhūmikādau “na ca pariśeṣāsu na samudācarati“ iti vacanāt |",
  "SA11n1085:165": "aṣṭamyāṃ ca bhūmau bodhisattvasya śāntavihāriṇo buddhairvyuttthānaṃ tad virudhyeta |",
  "SA11n1085:166": "tacca tatastatra pāṭhād avagantavyam |",
  "SA11n1085:167": "[tathā coktaṃ tatraiva sūtre] “tasya khalu bho jinaputra,",
  "SA11n1085:168": "bodhisattvasya evamimāmacalāṃ bodhisattvabhūmimanugatasya pūrvapraṇidhānabalādhānasthitasya buddhā bhagavantastasmin dharmamukhastrotasi tathāgatajñānopasaṃhāraṃ kurvanti |",
  "SA11n1085:169": "evaṃ caina bruvanti-sādhu sādhu kulaputra |",
  "SA11n1085:170": "eṣā paramārthakṣāntirbuddhadharmānugamāya |",
  "SA11n1085:171": "api tu khalu punaḥ kulaputra,",
  "SA11n1085:172": "yā asmākaṃ daśabalacaturvaiśāradyabuddhadharmasamṛddiḥ,",
  "SA11n1085:173": "sā tava nāsti |",
  "SA11n1085:174": "tasyā buddhadharmasamṛddheḥ paryeṣaṇāya abhiyogaṃ kuru,",
  "SA11n1085:175": "vīryamārabhasva |",
  "SA11n1085:176": "etadeva kṣāntimukhaṃ monmokṣīḥ |",
  "SA11n1085:177": "api tu khalu punaḥ kulaputra,",
  "SA11n1085:178": "kiṃ cāpi tvayaivaṃ śāntavimokṣavihāro'nuprāptaḥ,",
  "SA11n1085:179": "imān punaraśāntānapraśāntān bālapṛthagjanān nānākleśasamudācāraprāptān vividhavitarkopahatamānasān samanvāhara, apekṣasva |",
  "SA11n1085:180": "api tu khalu punaḥ kulaputra,",
  "SA11n1085:181": "pūrvapraṇidhānamanusmara sattvārthasaṃprāpaṇaṃ jñānamukhācintyatāṃ ca |",
  "SA11n1085:182": "api tu khalu punaḥ kulaputra,",
  "SA11n1085:183": "eṣā sarvadharmāṇāṃ dharmatā |",
  "SA11n1085:184": "utpādādvā tathāgatānāmanutpādādvā sthitaivaiṣā dharmatā dharmadhātusthitiḥ yadidaṃ sarvadharmaśūnyatā sarvadharmānupalabdhiḥ |",
  "SA11n1085:185": "naitayā tathāgatā eva kevalaṃ prabhāvyante,",
  "SA11n1085:186": "sarvaśrāvakapratyekabuddhā api hyetāmavikalpadharmatāmanuprāpnuvanti |",
  "SA11n1085:187": "api tu khalu punaḥ kulaputra,",
  "SA11n1085:188": "prekṣasva tāvat tvamasmākaṃ kāyāpramāṇatāṃ ca jñānāpramāṇatāṃ ca buddhakṣetrāpramāṇatāṃ ca jñānābhinirhārāpramāṇatāṃ ca prabhāmaṇḍalāpramāṇatāṃ ca svarāṅgaviśuddhayapramāṇatāṃ ca |",
  "SA11n1085:189": "tathaiva tvamapyabhinirhāramutpādaya |",
  "SA11n1085:190": "api tu khalu punaḥ kulaputra,",
  "SA11n1085:191": "ekastveṣa āloko yo'yaṃ sarvadharmānirvikalpālokaḥ |",
  "SA11n1085:192": "īdṛśāstu kulaputra,",
  "SA11n1085:193": "dharmālokāstathāgatānāmaparyantagatā aparyantakṛtā aparyantabaddhāḥ,",
  "SA11n1085:194": "yeṣāṃ saṃkhyā nāsti,",
  "SA11n1085:195": "gaṇanā,",
  "SA11n1085:196": "pramāṇamupaniṣadaupamyaṃ nāsti,",
  "SA11n1085:197": "tesāmadhigamāya abhinirhāramutpādaya |",
  "SA11n1085:198": "api tu khalu punaḥ kulaputra,",
  "SA11n1085:199": "prekṣasva tāvad daśasu dikṣu apramāṇakṣetratāṃ ca apramāṇasattvatāṃ ca apramāṇadharmavibhaktitāṃ ca |",
  "SA11n1085:200": "tatsarvamanugaṇaya |",
  "SA11n1085:201": "yathāvattayā abhinirhāramutpādaya |",
  "SA11n1085:202": "“iti hi bho jinaputra,",
  "SA11n1085:203": "te buddhā bhagavanta evaṃ bhūmyanugatasya bodhisattvasya evaṃ pramukhānyaprameyāṇyasaṃkhyeyāni jñānābhinirhāramukhānyupasaṃharanti,",
  "SA11n1085:204": "yairjñānābhinirhāramukhairbodhisattvo'pramāṇajñānavibhaktito'bhinirhārakarmābhiniṣpadayati |",
  "SA11n1085:205": "' ārocayāmi te bho jinaputra,",
  "SA11n1085:206": "prativedayāmi |",
  "SA11n1085:207": "te ced buddhā bhagavantastaṃ bodhisattvamevaṃ sarvajñajñānābhinirhāramukheṣu nāvatārayeyustadevāsya parinirvāṇaṃ bhavetsarvasattvakāryapratiprasrabdhiśca |",
  "SA11n1085:208": "“ iti vistaraḥ |",
  "SA11n1085:209": "yacca āryavimalakīrtinirdeśe gayāśīrṣe coktaṃ tadapi pūrvoktaṃ virudhyate,",
  "SA11n1085:210": "evaṃ sāmānyenaiva tatrābhidhānāt |",
  "SA11n1085:211": "yat sarvadharmasaṅgrahavaipulye coktaṃ tadapi virudhyate |",
  "SA11n1085:212": "eva |",
  "SA11n1085:213": "tatroktam-“sūkṣmaṃ hi mañjuśrīḥ,",
  "SA11n1085:214": "saddharmapratikṣepakarmāvaraṇam |",
  "SA11n1085:215": "yo hi kaścinmañjuśrīḥ,",
  "SA11n1085:216": "tathāgatabhāṣite dharma ekasmin śobhanasaṃjñām utpādayati |",
  "SA11n1085:217": "ekasminnaśobhasaṃjñām utpādayati |",
  "SA11n1085:218": "sa saddharmaṃ pratikṣipati |",
  "SA11n1085:219": "tena saddharmaṃ pratikṣipatā tathāgato'bhyākhyāto bhavati“ iti vistaram uktvā āha-“yo'yaṃ maitreya,",
  "SA11n1085:220": "ṣaṭpāramitāsamudāgamo bodhisattvānāṃ bodhāya taṃ te mohapuruṣā evaṃ vakṣyanti |",
  "SA11n1085:221": "prajñāpāramitāyāmeva bodhisattvena śikṣitavyam,",
  "SA11n1085:222": "kiṃ śeṣābhiḥ pāramitābhiriti |",
  "SA11n1085:223": "te'nyā mupāyapāramitāṃ dūṣayitavyāṃ manyante |",
  "SA11n1085:224": "tat kiṃ manyase,",
  "SA11n1085:225": "ajita ! duṣprajñaḥ sa kāśirājo'bhūd yena kapotārtha śyenāya svamāṃsāni dattāni ?",
  "SA11n1085:226": "maitreya āha,",
  "SA11n1085:227": "no hīdam, bhagavan |",
  "SA11n1085:228": "bhagavānāha-yāni mayā maitreya,",
  "SA11n1085:229": "bodhisattvacaryāṃ caratā ṣaṭpāramitāsaṃyuktāni kuśalamūlānyupacitāni |",
  "SA11n1085:230": "apakṛtaṃ nu taiḥ kuśalamūlaiḥ ?",
  "SA11n1085:231": "maitreya āha-no hīdaṃ bhagavan |",
  "SA11n1085:232": "bhagavān āha,",
  "SA11n1085:233": "tvaṃ tāvad ajita,",
  "SA11n1085:234": "dānāpāramitāyāṃ ṣaṣṭiṃ kalpān samudāgataḥ |",
  "SA11n1085:235": "yāvat prajñāpāramitāyāṃ ṣaṣṭiṃ kalpān samudāgataḥ,",
  "SA11n1085:236": "tat te mohapuruṣā evaṃ vakṣyanti-ekanayenaiva bodhiryaduta śūnyatānayena“ iti vistaraḥ |",
  "SA11n1085:237": "vairocanābhisambodhau coktam-'tadetat sarvajñajñānaṃ karuṇāmūlaṃ bodhicittahetukam upāyaparyavasānam“ iti |",
  "SA11n1085:238": "tasmādubhayaṃ sarvakālameva bodhisattvena sevanīyam |",
  "SA11n1085:239": "evaṃ hi bhagavatām apratiṣṭhitanirvāṇaṃ sidhyati |",
  "SA11n1085:240": "tathā hi dānāderūpāyasya rūpakāyakṣetraparivārādimahābhogatāphalasampatparigrahād bhagavatāṃ na nirvāṇe'vasthānam |",
  "SA11n1085:241": "prajñayā ca sakalaviparyāsaprahāṇād na saṃsāre'vasthānaṃ viparyāsamūlatvāt saṃsārasya |",
  "SA11n1085:242": "anyā ca prajñopāyasvarūpayā pratipadā samāropāpavādāntavivarjanena madhyamā pratipad udbhāvitā |",
  "SA11n1085:243": "prajñayā samāropāntasya varjanād upāyenāpavādāntasya varjanāt |",
  "SA11n1085:244": "ata eva āryadharmasaṅgītāvuktam-“lakṣaṇānuvyañjanarūpakāyapariniṣpādanābhirataśca bhavati,",
  "SA11n1085:245": "na dharmakāyābhisamayamātrābhirataḥ“ iti |",
  "SA11n1085:246": "punaruktam-“prajñopāyajanitastathāgatānāṃ parapratyayataḥ saṃbhavo'nugantavyaḥ“ iti |",
  "SA11n1085:247": "yat punaruktam-“kolopamaṃ dharmaparyāyam ājānadbhirdharmā eva prahātavyāḥ,",
  "SA11n1085:248": "prāg evādharmāḥ“ iti |",
  "SA11n1085:249": "tad viparītābhiniveśaprahāṇataḥ prahātavyā ityabhiprāyāduktam,",
  "SA11n1085:250": "na tu prayojanasampadanārthamapi nāśrayaṇiyam |",
  "SA11n1085:251": "tathā coktam-“dharmaḥ pragrahītavyo nodgrahītavyaḥ“ iti |",
  "SA11n1085:252": "nonmārgeṇa pragrahītavya ityarthaḥ |",
  "SA11n1085:253": "yaccāpi kvacid dānādi sāṃsārikaphalatvena varṇitaṃ tat prajñārahitānāṃ dānādīnāṃ pūrvam uktaṃ tāvanmātrakuśalamūlasantuṣṭāṃścādhikṛtyottara kuśalamūle protsāhanārtham |",
  "SA11n1085:254": "anyathā [ārya-] vimalakīrtinīrdeśaḥ [ādi pūrvoktaḥ] sarva eva virudhyate |",
  "SA11n1085:255": "tasmāttu dvāvapi prajñopāyau sevanīyāviti sthitam |",
  "SA11n1085:256": "tatra prajñāparigṛhītā dānādayaḥ pāramitāvyapadeśaṃ labhante nānyatheti |",
  "SA11n1085:257": "ato dānadipariśuddhaye samādhānam āsthāya prajñopādānārthaṃ yatnaṃ kurvīta |",
  "SA11n1085:258": "tatra prathamaṃ tāvat śrutamayī prajñotpādanīyā |",
  "SA11n1085:259": "tayā hi tāvad āgamārtham avadhārayati |",
  "SA11n1085:260": "tataścintāmayyā prajñayānītaneyārthaṃ nirvedhayati |",
  "SA11n1085:261": "tatastayā niścitya bhūtamarthaṃ bhāvayennābhūtam |",
  "SA11n1085:262": "anyathā hi viparītasyāpi bhavānād vicikitsāyāścāvyapagamāt samyagjñānodayo na syāt |",
  "SA11n1085:263": "tataśca vyarthaiva bhāvanā syāt |",
  "SA11n1085:264": "yathā tīrtīkānām |",
  "SA11n1085:265": "uktaṃ ca bhagavatā samādhirāje-",
  "SA11n1085:266": "nairātmyadharmān yadi pratyavekṣate",
  "SA11n1085:267": "tān pratyavekṣya yadi bhāvayet |",
  "SA11n1085:268": "sa heturnirvāṇaphalasya prāptaye",
  "SA11n1085:269": "yo anyaheturna sa bhoti śāntaye || iti |",
  "SA11n1085:270": "tasmāccintāmayyā prajñayā yuktayāgamābhyāṃ pratyavekṣya bhūtameva vastusvarūpaṃ bhāvanīyam |",
  "SA11n1085:271": "vastūnāṃ svarūpaṃ ca paramārthato'nutpāda evāgamato yuktitaśca niścitam |",
  "SA11n1085:272": "tatrāgamato yathoktam āryadharmasaṅgītau-“anutpādaḥ satyamasatyam anye dharmāḥ“ iti |",
  "SA11n1085:273": "etacca paramārthānukūlatvād anutpādaḥ satyamityuktam |",
  "SA11n1085:274": "paramārthatastu notpādo nāpyanutpādaḥ,",
  "SA11n1085:275": "tasy sarvyavahārātītatvāt |",
  "SA11n1085:276": "punaścātraiva coktam-“utpādanirodhābhiniviṣṭaḥ kulaputra,",
  "SA11n1085:277": "lokasanniveśaḥ,",
  "SA11n1085:278": "tasmāt tathāgato mahākāruṇiko lokasyottrāsapadaparihārāthaṃ vyavahāravaśād uktavān,",
  "SA11n1085:279": "utpadyate nirudhyate ceti na cātra kasyacid dharmasyotpādaḥ“ iti |",
  "SA11n1085:280": "aryabuddhasaṅgītau coktam-“katamā yoniśaḥ pṛcchā,",
  "SA11n1085:281": "katamā yoniḥ ?",
  "SA11n1085:282": "āha anutpādo yoniḥ,",
  "SA11n1085:283": "tasya pṛcchā yoniśaḥ pṛccha“ |",
  "SA11n1085:284": "punaratraivoktam-“cakāramukhaḥ sarvadharmāścyutyutpattivigatāḥ |",
  "SA11n1085:285": "abhāvamukhāḥ sarvadharmāḥ,",
  "SA11n1085:286": "svabhāvaśūnyatām upādāya“ iti |",
  "SA11n1085:287": "āryasatyadvayavibhāge cānutpādasamatayā sarvadharmāṇāṃ samatā bhavati |",
  "SA11n1085:288": "prajñāpāramitāyāṃ coktam-“rūpaṃ subhūte,",
  "SA11n1085:289": "rūpasvabhāvena śūnyam,",
  "SA11n1085:290": "yāvad vijñānaṃ vijñānasvabhāvena śūnyamiti svalakṣaṇaśūnyatām upādāya“ iti |",
  "SA11n1085:291": "hastikakṣye coktam-",
  "SA11n1085:292": "na kaścillabhyate bhāvo yasyotpādasya saṃbhavaḥ |",
  "SA11n1085:293": "asaṃbhaveṣu dharmeṣu bālaḥ sambhavamicchati || iti |",
  "SA11n1085:294": "pitāputrasamāgame coktam-“sarva ete dharmāḥ sarve samāstraikālyasamatayā |",
  "SA11n1085:295": "atīte'dhvani sarvadharmāḥ svabhāvarahitā yāvat pratyutpanne'dhvani“ iti |",
  "SA11n1085:296": "evaṃ tavad āgamataḥ pratyavekṣaṇīyam |",
  "SA11n1085:297": "yuktyā hi sthirīkṛtasyā-gamārthasyānyairapohitam aśakyatvāt |",
  "SA11n1085:298": "ato yuktyāpi pratyavekṣanīyam |",
  "SA11n1085:299": "tatra saṃkṣepato yuktirucyate |",
  "SA11n1085:300": "utpādo bhāvānāmahetuko vā syāt sahetuko vā |",
  "SA11n1085:301": "na tāvad ahetukaḥ kādācitkatvadarśanāt |",
  "SA11n1085:302": "kāraṇānapekṣā hi viśeṣābhāvād utpādakālavat sadā sarvatraiva ca bhāvāḥ kiṃ na bhaveyuḥ |",
  "SA11n1085:303": "abhāvakālād aviśeṣād vā utpādakāle'pi naiva bhaveyuḥ |",
  "SA11n1085:304": "evaṃ tāvanna nirhetuko yuktaḥ |",
  "SA11n1085:305": "nāpi sahetukaḥ |",
  "SA11n1085:306": "tathā hi yastāvadīśvarādistīrthikairnityo hetuḥ kalpitastato bhāvā na jāyante krameṇotpādadarśanāt |",
  "SA11n1085:307": "na tvavikalakāraṇasya [phalasya] krameṇotpādo yukto nirapekṣatvāt |",
  "SA11n1085:308": "nāpīśvarādeḥ svayaṃ samarthasya parāpekṣāḥ |",
  "SA11n1085:309": "nityatvena parairanupakāryatvāt |",
  "SA11n1085:310": "anupakāriṇi cāpekṣā'yogāt |",
  "SA11n1085:311": "ata eveśvarādīnāṃ sarvasāmarthyaśūnyatvād vandhyāpūtrādivad niḥsvabhāvatvameva |",
  "SA11n1085:312": "arthakriyāsamarthatvād vastunaḥ |",
  "SA11n1085:313": "teṣāṃ kvacidapi kārye na krameṇa sāmarthyaṃ yathā vicāritam |",
  "SA11n1085:314": "nāpi yaugapadyena,",
  "SA11n1085:315": "tathā hi sarvakāryaṃ sakṛd utpādyoktarakāle'pi yadyutpattisamartha evāsau tadā punarapi samarthasvabhāvānuvṛttau pūrvavat kāryotpattiprasaṅgaḥ |",
  "SA11n1085:316": "ananuvṛttau vā pūrvasvabhāvaparityāgād anityatvaprasaṅgaḥ |",
  "SA11n1085:317": "tasmānna nityaṃ nāma kiñcid vastu vidyate |",
  "SA11n1085:318": "ata evoktaṃ bhagavatā-“asatsamāropaḥ punarmahāmate ! ākāśanirodhanirvāṇa [ādi] akṛtakabhāvābhiniveśasamāropaḥ“ iti |",
  "SA11n1085:319": "tasmānna nityād eṣāmutpādo yuktaḥ |",
  "SA11n1085:320": "nāpyanityāttatrātītānāgatayoravastutvānn tāvattato janma yuktam ahetukatvaprasaṅgāt |",
  "SA11n1085:321": "nāpi vartamānāt,",
  "SA11n1085:322": "samānāsamānakālayostata utpādāyogāt |",
  "SA11n1085:323": "tathā hi na tāvat samānakālaṃ kāraṇaṃ svabhāvavat kāryasyāpi tatsamānakālabhāvitayā niṣpannatvāt |",
  "SA11n1085:324": "nāpi bhinnakālam,",
  "SA11n1085:325": "kālantaravyavadhānenotpāde'tītāderevotpattiprasaṅgāt |",
  "SA11n1085:326": "avyavadhānenāpyutpāde sarvātmānā yadyavyavadhāṇaṃ tadaikasminneva kṣaṇe sarvakṣaṇānām anupraveśāt kalpasya kṣaṇamātratāprasaṅgaḥ |",
  "SA11n1085:327": "yathā paramāṇoḥ sarvātmanā saṃyogo piṇḍasyāṇumātratāprasaṅgaḥ |",
  "SA11n1085:328": "athaikadeśaena,",
  "SA11n1085:329": "tadā kṣaṇasya sāvayavatvaprasaṅgaḥ |",
  "SA11n1085:330": "svato'pi notpadyante,",
  "SA11n1085:331": "nirhetukapakṣeṇaivāsya pakṣasya saṅgṛhītatvāt svātmani ca kāritravirodhāt |",
  "SA11n1085:332": "nāpyubhayataḥ ubhayapakṣabhāvidoṣadvaya [saṅgraha] prasaṅgāt |",
  "SA11n1085:333": "tasmāt paramārthato'nutpannā evāmī bhāvāḥ |",
  "SA11n1085:334": "saṃvṛtyā tūtpādasya vidyamānatvānnāgamādivirodhaḥ |",
  "SA11n1085:335": "tathā coktaṃ bhagavatā-",
  "SA11n1085:336": "bhāvā vidyanti saṃvṛtyā paramārthe na bhāvakāḥ |",
  "SA11n1085:337": "niḥsvabhāveṣu yā bhrāntistatsatyaṃ saṃvṛtirbhavet ||iti |",
  "SA11n1085:338": "iyaṃ ca yuktirbhagavato'bhipretā śālistambādau |",
  "SA11n1085:339": "svataḥ parata ubhābhyām ahetośca janmaniṣedhāt |",
  "SA11n1085:340": "athavā evaṃ yuktyā vicārayet |",
  "SA11n1085:341": "dvividhā bhāvā rūpiṇo'rūpiṇaśca |",
  "SA11n1085:342": "tatrāpi tāvad rūpiṇo ghatādayaste'ṇuśo vibhinnarūpatvād naikasvabhāvāḥ |",
  "SA11n1085:343": "aṇūnāṃ pūrvāparasthitānāṃ pūrvādidigbhāgatvena vibhidyamānānām asiddhāvapyaṇusaṃcayātmakatve nānekasvabhāvo yuktaḥ,",
  "SA11n1085:344": "na caikānekasvabhāvavyatirekeṇāparaḥ kaścid bhāvasvabhāvo'stīti niḥsvabhāvā evāmī paramārthataḥ svapnādyupalabdharūpādivad rūpiṇo bhavāḥ |",
  "SA11n1085:345": "etacca bhagavataiva coktam āryalaṅkāvatāre-“goviṣāṇāṃ punarmahāmate,",
  "SA11n1085:346": "aṇuśo'pi vibhidyamānaṃ nāvatiṣṭhate |",
  "SA11n1085:347": "punarapyaṇavo'pi bhidyamānā aṇutvalakṣaṇena nāvatiṣṭhante“ iti |",
  "SA11n1085:348": "ye cārupiṇaste'pi tathaiva vicāryumāṇā niḥsvabhāvā eva |",
  "SA11n1085:349": "tathāhi, bāhyasya nīlāderarthasyābhāvāt sāmarthyata eva vijñānādayo'rūpiṇaḥ skandhā nilādirūpeṇa pratibhāsanta ityabhyupeyam |",
  "SA11n1085:350": "uktaṃ ca bhagavatā-",
  "SA11n1085:351": "“bahirdhā nāsti vairūpaṃ svacittaṃ dṛśyate bahiḥ |“ iti |",
  "SA11n1085:352": "tataśca nīlādicitrākāranirbhāsatayā grāhyagrāhakākāranirbhāsatayā naikasvabhāvā amī yuktāḥ |",
  "SA11n1085:353": "na caikasyānekarūpatā yuktimatī,",
  "SA11n1085:354": "ekānekavirodhāt |",
  "SA11n1085:355": "ekasya kasyacit svabhāvasyāsiddhāvanekarūpatā'pyayuktimatī,",
  "SA11n1085:356": "ekasamūharūpatvād anekasya |",
  "SA11n1085:357": "athavā tatrālīkā evāmī rūpādaya ākārāḥ pratibhāsanta ityubyupagamyate,",
  "SA11n1085:358": "tadā vijñānam apyalīkaṃ prāpnoti |",
  "SA11n1085:359": "vijñānasya tatsvarūpāvyatirekāt |",
  "SA11n1085:360": "na hi svayaṃ prakāśamānarūpatāvyatirekeṇānyad vijñānasya rūpamasti |",
  "SA11n1085:361": "svayaṃ ca na nirbhāsante rūpādayaḥ |",
  "SA11n1085:362": "teṣāṃ ca vijñānasvarūpāpannānām alīkatve sarvameva vijñānam alīkam abhyupetaṃ syāt |",
  "SA11n1085:363": "tasmād “māyopamaṃ ca vijñānam“ ityuktaṃ bhagavatā |",
  "SA11n1085:364": "tasmād ekānekasvabhāvaśūnyatvena paramārthato'līkā evāmī sarvabhāvā iti niścitametat |",
  "SA11n1085:365": "ayaṃ cārtha ukto bhagavatā laṅkāvatāre-",
  "SA11n1085:366": "yathaiva darpaṇe rūpam ekatvānyatvavarjitam |",
  "SA11n1085:367": "dṛśyate na ca tatrāsti tathā bhāveṣu bhavatā ||iti |",
  "SA11n1085:368": "ekatvānyatvavarjitam iti,",
  "SA11n1085:369": "ekatvānyatvarahitam ityarthaḥ |",
  "SA11n1085:370": "punaścoktam-",
  "SA11n1085:371": "buddhayā vivicyamānānāṃ svabhāvo nāvadhāryate |",
  "SA11n1085:372": "ato nirabhilāpyaste niḥsvabhāvāśca darśitāḥ || iti |",
  "SA11n1085:373": "tadevaṃ cintāmayyā prajñayā niścitya bhūtamartha tasya pratyakṣīkaraṇāya bhāvanāmayīṃ prajñām utpādayet |",
  "SA11n1085:374": "“bahuśrutādimātrakeṇā nārthaḥ pratyakṣo bhavatīti niveditam āryaratnameghādiṣu |",
  "SA11n1085:375": "anubhavaśca pratipattṛṇām,",
  "SA11n1085:376": "na cāpi sphuṭatarajñānālokodayam antareṇa samyagāvaraṇatamo'pahīyate |",
  "SA11n1085:377": "bhāvanābahulīkārataścābhūte'pyarthe sphuṭarajñānam utpadyate |",
  "SA11n1085:378": "yathā aśubhādipṛthvīkṛtsnādisamāpannānāṃ [jñānodbhavatve] kimpunarbhūte |",
  "SA11n1085:379": "tathā ca bhāvanāyāḥ parisphuṭajñānaphalatvena sāphalyamuktam āryasamādhirāje-",
  "SA11n1085:380": "ārocayāmi prativedayāmi vo",
  "SA11n1085:381": "yathā yathā bahu ca vitarkayennaraḥ |",
  "SA11n1085:382": "tathā tathā bhavati tannimittacitta-",
  "SA11n1085:383": "stehi vitarkehi tanniśritehi ||",
  "SA11n1085:384": "iti vistaraḥ |",
  "SA11n1085:385": "tasmāt tattvaṃ sākṣātkartukāmo bhāvanāyāṃ pravartate |",
  "SA11n1085:386": "tatra prathamataraṃ tāvad yoginā śamatho niṣpādanīyaścittasthirīkaraṇāya |",
  "SA11n1085:387": "salilavaccañcalatvāccittasya,",
  "SA11n1085:388": "na śamathamādhāramanteraṇa sthitirasti |",
  "SA11n1085:389": "na cāsamāhitena cetasā yathābhutaṃ śakyate jñātum |",
  "SA11n1085:390": "uktaṃ hi bhagavatā-“samāhitacitto yathābhūtaṃ prajānāti“ iti |",
  "SA11n1085:391": "śamatho lābhādikāmanānirapekṣasya samyakpravṛttau sthirasya duḥkhādyadhivāsanaśilasyārabdhavīryasya śīghrataraṃ sampadyate |",
  "SA11n1085:392": "ata eva āryasaṃdhinirvocanādau dānādaya uttarottaratvena varṇitāḥ |",
  "SA11n1085:393": "tadevaṃ śīlādiśamathasambhāreṣu sthito mano'nukūladeśe sarvabuddhabodhisattveṣu praṇāmādikaṃ kṛtvā pāpadeśanāṃ puṇyānumodanāṃ vidhāya sakalajagadabhyuddharaṇāśayo mahākaruṇām evābhimukhīkṛtya kāyam ṛjuṃ praṇidhāya sukhāsanopaviṣṭaḥ paryaṅkamābhujya samādhimabhiniṣpādayet |",
  "SA11n1085:394": "tatra prathamaṃ tāvad yad vastu vicārayitavyaṃ yāvatā prakāreṇa saṅkṣepataḥ sakalavastusaṅgraho bhavati tatra cittaṃ badhnīyat |",
  "SA11n1085:395": "saṅkṣiptaṃ punarvastu rūpyarūpibhedena dvidha bhavati |",
  "SA11n1085:396": "etaccādikarmikasya vikṣepadoṣaparihārārtha saṃkṣiptaṃ tāvad yuktam ālambayitum |",
  "SA11n1085:397": "yadā tu jitamanaskāro bhavati tadā skandhadhātvādibhedena viśodhya vistaraśo'pyālambata eva |",
  "SA11n1085:398": "tathā sandhinirmocanādau yoginām aṣṭādaśaprakāraśūnyatālambanādibhedena nānāprakāram ālambanam uktam |",
  "SA11n1085:399": "atraiva bhagavatā sattvānugrahād rūpyarūpyādibhedena saṃkṣepamadhyavistāraiḥ vastubhedo'bhidharmādau nirdiṣṭaḥ |",
  "SA11n1085:400": "tacca vastu adhyāropāpavādaparihārāya skandhadhātvādisaṅgrahato gaṇayet |",
  "SA11n1085:401": "tato niścitya sarvaṃ vastusaṅgrahaṃ tatraiva punaścittaṃ prabandhena prerayet |",
  "SA11n1085:402": "yada tvantarā rāgādinā cittaṃ bahirvikṣipet tadāvagamya vikṣepatām aśubhādibhāvanayā vikṣepam upaśāmya punastatraivoparyupari cittaṃ prerayet |",
  "SA11n1085:403": "aśubhadibhāvanākramastu granthavistarabhayānna likhitaḥ |",
  "SA11n1085:404": "yadā tu cittaṃ tatrānabhirataṃ paśyet,",
  "SA11n1085:405": "tada samādherguṇadarśanato'bhiratiṃ tatra bhāvayet |",
  "SA11n1085:406": "vikṣepadoṣadarśanād aratiṃ praśamayet |",
  "SA11n1085:407": "atha yadā styānamiddhābhibhavād āalambanagrahaṇāprakaṭatayālīnaṃ cittaṃ bhavati tadā lokasaṃjñābhāvanayā prāmodyavastubuddhādiguṇamanasikārāt [vā] layaṃ upaśāmya punastadevālambanaṃ dṛḍhataraṃ gṛṇhīyāt |",
  "SA11n1085:408": "atha yadā pūrvahasitaramitādyanusmarato'ntarā cittam uddhataṃ paśyet,",
  "SA11n1085:409": "tadā'nityatādisaṃvegamanasikārād auddhatyaṃ praśamayet,",
  "SA11n1085:410": "tataḥ punastatraivālambane cittasyānabhisaṃskāravāhitāyaṃ yatnaṃ kurvīta |",
  "SA11n1085:411": "atha yadā layauddhatyabhyāṃ viviktatayā samapravṛttaṃ svarasavāhicittaṃ paśyet tadābhogaśithīlīkaraṇād upekṣate |",
  "SA11n1085:412": "yadā tu samapravṛtte satyābhogaḥ kriyate,",
  "SA11n1085:413": "tadā cittaṃ vikṣipet |",
  "SA11n1085:414": "yadā tu tatrālambane'nabhisaṃskāravāhi yāvadicchaṃ cittaṃ pravṛttaṃ bhavati,",
  "SA11n1085:415": "tadā śamatho niṣpanno veditavyaḥ |",
  "SA11n1085:416": "etacca sarvaśamathānāṃ sāmānyalakṣaṇam,",
  "SA11n1085:417": "cittaikagratāmātrasvabhāvatvāt |",
  "SA11n1085:418": "śamathasya |",
  "SA11n1085:419": "ālambanaṃ tu tasyāniyatameva |",
  "SA11n1085:420": "ayaṃ ca śamathamārgo bhagavatā āryaprajñāpāramitādau nirdiṣṭaḥ |",
  "SA11n1085:421": "yad āha-“tatra cittaṃ sthāpayati,",
  "SA11n1085:422": "saṃsthāpayati,",
  "SA11n1085:423": "avasthāpayati,",
  "SA11n1085:424": "upasthāpayati,",
  "SA11n1085:425": "damayati,",
  "SA11n1085:426": "śamayati,",
  "SA11n1085:427": "vyupaśamayati,",
  "SA11n1085:428": "ekotīkaroti,",
  "SA11n1085:429": "samādadhāti“ iti navapadaiḥ |",
  "SA11n1085:430": "tatra sthāpayati,",
  "SA11n1085:431": "ālambanena badhnāti |",
  "SA11n1085:432": "saṃsthāpayati,",
  "SA11n1085:433": "tatraivālambane prabandhena pravartayati |",
  "SA11n1085:434": "avasthāpayati,",
  "SA11n1085:435": "vikṣepam avagamya taṃ pariharati |",
  "SA11n1085:436": "upasthāpayati,",
  "SA11n1085:437": "vikṣepaṃ parihṛtya uparyupari punastatraivālambane sthāpayati |",
  "SA11n1085:438": "damayati, ratimutpādayati |",
  "SA11n1085:439": "śamayati, aratiṃ vyupaśāmayati vikṣepadoṣadarśanāt |",
  "SA11n1085:440": "vyupaśamayati,",
  "SA11n1085:441": "styānamiddhādīn vyutthitān vyupaśamayati |",
  "SA11n1085:442": "ekotīkaroti,",
  "SA11n1085:443": "ālambane'nabhisaṃskāravāhitāyaṃ yatnaṃ karoti |",
  "SA11n1085:444": "samādadhāti,",
  "SA11n1085:445": "samaprāptaṃ cittam upekṣate samanvāharatītyarthaḥ |",
  "SA11n1085:446": "eṣa caiṣāṃ padānām arthaḥ pūrvācāryaiḥ maitreyeṇa ca vyākhyātaḥ |",
  "SA11n1085:447": "saṃkṣepeṇa sarvasaiva samādheḥ ṣaḍ doṣā bhavanti |",
  "SA11n1085:448": "kauṣidyam ālambanasaṃpramoṣaḥ,",
  "SA11n1085:449": "layauddhatyam,",
  "SA11n1085:450": "anābhogaḥ,",
  "SA11n1085:451": "ābhogateti |",
  "SA11n1085:452": "teṣāṃ pratipakṣeṇāṣṭau prahāṇasaṃskārā bhavanīyāḥ |",
  "SA11n1085:453": "tad yathā-śraddhā,",
  "SA11n1085:454": "chandaḥ,",
  "SA11n1085:455": "vyāyāmaḥ praśrabdhiḥ,",
  "SA11n1085:456": "smṛtiḥ,",
  "SA11n1085:457": "samprajanyam,",
  "SA11n1085:458": "cetanā,",
  "SA11n1085:459": "upekṣā ceti |",
  "SA11n1085:460": "tatrādyāścatvāraḥ kausīdyasya pratipakṣāḥ |",
  "SA11n1085:461": "tathāhi-samādherguṇeṣvabhisampratyayalakṣaṇayā śraddhayā tatra yogino'bhilāṣa utpadyate |",
  "SA11n1085:462": "tato'bhilāṣād vīryamarabheta |",
  "SA11n1085:463": "tadvīryabalena kāyacittakarmaṇyatām āsādayati |",
  "SA11n1085:464": "tataḥ praśrabdhakāyacetasaḥ kausīdyam āvartate |",
  "SA11n1085:465": "ataḥ śraddhādayaḥ kausīdyaprahāṇāya bhāvanīyāḥ |",
  "SA11n1085:466": "smṛtirālambanasampramoṣasya pratipakṣaḥ |",
  "SA11n1085:467": "samprajanyaṃ layauddhatyayoḥ pratipakṣaḥ |",
  "SA11n1085:468": "tena layauddhatyayoḥ samyagupaṃlakṣaṇāt |",
  "SA11n1085:469": "layauddhatyāpraśamanakāle tvanābhogadoṣaḥ tatpratipakṣeṇa ca cetanā bhāvanīyā |",
  "SA11n1085:470": "layauddhatyapraśame sati yadā cittaṃ praśamavāhi tadā''bhogadoṣaḥ,",
  "SA11n1085:471": "tatpratipakṣastadānīmupekṣā bhāvanīyā |",
  "SA11n1085:472": "ebhiraṣṭābhiḥ prahāṇasaṃskāraiḥ samanvāgataḥ samādhiḥ paramakarmaṇyo bhavati |",
  "SA11n1085:473": "ṛddhayādīn guṇān niṣpādayati |",
  "SA11n1085:474": "ata evoktaṃ sūtra-“[aṣṭa] prahāṇa [saṃskāra] samanvāgataḥ ṛddhipādaṃ bhāvayati“ iti |",
  "SA11n1085:475": "eṣā ca cittaikāgratā uttarottarakarmaṇyatāsamprayogād ālambanādiguṇaviśeṣayogācca dhyānārūpisamāpattiḥ vimokṣādivyapadeśaṃ labhate |",
  "SA11n1085:476": "tathā hi yadopekṣāvedanāsamprayuktā savitarkasavicārā sā bhavati,",
  "SA11n1085:477": "tadā'nāgamyā ucyate [prathamadhyānaprayogacittatvāt] |",
  "SA11n1085:478": "yadā ca kāmatṛṣṇayā pāpadharmaiśca] viviktā bhavati [vitarkavicāra] prītisukhādhyātmasamprasādaiḥ samprayuktā bhavati,",
  "SA11n1085:479": "tadā prathamaṃ dhyānam ucyate |",
  "SA11n1085:480": "ata eva prathamadhyānaṃ vitarkamātrarahitaṃ dhyānāntaramucyate |",
  "SA11n1085:481": "yadā vitarkavicārarahitā prathamadhyānabhūmitṛṣṇayā viviktā ca bhavati |",
  "SA11n1085:482": "prītisukhādhyātmasamprasādaiḥ samprayuktā bhavati,",
  "SA11n1085:483": "tadā dvitīyaṃ dhyānamucyate |",
  "SA11n1085:484": "yadā tu dvitīyadhyānabhūmitṛṣṇayā viviktā bhavati,",
  "SA11n1085:485": "sukhopekṣāsmṛtisamprajanyasamprayuktā bhavati,",
  "SA11n1085:486": "tadā tṛtīyaṃ dhyānam ucyate |",
  "SA11n1085:487": "yadā tṛtīyadhyānabhūmitṛṣṇayā viviktā bhavati |",
  "SA11n1085:488": "aduḥkhāsukhā upekṣāsmṛtyabhisamprayuktā bhavati,",
  "SA11n1085:489": "tadā caturthaṃ dhyānamucyate |",
  "SA11n1085:490": "evam arūpyasamāpattivimokṣābhibhavāyatanādiṣvālambanākārādibhedena yojyam |",
  "SA11n1085:491": "tadevamālambane cittaṃ sthirīkṛtya prajñayā vivecayet |",
  "SA11n1085:492": "yato jñānālokotpādāt sammohabījasyātyantaprahāṇaṃ bhavati |",
  "SA11n1085:493": "anyathā hi tīrthikānāmiva samādhimātreṇa kleśaprahāṇaṃ na syāt |",
  "SA11n1085:494": "yathoktaṃ sutre-",
  "SA11n1085:495": "kiñcāpi bhāvayet samādhimetaṃ",
  "SA11n1085:496": "na co bibhāveyya sā ātmasaṃjñām |",
  "SA11n1085:497": "punaḥ prakupyati kileṣu tasya",
  "SA11n1085:498": "yathodrakasyeha samādhibhāvanā ||iti |",
  "SA11n1085:499": "tatrāyam āryalaṅkāvatāre saṃkṣepāt prajñābhāvanākramo nirdiṣṭaḥ-",
  "SA11n1085:500": "cittamātraṃ samāruhya bāhyamarthaṃ na kalpayet |",
  "SA11n1085:501": "tathatālambane sthitvā cittamātramatikramet ||",
  "SA11n1085:502": "cittamātramatikramya nirābhāsamatikramet |",
  "SA11n1085:503": "nirābhāsasthito yogī mahāyānaṃ sa paśyati ||",
  "SA11n1085:504": "anābhogagatiḥ śāntā praṇidhānairviśodhitā |",
  "SA11n1085:505": "jñānaṃ nirātmakaṃ śreṣṭhaṃ nirābhāse na paśyati ||iti |",
  "SA11n1085:506": "tatrāyamarthaḥ-prathamaṃ yogī ye rūpiṇo dharmā bāhyārthatayā paraiḥ parikalpitāsteṣu tāvad vicārayet |",
  "SA11n1085:507": "kimete vijñānād anye,",
  "SA11n1085:508": "āhosvid vijñānamevaitat tathā pratibhāsate,",
  "SA11n1085:509": "yathā svapnāvasthāyāmiti |",
  "SA11n1085:510": "tatra vijñānād bahiḥ paramāṇuśo vicārayet |",
  "SA11n1085:511": "paramāṇūṃśca bhāgaśaḥ pratyavekṣa-māṇo yogī tān arthānna samanupaśyati |",
  "SA11n1085:512": "tasyāsamanupaśyata evaṃ bhavati cittamātramevaitat sarvaṃ na punarbāhyo'rthā vipadyate | tadevam-",
  "SA11n1085:513": "“cittamātraṃ samāruhya bāhyamarthaṃ na kalpayet |“",
  "SA11n1085:514": "rūpidharmavikalpāṃstyajed ityarthaḥ |",
  "SA11n1085:515": "teṣām upalabdhilakṣaṇaprāptānāṃ vicārayed anupalabdheḥ |",
  "SA11n1085:516": "evaṃ rūpiṇo dharmān vibhāvyārupiṇo vibhāvayet |",
  "SA11n1085:517": "tatra yaccittamātraṃ tadapyasati grāhye grāhako na yukto grāhakasya grāhyapekṣatvad tataścittaṃ grāhyagrāhakaviviktam advayameva cittamiti vicārayed advayalakṣaṇe-",
  "SA11n1085:518": "“tathatālambane sthitvā tadapi cittamātram atikramet |“",
  "SA11n1085:519": "grahakamākāramatikrameta |",
  "SA11n1085:520": "dvayanirābhāsa eva advayajñāne tiṣṭhedityarthaḥ |",
  "SA11n1085:521": "evaṃ cittamātramatikramya tadapi dvayanirābhasaṃ yajjñānaṃ tadatikrameta |",
  "SA11n1085:522": "svataḥ parato bhāvānāṃ janmānupapatteḥ grāhyagrāhakayoścālīkatve tadavyatirekāt tasyāpi satyatvamayuktamiti vicārayet |",
  "SA11n1085:523": "tatrāpyadvayajñāne vastutvābhiniveśaṃ tyajet,",
  "SA11n1085:524": "advayajñānanirābhāsa eva jñāne tiṣṭhedityarthaḥ |",
  "SA11n1085:525": "evaṃ sati sarvadharmaniḥsvabhāvatāpratipattau sthito bhavati |",
  "SA11n1085:526": "tatra sthitasya paramatattvapraveśāt nirvikalpasamādhipraveśaḥ |",
  "SA11n1085:527": "tathā cādvayajñānanirābhāse jñāne yadā sthito yogī tadā paramatattve sthitatvāt,",
  "SA11n1085:528": "mahāyānaṃ sa paśyati |",
  "SA11n1085:529": "etadeva tat mahāyānam ucyate yat paramatattvadarśanam |",
  "SA11n1085:530": "etadeva tat paramatattvadarśanaṃ yat sarvadharmān prajñācakṣuṣā nirūpayataḥ samyagjñānāvaloke satyadarśanam |",
  "SA11n1085:531": "tathā coktaṃ sutre-“katamaṃ paramārthadarśanam ?",
  "SA11n1085:532": "sarvadharmāṇām adarśanam |“ iti |",
  "SA11n1085:533": "atredṛśamevādarśanamabhipretaṃ na tu nimīlitākṣajātyandhānāmiva pratyayavaikalyād amanasikārato vā yadadarśanam |",
  "SA11n1085:534": "tato bhāvābhiniveśadiviparyāsavāsanāyā aprahīṇatvād asaṃjñisamāpattyādivyutthitasyeva punarapi bhāvābhiniveśamūlasya rāgādikleśagaṇasyotpatteramukta eva yogī bhavet |",
  "SA11n1085:535": "bhāvābhiniveśamūlo rāgādiḥ āryasatyadvayanirdeśādau varṇitaḥ |",
  "SA11n1085:536": "yatpunaruktam avikalpapraveśadhāraṇyām-“amanasikārato rūpādinimittaṃ varjayati“ iti |",
  "SA11n1085:537": "tatrāpi prajñayā nirūpayato yo'nupalambhaḥ sa tatrāmanasikāro'bhipreto na manasikārābhāvamātram |",
  "SA11n1085:538": "na hyasaṃjñisamāpattyādiriva anādikāliko rūpādyabhiniveśo manasikāraparivarjanamātrāt prahīyate |",
  "SA11n1085:539": "saṃśayā prahāṇe tu na pūrvopalabdheṣu ca rūpādiṣvabhiniveśamanasikāraparivarjanaṃ śakyaṃ kartum agnyaparivarjane dāhāparivarjanavat |",
  "SA11n1085:540": "tathāmī rūpādimithyāvikalpāḥ kaṇṭakādivadutkīlya na hastena cetaso'panetavyāḥ |",
  "SA11n1085:541": "kiṃ tarhi saṃśayabījāpagamāt |",
  "SA11n1085:542": "tacca saṃśayabījaṃ yoginaḥ samādhyāloke sati prajñācakṣuṣā nirūpayatastesāṃ rūpādīnāṃ pūrvopalabdhānām upalabdhilakṣaṇaprāptānām anupalambhād,",
  "SA11n1085:543": "rajjoḥ sarpajñānavad,",
  "SA11n1085:544": "apagacchati nānyathā |",
  "SA11n1085:545": "tathā saṃśayabījāpagamād rūpādinimittamanasikāraḥ śakyate varjayituṃ nānyathā |",
  "SA11n1085:546": "anyathā hyasati samādhyāloke prajñācakṣuṣāpyanavaloke yathā andhakūpāvasthitapuruṣasyāvacarakagataghāṭādiṣviva yogino rūpādiṣvastitvasaṃśayo naiva nivarteta |",
  "SA11n1085:547": "tadanivṛttyā cā prahīṇatimiradoṣasyeva yo'yukto'līkarūpādyabhiniveśaḥ pravarteta na kenāpi nivartyeta |",
  "SA11n1085:548": "tasmāt samādhihastena manaḥ sandhāya sūkṣmataraprajñāśastreṇa tatra cetasi rūpādimithyāvikalpabījam uddharet |",
  "SA11n1085:549": "evam satyutkhātamūlā iva taravo bhūmernirmūlatayā mithyāvikalpāḥ punaścetasi na virohanti |",
  "SA11n1085:550": "ata evāvaraṇaprahāṇāya śamathavipaśyanāyuganaddhavāhī mārgo bhagavatā nirdiṣṭaḥ,",
  "SA11n1085:551": "tayoḥ avikalpasamyagjñāne hetutvāt |",
  "SA11n1085:552": "tathā coktam-",
  "SA11n1085:553": "śīlaṃ pratiṣṭhāya samādhilābhāḥ",
  "SA11n1085:554": "samādhilābhācca hi prajñābhāvanā |",
  "SA11n1085:555": "prajñayā jñānaṃ bhavati viśuddhaṃ",
  "SA11n1085:556": "viśuddhajñānasya hi śīlasampat ||iti |",
  "SA11n1085:557": "tathā hi yadā śamathenālambane cittaṃ sthirīkṛtaṃ bhavati tadā prajñayā vicārayataḥ samyagjñānāloka utpadyate,",
  "SA11n1085:558": "tadāndhakāramivāloke prakāśayati āvaraṇam apahīyate |",
  "SA11n1085:559": "ata evānayoścakṣurālokayoriva samyagjñānotpādaṃ pratyanyo'nyānuguṇyenāvasthitatvānnālokāndhakāravat parasparavirodhaḥ |",
  "SA11n1085:560": "na hi samādhirandhakārasvabhāvaḥ |",
  "SA11n1085:561": "kiṃ tarhi cittaikāgratālakṣaṇaḥ |",
  "SA11n1085:562": "sa ca samāhito yathābhūtaṃ prajānātīti vacanādekāntena prajñānukūla eva bhavati,",
  "SA11n1085:563": "na tu viruddhastasmāt syāt samāhitasya prajñayā nirūpayataḥ sarvadharmāṇāmanupalambhaḥ |",
  "SA11n1085:564": "sa eva paramo'nupalambhaḥ |",
  "SA11n1085:565": "sā ca tādṛśī yogināmavasthānalakṣaṇā gatiranābhogā,",
  "SA11n1085:566": "tataḥ paraṃ dṛṣṭavyasyābhāvāt |",
  "SA11n1085:567": "śānteti bhāvābhāvādivikalpalakṣaṇasya prapañcasyopaśamāt |",
  "SA11n1085:568": "tathā hi yadā prajñayā nirūpayan na kiñcid bhāvasvabhāvam upalabhate yogī,",
  "SA11n1085:569": "tadā'sya naiva bhāvavikalpo bhavat |",
  "SA11n1085:570": "abhāvavikalpo'pi tasya nāstyeva |",
  "SA11n1085:571": "yadi bhāvaḥ kadācid dṛṣṭo bhavati,",
  "SA11n1085:572": "evaṃ sati tanniṣedhenābhāvavikalpaḥ pravartate |",
  "SA11n1085:573": "yadā tu kālatraye'pi bhāvo yoginā prajñācakṣuṣā nirūpayatā nopalabdhaḥ,",
  "SA11n1085:574": "tadā kathaṃ tasya pratiṣedhenābhāvavikalpaṃ kurvīta |",
  "SA11n1085:575": "evamanye'pi vikalpāstadā tasya na samutpadyanta eva bhāvābhāvavikalpābhyāṃ sarvavikalpasya vyāptatvāt |",
  "SA11n1085:576": "vyāpakābhāve ca vyāpyasyāsambhavāt |",
  "SA11n1085:577": "ayamasau paramanirvikalpo yogaḥ |",
  "SA11n1085:578": "tatra sthitasya yoginaḥ sarvavikalpānām astaṃgamāt samyak kleśāvaraṇaṃ jñeyāvaraṇaṃ ca prahīyate |",
  "SA11n1085:579": "tathā hi kleśāvaraṇasyānutpannāniruddhabhāveṣu bhāvādiviparyāso mūlaṃ kāraṇam āryasatyadvayanirdeśādau varṇitaṃ bhagavatā |",
  "SA11n1085:580": "anena ca yogābhyāsena sarvabhāvādivikalpānāṃ prahāṇāt sakalabhāvādiviparyāsasyāvidyāsvabhāvasya kleśāvaraṇamūlasya prahāṇam |",
  "SA11n1085:581": "tato mūlocchedāt kleśavaraṇaṃ samyak prahīyate |",
  "SA11n1085:582": "tathā coktaṃ satyadvayanirdeśe-“kathaṃ mañjuśrīḥ,",
  "SA11n1085:583": "kleśā vinayaṃ gacchanti,",
  "SA11n1085:584": "kathaṃ kleśāḥ parijñātā bhavanti ?",
  "SA11n1085:585": "mañjuśrīrāha-paramārthato'tyantājātānutpannābhāveṣu sarvadharmeṣu saṃvṛtyāsadviparyāsaḥ |",
  "SA11n1085:586": "tasmād asadviparyāsāt saṅkalpavikalpaḥ |",
  "SA11n1085:587": "tasmāt saṃkalpavikalpād ayoniśo manasikāraḥ |",
  "SA11n1085:588": "tasmād ayoniśo manasikārād ātmasamāropaḥ |",
  "SA11n1085:589": "tasmād ātmasamāropād dṛṣṭiparyutthānam |",
  "SA11n1085:590": "tasmād dṛṣṭiparyutthānāt kleśāḥ pravartante |",
  "SA11n1085:591": "yaḥ punaḥ devaputra ! paramārthato'tyantājātānutpannābhāvān sarvadharmān prajānāti,",
  "SA11n1085:592": "sa paramārthato'viparyastaḥ |",
  "SA11n1085:593": "yaśca paramārthato'viparyastaḥ so'vikalpaḥ |",
  "SA11n1085:594": "yaścāvikalpaḥ sa yoniśaḥ prayuktaḥ |",
  "SA11n1085:595": "yaśca yoniśaḥ prayuktaḥ tasyātmasamāropo na bhavati |",
  "SA11n1085:596": "yasyātmasamāropo na bhavati tasya dṛṣṭiparyutthānaṃ na bhavati |",
  "SA11n1085:597": "yāvat paramārthato nirvāṇadṛṣṭisarva dṛṣṭiparyutthānam api na bhavati |",
  "SA11n1085:598": "tasyaivam anutpādavihāriṇaḥ kleśā atyantaṃ vinītā draṣṭavyāḥ |",
  "SA11n1085:599": "ayam ucyate kleśavinayaḥ |",
  "SA11n1085:600": "yadā, devaputra ! kleśān nirābhāsena jñānena paramārthato'tyantaśūnyān atyantābhāvān atyantanirnimittāt prajānāti,",
  "SA11n1085:601": "tadā devaputra ! kleśāḥ parijñātā bhavanti |",
  "SA11n1085:602": "tatra yathāpi nāma,",
  "SA11n1085:603": "devaputra ! ya āśīviṣasya gotraṃ prajānāti |",
  "SA11n1085:604": "sa tasyāśīviṣasya viṣaṃ śamayati |",
  "SA11n1085:605": "evameva devaputra ! ya kleśānāṃ gotraṃ prajānāti tasya kleśāḥ praśāmyanti |",
  "SA11n1085:606": "devaputra āha-kataman mañjuśrīḥ ! kleśānāṃ gotram |",
  "SA11n1085:607": "āha-yāvad eṣā paramārthato'tyantājātānutpannābhāveṣu sarvadharmeṣu kalpanā idaṃ kleśānāṃ gotram“ iti vistaraḥ |",
  "SA11n1085:608": "bhāvādiviparyāsena ca sakalaviparyāsasya vyāptatvāt |",
  "SA11n1085:609": "tatprahāṇe sakalaviparyāsaprahāṇād jñeyāvaraṇam apyanena samyak prahīyate,",
  "SA11n1085:610": "viparyāsalakṣaṇatvād āvaraṇasya |",
  "SA11n1085:611": "jñeyāvaraṇe ca prahīṇe pratibandhābhāvād ravikiraṇavad apagatameghādyāvaraṇe nabhasi sarvatrāvyāhato yogi pratyakṣo jñānālokaḥ pravartate |",
  "SA11n1085:612": "tathā hi vastusvabhāvaprakāśarūpaṃ vijñānam |",
  "SA11n1085:613": "tacca saṃnihitam api vastu pratibandhasadbhāvānna prakāśayati |",
  "SA11n1085:614": "pratibandhābhāve tu sati,",
  "SA11n1085:615": "acintyaśaktiviśeṣalābhāt kimiti sakalam eva vastu yathāvad na prakāśayet |",
  "SA11n1085:616": "ataḥ saṃvṛtiparamārtharūpeṇa sakalasya vastuno yathāvat parijñānāt sarvajñatvam avāpyate |",
  "SA11n1085:617": "ato'yam evāvaraṇaprahāṇo sarvajñatvādhigame ca paramo mārgaḥ |",
  "SA11n1085:618": "yastu śrāvakādīnāṃ mārgastena viparyāsāprahāṇān na samyag āvaraṇadvayaṃ prahīyate |",
  "SA11n1085:619": "tathā coktam āryalaṅkāvatāre-“anye tu kāraṇādhīnān sarvadharmān dṛṣṭvā'nirvāṇe'pi nirvāṇam iti buddhayo bhavanti |",
  "SA11n1085:620": "dharmanairātmyādarśanād nāsti mahāmate ! mokṣa eṣām |",
  "SA11n1085:621": "mahāmate, śrāvakayānikābhisamayagotrasyāniryāṇe niryāṇabuddhiḥ |",
  "SA11n1085:622": "atra mahāmate,",
  "SA11n1085:623": "kudṛṣṭivyāvartanā yogaḥ karaṇīyaḥ“ iti |",
  "SA11n1085:624": "ata eva cānyena mārgeṇa mokṣābhāvād ekam eva yānam uktaṃ bhagavatā |",
  "SA11n1085:625": "kevalam [bālena bālasya] avatāraṇābhisandhinā śrāvakādimārgo deśitaḥ |",
  "SA11n1085:626": "tathā hi sakandha mātramevaitat,",
  "SA11n1085:627": "na tvātmāstīti bhāvayan śrāvakaḥ pudgalanairātmyam avatarati,",
  "SA11n1085:628": "vijñaptimātraṃ traidhātukamiti bhāvayan vijñānavādibāhyārthanairātmyamavatarati |",
  "SA11n1085:629": "anena tvasyadvayajñānasya nairātmyapraveśāt paramatattvapraviṣṭo bhavati |",
  "SA11n1085:630": "na tu vijñaptimātratāpraveśa eva tattvapraveśaḥ |",
  "SA11n1085:631": "yathoktaṃ prāk |",
  "SA11n1085:632": "uktaṃ ca āryalokottaraparivarte “punaraparaṃ bho jinaputra ! cittamātraṃ traidhātukam avatarati,",
  "SA11n1085:633": "tacca cittam anantamadhyatayā'vatarati“ iti |",
  "SA11n1085:634": "antayorutpādabhaṅgalakṣaṇayoḥ sthitilakṣaṇasya ca madhyasyābhāvād anantamadhyacittam |",
  "SA11n1085:635": "tasmād advayajñānapraveśa eva tattvapraveśaḥ |",
  "SA11n1085:636": "sā ceyaṃ yoginām avasthā kuto viśodhitā ? ityāha-",
  "SA11n1085:637": "“praṇidhānairviśodhitā“ iti |",
  "SA11n1085:638": "mahākaruṇayā yat sarvasattvārthakaraṇāya bodhisattvena praṇihitam,",
  "SA11n1085:639": "tataḥ praṇidhānabalād uttarottaradānādikuśalābhyāsāt sā tathā viśuddhā jāta,",
  "SA11n1085:640": "yena sarvadharmaniḥsvabhāvatājñāne'pi sakalasattvāpekṣā na vyāvartate yāvat saṃsāra eva ananuliptāḥ saṃsāradoṣairavatiṣṭhanta iti |",
  "SA11n1085:641": "kathaṃ punaranābhogā śāntetyatra kāraṇamāha-",
  "SA11n1085:642": "jñānaṃ nirātmakaṃ śreṣṭhaṃ nirābhāsena paśyati | iti |",
  "SA11n1085:643": "yasmād yad advayalakṣaṇaṃ jñānam advayavādināṃ śreṣṭhaṃ paramārthenābhimataṃ tadapi nirātmakaṃ niḥsvabhāvam advayanirābhāsena jñānena paśyati yogī |",
  "SA11n1085:644": "ato'parasya draṣṭavyasyābhāvād anābhogā,",
  "SA11n1085:645": "sarvavikalpābhāvat śānteti |",
  "SA11n1085:646": "atredānīṃ ko'sau yogī vidyate,",
  "SA11n1085:647": "yaḥ paśyatīti cet ?",
  "SA11n1085:648": "na paramārthataḥ kaścid ātmādiḥ svatantro'sti,",
  "SA11n1085:649": "yogī nāpi kaścit paśyati |",
  "SA11n1085:650": "kintu saṃvṛtyā yathā rūpādīviṣayākārajñānotpādamātreṇa vijñānameva loke tathā tathā vyavahriyate devadatto yajñadattaṃ jñānena paśyatīti na tu kaścid ātmādirasti |",
  "SA11n1085:651": "tathā'trāpi jñānamevādvayajñānanirābhāsam utpadyamānaṃ tathā vyapadiśyate nirābhāsena jñānena paśyatiti |",
  "SA11n1085:652": "na hi sarvadharmāṇāṃ paramārthato niḥsvabhāvatve'pi saṃvṛtyā yogijñānam anyad vā pṛthagjñānaṃ neṣṭam |",
  "SA11n1085:653": "tathā coktam āryasatyadvayanirdeśe-“paramārthato'tyantābhāvaśca saṃvṛttyā ca mārga bhāvayati“ iti |",
  "SA11n1085:654": "anyathā śrāvakapratyekabuddhabodhisattva [buddha] pṛthagjanādivyavasthā kathaṃ bhavet,",
  "SA11n1085:655": "kintu yasya saṃvṛtyā'pi kāraṇaṃ nāsti sa saṃvṛtyā'pi notpadyate |",
  "SA11n1085:656": "yathā śaśaviṣāṇādi |",
  "SA11n1085:657": "yasya tu [kāraṇaṃ] vidyate sa paramārthato'līko'pi samutpadyata eva |",
  "SA11n1085:658": "yathā-māyāpratibimba [pratidhvani] ādī |",
  "SA11n1085:659": "na ca māyādeḥ saṃvṛtyā pratītyasamutpāde paramārthato vastutvaprasaṅgaḥ,",
  "SA11n1085:660": "tasya vicārākṣamatvāt |",
  "SA11n1085:661": "ataḥ sarvameva māyopamaṃ jagat |",
  "SA11n1085:662": "tatra yathā kleśakarmamāyāvaśāt sattvānāṃ janmamāyā pravarteta,",
  "SA11n1085:663": "tathā yogināmapi puṇyajñānasambhāramāyāvaśād yogijñānamāyā pravartata eva |",
  "SA11n1085:664": "tathā coktam āryaprajñāpāramitāyām-“kaścit śrāvakanirmitaḥ,",
  "SA11n1085:665": "kaścit pratyekabuddhanirmitaḥ,",
  "SA11n1085:666": "kaścid bodhisattvanirmitaḥ,",
  "SA11n1085:667": "kaścit tathāgatanirmitaḥ,",
  "SA11n1085:668": "kaścit kleśanirmitaḥ kaścit karmanirmitaḥ |",
  "SA11n1085:669": "anena subhūte,",
  "SA11n1085:670": "paryāyeṇa sarvadharmā nirmitotpannāḥ“ iti |",
  "SA11n1085:671": "ayaṃ tu viśeṣo yogināṃ pṛthagjanebhyaḥ,",
  "SA11n1085:672": "te hi māyākāravat tāṃ māyāṃ yathāvat parijñānāt satyato nābhiniviśante,",
  "SA11n1085:673": "tena te yogina ucyante |",
  "SA11n1085:674": "ye tāṃ bālapṛthagjanavat kautūhalaṃ styatvenābhiniviṣṭāste viparītābhiniveśad bāla ucyante iti sarvamaviruddham |",
  "SA11n1085:675": "tathā coktam āryadharmasaṅgītau-",
  "SA11n1085:676": "māyākāro yathā kaścinnirmita-mokṣamudyataḥ |",
  "SA11n1085:677": "na cāsya nirmite saṅgo jñātapūrvo yato'sya saḥ ||",
  "SA11n1085:678": "tribhavaṃ nirmitaprakhyaṃ jñātvā sambodhipāragaḥ |",
  "SA11n1085:679": "saṃnahyate jagaddhetorjñātapūrvaṃ jagat tathā ||iti |",
  "SA11n1085:680": "evamanena krameṇa tattvaṃ bhāvayet |",
  "SA11n1085:681": "tatra ca layauddhatyādīn vyutthitān pūrvavat praśamayet |",
  "SA11n1085:682": "yadā tu sarvadharmaniḥsvabhāvatālambane ca layauddhatyādirahitam anabhisaṃskāreṇa pravṛttaṃ jñānaṃ bhavati,",
  "SA11n1085:683": "tadā śamathavipaśyanāyuganaddhavāhī mārgo niṣpanno bhavati |",
  "SA11n1085:684": "tathā yāvat śaknoti tāvad adhimuktibalena adhimukticaryābhūmau sthito bhāvayet |",
  "SA11n1085:685": "tato yathecchaṃ paryaṅkamābhujya vyutthāya punarevaṃ cintayet |",
  "SA11n1085:686": "yadi nāmāmī dharmāḥ paramārthata eva niḥsvabhāvā apyete saṃvṛtyā sthitā eva |",
  "SA11n1085:687": "tathā coktam āryaratnameghe-“kathaṃ bodhisattvo nairātmyakuśalo bhavati ?",
  "SA11n1085:688": "iha kulaputra,",
  "SA11n1085:689": "bodhisattvaḥ samyakprajñayā rūpaṃ pratyevakṣate,",
  "SA11n1085:690": "vedanāṃ saṃjñāṃ saṃskārān vijñānaṃ pratyavekṣate |",
  "SA11n1085:691": "sa rūpaṃ pratyavekṣamāṇo rūpasyotpādaṃ nopalabhate,",
  "SA11n1085:692": "virodhaṃ nopalabhate,",
  "SA11n1085:693": "samudayaṃ nopalabhate |",
  "SA11n1085:694": "evaṃ vedanāyāḥ saṃjñāyāḥ saṃskārāṇāṃ vijñānasyotpādaṃ nopalabhate,",
  "SA11n1085:695": "nirodhaṃ nopalabhate,",
  "SA11n1085:696": "samudayaṃ nopalabhate |",
  "SA11n1085:697": "ayaṃ ca paramārthato'nutpādavihāriṇyāḥ prajñāyā na punarvyāvahārikeṇa svabhāvena“ iti vistaraḥ |",
  "SA11n1085:698": "ete ca bālabuddhaya evaṃ niḥsvabhāveṣu bhāveṣu viparītābhiniveśāt saṃsāre paribhramanto vividhāni duḥkhāni pratyanubhavanti |",
  "SA11n1085:699": "mahākaruṇām eva āmukhīkṛtya evamanuvicintayet-tathā'haṃ kariṣyāmi yathā sarvajñatvaṃ prāpya eteṣāṃ dharmatāmavabodhayeyamiti |",
  "SA11n1085:700": "tataḥ sarvabuddhabodhisattvebhyaḥ pūjāstotropahāraṃ kṛtvā āryabhadracaryāpraṇidhānamabhinirharet |",
  "SA11n1085:701": "tataḥ śūnyatākaruṇāgarbha eva sakaladānādipuṇyajñānasambhāropārjane pravartate |",
  "SA11n1085:702": "tathā coktam āryadharmasaṃgītau-“yathābhūtadarśino bodhisattvasya sattveṣu mahākaruṇā pravartate |",
  "SA11n1085:703": "evaṃ cāsya bhavati-idaṃ mayā samādhimukhaṃ sarvadharmayathābhūtadarśaṃ ca sarvasattvānāṃ nispādayitavyam |",
  "SA11n1085:704": "sa tayā mahākaruṇayā saṃcodyamāno'dhiśīlam adhicittam adhiprajñaṃ ca śikṣātrayaṃ paripūryānuttaraṃ samyaksambodhim abhisambudhyate“ iti |",
  "SA11n1085:705": "ayameva prajñopāyayuganaddhabāhī bodhisattvānāṃ mārgo yat paramārthadarśane'pi saṃvṛtiṃ nocchedayanti |",
  "SA11n1085:706": "saṃvṛtiṃ cānucchedayanto mahākaruṇāpūrvaṅgamā aviparyastā eva sattvārthakriyāsu pravartante |",
  "SA11n1085:707": "uktam āryaratnameghe-“kathaṃ bodhisattvo mahāyānakuśalo bhavati |",
  "SA11n1085:708": "iha bodhisattvaḥ sarvāsu śikṣāsu śikṣate,",
  "SA11n1085:709": "śikṣāmārgaṃ ca nopalabhate |",
  "SA11n1085:710": "yacca śikṣate tadapi nopalabhate |",
  "SA11n1085:711": "yaśca śikṣyate tamapi nopalabhate |",
  "SA11n1085:712": "na ca taddhetukaṃ tannidānaṃ tatpratyayam ucchedadṛṣṭau patati “ iti |",
  "SA11n1085:713": "āryadharmasaṃgītau coktam-“katamā bodhisattvānāṃ pratipattiḥ ?",
  "SA11n1085:714": "yat kiñcid bodhisattvānāṃ kāyakarma,",
  "SA11n1085:715": "yat kiñcid vākkarma,",
  "SA11n1085:716": "yat kiñcin manaḥkarma,",
  "SA11n1085:717": "tat sarvasattvāpekṣakaṃ pravartate,",
  "SA11n1085:718": "mahākaruṇāpūrvaṅgamatvāt |",
  "SA11n1085:719": "mahākaruṇādhipatyaṃ sarvasattvāhitasukhādhyāśayasamutthitam“ iti |",
  "SA11n1085:720": "ayamevaṃ hitāśayaḥ saṃjñībhavati |",
  "SA11n1085:721": "sā mayā pratipattiḥ pratipattavyā sarvasattvānāṃ hitāvahā sukhāvahā |",
  "SA11n1085:722": "tasya skandheṣu māyāvat pratyavekṣaṇā pratipattirna ca skandhaparityāgaṃ spṛhayatīti |",
  "SA11n1085:723": "dhātuṣvāśīviṣavat pratyavekṣaṇā pratipattirna ca dhātuparityāgaṃ spṛhayatīti |",
  "SA11n1085:724": "āyataneṣu śūnyagrāmavat pratyavekṣaṇāpratipattirna cāyatanaparityāgaṃ spṛhayatīti |",
  "SA11n1085:725": "rūpasya phenapiṇḍavat pratyavekṣaṇā pratipattirna ca tathāgatarūpakāyaviṭhapanāṃ jahāti |",
  "SA11n1085:726": "vedanāyā budbudvat pratyavekṣaṇā pratipattirna ca tathāgatadhyānasamādhisamāpattisukhaniṣpadanaprayogaṃ nārabhate |",
  "SA11n1085:727": "saṃjñāyāṃ marīcivat pratyavekṣaṇā pratipattirna ca tathāgatajñānaniṣpādana apratipattiḥ |",
  "SA11n1085:728": "saṃskārāṇāṃ kadalīvat pratyavekṣaṇā pratipattirna ca buddhadharmasaṃskārāṇām apratipattiḥ |",
  "SA11n1085:729": "vijñānasya māyāvat pratyavekṣaṇā pratipattirna ca jñānapūrvaṅgamakāyavāṅmanaskarmaniṣpādanā pratipattiḥ“ iti vistaraḥ |",
  "SA11n1085:730": "evam aparyanteṣu sūtrānteṣu prajñopāyarūpā pratipattiranugantavyā |",
  "SA11n1085:731": "tatra yadi nāma lokottaraprajñāvasthāyām upāyasevanā na sambhavati,",
  "SA11n1085:732": "upāyasevanākāle tu bodhisattvasya māyākāravad aviparyastatvāt lokottarajñānāt prayogapṛṣṭhabhāvani yathāvad vastuparamārthatattvābhiniveśanī prajñāsambhavatyeveti,",
  "SA11n1085:733": "bhavatyeva prajñopāyayuganaddhavāhī mārgaḥ |",
  "SA11n1085:734": "āryakṣayamatinirdeśe ca dhyānākṣayatayā prajñopāyayuganaddhavāhī mārgo'nugantavyaḥ |",
  "SA11n1085:735": "evamanena krameṇa bodhisattvasya prajñām upāyaṃ ca satataṃ satkṛtya dīrghakālābhyāsena bhāvayato dvādaśāvasthāviśeṣā bhavanti |",
  "SA11n1085:736": "tā evāvasthā uttarottaraguṇapratiṣṭhārthena bhūmayo vyavasthāpyante |",
  "SA11n1085:737": "adhimukticaryābhūmeryāvad buddhabhūmiriti |",
  "SA11n1085:738": "tatra yāvat pudgaladharmanairātmyatvaṃ na sākṣātkaroti,",
  "SA11n1085:739": "kevalaṃ dṛḍhatarādhimuktiḥ |",
  "SA11n1085:740": "mārādibhirapyabhedyo yadādhimuktibalena tattvaṃ bhavayati,",
  "SA11n1085:741": "tadā dṛḍhādhimuktito'dhimukticaryābhūmirvyavasthāpyate |",
  "SA11n1085:742": "asyāmapi bhūmau vartamāno bodhisattva pṛthagjano'pi sarvabālavipattisamatikrānto'saṃkhyeyasamādhidhāraṇīvimokṣābhijñādiguṇānvita āryaratnameghe paṭhyate |",
  "SA11n1085:743": "asyā eva ca mṛdumadhyādhimātrādhimātratarāvasthācatuṣṭayena catvāri nirvedhabhāgīyāni vyavasthāpyante |",
  "SA11n1085:744": "tathā hi yadā [bāhyārtha vibhāvayatā] īṣatspaṣṭo jñānāloko bhavati tadā uṣmagatanāmakaṃ nirvedhabhāgīyaṃ bhavati |",
  "SA11n1085:745": "sa cātra mahāyāna ālokalabdhasamādhirucyate |",
  "SA11n1085:746": "yadā tu sa eva jñānaloko madhyamaspaṣṭo bhavati,",
  "SA11n1085:747": "tadā mūrdhanāmakanirvedhabhāgīyaṃ bhavati,",
  "SA11n1085:748": "vṛddhālokaśca samādhirucyate |",
  "SA11n1085:749": "yadā tu spaṣṭataro bāhyārthānābhāsajñānāloko jāyate,",
  "SA11n1085:750": "tadā vijñaptimātrāvasthānāt kṣāntināmakaṃ nirvedhabhāgīyaṃ bhavati |",
  "SA11n1085:751": "ekadeśapraviṣṭaśca samādhirucyate |",
  "SA11n1085:752": "grāhyakārānupalambhapraveśāt |",
  "SA11n1085:753": "yadā tu grāhyagrāhakākārarahitam advayaṃ jñānaṃ vibhāvayet tadā'gradharmākhyaṃ nirvedhabhāgīyaṃ bhavati |",
  "SA11n1085:754": "ānantaryaśca sa samādhirucyate,",
  "SA11n1085:755": "tadanantarameva tattvapraveśāt |",
  "SA11n1085:756": "atra tāvad adhimukticaryābhūmi |",
  "SA11n1085:757": "itarāstu bhūmayaḥ saṃkṣepata ekādaśāṅgaparipūritā vyavasthāpyante |",
  "SA11n1085:758": "tatra prathamā bhūmiḥ prathamaṃ pudgaladharmanairātmyatattvādhigamāṅgaparipūritā vyavasthāpyate |",
  "SA11n1085:759": "tathā hi yadā'gradharmānantaraṃ prathamataraṃ lokottaraṃ sarvaprapañcarahitaṃ sarvadharmaniḥsvabhāvatāsākṣātkāri sphuṭataraṃ jñānam utpadyate,",
  "SA11n1085:760": "tadā bodhisattvaḥ samyaktvanyayābhāvakrāntito darśanamārgotpādāt prathamāṃ bhūmiṃ praviṣṭo bhavati |",
  "SA11n1085:761": "ata evāsyāṃ bhūmau prathamato'nadhigatatattvādhigamād bodhisattvaḥ pramudito bhavati |",
  "SA11n1085:762": "tata eṣā bhūmiḥ pramuditetyucyate |",
  "SA11n1085:763": "atra ca dvādaśottaraṃ darśanaheyaṃ kleśaśataṃ prahīyate |",
  "SA11n1085:764": "śeṣāstu bhūmayo bhāvanāmārgasvabhāvāḥ |",
  "SA11n1085:765": "tāsu bhāvanāheyāstraidhātukāḥ ṣoḍaśa kleśāḥ prahīyante |",
  "SA11n1085:766": "asyāṃ ca bhūmau bodhisattvasya dharmadhātusamudāgamatāprabodhāt svārtha iva parāthe pravartanād dānapāramitā'tiriktatarā bhavati |",
  "SA11n1085:767": "sa ca bodhisattvaḥ samadhigatatattvo'pi vā yāvann śaknoti sūkṣmāpattiskhaliteṣu samprajanyavihāri bhavituṃ tāvat prathamā bhūmiḥ |",
  "SA11n1085:768": "yadā tu śaknoti,",
  "SA11n1085:769": "tadāsyāṅgasya paripūrito dvitīyā bhūmirvyavasthāpyate |",
  "SA11n1085:770": "ata evāsyāṃ bhūmau sūkṣmāpattiskhalitasamudācārāt śīlapāramitā'tiriktatarā bhavati |",
  "SA11n1085:771": "sarvadauśśīlyamalāpagamād iyaṃ bhūmirvimaletyucyate |",
  "SA11n1085:772": "sa sūkṣmāpattiskhaliteṣu samprajanyavihārī bhavati |",
  "SA11n1085:773": "yāvanna śaknoti sakalalaukikaṃ samādhiṃ samāpattuṃ yathāśrutaṃ cārtham ādharttuṃ tāvad dvitīyaiva bhūmiḥ |",
  "SA11n1085:774": "yadā śaknoti,",
  "SA11n1085:775": "tadā tasyāṅgasya paripūritastṛtīyā bhūmirvyavasthāpyate |",
  "SA11n1085:776": "asyāṃ ca bhūmau bodhisattvasya śrutadhāraṇyā sarvalaukikasamādhyābhinirhārārthaṃ sarvaduḥkhasahanāt,",
  "SA11n1085:777": "kṣāntipāramitā'tiriktatarā bhavati |",
  "SA11n1085:778": "teṣāṃ samādhīnāṃ lābhād iya bhūmirapramāṇaṃ lokottaraṃ jñānāvabhāsaṃ karotīti prabhākarītyucyate |",
  "SA11n1085:779": "sa pratilabdhalaukikasakalasamādhirapi yāvann śaknoti yathāpratilabdhairbodhipakṣairdharmairbahulaṃ vihartuṃ sarvasamāpattīnāṃ ca cittam upekṣituṃ tāvat tṛtīyā bhūmiḥ |",
  "SA11n1085:780": "yadā tu śaknoti tadā tasyāṅgasya paripūritaścaturthī bhūmirvyavasthāpyate |",
  "SA11n1085:781": "asyāṃ bhūmau bodhisattvasyābhīkṣṇaṃ kāyavāṅmanojalpasamatikramaṇāaya bodhipakṣairdharmairviharaṇāt,",
  "SA11n1085:782": "viryaparamitā'tiriktatarābhavati |",
  "SA11n1085:783": "iyaṃ ca sakalakleśendhanadāhasamarthasya bodhipakṣadharmārciṣa udgatatvād arciṣmatītyucyate |",
  "SA11n1085:784": "so'bhīkṣṇaṃ bodhipakṣadharmavihārī bhavati |",
  "SA11n1085:785": "yāvanna śaknoti satyāni bhāvayan saṃsārānabhimukhaṃ nirvāṇābhimukhaṃ ca ceto vyāvartayitum upāyasaṃgṛhītān bodhipakṣān dharmān bhāvayitum,",
  "SA11n1085:786": "tāvaccaturthī bhūmiḥ |",
  "SA11n1085:787": "yadā tu śaknoti tadā'syāṅgasya paripūritaḥ pañcamī bhūmirvyavasthāpyate |",
  "SA11n1085:788": "ata evāsyām iyam upāyasaṃgṛhītā bodhipakṣabhāvanā [paripūritena] suṣṭhu duḥkhena jīyate abhyasyatā iti sudurjayetyujyate |",
  "SA11n1085:789": "asyāṃ cāryasatyākārabhāvanābahulīkārād dhyānapāramitā atiriktatarā bhavati |",
  "SA11n1085:790": "upayasaṃgṛhītabodhipakṣabahulavihārī ca bhavati |",
  "SA11n1085:791": "yāvad na śaknoti saṃsārapravṛttipratyavekṣaṇān nirvitsahayā cittasantatyā'nimittavihāraṃ samāpattuṃ tāvat pañcamī bhūmiḥ |",
  "SA11n1085:792": "yadā śaknoti tadā'syāṅgasya paripūritaḥ ṣaṣṭhī bhūmirvyavasthāpyate |",
  "SA11n1085:793": "asyāṃ ca bodhisattvasya pratītyasamutpādabhāvanāvihārāt prajñāpāramitā'tiriktatarā bhavati |",
  "SA11n1085:794": "ata eva prajñāpāramitāyā atiriktataratvāt sarvabuddhadharmeṣu abhimukho'syāṃ bhūmau vartata iti kṛtvā abhimukhītyucyate |",
  "SA11n1085:795": "so'nimittavihāralābhī bhavati |",
  "SA11n1085:796": "yāvanna śaknoti niśchidram animittavihāraṃ samāpattum,",
  "SA11n1085:797": "tāvat ṣaṣṭhī bhūmiḥ |",
  "SA11n1085:798": "yadā śaknoti tadā'syāṅgasya paripūritaḥ saptamī bhūmirvyavasthāpyate |",
  "SA11n1085:799": "asyāmapi bhūmau bodhisattvaḥ sarvanimittaṃ nirnimittena pratividhyati nimittakṛtavyavahāraṃ ca na virodhayati |",
  "SA11n1085:800": "ato'syām upāyapāramitā'tiriktatarā bhavati |",
  "SA11n1085:801": "iyaṃ ca bhūmiranābhogamārgopaśleṣāt suṣṭhu dūraṅgamād dūraṅgamā |",
  "SA11n1085:802": "sa niśchidrānimittāvihāri bhavati |",
  "SA11n1085:803": "yāvanna śaknotyanābhogavāhinam animittavihāraṃ samāpattuṃ tāvat saptamī bhūmiḥ |",
  "SA11n1085:804": "yadā śaknoti tadā'syāṅgasya paripūrito'ṣṭamī bhūmirvyavasthāpyate |",
  "SA11n1085:805": "asyāṃ ca bhūmau anābhogena kuśalapakṣayogāt praṇidhānapāramitā'tiriktatarā bhavati |",
  "SA11n1085:806": "animittābhogāprakampyatvād iyam acaletyucyate |",
  "SA11n1085:807": "so'nābhogānimittavihārī ca bhavati |",
  "SA11n1085:808": "yāvanna śaknoti paryāyaniruktyādiprabhedaiḥ sarvākārasarvadharmadeśanāyāṃ vaśībhavituṃ tāvad aṣṭamī bhūmiḥ |",
  "SA11n1085:809": "yadā śaknoti tadā'syāṅgasya paripūrito navamī bhūmirvyavasthāpyate |",
  "SA11n1085:810": "asyāṃ ca bhūmau bodhisattvasya pratisaṃvid-viśeṣalābhāt prajñābalaviśeṣayogād balapāramitā'tiriktatarā bhavati |",
  "SA11n1085:811": "sarvākāradharmadeśanākauśalato'navadyamativiśeṣalābhāt sādhumatī bhūmirucyate |",
  "SA11n1085:812": "asyāṃ ca pratisaṃviccatuṣṭayalabhī bhavati |",
  "SA11n1085:813": "yāvanna śaknoti buddhakṣetraparṣannirmāṇādi darśayituṃ paripūrṇadharmasambhogaṃ sattvaparipākaṃ ca kartum,",
  "SA11n1085:814": "tāvad navamī bhūmiḥ |",
  "SA11n1085:815": "yadā tu śaknoti tadā'syāṅgasya paripūrito daśamī bhūmirvyavasthāpyate |",
  "SA11n1085:816": "asyāṃ ca nirmāṇādinā sattvaparipācanāya jñānaviśeṣayogād bodhisattvasya jñānapāramitā'tiriktatarā bhavati |",
  "SA11n1085:817": "iyaṃ ca dharmadeśanāmeghaiḥ ananteṣu lokadhātuṣu dharmapravarṣaṇād dharmameghetyucyate |",
  "SA11n1085:818": "aparairapi skandhapariśuddhayādivyavasthāpanaiḥ bhūmīnāṃ vyavasthāpanamasti,",
  "SA11n1085:819": "granthavistarabhayān na likhitam |",
  "SA11n1085:820": "sa pratilabdha-nirmāṇādivaśito'pi yāvan na śaknoti sarvasmin jñeye sarvākāram asaktam |",
  "SA11n1085:821": "apratihataṃ jñānam utpādayituṃ tāvad daśamī bhūmi |",
  "SA11n1085:822": "yadā śaknoti tadā'syāṅgasya paripūrito buddhabhūmirvyavasthāpyate |",
  "SA11n1085:823": "etacca bhūmivyavasthāpanam āryasaṃdhinirmocane nirdiṣṭam |",
  "SA11n1085:824": "asyāśca buddhabhūmeḥ sarvākārasakalasaṃpatprakarṣḍaparyantagamanānnāparam utkṛṣṭaṃ sthānāntaramasti [tasmāt tataḥ paraṃ nāsti bhūmivyavasthā] iti |",
  "SA11n1085:825": "asyāśca buddhamūmerguṇapakṣaprabhedo buddhairapi na śakyate sarvākāraṃ vaktum |",
  "SA11n1085:826": "tasyā aprameyatvāt,",
  "SA11n1085:827": "kathaṃ punaḥ asmatsadṛśaiḥ |",
  "SA11n1085:828": "yathoktam āryagaṇḍavyūhe-guṇaikadeśa-paryanta nādhigacchet svayaṃbhuvaḥ |",
  "SA11n1085:829": "nirīkṣyamāṇo buddho'pi buddhadharmā hyacintiyāḥ ||iti |",
  "SA11n1085:830": "etāvattu saṃkṣepeṇa vaktuṃ śakyate |",
  "SA11n1085:831": "[svaparārthasampattiprakarṣaparyantagataḥ,",
  "SA11n1085:832": "aśeṣadoṣāpagamaniṣṭhāṃ prāpya bhagavān buddho dharmakāye sthitvā sambhoganirmāṇakāyābhyām anābhogarūpeṇa aśeṣajagadartha kurvan yāvat saṃsāraṃ viharati |",
  "SA11n1085:833": "tasmāt prekṣavadbhiḥ sarvaguṇākareṣu bhagavatsu śraddhā utpadanīyā,",
  "SA11n1085:834": "tadguṇaparisādhanārthaṃ sarvaprakāreṇa prayatitavyam |",
  "SA11n1085:835": "trikāyadivibhāgastu granthavistarabhayānna likhyate |",
  "SA11n1085:836": "nayasyānusāreṇa sūtrasya cāṭha",
  "SA11n1085:837": "saduktyā'sya mārgasya jinaputrakāṇām |",
  "SA11n1085:838": "mayānalpapuṇyaṃ yadāptaṃ ca tena",
  "SA11n1085:839": "parāmetu buddhiṃ jaganmandamāśu ||",
  "SA11n1085:840": "bhūpatiśrīdevarājavacanena] kamalaśīlena bhāvanākramasya ayaṃ saṃkṣepaḥ kṛtaḥ |",
  "SA11n1085:841": "bhāvanākramaḥ prathamaḥ samāptaḥ |"
}