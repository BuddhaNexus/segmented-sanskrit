{
  "S06n591:0": "prajñāpāramitāhṛdayasutram |",
  "S06n591:1": "[vistaramātṛkā]",
  "S06n591:2": " |namaḥ sarvajñāya ||",
  "S06n591:3": "evaṃ mayā śrutam |",
  "S06n591:4": "ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ mahatā ca bodhisattvasaṃghena |",
  "S06n591:5": "tena khalu samayena bhagavān gambhīrāvasaṃbodhaṃ nāma samādhiṃ samāpannaḥ |",
  "S06n591:6": "tena ca samayena āryāvalokiteśvaro bodhisattvo mahāsattvo gambhīrāyāṃ prajñāpāramitāyāṃ caryāṃ caramāṇaḥ evaṃ vyavalokayati sma |",
  "S06n591:7": "pañca skandhāṃstāṃśca svabhāvaśūnyaṃ vyavalokayati ||",
  "S06n591:8": "athāyuṣmān śāriputro buddhānubhāvena āryāvalokiteśvaraṃ bodhisattvametadavocat- yaḥ kaścit kulaputro [vā kuladuhitā vā asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
  "S06n591:9": "kathaṃ śikṣitavyaḥ ?",
  "S06n591:10": "evamukte āryāvalokiteśvaro bodhisattvo mahāsattvaḥ āyuṣmantaṃ śāriputrametadavocat- yaḥ kaścicchāriputra kulaputro va kuladuhitā vā [asyāṃ] gambhīrāyāṃ prajñāpāramitāyāṃ caryāṃ cartukāmaḥ,",
  "S06n591:11": "tenaivaṃ vyavalokitavyam-pañca skandhāṃstāṃśca svabhāvaśūnyān samanupaśyati sma |",
  "S06n591:12": "rūpaṃ śūnyatā,",
  "S06n591:13": "śūnyataiva rūpam |",
  "S06n591:14": "rūpānna pṛthak śūnyatā,",
  "S06n591:15": "śūnyatāyā na pṛthag rūpam |",
  "S06n591:16": "yadrūpaṃ sā śūnyatā,",
  "S06n591:17": "yā śūnyatā tadrūpam |",
  "S06n591:18": "evaṃ vedanāsaṃjñāsaṃskāravijñānāni ca śūnyatā |",
  "S06n591:19": "evaṃ śāriputra sarvadharmāḥ śūnyatālakṣaṇā anutpannā aniruddhā amalā vimalā anūnā asaṃpūrṇāḥ |",
  "S06n591:20": "tasmāttarhi śāriputra śūnyatāyāṃ na rūpam,",
  "S06n591:21": "na vedanā,",
  "S06n591:22": "na saṃjñā,",
  "S06n591:23": "na saṃskārāḥ,",
  "S06n591:24": "na vijñānam,",
  "S06n591:25": "na cakṣurna śrotraṃ na ghrāṇaṃ na jihvā na kāyo na mano na rūpaṃ na śabdo na gandho na raso na spraṣṭavyaṃ na dharmaḥ |",
  "S06n591:26": "na cakṣurdhāturyāvanna manodhāturna dharmadhāturna manovijñānadhātuḥ |",
  "S06n591:27": "na vidyā nāvidyā na kṣayo yāvanna jarāmaraṇaṃ na jarāmaraṇakṣayaḥ,",
  "S06n591:28": "na duḥkhasamudayanirodhamārgā na jñānaṃ na prāptirnāprāptiḥ |",
  "S06n591:29": "tasmācchāriputra aprāptitvena bodhisattvānāṃ prajñāpāramitāmāśritya viharati cittāvaraṇaḥ |",
  "S06n591:30": "cittāvaraṇanāstitvādatrasto viparyāsātikrānto niṣṭhanirvāṇaḥ |",
  "S06n591:31": "tryadhvavyavasthitāḥ sarvabuddhāḥ prajñāpāramitāmāśritya anuttarāṃ samyaksaṃbodhimabhisaṃbuddhāḥ |",
  "S06n591:32": "tasmād jñātavyaḥ prajñāpāramitāmahāmantraḥ anuttaramantraḥ asamasamamantraḥ sarvaduḥkhapraśamanamantraḥ satyamamithyatvāt prajñāpāramitāyāmukto mantraḥ |",
  "S06n591:33": "tadyathā- gate gate pāragate pārasaṃgate bodhi svāhā |",
  "S06n591:34": "evaṃ śāriputra gambhīrāyāṃ prajñāpāramitāyāṃ caryāyāṃ śikṣitavyaṃ bodhisattvena ||",
  "S06n591:35": "atha khalu bhagavān tasmātsamādhervyutthāya āryāvalokiteśvarasya bodhisattvasya sādhukāramadāt- sādhu sādhu kulaputra |",
  "S06n591:36": "evametat kulaputra,",
  "S06n591:37": "evametad gambhīrāyāṃ prajñāpāramitāyāṃ caryaṃ cartavyaṃ yathā tvayā nirdiṣṭam |",
  "S06n591:38": "anumodyate tathāgatairarhadbhiḥ ||",
  "S06n591:39": "idamavocadbhagavān |",
  "S06n591:40": "ānandamanā āyuṣmān śāriputraḥ āryāvalokiteśvaraśca bodhisattvaḥ sā ca sarvāvatī pariṣat sadevamānuṣāsuragandharvaśca loko bhagavato bhāṣitamabhyanandan ||",
  "S06n591:41": "iti prajñāpāramitāhṛdayasūtraṃ samāptam |"
}