{
  "SA15n1256:0": " ||9 ||",
  "SA15n1256:1": " || citrādvaitaprakāśavādaḥ ||",
  "SA15n1256:2": " || namastārāyai ||",
  "SA15n1256:3": "digeṣā svaparāśeṣaprativādiprasādhanī |",
  "SA15n1256:4": "citrādvaitamatābodhadhvāntastomakadarthinī ||",
  "SA15n1256:5": "iha khalu sakalajaḍapadārtharāśau pratyākhyāte nirākṛte ca nirākāravijñānavāde pratihate cālīkākārayogini pāramārthikaprakāśamātre samyagunmūlite ca sākāravijñānālīkatvasamārope pratisantānaṃ ca svapnavadabādhitadehabhogapratiṣṭhādyākāraprakāśamātrātmake jagati vyavasthite yasya yadā yāvadākāracakrapratibhāsaṃ yadvijñānaṃ parisphurati tasya tadā tāvadākāracakraparikaritaṃ tadvijñānaṃ citrādvaitamiti sthitiḥ |",
  "SA15n1256:6": "tadevaṃ citramadvaitaṃ vijñānamiti padatrayamiha pratyupasthitam ||",
  "SA15n1256:7": "atra ca vipratipattirnāma kiṃ citratāyāmadvaite vijñānatve sarvatraiveti vikalpāḥ ||",
  "SA15n1256:8": "na tāvadasau citrasvarūpānusāriṇī bhavitumarhati,",
  "SA15n1256:9": "tanmātrasya sarvajñānubhavasiddhatvāt,",
  "SA15n1256:10": "anyathā śaśaviṣāṇādāviva jaḍamidamalīkaṃ vijñānaṃ veti vipratipattīnāmanavakāśaprasaṅgāt |",
  "SA15n1256:11": "nāpi vijñānatve vivādaḥ kartuṃmucitaḥ,",
  "SA15n1256:12": "sahopalambhaniyamād",
  "SA15n1256:13": "ityādinā pūrvameva nīlādīnāṃ sākāravijñānatvaprasādhanāt |",
  "SA15n1256:14": "ata eva sarvatrāpi vimatirasaṅgatā,",
  "SA15n1256:15": "sākāravijñānasiddhāveva citrādvaitavādāvatārāt |",
  "SA15n1256:16": "tasmāccitrateyamadvaitavirodhinīti vyāmohādekatva eva vipratiprattiriti tatra prasādhanaṃ sādhanamidamucyate ||",
  "SA15n1256:17": "yat prakāśate tadekam |",
  "SA15n1256:18": "yathā citrākāracakramadhyavartī nīlākāraḥ |",
  "SA15n1256:19": "prakāśate cedaṃ gauragāndhāramadhurasurabhisukumārasātetarādivicitrākārakadambakamiti svabhāvahetuḥ |",
  "SA15n1256:20": "na tāvadasyāsiddhirabhidhātuṃ śakyate,",
  "SA15n1256:21": "pratyakṣapramāṇaprasiddhasadbhāve vijñānātmakanīlādyākāracakre dharmiṇi prakāśamānatāyāḥ pratyakṣasiddhatvāt |",
  "SA15n1256:22": "na cāsya hetorviruddhatā saṃbhavati,",
  "SA15n1256:23": "vicitrākāramadhyavartini nīlākāre dṛṣṭāntadharmiṇi prakāśamānatālakṣaṇasya sādhanasya dṛṣṭatvāt |",
  "SA15n1256:24": "nanu caikatve sādhye yadaparamekatvādhikaraṇaṃ tadiha dṛṣṭāntīkartumucitam |",
  "SA15n1256:25": "na cāsya nīlākārasya ekatā vidyate,",
  "SA15n1256:26": "viruddhadharmādhyāsaprasiddhasyānekatvasya saṃbhavāt |",
  "SA15n1256:27": "deśakālākārabhedo hi viruddhadharmādhyāsaḥ |",
  "SA15n1256:28": "tataśca yathā citritākāracakrasyākārabhedato bhedastathā nīlākārasyāpi deśabhedato bhedaḥ |",
  "SA15n1256:29": "tadayaṃ sādhyaśūnyo dṛṣṭānto hetuśca vipakṣe paridṛśyamāno yadi tatraiva niyatastadā viruddhaḥ ||",
  "SA15n1256:30": "tatrāpi saṃbhave'naikānta iti cet |",
  "SA15n1256:31": "atrocyate |",
  "SA15n1256:32": "yadi deśabhedato vijñānātmakasthūlanīlākārasya bhedastadāsya pratiparamāṇudeśabhede bhedasaṃbhavātu paramāṇupracayamātrātmako vijñānātmakasthūlanīlākāraḥ syāt |",
  "SA15n1256:33": "tathā ca sati sarveṣāṃ vijñāna(a)",
  "SA15n1256:34": "tmakanīlaparamāṇūnāṃ svasvarūpanimagnatvena saṃtamasanimagnānekapuruṣavat vyativedanābhāvāt sthūlanīlākhaṇḍalakapratibhāsābhāvaprasaṅgaḥ saṅgataḥ syāt,",
  "SA15n1256:35": "grāhyagrāhakalakṣaṇayoḥ purastādapakartavyatvāt |",
  "SA15n1256:36": "na caivaṃ vaktavyam paramāṇūnāṃ svarūpanimagnatve'pyekopādānatayā puñjātmaiva sthūlaḥ sthūlamātmānaṃ jñāsyatīti,",
  "SA15n1256:37": "satyapyekopādānatve svasvarūpanimagnatvādeva sthūlavyavasthāpakasya bhinnasyātmano'nyonyaṃ vā grāhyagrāhakabhāvasyāyogāt |",
  "SA15n1256:38": "tādātmyena vyativedanasya cānabhyupagamāt |",
  "SA15n1256:39": "vargo vargaṃ vetti",
  "SA15n1256:40": "ityasyānupadatvāt |",
  "SA15n1256:41": "na ca yathā bāhyārthavāde sthūlaikākārajñānapratibhāsa eva bāhyaparamāṇupracayapratibhāsavyavasthā gatyantarābhāvāt,",
  "SA15n1256:42": "tathā jñānaparamāṇupracayavyavasthā(paka)",
  "SA15n1256:43": "sthūlaikākārayogivijñānāntarasthānabhyupagamāt |",
  "SA15n1256:44": "abhyupagame vā tasyaiva dṛṣṭāntatvāt |",
  "SA15n1256:45": "tasmād yāvad yāvat pratibhāsastāvattāvat sthūlatayaiva vyāptaḥ |",
  "SA15n1256:46": "asthūle paramāṇau sthūlanivṛttimātre ca pratibhāsasya dṛśyānupalambhabādhitatvāt |",
  "SA15n1256:47": "yathā prasiddhānumāne sattvaṃ kṣaṇikatvena vyāptaṃ kramākramakāritvenāpi,",
  "SA15n1256:48": "kṣaṇikatvābhāvācca karmākramanivṛttau nivartamānaṃ kṣaṇikatve niyataṃ sidhyati,",
  "SA15n1256:49": "tathātrāpi prakāśamānatvaṃ sādhanamekatvenāpi sthaulyenāpi,",
  "SA15n1256:50": "ekatvābhāvācca vipakṣāt paramāṇupuñjātmana ekatvanivṛttimātrātmanaśca svaviruddhopalambhāt sthaulyasya vyāpakasya nivṛttau nivartamānamekatvaṃ niyataṃ sidhyati |",
  "SA15n1256:51": "tataśca yathā bahirvyāptipakṣe ghaṭe dṛṣṭāntadharmiṇi viparyayabādhakapramāṇabalāt sattvaṃ kṣaṇikatvaniyatamavadhārya sattvāt pakṣe kṣaṇabhaṅgasiddhiḥ, ta(thā)",
  "SA15n1256:52": "trāpi nīlākāre dṛṣṭāntadharmiṇi viparyayabādhakapramāṇabalādeva prakāśamānatvamekatvaniyatamavagamya prakāśamānatvād vicitrākāracakre sādhyadharmiṇyekatvasiddhiriti na dṛṣṭāntasya sādhyaśūnyatvam |",
  "SA15n1256:53": "nāpi hetorviruddhatā |",
  "SA15n1256:54": "na cānaikāntikatā ||",
  "SA15n1256:55": "nanvekatve sādhye tatpracyutirdvitvaṃ ca vipakṣaḥ,",
  "SA15n1256:56": "tasmācca vipakṣāddhetuvyatirekapratipattyavasare kiṃ vipakṣātmā prakāśate na vā |",
  "SA15n1256:57": "pratibhāsapakṣe prakāśamānatvasya hetoḥ sādhāraṇānaikāntikatā,",
  "SA15n1256:58": "vipakṣe'pi dṛṣṭatvāt |",
  "SA15n1256:59": "atha na prakāśate tadā sandigdhavyatirekitvam,",
  "SA15n1256:60": "kuto vyatireka ityavadherevāprakāśamānaśarīratvāt kathamataḥ sādhyasiddhipratyāśā |",
  "SA15n1256:61": "atrocyate | iha dvividho vijñānānāṃ viṣayaḥ grāhyo'dhyavaseyaśca |",
  "SA15n1256:62": "pratibhāsamāno grāhyaḥ |",
  "SA15n1256:63": "agṛhīto'pi pravṛttiviṣayo'dhyavaseyaḥ |",
  "SA15n1256:64": "tatrāsarvajñe'numātarisakalavipakṣapratibhāsābhāvānna grāhyatayā vipakṣo viṣayo vaktavyaḥ,",
  "SA15n1256:65": "sarvānumānocchedaprasaṅgāt,",
  "SA15n1256:66": "sarvatra sakalavipakṣapratibhāsābhāvāt tato vyatirekāsiddheḥ |",
  "SA15n1256:67": "pratibhāse ca deśakālasvabhāvāntaritasakalavipakṣa sākṣātkāre sādhyātmāpi varākaḥ sutarāṃ pratīyata ityanumānavaiyarthyam |",
  "SA15n1256:68": "tasmādapratibhāse'pyadhyavasāyasiddhādeva vipakṣād dhūmādervyatireko niścitaḥ |",
  "SA15n1256:69": "tat kimarthamatra vipakṣapratibhāsaḥ prārthyate |",
  "SA15n1256:70": "yadi punarasyādhyavasāyo'pi na syāttadā vyatireko na niścīyata iti yuktam,",
  "SA15n1256:71": "pratiniyataviṣayavyavahārābhāvāt ||",
  "SA15n1256:72": "nanvasmanmate vastvavastvātmakasakalavipakṣapratipattisaṃbhavāt tato hetuvyatirekaḥ saṃpratyetuṃ śakyata eva |",
  "SA15n1256:73": "na ca pratibhāsamātreṇa sattvaprasaṅgaḥ,",
  "SA15n1256:74": "arthakriyākāritvalakṣaṇatvāt sattvasya |",
  "SA15n1256:75": "tvanmate tu prakāśa eva vastutvam |",
  "SA15n1256:76": "ato vipakṣayorekatvapracyutirdvitvayoḥ pratibhāse prakāśamānatvasādhanasya vipakṣasādhāraṇatā |",
  "SA15n1256:77": "apratibhāse casandigdhavyatirekitvamiti codyaṃ duruddharameveti cet |",
  "SA15n1256:78": "tadetadasaṅgatam |",
  "SA15n1256:79": "tathā hi dhūmādiravahnyādervipakṣād vyāvṛtto vahnyādiniyataḥ sidhyati,",
  "SA15n1256:80": "tasya ca vastvavastvātmakasakalavipakṣapadārtharāśeḥ svarūpanirbhāsa iti kiṃ nirvikalpakajñāne kalpanāyāṃ vā |",
  "SA15n1256:81": "nirvikalpe cet |",
  "SA15n1256:82": "pratibhāsa iti ca ko'rthaḥ |",
  "SA15n1256:83": "kiṃ nirākāre jñāne sakalavipakṣādisvarūpasya sākṣāt sphuraṇam,",
  "SA15n1256:84": "yadi vā tadarpitabuddhisvabhāvabhūtasadṛśākāraprakāśaḥ,",
  "SA15n1256:85": "atha samanantarapratyayabalāyātabuddhigatabāhyasadṛśākārapratibhāsaḥ,",
  "SA15n1256:86": "āhosvid buddherātmabhūtavipakṣasadṛśālīkākāraparisphūrtiḥ |",
  "SA15n1256:87": "na tāvadādyaḥ pakṣo yuktaḥ,",
  "SA15n1256:88": "deśakālasvabhāvaviprakṛṣṭānāṃ padārthānāmarvācīne jane nirākāre ca jñāne sphuraṇāyogādityasyārthasya śāstre eva vistareṇa prasādhanāt |",
  "SA15n1256:89": "sphuraṇe cāsādhyasyāpi prakāśanaprasaṅge'numānavaiyarthyasya pratipādanāt |",
  "SA15n1256:90": "nāpi dvitīyaḥ pakṣaḥ,",
  "SA15n1256:91": "deśādiviprakṛṣṭatvādeva sākṣātsvākārasamarpaṇasāmarthyābhāvāt |",
  "SA15n1256:92": "na ca tṛtīyaḥ saṅgataḥ,",
  "SA15n1256:93": "sādṛśyasaṃbhave'pi samanantarabalādevāyātasya bāhyena saha pratyāsatterabhāvāt |",
  "SA15n1256:94": "na caturtho'pi prakāra saṃbhavati,",
  "SA15n1256:95": "asatprakāśayorvirodhāt,",
  "SA15n1256:96": "sphurato'lokatvāyogāt |",
  "SA15n1256:97": "tathā hyasatprakāśa iti kimasadīśvarādeḥ khyātiḥ,",
  "SA15n1256:98": "bhāsamāno vā ākāro'san,",
  "SA15n1256:99": "san vā na kaścit khyātīti vivakṣitam |",
  "SA15n1256:100": "tatra yasya padārthasya svarūpaparinirbhāsaḥ sa kathamasanniti prāṇadhāribhirabhidhātavyaḥ |",
  "SA15n1256:101": "sphurataḥ keśoṇḍukākārasya bāhyarūpatayā bādhyatve'pi jñānarūpatayārthatvasya ācāryeṇa pratipāditatvāt grāhakābhimatanirākāraprakāśasyāpyasattvābhidhānaprasaṅgāt ||",
  "SA15n1256:102": "pratibhāse'pi bādhanādasatyatvamiti cet |",
  "SA15n1256:103": "kiṃ tad bādhakam,",
  "SA15n1256:104": "pratyakṣamanumānaṃ vā |",
  "SA15n1256:105": "yadyekatra svarūpasākṣātkāriṇi pratyakṣe'viśvāsaḥ kathamanyatra bādhake svarūpāntaraprakāśa eva nirvṛttistatpūrvakamanumānaṃ ca sutarāmaviśvāsabhājanamiti na bādhakavārtāpi |",
  "SA15n1256:106": "yadāhurguravaḥ",
  "SA15n1256:107": "yasya svarūpanirbhāsastadevāsatkathaṃ bhavet |",
  "SA15n1256:108": "bādhāto yadi sāpyekā pratyakṣānumayornanu ||",
  "SA15n1256:109": "pratyakṣe yadyaviśvāsaḥ ekatrānyatra kā gatiḥ |",
  "SA15n1256:110": "tatpūrvamanumānaṃ ca kathamāśvāsagocaraḥ || iti |",
  "SA15n1256:111": "nanu",
  "SA15n1256:112": "dṛṣṭameva dvicandrādipratibhāse'pi bādhitam |",
  "SA15n1256:113": "na dṛṣṭe'nupapannatvaṃ tajjñātamapi bādhyate ||",
  "SA15n1256:114": "iti cet | na | bādhyasyāpratibhāsanāt |",
  "SA15n1256:115": "pratibhāsinaścābādhyatvāt | tathā hi",
  "SA15n1256:116": "buddhyākārasya nirbhāso bādhā bāhyasya vastunaḥ |",
  "SA15n1256:117": "sphūrtāvapyaviśvāse kva viśvāsa iti kīrtitam ||",
  "SA15n1256:118": "etena bhāsamāno vā ākāro'sanniti dvitīyo'pi pakṣaḥ pratikṣiptaḥ,",
  "SA15n1256:119": "pratibhāsādeva sattāsiddherbādhakābakāśābhāvāt |",
  "SA15n1256:120": "tathā san vā kaścinna khyātīti tṛtīyasaṅkalpo'pi vyākulaḥ,",
  "SA15n1256:121": "prakāśavyāptatvāt sattāyāḥ |",
  "SA15n1256:122": "aprakāśasyāsattayā grastatvāt ||",
  "SA15n1256:123": "nanu prakāśo nāmaḥ vastunaḥ sattāsādhakaṃ pramāṇam |",
  "SA15n1256:124": "na ca pramāṇanivṛttāvarthābhāvaḥ |",
  "SA15n1256:125": "arthakriyāśaktistu sattvam |",
  "SA15n1256:126": "taccāprakāśasyāpi na virudhyata iti cet |",
  "SA15n1256:127": "satyametat |",
  "SA15n1256:128": "bahirarthabāde'prakāśasyāpi sāmarthyābhyupagamāt |",
  "SA15n1256:129": "keśoṇḍukādipratibhāse'dhyavasitasyārthakriyāśaktiviyogādevābhāvasiddheḥ |",
  "SA15n1256:130": "sarvathā bahirabhāve tu jñānasya prakāśāvyabhicārāttāvataiva sattve kimarthakriyayā |",
  "SA15n1256:131": "kathamanyahṛdaḥ sattvaṃ prakāśādeva nāsya cet |",
  "SA15n1256:132": "nārthakriyāpi sarvasmai kvacicced bhāsanaṃ na kim ||",
  "SA15n1256:133": "iti | nirvikalpe tāvat svasaṃvedanasiddhasvākāramantareṇa vipakṣādayo na parisphuranti |",
  "SA15n1256:134": "athāmī vikalpe pratibhāsanta iti dvitīyaḥ saṅkalpo'bhyupagamyate,",
  "SA15n1256:135": "asminnapi pakṣe pratibhāsamāna ākāro'sādhāraṇo'śabdasaṃsṛṣṭatayā svasaṃvedanatādātmye praviṣṭatvādvastusanneva |",
  "SA15n1256:136": "adhyavaseyatayā vipakṣādayo gṛhyanta iti cet |",
  "SA15n1256:137": "tadāpi teṣāṃ svarūpasya nirbhāso'sti na vā |",
  "SA15n1256:138": "nirbhāse pratyakṣasiddhataiva,",
  "SA15n1256:139": "nāsatkhyātiḥ | śāstre'pi",
  "SA15n1256:140": "'svarūpasākṣātkāritvameva pratyakṣatvam'",
  "SA15n1256:141": "uktam | tasya cetarapratyakṣeṣviva vikalpe'pi svīkāre viruddhavyāptopalambhena vikalpabhrāntatvayordūramapāstatvādvikalpe'pi tvanmate pratyakṣatvamakṣatam |",
  "SA15n1256:142": "tat kathaṃ tatsiddhasya pratyakṣāntarānumānābhyāṃ bādhābhidhānam,",
  "SA15n1256:143": "tayorapi svarūpāntaraprakāśapauruṣatvāt ||",
  "SA15n1256:144": "atha vikalpabhrāntatvayorvyāpakaviruddhayoḥ saṃbhavāt vikalpe pratyakṣatvamevāsaṃbhavi |",
  "SA15n1256:145": "nanvasya pratyakṣatvamasaṃbhavīti svarūpasākṣātkāritvamasaṃbhavītyuktam |",
  "SA15n1256:146": "atha vipakṣādirartho'smin prakāśata iti vācā svarūpasākṣātkāritvaṃ kathitamiti mātā me bandhyeti vṛttāntaḥ |",
  "SA15n1256:147": "iṣyate ca tvayā vipakṣādisvarūpasākṣātkāritvaṃ bikalpasyeti pratyakṣatānatikramaḥ,",
  "SA15n1256:148": "apratyakṣatve vastusvarūpasphuraṇāyogāt |",
  "SA15n1256:149": "tataśca tatpratibhāsino'pi rūpasya sata eva khyātirnāsatkhyātiḥ |",
  "SA15n1256:150": "na ca tadeva vikalpe parisphuradrūpamasatāmīśvarādīnāṃ svarūpam,",
  "SA15n1256:151": "asattvasyaivābhāvaprasaṅgāt |",
  "SA15n1256:152": "svarūpasphuraṇe'pyasattve'nyatrāpi prakāśinyanāśvāsāt |",
  "SA15n1256:153": "tato yat sākāravāde jalpitam",
  "SA15n1256:154": "nityādayaḥ santa eva syuḥ",
  "SA15n1256:155": "iti tadātmana eva patitam |",
  "SA15n1256:156": "yadāhurguravaḥ",
  "SA15n1256:157": "svarūpasākṣātkaraṇādadhyakṣatvaṃ na cāparam |",
  "SA15n1256:158": "vikalpabhramabhūmitvamata eva hi bādhitam ||",
  "SA15n1256:159": "yadi nādhyakṣatā tasya rūpanirbhāsa eva na |",
  "SA15n1256:160": "tatastadasadīśādi pratibhātītyasaṅgatam ||",
  "SA15n1256:161": "yadi tu pratibhāseta rūpamasya sadeva tat |",
  "SA15n1256:162": "tadasatpratibhātīti tacca bhātyasadeva vaḥ ||",
  "SA15n1256:163": "athādhyavasāye'dhyavaseyasvarūpasya pratibhāso nāstītyucyate |",
  "SA15n1256:164": "na tadā kasyacidadhyavasāyaḥ |",
  "SA15n1256:165": "kathamataḥ pratiniyatavastuvyavasthāsiddhiḥ |",
  "SA15n1256:166": "kiṃ ca ko'yamadhyavasāyonāma |",
  "SA15n1256:167": "kiṃ vyāvṛttibhedaparikalpitasya prakāśāṃśasya,",
  "SA15n1256:168": "svākārāṃśasya,",
  "SA15n1256:169": "alīkākārasya,",
  "SA15n1256:170": "bāhyavastuno'vastuno vā sphuraṇamadhyavasāyārthaḥ |",
  "SA15n1256:171": "yadi vā svākāre bāhyāropaḥ,",
  "SA15n1256:172": "bāhye vā svākārāropaḥ,",
  "SA15n1256:173": "svākārabāhyayoryojanā,",
  "SA15n1256:174": "tayorekīkaraṇamekapratipattirabhedena pratipattiḥ bhedāgraho'dhyavasāyārtha iti vikalpāḥ |",
  "SA15n1256:175": "tatra na tāvadādimau pakṣau kalpanāmarhataḥ |",
  "SA15n1256:176": "svarūpe sarvasyaiva sphuraṇasya nirvikalpatvādavasāyānupapattiḥ |",
  "SA15n1256:177": "itarathā nirvikalpakajñānābhāvaprasaṅgāt |",
  "SA15n1256:178": "alīkasphuraṇaṃ tu prāk pratyākhyātam |",
  "SA15n1256:179": "satyapi sphuraṇe'sphuṭatvānnirvikalpakametat |",
  "SA15n1256:180": "dvicandrādijñānavat |",
  "SA15n1256:181": "astu svagrāhye tannirvikalpakam,",
  "SA15n1256:182": "bāhye tu adhyavaseye adhyavasāya iti cet |",
  "SA15n1256:183": "na tatsaṃbandhābhāvāta,",
  "SA15n1256:184": "tadapratibhāsācca |",
  "SA15n1256:185": "anyathātiprasaṅgādityuktaprāyam |",
  "SA15n1256:186": "bāhyavastusvarūpasphuraṇe tu pratyakṣapratipattirevāsāviti ko'dhyavasāyaḥ |",
  "SA15n1256:187": "avastusphuraṇaṃ punastridhā vikalpya prāgeva pratyākhyātam |",
  "SA15n1256:188": "svākāre tu bāhyāropo na saṃbhavatyeva |",
  "SA15n1256:189": "tathā hi jñānaṃ kenacidākāreṇa satyenālīkena vopajātaṃ nāma |",
  "SA15n1256:190": "bāhyāropastu tadākāre tatkṛto'nyakṛto vā syāt |",
  "SA15n1256:191": "tatkṛtatve na tāvat tatkāla eva vyāpārāntaramanubhūyata iti kutastadāropaḥ |",
  "SA15n1256:192": "kālāntare ca svayamevāsat kasya vyāpāraḥ syāt |",
  "SA15n1256:193": "dvitīyapakṣe jñānāntaramapi nākārāroparāgasaṅginīmutpattimantareṇa vyāpārāntareṇa kvacit kiñcitkaraṃ nāma |",
  "SA15n1256:194": "tadetadarvācīnajñānasadṛśākāragocarīkaraṇe'pi na bāhyāropavyāpāramaparaṃ spṛśati tadākāraleśānukāramapahāya |",
  "SA15n1256:195": "na ca śabdāmukhīkaraṇamatirikto vyāpāraḥ,",
  "SA15n1256:196": "śabdākārasyāpi svarūpa evāntarbhāvāditi nākārādanyo jñānavyāpāraḥ |",
  "SA15n1256:197": "āropyamāṇaścāsāvartho bāhyaḥ |",
  "SA15n1256:198": "tatra buddhau yadi svarūpeṇa sphurati satyapratītirevāsau, ka āropaḥ |",
  "SA15n1256:199": "atha na parisphurati tathāpi ka āropaḥ |",
  "SA15n1256:200": "sphuraṇe vā adhikaraṇabhūtasvākārātiriktasyāropyamāṇākārasyāpi pratibhāsaprasaṅgaḥ |",
  "SA15n1256:201": "tadākārasphuraṇameva tasya sphuraṇamiti cet |",
  "SA15n1256:202": "na |",
  "SA15n1256:203": "tasyāropaviṣayatvāt |",
  "SA15n1256:204": "na hi marīcisphuraṇameva jalasphuraṇamiti na svākāre bāhyāropaḥ |",
  "SA15n1256:205": "ata eva bāhye svākārāropo nāsti,",
  "SA15n1256:206": "āropaviṣayasya bāhyasyāsphuraṇāt |",
  "SA15n1256:207": "tata eva svākārabāhyayoryojanāpyasaṃbhavinī,",
  "SA15n1256:208": "yogyayorapratibhāsāt |",
  "SA15n1256:209": "na caikīkaraṇamadhyavasāyaḥ |",
  "SA15n1256:210": "ko'yamekīkaraṇārthaḥ |",
  "SA15n1256:211": "yadyekatāpattau prayojakatvaṃ tadāropyāropaviṣayayoḥ kadācidekībhāvābhāvādasaṃbhava eva |",
  "SA15n1256:212": "na hi śaśaviṣāṇe kāraṇaṃ kiñcit |",
  "SA15n1256:213": "na ca pūrvamanekamekatāmetīti kṣaṇikavādinaḥ sāṃpratam |",
  "SA15n1256:214": "arthāntarotpattimātraṃ tu syāt |",
  "SA15n1256:215": "na ca tadupalabdhigocaro'nyatrāropaviṣayāt svākārāt |",
  "SA15n1256:216": "na ca tāvatāpyarthasya kiñciditi kathamekīkaraṇam |",
  "SA15n1256:217": "athaikapratītiradhyavasāyaḥ |",
  "SA15n1256:218": "tathāpi na dvayorekapratipattiradhyavaseyānubhavābhāvāt |",
  "SA15n1256:219": "na ca dvayoḥ pratītirityevādhyavasāyaḥ nīlapītavat |",
  "SA15n1256:220": "na cābhedena pratītiradhyavasāyaḥ |",
  "SA15n1256:221": "yataḥ paryudāsapakṣe aikyapratītiruktā bhavati |",
  "SA15n1256:222": "sā ca pratyuktā,",
  "SA15n1256:223": "adhyavaseyapratipattyabhāvāt |",
  "SA15n1256:224": "bhedena pratītiniṣedhamātre'pi na bāhyasya pratītirukteti kutastadadhyavasāyaḥ |",
  "SA15n1256:225": "yadi hi bāhyaṃ prakāśeta ekatvenānekatvena vā satā asatā vā pratītiriti yuktam |",
  "SA15n1256:226": "sarvākāratatsvarūpatiraskāreṇa sā pratītirityekapratītiriti cet |",
  "SA15n1256:227": "tatsvarūpatiraskāre tarhi tadapratibhāsanameva |",
  "SA15n1256:228": "kasyacidaṃśasya pratibhāsanāditi cet |",
  "SA15n1256:229": "na |",
  "SA15n1256:230": "niraṃśatvādvastunaḥ sarvātmanā pratibhāso'pratibhāso veti śāstramevātra vistareṇa parīkṣyate |",
  "SA15n1256:231": "na ca bhedāgraho'dhyavasāyo vaktavyaḥ |",
  "SA15n1256:232": "tathā hi kiṃ bāhye gṛhyamāṇe'gṛhyamāṇe vā |",
  "SA15n1256:233": "na ca prathamaḥ pakṣaḥ,",
  "SA15n1256:234": "bāhyagrahaṇasya pratikṣiptatvāt |",
  "SA15n1256:235": "grahaṇe vā'dhyavasāyasya pratyakṣatāprasaṅgāt |",
  "SA15n1256:236": "agṛhyamāṇe tu bāhye pravṛttiniyamo na syāt,",
  "SA15n1256:237": "anyeṣāmapi tadānīmagrahaṇādanyatrāpi pravṛttiprasaṅgāt |",
  "SA15n1256:238": "trilocano'pītthamadhyavasāyaṃ dūṣayati |",
  "SA15n1256:239": "ko'yamadhyavasāyaḥ |",
  "SA15n1256:240": "kiṃ grahaṇam,",
  "SA15n1256:241": "ahosvit karaṇam,",
  "SA15n1256:242": "uta yojanā,",
  "SA15n1256:243": "atha samāropaḥ |",
  "SA15n1256:244": "tatra svābhāsamanarthamartha kathaṃ gṛhṇīyāt,",
  "SA15n1256:245": "kuryād vā vikalpaḥ |",
  "SA15n1256:246": "na hi nīlaṃ pītaṃ śakyaṃ grahītuṃ kartuṃ vā śilpakuśalenāpi |",
  "SA15n1256:247": "nāpyagṛhītena svalakṣaṇena svākāraṃ yojayitumarhati vikalpaḥ |",
  "SA15n1256:248": "na ca svalakṣaṇaṃ vikalpagrahaṇagocaraḥ |",
  "SA15n1256:249": "na ca svākāramanarthamarthamāropayati |",
  "SA15n1256:250": "na tāvadagṛhītasvākāraḥ śakya āropayitumiti tadgrahaṇameṣitavyam |",
  "SA15n1256:251": "tatra kiṃ gṛhītvā āropayati,",
  "SA15n1256:252": "atha yadaiva svākāraṃ gṛhṇāti tadaivāropayati |",
  "SA15n1256:253": "nādyaḥ |",
  "SA15n1256:254": "na hi kṣaṇikaṃ vikalpavijñānaṃ kramavantau grahaṇasamāropau kartumarhati |",
  "SA15n1256:255": "uttarasmiṃstu kalpe'vikalpasvasaṃvedanapratyakṣādvikalpākārādahaṅkārāspadādanahaṅkārāspadaḥ samāropyamāṇo vikalpena svagocaro na śakyo'bhinnaḥ pratipattum |",
  "SA15n1256:256": "nāpi bāhyasvalakṣaṇakatvena śakyaḥ pratipattum,",
  "SA15n1256:257": "vikalpākāre svalakṣaṇasya bāhyasyāpratibhāsanāditi |",
  "SA15n1256:258": "bācaspatirapi adhyavasāyaṃ pratikṣipati |",
  "SA15n1256:259": "anarthaṃ svābhāsamarthamadhyavasyatīti nirvacanīyametat |",
  "SA15n1256:260": "nanvayamāropayatīti kiṃ vikalpasya svarūpānubhava evāropaḥ,",
  "SA15n1256:261": "uta vyāpārāntaraṃ svarūpānubhavāt |",
  "SA15n1256:262": "na tāvat pūrvaḥ kalpaḥ,",
  "SA15n1256:263": "anubhavasamāropayorvikalpāvikalparūpatayā dravakaṭhinavattādātmyānupapatteḥ |",
  "SA15n1256:264": "vyāpārāntaratve tu kramaḥ samānakālatā vā |",
  "SA15n1256:265": "na tāvat kramaḥ,",
  "SA15n1256:266": "kṣaṇikasya vijñānasya kramavadvyāpārāyogāt |",
  "SA15n1256:267": "akṣaṇikavādināmapi buddhikarmaṇorviramya vyāpārānupapatteḥ na kramavadvyāpārasaṃbhavaḥ |",
  "SA15n1256:268": "anubhavasamāropau samānakālāviti cet |",
  "SA15n1256:269": "bhavatu samānakālatvaṃ kevalam |",
  "SA15n1256:270": "ātmā svabhāvasthita eva vedyaḥ,",
  "SA15n1256:271": "parabhāvena vedane svarūpavedanānupapatteḥ |",
  "SA15n1256:272": "tathā cātmā jñānasya grāhyagrāhakākāro'nubhūto'rthaśca samāropitaḥ |",
  "SA15n1256:273": "na tvātmā vedyamānaḥ samāropito nārthaḥ samāropyamāṇaḥ pratyakṣavedyaḥ |",
  "SA15n1256:274": "sa ca samāropaḥ sato'sato vā grahaṇameva |",
  "SA15n1256:275": "na ca jñānātiriktasya grahaṇaṃ saṃbhavatītyupapāditam |",
  "SA15n1256:276": "svapratibhāsasya bāhyādbhedāgraho bāhyasamāropastato bāhye vṛttiriti cet |",
  "SA15n1256:277": "sa kiṃ gṛhyamāṇe bāhye na vā |",
  "SA15n1256:278": "na tāvad gṛhyamāṇe |",
  "SA15n1256:279": "uktaṃ hyetanna tadgrahaṇaṃ saṃbhavatīti |",
  "SA15n1256:280": "agṛhyamāṇe tu bhedāgrahe na pravṛttiniyamaḥ syāt,",
  "SA15n1256:281": "anyeṣāmapi tadānīmagrahādanyatrāpi pravṛttiprasaṅgāditi |",
  "SA15n1256:282": "tasmād yathā yathāyamadhyavasāyaścintyate tathā tathā viśīryata eva |",
  "SA15n1256:283": "tathā vikalpāropābhimānagrahaniścayādayo'pyadhyavasāyavat svākāraparyavasitā eva sphuranto bāhyasya vārtāmātramapi na jānantītyadhyavasāyasvabhāvā eva śabdapravṛttimittabhede'pi tatkathaṃ yuktyāgamabahirbhūto'nātmasphuraṇamācakṣīta |",
  "SA15n1256:284": "nanvevaṃ vikalpādīnāmasaṃbhave saṃbhave'pyanātmaprakāśakatvānabhyupagame sarvajanaprasiddhavidhipratiṣedhavyavahārocchedaprasaṅga iti lokavirodhaḥ |",
  "SA15n1256:285": "vikalpa ityadhyavasāyaityāropa ityabhimāna iti graha iti niścaya ityādikaṃ śāstre pratipadaṃ pratipāditam,",
  "SA15n1256:286": "tatsiddhaṃ ca bahirarthādikamabhyupagatamityācāryavirodhaḥ,",
  "SA15n1256:287": "nyāyavirodhaśca |",
  "SA15n1256:288": "tathā hi savareva prakārairaviparītasvarūpasaṃvedanād bhrānteratyantamabhāvaḥ syāt |",
  "SA15n1256:289": "tataśca sarvasattvāḥ sadaiva samyaksambuddhā bhaveyuḥ |",
  "SA15n1256:290": "vikalpitā buddhirbhrāntiḥ,",
  "SA15n1256:291": "svapratibhāse'narthe'rthādhyavasāyāditi cet |",
  "SA15n1256:292": "kathamavasīyamānastayā so'rtho na prakāśate |",
  "SA15n1256:293": "prakāśamāno vā kathamasau tasyāṃ na prakāśate |",
  "SA15n1256:294": "atha prakāśata eva,",
  "SA15n1256:295": "tadārthasya tādātmyaprasaṅgaḥ |",
  "SA15n1256:296": "asati cārthe sārasyāt abhūnmāndhātā,",
  "SA15n1256:297": "bhaviṣyati śaṅkho'styātmā,",
  "SA15n1256:298": "nityaḥ śabda iti sarvātmanā ca niścayaḥ syāt |",
  "SA15n1256:299": "gauriti spaṣṭena ca svena lakṣaṇena prakāśeta |",
  "SA15n1256:300": "svalakṣaṇe ca saṅketāyogāt vikalpikaiva sā buddhirna syāt |",
  "SA15n1256:301": "tasmādaśeṣagovyaktisādhāraṇena gotvena gobuddhiralīkena sābhilāpena viplavāt prakhyātīti tathā prakāśanamasyā gavārthāvasāya ityeṣṭavyam |",
  "SA15n1256:302": "evaṃ hyete doṣā na syuḥ,",
  "SA15n1256:303": "apratibhāsamānasyāpi svalakṣaṇasya bhrāntyāvasāyāditi ||",
  "SA15n1256:304": "atrābhidhīyate |",
  "SA15n1256:305": "na tāvallokaśāstravirodhau,",
  "SA15n1256:306": "agṛhīte'pi bāhye pravṛttinivṛttyādisamarthanāt svaparavādiduratikramādhyavasāyasvarūpanirvacanāt |",
  "SA15n1256:307": "nyāyavirodhasya tu gandho'pi nāsti |",
  "SA15n1256:308": "tathā hi kā punariyaṃ bhrāntirasatkhyātiratasmiṃstadgraho vā yadabhāvādidānīmeva muktirāsajyate |",
  "SA15n1256:309": "na tāvadādyaḥ pakṣaḥ,",
  "SA15n1256:310": "asatkhyāteḥ pratyākhyānāt |",
  "SA15n1256:311": "yadāhurguravaḥ",
  "SA15n1256:312": "yasya svarūpanirbhāso bādhakād yadi tanna sat |",
  "SA15n1256:313": "bādhake'pi ka āśvāsaḥ svarūpāntarabhāsini ||",
  "SA15n1256:314": "anyasvarūpopanayāt tatsvarūpanivāraṇam |",
  "SA15n1256:315": "tatrāpi saṃśayo jātaḥ pūrvabādhopalabdhitaḥ ||",
  "SA15n1256:316": "iyamevāgrahe bādhā nādyajasyāparā yadi |",
  "SA15n1256:317": "asya pūrvaiva bhavatu rūpanirbhāsanaṃ samam ||",
  "SA15n1256:318": "nānyā va bhāvinītyatra pramāṇaṃ kiñcidasti vaḥ |",
  "SA15n1256:319": "api svarūpanirbhāse yadā bādhakasaṃbhavaḥ ||",
  "SA15n1256:320": "anirbhāse svarūpasya hetuśodhanaviplave |",
  "SA15n1256:321": "bādhaśaṅkāvinirbhāse'pyevaṃ ced viplavo mahān || iti ||",
  "SA15n1256:322": "śāstre ca atasmiṃstadgrahāt svapratibhāse'narthe'rthādhyavasāyād dṛśyavikalpyayorekīkaraṇād bhrāntiruktā |",
  "SA15n1256:323": "tāmayaṃ samarthayitumasamarthaḥ svātantryeṇālīkasphuraṇaṃ bhrāntiriti kāvyaṃ viracayya vistārayati ||",
  "SA15n1256:324": "nanvatasmiṃstadgraho'pi bhramaḥ svākāraparyavasitajñānādatirikto bahubhirbahudhā vicāryaṃ pratyākhyātaḥ |",
  "SA15n1256:325": "tat kathaṃ tasminnapi pakṣe na bhrāntikṣatiryenedānīmeva muktiprasaṅgo na syāditi cet |",
  "SA15n1256:326": "tadetad bhagavato bhāṣyakārasya matavidveṣaviṣavyākulavikrośitamatikātarayati kṛpāparavaśadhiyaḥ |",
  "SA15n1256:327": "tathā hi samanantarapratyayabalāyātasvapratibhāsaviśeṣavedanamātrādagṛhīte'pi paratra pravṛttyākṣepo'dhyavasāyaḥ |",
  "SA15n1256:328": "na cāsau pūrvoktavāgjālaiḥ pratihantuṃ śakyaḥ,",
  "SA15n1256:329": "sarvaprāṇabhṛtāṃ pratyātmaviditatvāt,",
  "SA15n1256:330": "kaiścidapyanudbhinnatvāt |",
  "SA15n1256:331": "ayameva ca saṃsārastatkṣayo mokṣa iti kvedānīmeva tadvārtā'pi |",
  "SA15n1256:332": "tathā hi vicitrānādivāsanāvaśāt prabodhakapratyayaviśeṣāpekṣayā vikalpaḥ kenacidākāreṇopajāyamāna eva bahirmukhapravṛttyanukūlamarthakriyāsmaraṇābhilāṣādiprabandhamādhatte |",
  "SA15n1256:333": "tataḥ puruṣārthakriyārthino bahirarthānurūpāṇi pravṛttinivṛttyavadhāraṇāni bhavanti |",
  "SA15n1256:334": "pṛthagjanasantānajñānakṣaṇānāṃ tādṛśo hetuphalabhāvasya niyatatvāt |",
  "SA15n1256:335": "aniścitārthasaṃbandhavikalpakāle'pi sadasattānirṇayādipravṛttiprasavaḥ |",
  "SA15n1256:336": "tatra yadubhayathā pravṛttisādhanasāmarthyamasya svahetubalāyātamayameva pravṛttiviṣayatvāropo'dhyavasāyāparanāmā |",
  "SA15n1256:337": "yathā candrādijñānasya bhrāntasyābhrāntasya vā taddarśanāvasāyajananameva grahaṇavyāpāraḥ |",
  "SA15n1256:338": "svavidapīyamarthavideva kāryato draṣṭavyeti",
  "SA15n1256:339": "nyāyāt | tathā vikalpasyāpyagniratretyādinākāreṇotpadyamānasya pravṛttyākṣepakatvameva bāhyāvasānaṃ nāma |",
  "SA15n1256:340": "yathā ca nirvikalpadvicandrādyākārataiva tathāvasāyasādhanī,",
  "SA15n1256:341": "evamavasāyasyāpi tādṛśākārataiva viṣayāntaravimukhapravṛttisādhanī ||",
  "SA15n1256:342": "nanu tathā ca tacca tena pratipādyate na ca tajjñāne tat prakāśata iti śapathenāpi na saṃpratyaya iti cet |",
  "SA15n1256:343": "asaṃbaddhametat |",
  "SA15n1256:344": "na hyadhyavasāyād bāhyasya paṭādervastuno bādhakāvatārāt pūrvasandigdhavastubhāvasya kṣaṇikāderavastuno vā śaśaviṣāṇāderasphuraṇe'pi siddhipratibandho brahmaṇāpi pratividhātuṃ śakyaḥ |",
  "SA15n1256:345": "dvividho hi viṣayavyavahāraḥ,",
  "SA15n1256:346": "pratibhāsādadhyavasāyācca |",
  "SA15n1256:347": "tadiha pratibhāsābhāve'pi parāpoḍhasvalakṣaṇāderadhyavasāyamātreṇa viṣayatvamuktam,",
  "SA15n1256:348": "sarvathā nirviṣayatve pravṛttinivṛttyādisakalavyavahārocchedaprasaṅgāt |",
  "SA15n1256:349": "tataśca tena ca tat pratipādyate na ca jñāne tatprakāśa iti saṅgatirastyeva,",
  "SA15n1256:350": "prakāśyaprakāśakabhāvābhāve'pyadhyavasāyādhyavasāyakabhāvenāpi viṣayaviṣayibhāvopapatteḥ |",
  "SA15n1256:351": "nanu yadi nādhyavaseyapratītistadā'gṛhīte'pi svalakṣaṇādau pravṛttiriti sarvatrāviśeṣeṇa prasajyeta,",
  "SA15n1256:352": "sarvatrāgṛhītatvena viśeṣābhāvāt,",
  "SA15n1256:353": "tataśca prāptirapi nābhimatasya niyamenetyanumānamapi viplutam |",
  "SA15n1256:354": "atra brūmaḥ |",
  "SA15n1256:355": "yadyadhyavaseyamagṛhītaṃ viśvamapyagṛhītam,",
  "SA15n1256:356": "tathāpi niyataviṣayaiva pravṛttirna sarvatra,",
  "SA15n1256:357": "tathābhūtasamanantarapratyayabalāyātaniyatākāratayā niyataśaktitvādvikalpasya |",
  "SA15n1256:358": "niyataśaktayo bhāvā hi pramāṇapariniṣṭhitasvabhāvāḥ,",
  "SA15n1256:359": "na śaktisāṅkaryaparyanuyogabhājaḥ,",
  "SA15n1256:360": "asadutpattivat sarvatrāsattve'pi hi bījādaṅkurasyaivotpattiḥ,",
  "SA15n1256:361": "tatraiva tasya śakteḥ pramāṇena nirūpaṇāt |",
  "SA15n1256:362": "tathehāpi hutavahākārasya vikalpasya dāhapākādyarthakriyārthinastatsmaraṇavato hutavahaviṣayāyāmeva pravṛttau sāmarthyaṃ pramāṇapratītaṃ kathamatiprasaṅgabhāgi |",
  "SA15n1256:363": "pratyāsatticintāyāṃ ca tāttvikasyāpi vahnerjvaladbhāsvarākāratvaṃ vikalpollikhitasyāpīti,",
  "SA15n1256:364": "tāvatā tatraiva pravartanaśaktirjvalanavikalpasya na jalādau ||",
  "SA15n1256:365": "nanu ca sādṛśyāropeṇa kiṃ svākārasya bāhye svākāre vā bāhyasyāropaḥ |",
  "SA15n1256:366": "ubhayathāpyasaṅgati,",
  "SA15n1256:367": "āropyāropaviṣayayoḥ svākārabāhayayordvayorgrahaṇāsaṃbhavāditi cet |",
  "SA15n1256:368": "na vayamāropeṇa pravṛttiṃ brūmaḥ |",
  "SA15n1256:369": "kiṃ tarhi, svavāsanāparipākavaśādupajāyamānaiva sā buddhirapaśyantyapi bāhayaṃ bāhaye pravṛttimātanotīti viplutaiva saṃsārātmikā ca |",
  "SA15n1256:370": "yat śāstraṃ",
  "SA15n1256:371": "na jñāne tulyamutpattito dhiyaḥ |",
  "SA15n1256:372": "tathāvidhāyāḥ",
  "SA15n1256:373": "iti | tasmānna rūpyādivadāropadvāreṇa pravṛttirapi tu tathāvidhākārotpattipratibaddhaśaktiniyamāt |",
  "SA15n1256:374": "na ca vicārakasya vastvadarśananiścayādapravṛttiḥ saṅgacchate |",
  "SA15n1256:375": "darśane'pi hi pravṛttirarthakriyārthitayā |",
  "SA15n1256:376": "arthakriyāprāptiśca vastusattāniyame |",
  "SA15n1256:377": "sa ca niyamo yathā darśanād vastupratibandhakṛtaḥ,",
  "SA15n1256:378": "tathā vikalpaviśeṣādapi pāramparyeṇa vastuprativastupratibandhakṛta ityadarśane'pi adhyavasāyāt pravṛttiryujyata iti nānumānamanavasthitam |",
  "SA15n1256:379": "etena tacca na pratīyate,",
  "SA15n1256:380": "tena cābhedābhāsanamityupālambho'saṃbhavītyupadarśitam,",
  "SA15n1256:381": "apratibhāse'pi pravṛttiviṣayīkaraṇamityabhedādiniṣṭhāyā darśitatvāt |",
  "SA15n1256:382": "tasmādavicāraramaṇīyo'tasmiṃstadgraha eva bhrāntirāropāparanāmā,",
  "SA15n1256:383": "tatkṣayaśca mokṣa iti yuktam |",
  "SA15n1256:384": "yadāhurguravaḥ",
  "SA15n1256:385": "tasmātpravṛtterākṣepe vikalpākārajanmani |",
  "SA15n1256:386": "mato jalādyāropo'pi satyāsatyasamaśca saḥ ||",
  "SA15n1256:387": "tato yadyapi tattvena nāropo nāma kasyacit |",
  "SA15n1256:388": "vyavahārakṛtastveṣa pratiṣeddhuṃ na śakyate ||",
  "SA15n1256:389": "marīcau jalavad yāvadanātmanyātmakalpanam |",
  "SA15n1256:390": "bhrama eva hi saṃsāro nirvāṇaṃ tattvasaṃsthitiḥ ||",
  "SA15n1256:391": "tataśca yāvanna vicārasaṃbhavo",
  "SA15n1256:392": "bhavo'yamanyaḥ śama ityayaṃ nayaḥ |",
  "SA15n1256:393": "vicāralīlālalite tu mānase",
  "SA15n1256:394": "bhavaḥ śamo vā ka iheti kathyatām ||",
  "SA15n1256:395": "tathā āryamaitreyanāthapādā api",
  "SA15n1256:396": "na cāntaraṃ kiṃcana vidyate'nayoḥ",
  "SA15n1256:397": "sadarthavṛttyā śamajanmanoriha |",
  "SA15n1256:398": "tathāpi janmakṣayato vidhīyate",
  "SA15n1256:399": "śamasya lābhaḥ śubhakarmakāriṇām ||",
  "SA15n1256:400": "āryanāgārjunapādāśca",
  "SA15n1256:401": "nirvāṇaṃ ca bhavaścaiva dvayameva na vidyate |",
  "SA15n1256:402": "parijñānaṃ bhavasyaiva nirvāṇamiati kathyate ||",
  "SA15n1256:403": "iti sarvaireva prakāśairaviparītasvarūpasaṃvedane'pi bhrāntivyavasthāsaṃbhavādasti saṃsāraḥ ||",
  "SA15n1256:404": "yadapyuktaṃ vikalpasyāviṣayaśca bāhyam grahaṇaṃ cāsya śabdena saṃyojyeti vikalpatvamapi duryojam,",
  "SA15n1256:405": "ātmani ca śabdayojanā nāstīti vikalpo nāma nāstyeva,",
  "SA15n1256:406": "tatkasya vikalpacinteti |",
  "SA15n1256:407": "atrabhidhīyate |",
  "SA15n1256:408": "ihāgniratretyadhyavasāyo yathā kāyikīṃ vṛttiṃ prasūte tathāgnirmayā pratīyata iti vācikīmapi prasūte,",
  "SA15n1256:409": "etadākārānuvyavasāyarūpāṃ mānasīmapi prasavati |",
  "SA15n1256:410": "evaṃ ca sati yathā vikalpenāyamartho gṛhīta iti niścayaḥ,",
  "SA15n1256:411": "tathā śabdena saṃyojya gṛhīta ityapi,",
  "SA15n1256:412": "arthākāraleśavacchabdākārasyāpi sphuraṇāt |",
  "SA15n1256:413": "tasmādarthagrahābhimānavān mānavastāvadabhidhānasaṃyuktagrahaṇābhimānavānapītyavasāyānurodhādeva vikalpavyavasthā na tattvataḥ |",
  "SA15n1256:414": "yadāhurguravaḥ",
  "SA15n1256:415": "na śabdaiḥ saṃsargaḥ kvacidapi bahirvā manasi vā-",
  "SA15n1256:416": "kṣarākārākīrṇaḥ sphurati punararthākṛtilavaḥ |",
  "SA15n1256:417": "ubhāvapyākārau yadapi dhiya evādhyavasiti-",
  "SA15n1256:418": "rvidhatte tau bāhye vacasi ca vikalpasthitirataḥ ||",
  "SA15n1256:419": "abhāne pratibhāne vā na cāropo'pi kasyacit |",
  "SA15n1256:420": "pratītyotpādabhedena vyavasthāmātramīdṛśam ||",
  "SA15n1256:421": "nirvikalpādvikalpasya bhāve leśānukāriṇaḥ |",
  "SA15n1256:422": "saṅketakārivacanād buddhyākāre viśeṣiṇi ||",
  "SA15n1256:423": "saṅketaḥ kṛta ityāsthā tādṛk śabdaśrutau punaḥ |",
  "SA15n1256:424": "pravṛttyākṣepabuddhyātmabhāve vācyavyavasthitiḥ ||",
  "SA15n1256:425": "iti |",
  "SA15n1256:426": "tasmād vastu vā ghaṭapaṭādi sandigdhavastu vā sādhakabādhakātikrāntam,",
  "SA15n1256:427": "avastu vātmadikkālākṣaṇikādikamadhyavasitamiti,",
  "SA15n1256:428": "apratibhāse'pi pravṛttiviṣayīkṛtamityarthaḥ |",
  "SA15n1256:429": "ayameva cāropaikīkaraṇādhyavasāyābhedagrahādīnāmarthaḥ sarvatra śāstre boddhavyaḥ |",
  "SA15n1256:430": "tasmādadhyavasāyasyākāraviśeṣayogādagṛhīte'pi pravartanayogyatā nāma yo dharmastayā bāhyādhyavasāyayorgrāhyagrāhakabhāvaścet saṃvṛttyā duṣpariharaḥ,",
  "SA15n1256:431": "tadā viṣayiviṣayabhāvo'pi labdha ityadhyavasāyamātreṇa viṣayaviṣayitvamuktamiti yuktam |",
  "SA15n1256:432": "yadāha alaṅkārakāraḥ",
  "SA15n1256:433": "kathaṃ tadviṣayatvaṃ tatra pravartanāditi |",
  "SA15n1256:434": "etena yaduktam kathamavasīyamānastayātmārtho na prakāśyata ityādi,",
  "SA15n1256:435": "tannirastam,",
  "SA15n1256:436": "tadaprakāśe'pi tadadhyavasāyasya vyavasthāpitatvāt |",
  "SA15n1256:437": "asati cārthe sā na syādityapyayuktam,",
  "SA15n1256:438": "ātmāderadhyavaseyasya pratibhāsapratikṣepe buddhyā saha tādātmyābhāvāt |",
  "SA15n1256:439": "na ca sarvākāraniścayaprasaṅgadoṣaḥ saṅgataḥ |",
  "SA15n1256:440": "sarvākāraniścayo hi sarveṣvākāreṣu pravṛttikārakatvātmā niruktaḥ,",
  "SA15n1256:441": "na caikākārollekhino vikalpasyākārāntare pravartanaśaktiranubhavaviṣaya iti kutaḥ śabdapramāṇāntarānapekṣeti yuktam |",
  "SA15n1256:442": "tatra nirvikalpakaṃ spaṣṭapratibhāsatvād grāhakaṃ vyavasthāpyate |",
  "SA15n1256:443": "vikalpastu spaṣṭaikavyāvṛttyullekhādāropakādivyavahārabhājanam |",
  "SA15n1256:444": "yathā ca bāhye sati kvacid bhramavyavasthā tathāntarnaye'pi sarvatra |",
  "SA15n1256:445": "kevalaṃ bahirmukhapravṛtyapekṣayā kriyamāṇo nātmani kaścid bhrama ityuktaṃ bhavati |",
  "SA15n1256:446": "na ca gosvalakṣaṇaprakāśāvakāśaḥ,",
  "SA15n1256:447": "svākārasyaiva sphuraṇāt,",
  "SA15n1256:448": "svalakṣaṇe ca saṃketāyogāt |",
  "SA15n1256:449": "vikalpikaiva na syāditi tu svarūpāpekṣayā siddhasādhanam |",
  "SA15n1256:450": "bāhyāpekṣayā tvadhyavasāyavad vikalpikaiva sā buddhistathā |",
  "SA15n1256:451": "tasmādaśeṣagovyaktisādhāraṇena gotvena gobuddhiralīkena sābhilāpena viplavāt prakhyātīti tathā prakhyānamasyā gavāvasāya ityeṣṭavyamityapi neṣṭavyameva,",
  "SA15n1256:452": "caraṇamardanādinā pratyavasthāne'pi yuktiśāstrabahirbhūtatvādetadabhāve'pi kathitadoṣapradhvaṃsāt |",
  "SA15n1256:453": "na hi vikalpabuddhāvalīkākārasphuraṇameva bāhyasyādhyabasāya iti kācidarthasaṅgatiḥ,",
  "SA15n1256:454": "arthasyeti saṃbandhānupapatte |",
  "SA15n1256:455": "buddheratra kramābhāvāt pratyakṣataiva,",
  "SA15n1256:456": "kathamadhyavasāyaḥ |",
  "SA15n1256:457": "apratibhāsamānasyāpi svalakṣaṇasya bhrāntyāvasāyāditi tu na budhyāmahe |",
  "SA15n1256:458": "avasāyena hi tadvitisparśe pratibhāsaḥ ko'paraḥ |",
  "SA15n1256:459": "tadvittāvapyaspaṣṭatvādadhyavasāya ityapyayuktam,",
  "SA15n1256:460": "tadrūpavittāvaspaṣṭatvasyaivābhāvāt |",
  "SA15n1256:461": "jāto nāmāśrayo'nyonyaścetasāṃ tasya vastunaḥ |",
  "SA15n1256:462": "ekasyaiva kuto rūpaṃ bhinnākārāvabhāsi yat ||",
  "SA15n1256:463": "iti ācāryaḥ smaryatām |",
  "SA15n1256:464": "na ca tadāsau bhrāntirbhavitumarhati,",
  "SA15n1256:465": "vastusvarūpasyaiva nirbhāsāt ||",
  "SA15n1256:466": "alīkavṛtteriti cet |",
  "SA15n1256:467": "saivāstu |",
  "SA15n1256:468": "bāhyasyāsphurato'dhyavasāyaḥ katham |",
  "SA15n1256:469": "saiva sa iti cet |",
  "SA15n1256:470": "alīkamidamiti viduṣo bāhyādhyavasāyavyasthābhāvāt,",
  "SA15n1256:471": "bāhyāsphuraṇāt tadapratibaddhatvācca |",
  "SA15n1256:472": "pratibandhe'pi tasyepi syāt,",
  "SA15n1256:473": "na punastadadhyavasāyaḥ,",
  "SA15n1256:474": "tadasphuraṇasphuraṇayorapi tadayogādityalamatinirbandhena |",
  "SA15n1256:475": "tadevamapratibhāsino'pi vipakṣādadhyavasāyamātrasiddhādeva vyāvṛtto doṣatrayanirmuktaḥ prakāśamānatātmako heturyāvatprakāśāvadhijñānātmakacitrākāracakrasyaikatvaṃ sādhayatyeva ||",
  "SA15n1256:476": "yadāhurguravaḥ",
  "SA15n1256:477": "bhāsate yattadekaṃ tadyathā citre sitākṛtiḥ |",
  "SA15n1256:478": "bhāsate cākhilaṃ citraṃ pītaśītasukhādikam ||",
  "SA15n1256:479": "nātrāsiddhiḥ prakāśasya citre dharmiṇi darśanāt |",
  "SA15n1256:480": "na ca sādhyaviyuktatvaṃ dṛṣṭāntasyāpi dṛśyate ||",
  "SA15n1256:481": "ekaikāṇunimagnatvāt saṃvittirna parasparam |",
  "SA15n1256:482": "na caikāṇuprakāśo'sti sthūlameva sphuratyataḥ ||",
  "SA15n1256:483": "bāhyāṇūnāṃ pratībhāso buddhirekā sthavīyasī |",
  "SA15n1256:484": "jñānāṇūnāṃ ka ekastu pratibhāso bhaviṣyati ||",
  "SA15n1256:485": "tasmāt sthūlatayā vyāpto nirbhāsastannivṛttitaḥ |",
  "SA15n1256:486": "nivartamāno'nekasmādekatve viniyamyate ||",
  "SA15n1256:487": "yathā sajātīyamatād bhāgādbhedanirākriyā |",
  "SA15n1256:488": "anābhāsaprasaṅgena vijātīyamatāt tathā ||",
  "SA15n1256:489": "tannāstu sādhyo dṛṣṭānto na ca śaṅkāviparyaye |",
  "SA15n1256:490": "ato nirdoṣato hetościtrādvaitavyavasthitiḥ ||",
  "SA15n1256:491": "saṃgrahaślokaśca",
  "SA15n1256:492": "ekatvena yathāptimānabhimato bhāsastathā vyāpyate",
  "SA15n1256:493": "sthaulyenāpyaṇuśo na hi kvacididaṃ svapne'pi nirbhāsanam |",
  "SA15n1256:494": "tena pratyaṇubhedanetyuparataṃ tadvyāpakasyātyayā-",
  "SA15n1256:495": "dekatvena parītamākṛticayaścāyaṃ vinirbhāsate ||",
  "SA15n1256:496": "iti ||",
  "SA15n1256:497": "nanu cātra dṛṣṭāntadārṣṭāntikayorubhayamātrāpyekatvaṃ pratyakṣato'numānācca viruddhadharmādhyāsalakṣaṇāt pratihatam,",
  "SA15n1256:498": "tat kathamanumānādekatvasiddhiriti cet |",
  "SA15n1256:499": "ucyate |",
  "SA15n1256:500": "yadetat pratyakṣaṃ bhedasādhakamupanīyate,",
  "SA15n1256:501": "tat kiṃ nīlādīnāmanātmabhūtamātmabhūtaṃ vā |",
  "SA15n1256:502": "prathamapakṣe,",
  "SA15n1256:503": "āstāṃ tāvadeṣāmato bhedasiddhiḥ,",
  "SA15n1256:504": "sattāmātramapi na sidhyet |",
  "SA15n1256:505": "sa hi nīlādiko'rtho jaḍo vijñānāntarātmālīkasvabhāvo vā svīkartavyaḥ |",
  "SA15n1256:506": "triṣvapi pakṣeṣu prakāśyaprakāśakabhāvābhāvaḥ |",
  "SA15n1256:507": "tathā hi jñānasya prakāśakatvaṃ nāma kiṃ vidyamānatvaṃ vyāpārāveśo vā |",
  "SA15n1256:508": "prathamapakṣe sarvasarvadarśitvaprasaṅgaḥ,",
  "SA15n1256:509": "sarvapuruṣajñānavidyamānatāyāḥ sarvaṃ pratyaviśiṣṭatvāt |",
  "SA15n1256:510": "tathā nīlādibhirapi jñānasya grahaṇaprasaṅgaḥ,",
  "SA15n1256:511": "teṣāmapi vidyamānatvalakṣaṇagrāhakatvasaṃbhavāt ||",
  "SA15n1256:512": "atha jñānatve sati vidyamānatvamiti saviśeṣaṇaṃ lakṣaṇamucyate |",
  "SA15n1256:513": "tat kiṃ nīlādīnāmajñānatve kośapānamāyuṣmatā kartavyam,",
  "SA15n1256:514": "yena sattāmātreṇa samasamayaṃ sphuratorvijñānanīlādyoḥ pratijñāmātrādekasya jaḍatvālīkatvabādhyatvāprakāśatvādi vyavasthāpyate |",
  "SA15n1256:515": "atha dvitīyastadā sa kiṃ vyāpāraḥ pratyakṣasyātmā jñānāntaram,",
  "SA15n1256:516": "arthasyātmārthāntaraṃ vā syāt |",
  "SA15n1256:517": "prathamavikalpe svātmani kāritravirodhaḥ |",
  "SA15n1256:518": "dvitīyapakṣe jñānāntaraṃ yadyanyaviṣayam arthasya na kiñcit |",
  "SA15n1256:519": "tadviṣayatvaṃ cādyāpi na siddham,",
  "SA15n1256:520": "tatpratyāsattereva cintyamānatvāt ||",
  "SA15n1256:521": "tṛtīye punaḥ saṅkalpe nīlādikaṃ kṛtameva syāt,",
  "SA15n1256:522": "na prakāśitam,",
  "SA15n1256:523": "tailavartyādibhiriva pradīpaḥ |",
  "SA15n1256:524": "prakāśastu svayameva |",
  "SA15n1256:525": "tathā ca jñānāntaratvāt santānāntaravadapratibhāsaprasaṅgaḥ |",
  "SA15n1256:526": "caturthe tu vikalpe arthāntare kṛte nīlādikaṃ tadavasthameva |",
  "SA15n1256:527": "na cānātmaprakāśanasāmarthyaṃ jñānasya svīkartumucitam,",
  "SA15n1256:528": "vyāpāravat prakāśanasyāpyevaṃ nirākartavyatvāt |",
  "SA15n1256:529": "na cāgnidhūmayoḥ kāryakāraṇabhāva iva jñānajñeyayorapi svābhāviko grāhyagrāhakabhāvo vaktavyaḥ,",
  "SA15n1256:530": "pramāṇasiddhakāryakāraṇabhāvavad grāhyagrāhakasvarūpayoradyāpi nirvaktumaśakyatvāditi kva nīlādivārtāpi yadbhedasiddhipratyāśā pratyakṣataḥ sampadyate ||",
  "SA15n1256:531": "athātmabhūtaṃ tat pratyakṣamiti dvitīyaḥ pakṣaḥ,",
  "SA15n1256:532": "tadātmasvasaṃvedanameva bhedasādhakamabhyupagataṃ bhavet |",
  "SA15n1256:533": "tacca yadi pratyākāraṃ bhinnaṃ tadā sarveṣāṃ svasvarūpanimagnatvāccitraprakāśapraṇāśaprasaṅga ityuktam |",
  "SA15n1256:534": "athaitaddoṣabhayāt sarveṣāmākārāṇāmekatvameva svabhāvabhūtaṃ svasaṃvedanamiṣyate,",
  "SA15n1256:535": "tadaitadeva citrādvaitaṃ vijñānamucyate,",
  "SA15n1256:536": "yadanekābhimatānāṃ sahopalabdhānāṃ nīlasukhādyākārāṇāṃ svabhāvabhūtākhaṇḍasvasaṃvedanapratyakṣaṃ nāma |",
  "SA15n1256:537": "yadāhurguravaḥ",
  "SA15n1256:538": "bhramābhramākalpanakalpanāni,",
  "SA15n1256:539": "śātāsitādīnyakhilākṣajāni |",
  "SA15n1256:540": "jñānānyabhinnāni sahopalabdheḥ,",
  "SA15n1256:541": "pūrvāparatvaṃ tu na vedyameva || iti |",
  "SA15n1256:542": "tadevaṃ dṛṣṭāntadārṣṭāntikayorubhayatrāpi svasaṃvedanapratyakṣasiddhamekatvamavidyāvaśād vipratipattau satyāmanumānataḥ sādhyate |",
  "SA15n1256:543": "ata eva svasaṃvedanapratyakṣādanumānācca ekatvasiddhau na pratyakṣāntaram |",
  "SA15n1256:544": "nāpi viruddhadharmādhyāsalakṣaṇamanumānaṃ bhedasādhanāya prāptāvasaram,",
  "SA15n1256:545": "bhedagrāhakasya bhinnasya pratyakṣasyoktakrameṇāprāmāṇyāt,",
  "SA15n1256:546": "pakṣasya pratyakṣādibādhitatvāt |",
  "SA15n1256:547": "nanu brūyānnāma kiñcit,",
  "SA15n1256:548": "tathāpi pratibhāsabhedād bheda eva,",
  "SA15n1256:549": "na hi dṛṣṭe'nupapannaṃ nāmeti cet |",
  "SA15n1256:550": "hanta 1 pratibhāsaśabdena kimabhipretam,",
  "SA15n1256:551": "kimākāracakraṃ sphuraṇaṃ vā |",
  "SA15n1256:552": "tatra yadi prathamaḥ pakṣaḥ,",
  "SA15n1256:553": "tadā bāhye'rthe pratyetavye buddhyākāraḥ pramāṇam |",
  "SA15n1256:554": "tathācākārabhedo vyavahartavya eva |",
  "SA15n1256:555": "anyathā bāhyabhedo na sidhyet |",
  "SA15n1256:556": "yadā punarākāracakrameva prameyam svasaṃvedanaṃ ca pramāṇaṃ tadā tenaiva nīlādīnāṃ svabhāvabhūtenākhaṇḍātmanā ekīkṛtānāṃ kathamapramādī bhedamācakṣīta |",
  "SA15n1256:557": "dvitīyapakṣe tu sphuraṇaṃ svabhāvabhūtākhaṇḍasvasaṃvedanamevoktamiti |",
  "SA15n1256:558": "tathāpi kathaṃ bhedastasmād yathordhvamindriyapratyakṣataḥ kṣaṇabhede pratīte'pyavidyāvaśādekatvādhyavasāyaḥ tathā tiryaksvasaṃvedanapratyakṣeṇākārābhede'dhigate'pyavidyāvaśādeva bhedāvasāyaḥ ||",
  "SA15n1256:559": "yadyevaṃ viruddhadharmādhyāsato vijñānākāracakravad vyāpto'pi na bhidyeteti cet |",
  "SA15n1256:560": "na, bāhye dharmiṇyanekatvasya sādhyasya pratyakṣādyabādhitatvāt |",
  "SA15n1256:561": "buddhyākārakadambake tūktakrameṇa svasaṃvedanādisiddhaikatve'nekatvasya pratyākhyānād bādhakāvatāra eva nāsti |",
  "SA15n1256:562": "tasmād vijñānatve satīti hetuviśeṣaṇaṃ kartavyam yena bāhyasyaiva bhedaḥ sidhyati ||",
  "SA15n1256:563": "nanu yadi vijñānātmakaṃ vicitrākāracakramekaṃ tadā nīlākāra eva pītādyākāravṛndaṃ praviśet |",
  "SA15n1256:564": "tathā prakāśākāracakrayorabhedo vyaktisāmānyavat prakāśa eva,",
  "SA15n1256:565": "ākāracakrameva vā syāditi cet |",
  "SA15n1256:566": "asadetat |",
  "SA15n1256:567": "tathā hi dvayorapyanayoḥ prasaṅgaviparyayayoḥ bhedaḥ,",
  "SA15n1256:568": "sa ca bāhyārthavāda eva yujyate,",
  "SA15n1256:569": "tatra bhedagrāhakasyendriyapratyakṣasyeṣṭatvāt |",
  "SA15n1256:570": "vijñānavāde tvanātmaprakāśābhāvāt svasaṃvedanamevaikaṃ pramāṇam |",
  "SA15n1256:571": "tato'pi viparyayasya bhedasya siddheḥ prasaṅgo'pyasaṅgataḥ ityadvaitameva |",
  "SA15n1256:572": "kiṃ ca evaṃ sthūlanīlādyākāro'pi paramāṇumātre praviśedityapratibhāsaṃjagadāpadyeta |",
  "SA15n1256:573": "asti ca pratibhāsaḥ |",
  "SA15n1256:574": "tasmād yathāvasthitānāmevākārāṇāmakhaṇḍasvasaṃvedanātmataivaikatvam,",
  "SA15n1256:575": "na bhedo na saṃkocaḥ svīkartavyo'pratibhāsaprasaṅgāt |",
  "SA15n1256:576": "tathā kṛtakatvasyānityatvavastutvādibhirabhede kṛtakatvamevānityatvameva vā syādityapi prasaṅgo vaktavya āpadyeta,",
  "SA15n1256:577": "sāmānyavyaktyoriva tayorvastuto'bhedo'khaṇḍātmatvāt ||",
  "SA15n1256:578": "vyāvṛttibheda eva paramiti cet |",
  "SA15n1256:579": "yadyevaṃ prakāśanīlādyorapyayameva kramo jāgartītyekāvaśeṣaprasaṅgo bālapralāpaḥ |",
  "SA15n1256:580": "tadevaṃ bāhyaṃ na naśyati bhidāṇutayāpi sattvā-",
  "SA15n1256:581": "darthaktriyāvirahasaṃkaratātmabhede |",
  "SA15n1256:582": "buddhistu naśyati bhidaiva vidaiva sattvā-",
  "SA15n1256:583": "ccitrāpyato na bhidameti kimatra kurmaḥ ||",
  "SA15n1256:584": "nanu deśavitānāptirnātmāntaraviyoginaḥ |",
  "SA15n1256:585": "deśavitānahānau na bhāsa ityapi śakyate ||",
  "SA15n1256:586": "iti cet |",
  "SA15n1256:587": "na svātmāntaramanyātmā sa bāhyasyaiva yujyate |",
  "SA15n1256:588": "buddheḥ svavittiniṣṭhāyāḥ yaḥ parastasya kā gatiḥ ||",
  "SA15n1256:589": "hanta tathāpi",
  "SA15n1256:590": "nīlādivattadekaṃ ca kathametat sametu cet |",
  "SA15n1256:591": "nīlamaṃśāntaraṃ caikaṃ kathaṃ tadbhāti saṅgatam ||",
  "SA15n1256:592": "neṣṭaṃ tadapi cet tarhi kvāṇvantarbhidi bhāsanam |",
  "SA15n1256:593": "na parīkṣākṣamaṃ cāṇuḥ kutastasya tadā bhidā ||",
  "SA15n1256:594": "mā bhūdavastubhāvāccet so'pyekatvahatau bhavet |",
  "SA15n1256:595": "nirbhāsādekatāsiddhau svavittervastutā sthitā ||",
  "SA15n1256:596": "na pratītyasamutpādo'nutpādo vāsya bādhakaḥ |",
  "SA15n1256:597": "ekānekaviyoge'pi sphūrtimātreṇa sattvataḥ ||",
  "SA15n1256:598": "kiṃ ca pūrvāparajñānamadvaite yanna vidyate |",
  "SA15n1256:599": "pratītyotpannatā tasmādasiddherapyasādhanam ||",
  "SA15n1256:600": "anutpādo'pyanekānto'kāryakāraṇarūpakam |",
  "SA15n1256:601": "hāne'pi hetuphalayoḥ sphuradrūpaṃ kva gacchatu ||",
  "SA15n1256:602": "ekānekatayā vastuvyāptiḥ siddhā yadi kvacit |",
  "SA15n1256:603": "sarvaśūnyatvasamaye heturiṣṭavighātakṛt ||",
  "SA15n1256:604": "atha lokapra(si)",
  "SA15n1256:605": "ddhau ca na sarvalokakalpitam |",
  "SA15n1256:606": "vastuvyavasthā śaraṇaṃ kiṃ tu mānena saṅgatam ||",
  "SA15n1256:607": "na cādhyakṣānumānābhyāmanaṅgaṃ kvacidīkṣitam |",
  "SA15n1256:608": "yasya rāśiranekaṃ syānnāpi vastu ca kiñcina ||",
  "SA15n1256:609": "yasya caikataratvābhyāṃ sattvavyāptiḥ sa hanyatām |",
  "SA15n1256:610": "abhrāntavittimātreṇa sattāvādī tu jitvaraḥ ||",
  "SA15n1256:611": " ||samāptaścitrādvaitaprakāśavādo'yam ||",
  "SA15n1256:612": "grāhayaṃ na tasya grahaṇaṃ (na) tena",
  "SA15n1256:613": "jñānāntaragrāhayatāpi śūnyaḥ |",
  "SA15n1256:614": "tathāpi ca jñānamayaḥ prakāśaḥ",
  "SA15n1256:615": "pratyakṣapakṣastu tavāvirāsīt ||"
}