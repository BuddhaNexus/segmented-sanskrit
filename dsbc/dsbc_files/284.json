{
    "284:0": "bhavasaṅakrāntisūtram",
    "284:1": "namassarvabuddhabodhisattvebhyaḥ|",
    "284:2": "1. evaṃ mayā śrutam|",
    "284:3": "ekasmin samaye bhagavān rājagṛhe viharati sma kalantakanivāse veṇuvane mahatā bhikṣusaṅaghena sārdhaṃ dviśatapacāśadbhiḥ bhikṣubhiḥ saṃbahulaiśca bodhisattvamahāsattvaiḥ|",
    "284:4": "atha bhagavānanekaśatasahasraparivāraparivṛtaḥ purato'valokya dharmaṃ deśayati sma|",
    "284:5": "ādau kalyāṇaṃ madhye kalyāṇamavasāne kalyāṇaṃ svarthaṃ suvyajanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ prakāśayati sma||",
    "284:6": "2. tadā magadharājaḥ śreṇyo vimvisāraḥ mahātā rājavibhavena mahatā ca rājabalena rājagṛhānmahānagarānniṣkramya yena veṇuvanaṃ yena ca bhagavān tenopasaṅakramīt|",
    "284:7": "upasaṅakramya bhagavataḥ pādau śirasā abhivandya triḥ pradakṣiṇīkṛtya ekānte atiṣṭhat|",
    "284:8": "ekānte sthitvā magadharājaḥ śreṇyo bimbisāraḥ bhagavantametadavocat|",
    "284:9": "kathaṃ bhagavan kṛtaṃ karma saṃcayaṃ pratirudhya ciraniruddhaṃ maraṇakāla upasthitaṃ manaso'bhimukhībhavati|",
    "284:10": "sūnyeṣu sarvasaṃskāreṣu kathaṃ karmaṇāmavipraṇāśo'sti||",
    "284:11": "3. evamukte bhagavān magadharājaṃ śreṇyaṃ bimbisārametadavocat|",
    "284:12": "tadyathā mahārāja puruṣaḥ suptaḥ svapne janapadakalyāṇyā striyā sārdhaṃ paricaret|",
    "284:13": "sa śayitavibuddhaḥ janapadakalyāṇīṃ tāṃ striyamanusmaret|",
    "284:14": "tatkiṃ manyase mahārāja svapne sā janapadakalyāṇī strī||",
    "284:15": "4. āha! nohīdaṃ bhagavan||",
    "284:16": "5. bhagavānāha! tat kiṃ manyase mahārāja api nu sa puruṣaḥ kiṃ paṇḍitajātīyo bhavet|",
    "284:17": "yaḥ svapne janapadakalyāṇīṃ striyamabhiniviśet||",
    "284:18": "6. āha! nohīdaṃ bhagavan! tatkasya hetoḥ|",
    "284:19": "atyantatayā tu bhagavan svapne janapadakalyāṇī strī na saṃvidyate|",
    "284:20": "nopalabhyate|",
    "284:21": "kutaḥ punaranayā [sārdhaṃ] paricaraṇā|",
    "284:22": "evaṃ vighātasya klamathasya bhāgī syāt||",
    "284:23": "7. bhagavānāha! evameva mahārāja balo'śrutavān pṛthagjanaścakṣuṣā rūpāṇi ddaṣṭvā saumanasyasthānīyāni rūpāṇyabhiniviśet|",
    "284:24": "abhiniviṣṭa anurajyate|",
    "284:25": "anuraktaḥ saṃrajyate|",
    "284:26": "saṃrakto rāgajaṃ dveṣajaṃ mohajaṃ karma kāyavāṅmanobhirabhisaṃskaroti|",
    "284:27": "tacca karma abhisaṃskṛtaṃ nirudhyate|",
    "284:28": "niruddhaṃ na pūrvāṃ diśaṃ niśritya tiṣṭhati|",
    "284:29": "na dakṣiṇām|",
    "284:30": "na paścimām|",
    "284:31": "nottarām|",
    "284:32": "nordhvam|",
    "284:33": "nādhaḥ|",
    "284:34": "na vidiśaṃ niśritya tiṣṭhati|",
    "284:35": "tat karma kadācinmaraṇa kālasamaya upasthite tatsabhāgasya karmaṇaḥ kṣayāt caramavijñāne niruddhe manaso'bhimukhībhavati|",
    "284:36": "tadyathāpi nāma suptaśayitavibuddhasya janapadakalyāṇi strī|",
    "284:37": "evam hi mahārāja caramavijñānaṃ nirudhyate|",
    "284:38": "aupapattyaṃśikaṃ prathamavijñānaṃ utpadyate|",
    "284:39": "yadi vā deve|",
    "284:40": "yadi vā mānuṣe|",
    "284:41": "yadi vāsure|",
    "284:42": "yadi vā narakeṣu |",
    "284:43": "yadi vā tiryagyoniṣu|",
    "284:44": "yadi vā preteṣu|",
    "284:45": "tasya ca mahārāja prathamavijñānasya samanantaraniraddhasya tatsabhāgā cittasaṃtatiḥ pravartate|",
    "284:46": "yatra vipākasya pratisaṃvedanā prajñāyate|",
    "284:47": "tatra mahārāja na kaściddharmaḥ asmāt lokātparalokaṃ saṅkrāmati|",
    "284:48": "cyutyupapattī ca prajñāyete|",
    "284:49": "tatra mahārāja yaścaramavijñānasya nirodhaḥ|",
    "284:50": "sā cyutiriti saṃjñā|",
    "284:51": "yaḥ prathamavijñānasya prādurbhāvaḥ|",
    "284:52": "sopapattiriti|",
    "284:53": "caramavijñānaṃ mahārāja nirodhe'pi na svacidgacchati|",
    "284:54": "aupapattyaṃśikaṃ prathamavijñānamutpāde'pi na kutaścidāgacchati|",
    "284:55": "tat kasya hetoḥ|",
    "284:56": "svabhāvarahitatvāt|",
    "284:57": "tatra mahārāja caramavijñānaṃ caramavijñānena śūnyam|",
    "284:58": "cyutiścayutyā śūnyā|",
    "284:59": "karma karmaṇā śūnyam|",
    "284:60": "prathamavijñānaṃ prathamavijñānena śūnyam|",
    "284:61": "upapattirupapattyā śūnyā|",
    "284:62": "karmaṇāmavipraṇāśaścaprajñāyate|",
    "284:63": "prathamavijñānasya mahārāja aupapattyaṃśikasya samanantaraniruddhasya nirantarā cittasantatiḥ pravartate|",
    "284:64": "yatra vipākasya pratisaṃvedanī prajñāyate|",
    "284:65": "evaṃ bhagavānāha|",
    "284:66": "sugata evamuktvā anyadevamavocat śāstā||",
    "284:67": "8. sarvametannāmamātraṃ saṃjñāmātre pratiṣṭhitam|",
    "284:68": "abhidhānātpṛthakbhūtamabhidheyaṃ na vidyate||",
    "284:69": "9.yena yena hi nāmnā vai yo yo dharmo'bhilapyate|",
    "284:70": "nāsau saṃvidyate tatra dharmāṇāṃ sā hi dharmatā||",
    "284:71": "10. nāmnā hi nāmatā śūnyā nāmnā nāma na vidyate|",
    "284:72": "anāmakāḥ sarvadharmā nāmna tu paridīpitāḥ||",
    "284:73": "11. ime dharmā asantaśca kalpanāyāḥ samuddhitāḥ|",
    "284:74": "sāpyatra kalpanā śūnyā yayā śūnyā vikalpitāḥ||",
    "284:75": "12. cakṣūrūpaṃ paśyatīti samyagdraṣṭrā yaducyate|",
    "284:76": "mithyāśraddhastha lokasya tatsatyaṃ saṃvṛtīritam||",
    "284:77": "13. sāmagrayā darśanaṃ yatra prakāśayati nāyakaḥ|",
    "284:78": "prāhopacārabhūmiṃ tāṃ paramārthasya buddhimān||",
    "284:79": "14. na cakṣūḥ prekṣate rūpaṃ mano dharmānna vetti ca|",
    "284:80": "etattu paramaṃ satyaṃ yatra loko na gāhate||",
    "284:81": "15. evamavocadbhagavān|",
    "284:82": "magadhadeśarājaḥ śreṇyaḥ bimbisāraḥ te bodhisattvāste ca bhikṣavaḥ sadevamānuṣāsuragandharvaśca loko muditvā bhagavato bhāṣitamabhyanandan||",
    "284:83": "āryabhavasaṅkrāntirnāma mahāyānasūtraṃ saṃpūrṇam|"
}