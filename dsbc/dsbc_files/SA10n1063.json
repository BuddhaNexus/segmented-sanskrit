{
  "SA10n1063:0": "svabhāvaparīkṣā pañcadaśamaṃ prakaraṇam |",
  "SA10n1063:1": "atrāha -vidyata eva bhāvānāṃ svabhāvaḥ,",
  "SA10n1063:2": "tanniṣpādakahetupratyayopādānāt |",
  "SA10n1063:3": "iha yannāsti na tasya niṣpādakahetupratyayopādānamasti yathā khapuṣpasya |",
  "SA10n1063:4": "upādīyante ca bījāvidyādayo hetupratyayā aṅkarasaṃskārādīnāṃ niṣpādakāḥ ,",
  "SA10n1063:5": "ityato vidyata eva bhāvasvabhāva iti |",
  "SA10n1063:6": "ucyate |",
  "SA10n1063:7": "yadi bhāvānāṃ saṃskārāṅkurādīnāṃ svabhāvo'sti,",
  "SA10n1063:8": "kimidānīṃ vidyamānānāṃ hetupratyayaiḥ prayojanam |",
  "SA10n1063:9": "yathā vartamānībhūtānāṃ saṃskārāṅkurādīnāṃ bhūyoniṣpattaye avidyābījādīnāmupādānaṃ kriyate evamanyadapi tadutpattaye na kartavyaṃ syāt,",
  "SA10n1063:10": "tatsvabhāvasya vidyamānatvāditi pratipādayannāha -",
  "SA10n1063:11": "na saṃbhavaḥ svabhāvasya yuktaḥ pratyayahetubhiḥ |",
  "SA10n1063:12": "atha syāt - naivotpādātpūrvaṃ kasyacidbhāvasya svabhāvo'sti yato'sya vidyamānatvādutpatti vaiyarthyaṃ syāt,",
  "SA10n1063:13": "kiṃ tarhi utpādātpūrvamavidyamānasyaiva svabhāvasya hetupratyayān pratītya paścādutpādo bhavatīti |",
  "SA10n1063:14": "evamapīṣyamāṇe -",
  "SA10n1063:15": "hetupratyayasaṃbhūtaḥ svabhāvaḥ kṛtako bhavet ||1 ||",
  "SA10n1063:16": "atha syāt - iṣyata eva hetupratyayasaṃbhūtatvātsvabhāvasya kṛtakatvam,",
  "SA10n1063:17": "tasmātkṛtakasyaiva svabhāvasyābhyupagamāt kṛtakatvaprasaṅgo nāsmākaṃ bādhaka iti ,",
  "SA10n1063:18": "etadapi na yuktamityāha -",
  "SA10n1063:19": "svabhāvaḥ kṛtako nāma bhaviṣyati punaḥ katham |",
  "SA10n1063:20": "kṛtakaśceti svabhāvaśceti parasparaviruddhatvādasaṃgatārthametat |",
  "SA10n1063:21": "iha hi svo bhāvaḥ svabhāva iti vyutpatteḥ,",
  "SA10n1063:22": "yaḥ kṛtakaḥ padārthaḥ,",
  "SA10n1063:23": "sa loke naiva svabhāva iti vyapadiśyate,",
  "SA10n1063:24": "tadyathā apāmauṣpyaṃ dhātupiśācapratyayaniṣpāditaḥ karkeṭanādīnāṃ padmarāgādibhāvaśca |",
  "SA10n1063:25": "yastu akṛtakaḥ sa svabhāvaḥ,",
  "SA10n1063:26": "tadyathā agnerauṣṇyaṃ jātānāṃ padmarāgādīnāṃ padmarāgādisvabhāvaśca |",
  "SA10n1063:27": "sa hi teṣāṃ padārthāntaraḥ saṃparkājanitatvātsvabhāva ityucyate |",
  "SA10n1063:28": "tadevamakṛtakaḥ svabhāva iti lokavyavahāre vyavasthite vayamidānīṃ brūmaḥ - yadetadauṣṇyaṃ tadaṣyagneḥ svabhāvo na bhavatīti gṛhyatāṃ kṛtakatvāt ,",
  "SA10n1063:29": "iha maṇīndhanāditya samāgamādaraṇinirdharṣaṇādeśca agnerhetupratyayasāpekṣataiva upalabhyate |",
  "SA10n1063:30": "na ca agnivyatiriktamauṣṇyaṃ saṃbhavati |",
  "SA10n1063:31": "tasmādauṣṇyamapi hetupratyayajanitam,",
  "SA10n1063:32": "tataśca kṛtakam,",
  "SA10n1063:33": "kṛtakatvāccāpāmauṣṇyavat svabhāvo naiva bhavatīti sphuṭamavasīyate ||",
  "SA10n1063:34": "nanu ca gppālāṅganājanaprasiddhametad agnerauṣṇyaṃ svabhāva iti |",
  "SA10n1063:35": "kiṃ khalu asmābhiruktaṃ na prasiddhamiti?",
  "SA10n1063:36": "etattu vayaṃ brūmaḥ - nāyaṃ svabhāvo bhavitumarhati svabhāvalakṣaṇaviyuktatvāt |",
  "SA10n1063:37": "avidyāviparyāsānugamāttu loko niḥsvabhāvameva bhāvajātaṃ sasvabhāvatvena pratipannaḥ |",
  "SA10n1063:38": "yathā hi taimirikāḥ timirapratyayādasantameva keśādisvabhāvaṃ sasvabhāvatvenābhiniviṣṭāḥ,",
  "SA10n1063:39": "evamavidyātimiropahatamatinayanatayā bālā niḥsvabhāvaṃ bhāvajātaṃ sasvabhāvatvenābhiniviṣṭā yathābhiniveśaṃ lakṣaṇamācakṣate agnerauṣṇyaṃ svalakṣaṇam |",
  "SA10n1063:40": "tato'nyatrānupalambhādasādhāraṇatvena svameva lakṣaṇamiti kṛtvā |",
  "SA10n1063:41": "bālajanaprasiddhayaiva ca bhagavatā tadevaiṣāṃ sāṃvṛtaṃ svarūpamabhidharme vyavasthāpitam |",
  "SA10n1063:42": "sādhāraṇaṃ tvanityatvādikaṃ sāmānyalakṣaṇamiti coktam |",
  "SA10n1063:43": "yadā tu vigatāvidyātimirāvadātaprajñācakṣuṣāṃ darśanamapekṣyate,",
  "SA10n1063:44": "tadā vitimiraiḥ taimirikopalabdhakeśādarśanavat bālajanamatiparikalpitānupalabdhasvabhāvairāryaiḥ pura ucyate parahitavyāpāraiḥ,",
  "SA10n1063:45": "nāyaṃ svabhāvo bhāvānāmiti |",
  "SA10n1063:46": "yathoktamāryalaṅkāvatārasūtre -",
  "SA10n1063:47": "keśoṇḍukaṃ yathā mithyā gṛhyate taimirikairjanaiḥ |",
  "SA10n1063:48": "tathā bhāvavikalpo'yaṃ mithyā bālairvikalpyate ||",
  "SA10n1063:49": "na svabhāvo na vijñaptirna ca vastu na cālayaḥ |",
  "SA10n1063:50": "bālairvikalpitā hyete śavabhūtaiḥ kutārkikaiḥ ||iti |",
  "SA10n1063:51": "tathā -",
  "SA10n1063:52": "svabhāvānutpattiṃ saṃdhāya mahāmate mayā sarvadharmā anutpannā ityuktāḥ ||",
  "SA10n1063:53": "iti vistaraḥ ||",
  "SA10n1063:54": "atrāha - yadi khalu idamagnyāderauṣṇyādikaṃ hetupratyayasaṃbhūtatvena kṛtakatvānniḥsvabhāvamityucyate,",
  "SA10n1063:55": "kimidānīṃ tatsvabhāvasya lakṣaṇaṃ kaścāsau svabhāva iti vaktavyam | ucyate -",
  "SA10n1063:56": "akṛtrimaḥ svabhāvo hi nirapekṣaḥ paratra ca ||2 ||",
  "SA10n1063:57": "iha svo bhāvaḥ svabhāva iti yasya padārthasya yadātmīyaṃ rūpaṃ tattasya svabhāva iti vyapadiśyate |",
  "SA10n1063:58": "kiṃ ca kasyātmīyaṃ yadyasyākṛtrimam,",
  "SA10n1063:59": "yattu kṛtrimaṃ na tattasyātmīyaṃ tadyathā apāmauṣṇyam |",
  "SA10n1063:60": "yacca yasyāyattaṃ tadapi tadātmīyaṃ tadyathā sve bhṛtyāḥ,",
  "SA10n1063:61": "svāni dhanāni |",
  "SA10n1063:62": "yattu yasya parāyattaṃ na tattasyātmīyaṃ tadyathā tāvatkālikāyācitakamasvatantram |",
  "SA10n1063:63": "yataścaivaṃ kṛtrimasya parasāpekṣasya ca svabhāvatvaṃ neṣṭam,",
  "SA10n1063:64": "ata eva auṣṇyamagnerhetupratyayapratibaddhatvātpūrvaṃmabhūtvā paścādutpādena kṛtakatvānna svabhāva iti yujyate |",
  "SA10n1063:65": "yataścaitadevam,",
  "SA10n1063:66": "ato yadevāgneḥ kālatraye'pyavyabhicāri nijaṃ rūpamakṛtrimam,",
  "SA10n1063:67": "pūrvamabhūtvā paścādyanna bhavati,",
  "SA10n1063:68": "yacca hetupratyayasāpekṣaṃ na bhavati apāmauṣṇyavat pārāvāravat dīrghahrasvavadvā,",
  "SA10n1063:69": "tat svabhāva iti vyapadiśyate |",
  "SA10n1063:70": "kiṃ khalu agneḥ taditthaṃ svarūpamasti?",
  "SA10n1063:71": "na tadasti, na cāpi nāsti svarūpataḥ |",
  "SA10n1063:72": "yadyapi evam,",
  "SA10n1063:73": "tathāpi śrotṛṇāmuttrāsaparivarjanārthaṃ saṃvṛtyā samāropya tadastīti brūmaḥ |",
  "SA10n1063:74": "yathoktaṃ bhagavatā -",
  "SA10n1063:75": "anakṣarasya dharmasya śrutiḥ kā deśanā ca kā |",
  "SA10n1063:76": "śrūyate deśyate cāpi samāropādanakṣaraḥ ||iti |",
  "SA10n1063:77": "ihāpi ca vakṣyati-",
  "SA10n1063:78": "śūnyamiti na vaktavyamaśūnyamiti vā bhavet |",
  "SA10n1063:79": "ubhayaṃ nobhayaṃ ceti prajñaptyarthaṃ tu kathyate ||",
  "SA10n1063:80": "yadi khalu tadadhyāropādbhavadbhirastītyucyate,",
  "SA10n1063:81": "kīdṛśaṃ tat?",
  "SA10n1063:82": "yā sā dharmāṇāṃ dharmatā nāma,",
  "SA10n1063:83": "saiva tatsvarūpam |",
  "SA10n1063:84": "atha keyaṃ dharmāṇāṃ dharmatā?",
  "SA10n1063:85": "dharmāṇāṃ svabhāvaḥ |",
  "SA10n1063:86": "ko'yaṃ svabhāvaḥ ? prakṛtiḥ |",
  "SA10n1063:87": "kā ceyaṃ prakṛtiḥ?",
  "SA10n1063:88": "yeyaṃ śūnyatā |",
  "SA10n1063:89": "keyaṃ śūnyatā?",
  "SA10n1063:90": "naiḥsvābhāvyam |",
  "SA10n1063:91": "kimidaṃ naiḥsvābhāvyam? tathatā |",
  "SA10n1063:92": "keyaṃ tathatā?",
  "SA10n1063:93": "tathābhāvo'vikāritvaṃ sadaiva sthāyitā |",
  "SA10n1063:94": "sarvathānutpāda eva hyagnyādīnāṃ paranirapekṣatvādakṛtrimatvātsvabhāva ityucyate ||",
  "SA10n1063:95": "etaduktaṃ bhavati - avidyātimiraprabhāvopalabdhaṃ bhāvajātaṃ yenātmanā vigatāvidyātimirāṇāmāryāṇāmadarśanayogena viṣayatvamupayāti,",
  "SA10n1063:96": "tadeva svarūpameṣāṃ svabhāva iti vyavasthāpyate |",
  "SA10n1063:97": "tasya cedaṃ lakṣaṇam -",
  "SA10n1063:98": "akṛtrimaḥ svabhāvo hi nirapekṣaḥ paratra ca |",
  "SA10n1063:99": "iti vyavasthāpayāṃbabhūvurācāryā iti vijñeyam |",
  "SA10n1063:100": "sa caiṣa bhāvānāmanutpādātmakaḥ svabhāva akiṃcittvena abhāvamātratvādasvabhāva eveti kṛtvā nāsti bhāvasvabhāva iti vijñeyam |",
  "SA10n1063:101": "yathoktaṃ bhagavatā -",
  "SA10n1063:102": "bhāvānabhāvāniti yaḥ prajānati",
  "SA10n1063:103": "sa sarvabhāveṣu na jātu sajjate |",
  "SA10n1063:104": "yaḥ sarvabhāveṣu na jātu sajjate",
  "SA10n1063:105": "sa ānimittaṃ spṛśate samādhim ||",
  "SA10n1063:106": "iti ||2 ||",
  "SA10n1063:107": "atrāha - yadyapi svabhāvo nāsti bhāvānām,",
  "SA10n1063:108": "tathāpi parabhāvastāvadasti,",
  "SA10n1063:109": "tadapratiṣedhāt sati ca parabhāve svabhāvo'pi bhaviṣyati |",
  "SA10n1063:110": "svabhāvamantareṇa parabhāvāprasiddheriti | ucyate -",
  "SA10n1063:111": "kutaḥ svabhāvasyābhāve parabhāvo bhaviṣyati |",
  "SA10n1063:112": "svabhāvaḥ parabhāvasya parabhāvo hi kathyate ||3 ||",
  "SA10n1063:113": "iha svabhāva eva hi loke kaścitsvabhāvāntarāpekṣayā para iti vyapadiśyate |",
  "SA10n1063:114": "yadi hi agnerauṣṇyaṃ svabhāvaḥ syāt,",
  "SA10n1063:115": "dravasvabhāvasalilasāpekṣayā parabhāva iti vyapadiśyeta |",
  "SA10n1063:116": "yadā tu mumukṣubhirvicāryamāṇasya kasyacitsvabhāva eva nāsti,",
  "SA10n1063:117": "tadā kutaḥ paratvaṃ syāt?",
  "SA10n1063:118": "parabhāvācca svabhāvo'pi nāsti iti siddham ||3 ||",
  "SA10n1063:119": "atrāha - yadyapi svabhāvaparabhāvau na staḥ,",
  "SA10n1063:120": "tathāpi bhāvastāvadasti,",
  "SA10n1063:121": "apratiṣedhāt |",
  "SA10n1063:122": "sa ca bhāvo bhavan svabhāvo vā bhavet,",
  "SA10n1063:123": "parabhāvo vā |",
  "SA10n1063:124": "tasmātsvabhāvaparabhāvāvapi bhaviṣyata iti | ucyate -",
  "SA10n1063:125": "svabhāvaparabhāvābhyāmṛte bhāvaḥ kutaḥ punaḥ |",
  "SA10n1063:126": "svabhāve parabhāve vā sati bhāvo hi sidhyati ||4 ||",
  "SA10n1063:127": "bhāvo hi parikalpyamānaḥ svabhāvo vā bhavet,",
  "SA10n1063:128": "parabhāvo vā |",
  "SA10n1063:129": "tau ca pūrvoktavidhinā na staḥ,",
  "SA10n1063:130": "iti tayorabhāvādbhāvo'pi nāstītyavadhāryatām ||4 ||",
  "SA10n1063:131": "atrāha - yadyapi bhavatā bhāvaḥ pratiṣiddhaḥ ,",
  "SA10n1063:132": "tathāpyabhāvo'sti,",
  "SA10n1063:133": "pratiṣedhābhāvāt |",
  "SA10n1063:134": "tataśca bhāvo'pi bhaviṣyati pratidvandvisadbhāvāt,",
  "SA10n1063:135": "abhāvavaditi |",
  "SA10n1063:136": "ucyate |",
  "SA10n1063:137": "syādbhāvaḥ,",
  "SA10n1063:138": "yadi abhāva eva syāt |",
  "SA10n1063:139": "na tvastītyāha -",
  "SA10n1063:140": "bhāvasya cedaprasiddhirabhāvo naiva sidhyati |",
  "SA10n1063:141": "bhāvasya hyanyathābhāvamabhāvaṃ vruvate janāḥ ||5 ||",
  "SA10n1063:142": "iha hi yadi bhāvo nāma kaścidabhaviṣyat,",
  "SA10n1063:143": "syāttasyānyathābhāvādabhāvaḥ |",
  "SA10n1063:144": "ghaṭādayo hi vartamānāvasthāyāḥ pracyutāḥ santaḥ anyathābhāvamāpannāḥ abhāvadhvanivācyā bhavanti loke |",
  "SA10n1063:145": "yadā tvamī ghaṭādayo bhāvarūpatvenaivāsiddhāḥ,",
  "SA10n1063:146": "tadā kuto'vidyamānasvabhāvānāmanyathātvamiti |",
  "SA10n1063:147": "ataḥ abhāvo'pi nāsti ||5 ||",
  "SA10n1063:148": "tadevaṃ sarvathā svabhāvaparabhāvabhāvābhāveṣu anupapadyamāneṣu avidyātimiropahatamatinayanatayā viparītam -",
  "SA10n1063:149": "svabhāvaṃ parabhāvaṃ ca bhāvaṃ cābhāvameva ca |",
  "SA10n1063:150": "ye paśyanti na paśyanti te tattvaṃ buddhaśāsane ||6 ||",
  "SA10n1063:151": "ye hi tathāgatapravacanāviparītavyākhyānābhimānitayā pṛthivyāḥ kāṭhinyaṃ svabhāvaḥ,",
  "SA10n1063:152": "vedanāyā viṣayānubhavaḥ,",
  "SA10n1063:153": "vijñānasya viṣayaprativijñaptiḥ svabhāvaḥ,",
  "SA10n1063:154": "ityevaṃ svabhāvaṃ bhāvānāṃ varṇayanti,",
  "SA10n1063:155": "anya dvijñānam,",
  "SA10n1063:156": "anyadrūpam,",
  "SA10n1063:157": "anyaiva ca vedanā,",
  "SA10n1063:158": "ityevaṃ parabhāvaṃ varṇayanti,",
  "SA10n1063:159": "vartamānāvasthaṃ ca vijñānādikaṃ bhāvatvena ye varṇayanti,",
  "SA10n1063:160": "vijñānādikameva ca atītatāmāpannamabhāva iti,",
  "SA10n1063:161": "na te paramagambhīrasya pratītyasamutpādasya tattvaṃ varṇayanti |",
  "SA10n1063:162": "yasmādyathoditopapattiviruddhaṃ svabhāvaparabhāvādīnāmastitvam,",
  "SA10n1063:163": "na copapattiviruddhaṃ padārthasvabhāvamanuvarṇayanti tathāgatāḥ |",
  "SA10n1063:164": "svayamaviparītāśeṣapadārthatattvasaṃbodhāt |",
  "SA10n1063:165": "ata eva buddhānāmeva bhagavatāṃ vacanaṃ pramāṇamityupavarṇayanti vicakṣaṇāḥ,",
  "SA10n1063:166": "sopapattikatvenāvisaṃvādakatvāt |",
  "SA10n1063:167": "ata eva ca āptebhyaḥ prahīṇāśeṣadoṣebhya āgatatvāt,",
  "SA10n1063:168": "āgamayatīti samantāt tattvaṃ gamayatīti vā,",
  "SA10n1063:169": "āmimukhyādgamanādvā tadāśrayeṇa lokasya nirvāṇagamanāt saṃbuddhavacanasyaiva āgamatvaṃ vyavasthāpyate |",
  "SA10n1063:170": "tadanyamatānāṃ tu upapattiviyuktatvānna prāmāṇyam,",
  "SA10n1063:171": "āgamābhāsatvaṃ ca vyavasthāpyate ||6 ||",
  "SA10n1063:172": "yasmācca etāni svabhāvaparabhāvabhāvābhāvadarśanāni yuktividhuratvānna tattvāni,",
  "SA10n1063:173": "ata eva mumukṣūṇāṃ vineyajanānām -",
  "SA10n1063:174": "kātyāyanāvavāde cāstīti nāstīti cobhayam |",
  "SA10n1063:175": "pratiṣiddhaṃ bhagavatā bhāvābhāvavibhāvinā ||7 ||",
  "SA10n1063:176": "uktaṃ hi bhagavatā āryakātyāyanāvavādasūtre -",
  "SA10n1063:177": "yadbhūyasā kātyāyana ayaṃ loko'stitāṃ vā abhiniviṣṭo nāstitāṃ ca |",
  "SA10n1063:178": "tena na parimucyate |",
  "SA10n1063:179": "jātijarāvyādhimaraṇaśokaparidevaduḥkhadaurmanasyopāyāsebhyo na parimucyate |",
  "SA10n1063:180": "pāñcagatikātsaṃsāracārakāgārabandhanānna parimucyate |",
  "SA10n1063:181": "mātṛmaraṇasaṃtāpaduḥkhānna parimucyate |",
  "SA10n1063:182": "pitṛmaraṇasaṃtāpaduḥkhāditi vistaraḥ ||",
  "SA10n1063:183": "idaṃ ca sūtraṃ sarvanikāyeṣu paṭhayate |",
  "SA10n1063:184": "tadasmādāgamāt yathopavarṇitāyāścopapatternārhati prājñasvabhāvaparabhāvabhāvābhāvadarśanaṃ tathāgatavacanādatyantaviruddhamāsthātum |",
  "SA10n1063:185": "bhagavatā pratiṣiddhatvāt |",
  "SA10n1063:186": "kiṃviśiṣṭena bhagavatā?",
  "SA10n1063:187": "bhāvābhāvavibhāvinā |",
  "SA10n1063:188": "bhāvābhāvau vibhāvayituṃ śīlamasyeti bhāvābhāvavibhāvī |",
  "SA10n1063:189": "yathāvasthitabhāvābhāvāviparītasvabhāvaparijñānād bhāvābhāvavibhāvīti bhagavānevocyate |",
  "SA10n1063:190": "tena bhagavatā bhāvābhāvavibhāvinā yasmādastitvaṃca nāstitvaṃ ca ubhayametat pratiṣiddham,",
  "SA10n1063:191": "tasmānna yuktaṃ bhāvābhāvadarśanaṃ tattvamityāsthātum ||",
  "SA10n1063:192": "tathā -",
  "SA10n1063:193": "astīti kāśyapa ayameko'ntaḥ |",
  "SA10n1063:194": "nāstīti kāśyapa ayameko'ntaḥ |",
  "SA10n1063:195": "yadenayorantayo rmadhyam,",
  "SA10n1063:196": "tadarūpyamanidarśanamapratiṣṭhamanābhāsamaniketamavijñaptikam |",
  "SA10n1063:197": "iyamucyate kāśyapa madhyamāṃ pratipad bhūtapratyavekṣā iti ||",
  "SA10n1063:198": "tathā -",
  "SA10n1063:199": "astīti nāstīti ubhe'pi antā",
  "SA10n1063:200": "śuddhī aśuddhīti ime'pi antā |",
  "SA10n1063:201": "tasmādubhe anta vivarjayitvā",
  "SA10n1063:202": "madhye'pi sthānaṃ na karoti paṇḍitaḥ ||",
  "SA10n1063:203": "astīti nāstīti vivāda eṣaḥ",
  "SA10n1063:204": "śuddhī aśuddhīti ayaṃ vivādaḥ |",
  "SA10n1063:205": "vivādaprāptyā na duḥkhaṃ praśāmyati",
  "SA10n1063:206": "avivādaprāptyā ca duḥkhaṃ nirudhyate ||iti |",
  "SA10n1063:207": "atrāha - yadi punarevamagnyādīnāṃ svabhāvata evāstitvaṃ syāt,",
  "SA10n1063:208": "ko doṣaḥ syāt? uktadoṣaḥ -",
  "SA10n1063:209": "hetupratyayasaṃbhūtaḥ svabhāvaḥ kṛtako bhavet |",
  "SA10n1063:210": "ityādinā ||7 ||",
  "SA10n1063:211": "api ca | yadi ayameṣāmagnyādīnāṃ svabhāvaḥ syāt,",
  "SA10n1063:212": "tasya vidyamānasya sato na syāt punaranyathātvamiti pratipādayannāha -",
  "SA10n1063:213": "yadyastitvaṃ prakṛtyā syānna bhavedasya nāstitā |",
  "SA10n1063:214": "yadi agnyāderbhāvasya prakṛtyā svabhāvato'stitvam,",
  "SA10n1063:215": "tadā asya svabhāvasya prakṛtyā vidyamānasya punaranyathātvaṃ na syāt | yasmāt -",
  "SA10n1063:216": "prakṛteranyathābhāvo na hi jātūpapadyate ||8 ||",
  "SA10n1063:217": "yadi eṣāmagnyādīnāmiyameva prakṛtiḥ syāt,",
  "SA10n1063:218": "svabhāvaḥ syāt,",
  "SA10n1063:219": "tadā prakṛteravikāriṇītvānna kadācitpunaranyathābhāva upapadyeta |",
  "SA10n1063:220": "na hi ākāśasyānāvaraṇatvaṃ kadācidapyanyathātvaṃ pratipadyate |",
  "SA10n1063:221": "evamagnyādīnāmapi prakṛtyā vidyamānānāṃ punaranyathātvaṃ na syāt |",
  "SA10n1063:222": "upalabhate ca bhavāneṣāmanyathātva prabandhoparamalakṣaṇaṃ vināśam |",
  "SA10n1063:223": "tasmādvipariṇāmadharmitvādapāmauṣṇyavat nāyameṣāṃ svabhāva iti pratīyatām ||8 ||",
  "SA10n1063:224": "atrāha - yadi prakṛtyā vidyamānasyānyathātvāsaṃbhavādanyathātvasya ca upalabhyamānatvāt prakṛtireṣāṃ bhāvānāṃ nāstītyucyate,",
  "SA10n1063:225": "nanu ca evamapi -",
  "SA10n1063:226": "prakṛtau kasya cāsatyāmanyathātvaṃ bhaviṣyati |",
  "SA10n1063:227": "kasya idānīṃ prakṛtyā svarūpeṇāvidyamānasya khapuṣpasyeva anyathātvaṃ bhaviṣyati?",
  "SA10n1063:228": "tasmādavidyamānaprakṛtikasya anyathātvānupalambhāt,",
  "SA10n1063:229": "anyathātvasya ca darśanāt,",
  "SA10n1063:230": "astyeva svabhāva iti |",
  "SA10n1063:231": "ucyate |",
  "SA10n1063:232": "yadi tāvakena matena prakṛtyā svabhāvena asaṃvidyamānasya anyathātvābhāvād anyathātvasya ca darśanātprakṛtirityucyate, evamapi -",
  "SA10n1063:233": "prakṛtau kasya ca satyāmanyathātvaṃ bhaviṣyati ||9 ||",
  "SA10n1063:234": "kasyedānīṃ prakṛtyā svabhāvena vidyamānasya vartamānasyaiva anyathātvaṃ bhaviṣyati?",
  "SA10n1063:235": "tasmāt prakṛtyā vidyamānasya anyathātvaṃ nāstīti sarvathā anyathātvāsaṃbhava eva |",
  "SA10n1063:236": "tataśca nāsti prakṛtirbhāvānāmioti vijñeyam ||9 ||",
  "SA10n1063:237": "yaccāpyuktam - anyathātvasya darśanānnāsti prakṛtiriti,",
  "SA10n1063:238": "tadapi paraprasiddhayā anyathātvadarśanamadhikṛtyoktam,",
  "SA10n1063:239": "na tvasmābhiḥ kadācidapi kasyacidanyathātvamabhyupetam |",
  "SA10n1063:240": "tadevamatyantataḥ prakṛtāvasaṃvidyamānāyāṃ sarvadharmeṣu asaṃvidyamāneṣu asvabhāveṣu tadanyathātve ca asaṃvidyamāne yo hi idānīmastitvaṃ nāstitvaṃ ca bhāvānāṃ parikalpayati,",
  "SA10n1063:241": "tasya evaṃ parikalpayato niyatameva -",
  "SA10n1063:242": "astīti śāśvatagrāho nāstītyucchedadarśanam |",
  "SA10n1063:243": "prasajyata iti vākyaśeṣaḥ |",
  "SA10n1063:244": "taccaitat śāśvatocchedadarśanaṃ svargāpavargamārgāntarāyakaratvād yasmānmahānarthakaram,",
  "SA10n1063:245": "tasmādastitvanāstitve nāśrīyeta vicakṣaṇaḥ ||10 ||",
  "SA10n1063:246": "kasmātpunarbhāvābhāvadarśane sati śāśvatocchedadarśanaprasaṅgo bhavatīti? yasmāt -",
  "SA10n1063:247": "asti yaddhi svabhāvena na tannāstīti śāśvatam |",
  "SA10n1063:248": "nāstīdānīmabhūtpūrvamityucchedaḥ prasajyate ||11 ||",
  "SA10n1063:249": "yat svabhāvena astītyucyate,",
  "SA10n1063:250": "svabhāvasyānapāyitvānna tat kadācidapi nāstīti,",
  "SA10n1063:251": "evaṃ bhāvasyāstitvābhyupagame sati śāśvatadarśanamāpadyate |",
  "SA10n1063:252": "pūrvaṃ ca vartamānāvasthāyāṃ bhāvasvarūpamabhyupetya idānīṃ tadvinaṣṭatvānnāstiti paścādabhyupagacchataḥ ucchedadarśanaṃ prasajyate |",
  "SA10n1063:253": "yasya tu bhāvasvabhāva eva nopapadyate,",
  "SA10n1063:254": "na tasya śāśvatocchedadarśanaprasaṅgaḥ,",
  "SA10n1063:255": "bhāvasvabhāvānupalambhāt ||",
  "SA10n1063:256": "nanu ca bhāvānāṃ svabhāvo nāstītyabhyupagacchato mā bhūdbhāvadarśanābhāvācchāśvatadarśanam,",
  "SA10n1063:257": "ucchedadarśanaṃ tu niyataṃ prasajyate iti |",
  "SA10n1063:258": "naivamabhāvadarśanaṃ bhavati |",
  "SA10n1063:259": "yo hi pūrvaṃ bhāvasvabhāvamabhyupetya paścāt tannivṛttimālambate,",
  "SA10n1063:260": "tasya pūrvopalabdhasvabhāvāpavādāt syādabhāvadarśanam |",
  "SA10n1063:261": "yastu taimirikopalabdhakeśeṣviva vitaimiriko na kiṃcidupalabhate,",
  "SA10n1063:262": "sa nāstīti bruvan kiṃcinnāstīti brūyāt pratiṣedhyābhāvāt |",
  "SA10n1063:263": "viparyastānāṃ tu mithyābhiniveśanivṛttyarthamataimirikā iva vayaṃ brūmaḥ - na santi sarvabhāvāḥ iti |",
  "SA10n1063:264": "na caivaṃ bruvatāmasmākaṃ parahitavyāpāraparāyaṇānāmucchedadarśanaprasaṅgaḥ |",
  "SA10n1063:265": "yathoktaṃ sūtre -",
  "SA10n1063:266": "yo hi bhagavan pūrvaṃ rāgadveṣamohabhāvābhyupagamaṃ kṛtvā paścānna santi rāgadveṣamohabhāvā iti bravīti,",
  "SA10n1063:267": "sa bhagavan vai nāstiko bhavati |",
  "SA10n1063:268": "iti vistaraḥ ||",
  "SA10n1063:269": "yastu paratantracittacaittavastumātramabhyupetya tasya parikalpitasvabhāvābhāvādastitvadarśanaṃ pariharati,",
  "SA10n1063:270": "saṃkleśavyavadānanibandhanasya ca paratantravastumātrasadbhāvānnāstitvadarśanaṃ pariharati,",
  "SA10n1063:271": "tasya parikalpitasyāvidyamānatvāt paratantrasya ca vidyamānatvād astitvanāstitvadarśanadvayasyāpi upanipātāt kuto'ntadvayaparihāraḥ?",
  "SA10n1063:272": "hetupratyayajanitasya ca sasvabhāvenāyuktatvapratipādanādayuktamevāsya vyākhyānam |",
  "SA10n1063:273": "tadevaṃ madhyamakadarśane eva astitvanāstitvadvayadarśanasyāprasaṅgaḥ,",
  "SA10n1063:274": "na vijñānavādidarśanādiṣviti |",
  "SA10n1063:275": "vijñeyam |",
  "SA10n1063:276": "ata evoktamāryaratnāvalyām -",
  "SA10n1063:277": "sasāṃkhyaullūkyanirgranthapudgalaskandhavādinam |",
  "SA10n1063:278": "pṛccha lokaṃ yadi vadatyastināstivyatikramam ||",
  "SA10n1063:279": "dharmayautakamityasmādastināstivyatikramam |",
  "SA10n1063:280": "viddhi gambhīramityukta buddhānāṃ śāsanāmṛtam ||iti ||",
  "SA10n1063:281": "tathāvidhavineyajanabodhānurodhāttu paramārthadarśanasya upāyabhūtatvāt neyārthatvena bhagavatā mahākaruṇāparatantratayā vijñānādivādo deśitaḥ sāṃmitīyapudgalavādavat,",
  "SA10n1063:282": "na nītārthaḥ iti vijñeyam |",
  "SA10n1063:283": "yathoktamāryasamādhirājabhaṭṭārake -",
  "SA10n1063:284": "nītārthasūtrāntaviśeṣa jānati",
  "SA10n1063:285": "yathopadiṣṭā sugatena śūnyatā |",
  "SA10n1063:286": "yasmin punaḥ pudgala sattva pūruṣo",
  "SA10n1063:287": "neyārthato jānati sarvadharmān ||",
  "SA10n1063:288": "etacca āryākṣayamatinirdeśādiṣu vistareṇa boddhavyamiti |",
  "SA10n1063:289": "bhāvābhāvadarśanadvayaprasaṅgo yāvat tāvatsaṃsāra ityavetya mumukṣubhiretaddarśanadvayanirāsena sadbhirmadhyamā pratipad bhāvanīyā yathāvaditi |",
  "SA10n1063:290": "etaccoktaṃ bhagavatā -",
  "SA10n1063:291": "bhāva abhāva vibhāvayi jñānaṃ",
  "SA10n1063:292": "sarvi acintiya sarvi abhūtaṃ |",
  "SA10n1063:293": "ye puna cittavaśānuga bālāḥ",
  "SA10n1063:294": "te dukhitā bhavakoṭiśateṣu ||",
  "SA10n1063:295": "bhāvānabhāvāniti yaḥ prajānatī",
  "SA10n1063:296": "sa sarvabhāveṣu na jātu sajjate |",
  "SA10n1063:297": "yaḥ sarvabhāveṣu na jātu sajjate",
  "SA10n1063:298": "sa ānimittaṃ spṛśate samādhim ||iti |",
  "SA10n1063:299": "tathā-",
  "SA10n1063:300": "smarāmyahaṃ pūrvamatīta adhvani",
  "SA10n1063:301": "acintiye kalpi narāṇamuttamaḥ |",
  "SA10n1063:302": "utpannu lokārthakaro maharṣī",
  "SA10n1063:303": "nāmena so'bhāvasamudgato'bhūt ||",
  "SA10n1063:304": "sa jātamātro gagane sthihitvā",
  "SA10n1063:305": "sarvāṇa dharmāṇabhāva deśayi |",
  "SA10n1063:306": "tadānurūpaṃ kṛta nāmadheyaṃ",
  "SA10n1063:307": "śabdena sarvaṃ trisahasra vijñayī ||",
  "SA10n1063:308": "devāpi sarve pramumocu śabdaṃ",
  "SA10n1063:309": "abhāvanāmeti jino bhaviṣyati |",
  "SA10n1063:310": "yo jātamātraḥ pada sapta prakraman",
  "SA10n1063:311": "abhāva dharmāṇa samaṃ prakāśayī ||",
  "SA10n1063:312": "buddho yadā bheṣyati dharmarājaḥ",
  "SA10n1063:313": "sarvāṇa dharmāṇa prakāśako muniḥ |",
  "SA10n1063:314": "tṛṇagulmavṛkṣauṣadhiśailaparvate",
  "SA10n1063:315": "abhāva dharmāṇa ravo bhaviṣyati ||",
  "SA10n1063:316": "yāvanti śabdāstahi lokadhātau",
  "SA10n1063:317": "sarve hyabhāvā na hi kaści bhāvaḥ |",
  "SA10n1063:318": "tāvanti kho tasya tathāgatasya",
  "SA10n1063:319": "ravu niścarī lokavināyakasya ||iti |",
  "SA10n1063:320": "bhavatīti bhāvaḥ sattā |",
  "SA10n1063:321": "na vidyate sattā svabhāvaḥ sarvabhāvānāmityabhāvāḥ sarvadharmāḥ,",
  "SA10n1063:322": "śūnyāḥ sarvadharmā niḥsvabhāvayogeneti prajñāpāramitāpāṭhāt bhāvasvabhāvasyānupapatteḥ |",
  "SA10n1063:323": "abhāva dharmāṇa ravo bhaviṣyati",
  "SA10n1063:324": "ityādinā sūtrārtho'vagantavyaḥ ||",
  "SA10n1063:325": "yāvanti śabdāstahi lokadhātau",
  "SA10n1063:326": "sarve hyabhāvā na hi kaści bhāvaḥ | ityādi |",
  "SA10n1063:327": "bhūtvā abhāvapratiṣedhavivakṣitatvād bhāvābhāvārtha eva svabhāvābhāvārthaḥ ||",
  "SA10n1063:328": "ityācāryacandrakīrtipādoparacitāyāṃ prasannapadāyāṃ madhyamakavṛttau",
  "SA10n1063:329": "svabhāvaparīkṣā nāma pañcadaśamaṃ prakaraṇam ||"
}