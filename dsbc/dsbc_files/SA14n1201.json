{
  "SA14n1201:0": "VIII",
  "SA14n1201:1": "viśuddhiparivarto nāmāṣṭamaḥ |",
  "SA14n1201:2": "lokottarasya bhāvanāmārgasya nirhāraḥ saptamaparivartenoktaḥ |",
  "SA14n1201:3": "śuddhiraṣṭamasyādau vaktavyā |",
  "SA14n1201:4": "tasyāḥ śuddherduradhimocatāṃ tāvadāha |",
  "SA14n1201:5": "atha khalvityādinā |",
  "SA14n1201:6": "anarthikeneti mandacchandena |",
  "SA14n1201:7": "upastabdho vismitaḥ |",
  "SA14n1201:8": "aśuśrūṣaṇā-aparipacchakajātīyeneti kalyāṇamitreṣu subhūteḥ praśnaḥ |",
  "SA14n1201:9": "kiyadagambhīretyādi |",
  "SA14n1201:10": "kiyatā gambhīrā yato duradhimocetyarthaḥ |",
  "SA14n1201:11": "bhagavata uttaraṃ rūpaṃ subhūta ityādinā |",
  "SA14n1201:12": "rūpādayo rūpādīnāṃ ca pūrvāparamadhyāntā abaddhā amuktāḥ svabhāvenādhvatrayeṇa ca niḥsvabhāvatvādityarthaḥ |",
  "SA14n1201:13": "paramaduradhimoceti paramagambhīratvāditi bhāvaḥ |",
  "SA14n1201:14": "prākpravṛtto hi bandhaḥ prāgaśuddhiḥ paścāttannivṛttilakṣaṇo mokṣaḥ śuddhiriti prasiddham |",
  "SA14n1201:15": "iha tu bandhamokṣayoratyantābhāvaḥ śuddhiriti paramagambhīraṃ viśuddhilakṣaṇaṃ śāstre-",
  "SA14n1201:16": "[58] phalaśuddhiśca rūpādiśuddhireva tayordvayoḥ |",
  "SA14n1201:17": "abhinnācchinnatā yasmāditi śuddhirudiritā ||[2-26] ||",
  "SA14n1201:18": "'phalaśuddhiḥ' sādhyā |",
  "SA14n1201:19": "sā ca 'rūpādiśuddhireva' |",
  "SA14n1201:20": "yasmāt 'tayoḥ' 'abhinnācchinnatā' 'iti śuddhirudīritā' |",
  "SA14n1201:21": "śuddherlakṣaṇamuktaṃ sutre |",
  "SA14n1201:22": "katamasyāḥ śuddheḥ ?",
  "SA14n1201:23": "yasyāduradhimocatvamuktam |",
  "SA14n1201:24": "tatkasya hetorityādi |",
  "SA14n1201:25": "tadasyā duradhimocatvaṃ kuta ityarthaḥ |",
  "SA14n1201:26": "uttaraṃ yetyādinā |",
  "SA14n1201:27": "yata idaṃ tasyā lakṣaṇamiti bhāvaḥ |",
  "SA14n1201:28": "advayaṃ tādātmyāt |",
  "SA14n1201:29": "advaidhīkāramavyabhicārāt |",
  "SA14n1201:30": "anayoreva nirdeśo abhinnamacchinnamiti |",
  "SA14n1201:31": "yetyanuvādaḥ seti vidhiḥ |",
  "SA14n1201:32": "anūdyamānaśca dharmo vidhīyamāne niyata iti khyāpitaḥ |",
  "SA14n1201:33": "ataḥ sāmānyādhikaraṇādabhinnamubhayam |",
  "SA14n1201:34": "anyonyaniyamādanyonyāvyabhicāraḥ |",
  "SA14n1201:35": "tasmādacchinnamubhayam |",
  "SA14n1201:36": "tadevaṃ yaiva skandhānāmekaśo viśuddhiḥ saiva phalaviśuddhiḥ |",
  "SA14n1201:37": "yaiva phalaviśuddhiḥ saivetarā |",
  "SA14n1201:38": "anyonyāvyabhicārāt |",
  "SA14n1201:39": "anyonyaliṅgatā |",
  "SA14n1201:40": "sa cāvyabhicārastādātmyāt |",
  "SA14n1201:41": "ata āha |",
  "SA14n1201:42": "phalaviśuddhita ityādi punaraparamityataḥ prāk iti viśuddhilakṣaṇam |",
  "SA14n1201:43": "viśuddhibhedāśvatvāro mahatyorbhagavatyoruktāḥ sarvasaṃgrahārtham |",
  "SA14n1201:44": "asyāṃ tu noktā bodhisattvamārgādhikārāt |",
  "SA14n1201:45": "mārgasya viśuddhirucyate |",
  "SA14n1201:46": "sa ca bhūmau bhūmau navavidho mṛdumṛdvādibhedādadhimātrādhimātrādibhedāt |",
  "SA14n1201:47": "navavidhasyaiva doṣasya pratipakṣeṇa bhūmayastu śuddhestāścaiva nava |",
  "SA14n1201:48": "kāmadhāturaṣṭau ca rūpārūpyāḥ |",
  "SA14n1201:49": "ataḥ śāstram-",
  "SA14n1201:50": "[59] mṛdumṛdvādiko mārgaḥ śuddhirnavasu bhūmiṣu |",
  "SA14n1201:51": "abhimātrādhimātradermalasya pratipakṣataḥ ||2-30 ||",
  "SA14n1201:52": "ato navavidhaṃ mārgamāha |",
  "SA14n1201:53": "punaraparamityādinā atyantānupapattirityataḥ prāk |",
  "SA14n1201:54": "sarvajñateti sarvākārajñatā |",
  "SA14n1201:55": "tasyā viśuddhirdvividhā |",
  "SA14n1201:56": "yā skandhānāmekaśo viśuddhiḥ pāramitānāṃ ca sā sarvākārajñatāviśuddhiḥ |",
  "SA14n1201:57": "yā ca tasyāḥ sā teṣāmityekā sarvākārajñatāviśuddhiḥ |",
  "SA14n1201:58": "adhyātmaśūnyatādīnāṃ skandhādīnāṃ ca yāvadāveṇikabuddhadharmāṇamekaśo yā viśuddhiryā ca prajñāpāramitāyā yā ca sarvākārajñatāyāḥ sarvametadabhinnamacchinnamiti dvitīyā sarvākārajñatāviśuddhiḥ |",
  "SA14n1201:59": "tadasyāṃ na paṭhyate upalakṣaṇatvāttadgrāhyam |",
  "SA14n1201:60": "iti mṛdumṛdumārgo mṛdumadhyaśca ||",
  "SA14n1201:61": "atha khalvityādi |",
  "SA14n1201:62": "itaḥ prabhṛti prajñāpāramiteti prajñāpāramitāviśuddhirityarthaḥ |",
  "SA14n1201:63": "sā gambhīrā duravagāhā sarvadharmāṇāṃ viśuddhatvādatyantaśūnyatvāditi mṛdvadhimārgaḥ ||",
  "SA14n1201:64": "sā'vabhāsakarī tamopahā viśuddhatvātsarvadharmāṇāmiti madhyamṛdumārgaḥ ||",
  "SA14n1201:65": "sā āloko darśanaṃ viśuddhatvāditi madhyamadhyo mārgaḥ ||",
  "SA14n1201:66": "sā apratisandhirasaṃkrāntirbhavāntare viśuddhatvāditi madhyādhimātro mārgaḥ ||",
  "SA14n1201:67": "sā asaṃkleśo viśuddhitvāt prakṛtyasaṃkliṣṭatvātsarvadharmāṇāmityadhimātramṛdumārgaḥ ||",
  "SA14n1201:68": "sā aprāptiranabhisamayo viśuddhatvāt sarvadharmāṇāmaprāpteranabhisamayāccetyadhimātramadhyo mārgaḥ ||",
  "SA14n1201:69": "sā anabhinirvṛttirviśuddhatvāt anabhinirvṛttatvāt sarvadharmāṇāmityadhimātrādhimātro mārgaḥ ||",
  "SA14n1201:70": "āha | atyantānupapattirityādikamāmārgajñatāparisamāpteḥ |",
  "SA14n1201:71": "ataḥ śāstram-",
  "SA14n1201:72": "[61] tridhātupratipakṣatvaṃ samatā mānameyayoḥ |",
  "SA14n1201:73": "mārgaḥ sa ceṣyate tasya codyasya parihārataḥ ||2-31 ||",
  "SA14n1201:74": "tasyāṃ 'tridhātupratipakṣatvaṃ' yadāha |",
  "SA14n1201:75": "atyantānupapattiḥ prajñāpāramitā |",
  "SA14n1201:76": "kāmadhātvādiṣu viśuddhatvāt |",
  "SA14n1201:77": "kāmadhātvādiṣvabhāvānupapatteḥ iti tridhātupratipakṣatvam |",
  "SA14n1201:78": "atra ca 'samatā mānameyayoḥ' |",
  "SA14n1201:79": "yadāha |",
  "SA14n1201:80": "āhetyādi |",
  "SA14n1201:81": "na jāna tīti na gṛṇhāti |",
  "SA14n1201:82": "na saṃjānīta iti na vikalpayati |",
  "SA14n1201:83": "sphuṭīkartu praśnaḥ kiṃ punarityādi |",
  "SA14n1201:84": "uttaraṃ rūpamityādi |",
  "SA14n1201:85": "viśuddhatyādityatyantasamatvāt |",
  "SA14n1201:86": "tadevaṃ yathā syājjñeyaṃ grāhyaṃ na bhavati tathaiṣāpi tasya grāhikā na bhavatīti jñeyamānasamatā |",
  "SA14n1201:87": "yoyaṃ viśuddhilakṣaṇo bhāvanāmārga ukto na sa yuktaḥ |",
  "SA14n1201:88": "yato'sminnaṣṭau doṣā ityata āha |",
  "SA14n1201:89": "'mārgaḥ sa ceṣyate tasya codyasya parihārataḥ |",
  "SA14n1201:90": "' cakāro'vadhāraṇe |",
  "SA14n1201:91": "bhinnakramaśca |",
  "SA14n1201:92": "codyasyeti jātāvekavacanam |",
  "SA14n1201:93": "bhāvanāmārga eva sa iṣyate tadīyacodyānāmita ūrdhvaṃ parihārādityarthaḥ |",
  "SA14n1201:94": "atra ca siddhānta eva kākvā kuta etaditi hetusāpekṣāścodyasūcanādyāni |",
  "SA14n1201:95": "siddhāntahetavaḥ parihārāḥ |",
  "SA14n1201:96": "tatra dve codye śāriputrasya ṣaṭ subhūteḥ |",
  "SA14n1201:97": "nāpakāraṃ karoti na copakāramiti siddhāntaḥ |",
  "SA14n1201:98": "sa kutaḥ ? yadi hyakiṃcitkarī kathaṃ sā mārga iti codyam |",
  "SA14n1201:99": "viśuddhitvāditi parihāraḥ |",
  "SA14n1201:100": "sarvajñatā hi dharmadhātuviśuddhiḥ sa ca viśuddhaḥ prakṛtiśuddhaḥ |",
  "SA14n1201:101": "tataḥ sā asyākiñcitkarī |",
  "SA14n1201:102": "kevalamāgantukāvaraṇakṣayaṃ [prati] vyāpriyate |",
  "SA14n1201:103": "na gṛṇhāti na tyajatīti siddhāntaḥ |",
  "SA14n1201:104": "sa kutaḥ ? yadi hyasau gṛṇhāti vikalpaḥ syāt |",
  "SA14n1201:105": "atha na gṝṇhāti prajñaiva na syāditi codyam |",
  "SA14n1201:106": "viśuddhatvādi parihāraḥ |",
  "SA14n1201:107": "yathā hi yata evāsau dharmān dharmalakṣaṇairna paśyatyata eva dharmatayā paśyati |",
  "SA14n1201:108": "ata eva viśuddhaḥ |",
  "SA14n1201:109": "viśuddhatvāt na gṛṇhāti na ca tyajatīti |",
  "SA14n1201:110": "skandhaviśuddhitaḥ phalaviśuddhiḥ sarvajñatāviśuddhiścoktā |",
  "SA14n1201:111": "sā ca teṣāṃ viśuddhirātmaviśuddhyā |",
  "SA14n1201:112": "yathā hyātmano viśuddhiratyantamasattā tathā teṣāmapīti siddhāntaḥ |",
  "SA14n1201:113": "sa kutaḥ ? yadi hi skandhaphalasarvajñatānāmatyantamasattā tadaitā(te)",
  "SA14n1201:114": "na kiñciditi codyam |",
  "SA14n1201:115": "atyantaviśuddhitvāditi parihāraḥ |",
  "SA14n1201:116": "atyantamasanta eva dharmāḥ svalakṣaṇaiḥ |",
  "SA14n1201:117": "ata eva tacchūnyatālakṣaṇayā dharmatayā santītyarthaḥ |",
  "SA14n1201:118": "ātmaviśuddhito na prāptirnābhisamaya iti siddhāntaḥ |",
  "SA14n1201:119": "codyaṃ purvavat |",
  "SA14n1201:120": "atyantaviśuddhatvāditi parihāraḥ |",
  "SA14n1201:121": "yata eva dharmalakṣaṇairdharmā atyantamasantaḥ tata eva dharmatayā santaḥ |",
  "SA14n1201:122": "sā ca prakṛtyaiva śuddhā tacchuddhireva ca sarvajñateti na tasyāḥ prāptirnābhisamaya ityarthaḥ |",
  "SA14n1201:123": "ātmāparyantatayā rūpavedanā dīnāmaparyantateti siddhāntaḥ |",
  "SA14n1201:124": "sa kutaḥ |",
  "SA14n1201:125": "dṛśyate hi skandhādīnāṃ paryantastatkathamaparyantā iti codyam |",
  "SA14n1201:126": "atyantaviśuddhatvāditi parihāraḥ |",
  "SA14n1201:127": "yathā hyātmano'tyantamasattā tathā rūpādīnāmapi svalakṣaṇaiḥ |",
  "SA14n1201:128": "tato'satāṃ teṣāṃ kaḥ paryantaḥ ?",
  "SA14n1201:129": "dharmatayā santīti cet .............paryantaḥ |",
  "SA14n1201:130": "sarvadharmasāmānyalakṣaṇatvāt rūpādikasya |",
  "SA14n1201:131": "na, bhedasyāparamārthatvāt |",
  "SA14n1201:132": "tasmādyaiva rūpādiviśuddhiḥ saiva phalaviśuddhiḥ sarvajñatāviśuddhiḥ prajñāpāramitāviśuddhiścetyarthaḥ ||",
  "SA14n1201:133": "ya evamatyantāsattayā sarvadharmāṇāṃ avabodhaḥ sa prajñāpāramiteti siddhāntaḥ |",
  "SA14n1201:134": "sa kutaḥ ?....................bodho na tarhi sā'tyantaviśuddhiriti codyam |",
  "SA14n1201:135": "atyantaviśuddhitvāditi parihāraḥ |",
  "SA14n1201:136": "evaṃ samāptā aṣṭāvatyantabhāvanāmārgamārgajñatādhikārāḥ ||",
  "SA14n1201:137": "prathamaparivartena sarvākārajñatoktā |",
  "SA14n1201:138": "ito'rdhasaptamaiḥ parivartairmārjñatā |",
  "SA14n1201:139": "aṣṭamanavamayoḥ parivartayorardhābhyāṃ sarvajñatā vaktavyā |",
  "SA14n1201:140": "tasya aṣṭau vastūni |",
  "SA14n1201:141": "yathoktaṃ prāk",
  "SA14n1201:142": "[61] prajñayā na bhave sthānaṃ kṛpayā na śame sthitiḥ |",
  "SA14n1201:143": "anupāyena dūratvamupāyenāvidūratā ||1-10 ||",
  "SA14n1201:144": "[62] vipakṣapratipakṣau ca prayogaḥ samatāsya ca |",
  "SA14n1201:145": "dṛṅmārgaḥ śrāvakādīnāmiti sarvajñateṣyate ||1-11 ||",
  "SA14n1201:146": "iti | atra śāstram-",
  "SA14n1201:147": "[63] nāpare na pare tīre nāntarāle tayoḥ sthitā |",
  "SA14n1201:148": "adhvanāṃ samatāyogātprajñāpāramitā matā ||3-1 ||",
  "SA14n1201:149": "'prajñāpāramitā' iti sarvajñatā |",
  "SA14n1201:150": "'nāpare tīre' iti saṃsāre |",
  "SA14n1201:151": "'na pare tīre' iti nirvāṇe |",
  "SA14n1201:152": "nāpi tayorantarāle sthitā' |",
  "SA14n1201:153": "trayaṃ nopalabhyata ityarthaḥ |",
  "SA14n1201:154": "kuta ityāha |",
  "SA14n1201:155": "'adhvānāṃ samatāyogād' iti |",
  "SA14n1201:156": "dharmatayāpyadhvasamatvāt |",
  "SA14n1201:157": "dharmāṇāṃ ca yathālakṣaṇamanupalambhat |",
  "SA14n1201:158": "etadāha |",
  "SA14n1201:159": "āyuṣmān ityādinā |",
  "SA14n1201:160": "seti samādhānaṃ pūrvamuktatvāt |",
  "SA14n1201:161": "iyamiti sarvajñatākhyena viśeṣeṇa vaktavyatvāt |",
  "SA14n1201:162": "ata evāha |",
  "SA14n1201:163": "viprakṛteti |",
  "SA14n1201:164": "viśeṣeṇa prakṛtatvāt vartamānatvādvā |",
  "SA14n1201:165": "athavā kuto na sthitā ?",
  "SA14n1201:166": "yato viprakṛtā trayānupalambhena bādhitā |",
  "SA14n1201:167": "bhagavān hetumāha |",
  "SA14n1201:168": "atyantaviśuddhatvāditi |",
  "SA14n1201:169": "svairlakṣaṇairasatāṃ dharmāṇāṃ dharmatālakṣaṇena nityaviśuddhatvādityarthaḥ |",
  "SA14n1201:170": "śrāvakāstu svaduḥkhakṣayamātraiṣiṇaḥ saṃsāraṃ parikalpya tenātyantamudvignā nirvāṇaṃ parikalpya tasminnatīvotkaṇṭhitā laghu ladhveva parinirvānti |",
  "SA14n1201:171": "naivaṃ bodhisatvāḥ,",
  "SA14n1201:172": "sarvasattvārthaṃ niruttarabodhikāmā iti saṃsāranirvāṇāpratiṣṭhatā ||",
  "SA14n1201:173": "śāstram-",
  "SA14n1201:174": "[64] anupāyena dūraṃ sā sanimittopalambhataḥ |",
  "SA14n1201:175": "'sanimittaṃ upalambho'nupāyaḥ' |",
  "SA14n1201:176": "tena sā dūrībhavati |",
  "SA14n1201:177": "tadāha |",
  "SA14n1201:178": "āyuṣmānityādi |",
  "SA14n1201:179": "evamapīti nāmatopi nimittatopi |",
  "SA14n1201:180": "riñciṣyati tyakṣyati nāmataḥ |",
  "SA14n1201:181": "dūrīkariṣyati nimittataḥ |",
  "SA14n1201:182": "iti dūrībhāvaḥ |",
  "SA14n1201:183": "upāyakauśalenāsyāḥ samyagāsannatoditā ||3-2 ||",
  "SA14n1201:184": "niḥsaṅgā vṛttiḥ samyagupāyakauśalam |",
  "SA14n1201:185": "tenāsannībhavati |",
  "SA14n1201:186": "tadāha |",
  "SA14n1201:187": "evamukta ityādinā |",
  "SA14n1201:188": "saṅgaḥ saktirabhūtaparikalpaḥ |",
  "SA14n1201:189": "sā nāmato syānnimittatopi |",
  "SA14n1201:190": "tayorapi bhūte'rthe'bhāvāt |",
  "SA14n1201:191": "ākhyātā ṣoḍaśabhirdṛṣṭimārgalakṣaṇaiḥ |",
  "SA14n1201:192": "sunirdiṣṭā dvādaśabhiḥ prayogaiḥ |",
  "SA14n1201:193": "supariniṣṭhitā saṃsāranirvāṇayorapratiṣṭhānāt |",
  "SA14n1201:194": "supariśuddhā saṅgakoṭīnāṃ vivarjanāt |",
  "SA14n1201:195": "yatra hīti vākyālaṅkāre |",
  "SA14n1201:196": "nāmetyāścarye |",
  "SA14n1201:197": "imepi saṅgā iti saṅgā'pi vakṣyamāṇāḥ |",
  "SA14n1201:198": "ataḥ saṅgavarjanamupāyakauśalamityā sannībhāvatā |",
  "SA14n1201:199": "te punaḥ saṅgāḥ sāmānyenoktāḥ |",
  "SA14n1201:200": "viśeṣato vaktavyāḥ |",
  "SA14n1201:201": "ataḥ śāstram-",
  "SA14n1201:202": "[65] rūpādiskandhaśūnyatve dharmeṣu tryadhvageṣu ca |",
  "SA14n1201:203": "dānādau bodhipakṣeṣu caryā saṃjñā vipakṣatā ||3-3 ||",
  "SA14n1201:204": "rūpādīnāṃ sarvadharmāṇāṃ skandho rāśiḥ |",
  "SA14n1201:205": "tasya śūnyatāyāṃ traiyadhvike paradharmesu pāramitā bodhipakṣyaviṣayāyāṃ ca caryāyāṃ yā 'saṃjñā' nāmato nimittato vā sā 'vipakṣatā' |",
  "SA14n1201:206": "svārthe tal devatāvat |",
  "SA14n1201:207": "sa vipakṣaḥ sa saṅga ityarthaḥ |",
  "SA14n1201:208": "etadāha | atha khalvityādinā |",
  "SA14n1201:209": "asyāṃ bhagavatyāṃ 'caryāsaṃjñā' na paṭhyate |",
  "SA14n1201:210": "sā paṭhitānāmupalakṣaṇatvānnocyate |",
  "SA14n1201:211": "dānapāramitāṃ yāvatprajñāpāramitāṃ smṛtyupasthānāni yāvadāryāṣṭaṅgamārga carāmīti sañjānīte saṅga iti |",
  "SA14n1201:212": "asyāmadhikasaṅgamāha |",
  "SA14n1201:213": "iyantamityādinā |",
  "SA14n1201:214": "ye saṅgāsta uktāḥ |",
  "SA14n1201:215": "yathā te saṅgāstannoktam |",
  "SA14n1201:216": "tataḥ śakrasya praśno'tha khalvityādinā |",
  "SA14n1201:217": "paryāyeṇeti prakāreṇa |",
  "SA14n1201:218": "idaṃ tu prathamaṃ bodhicittamiti |",
  "SA14n1201:219": "eṣa vikalpaḥ prathamaḥ saṅgaḥ |",
  "SA14n1201:220": "bodhau pariṇāmayāmīti |",
  "SA14n1201:221": "evaṃ vikalpya pariṇāmanā dvitīyaḥ |",
  "SA14n1201:222": "kathamimau saṅgau ?",
  "SA14n1201:223": "tasya cittasyātītatvenāsattvāt |",
  "SA14n1201:224": "bodheścānāgatatvena |",
  "SA14n1201:225": "cittaprakṛtiḥ sadāstīti cedāha |",
  "SA14n1201:226": "na cetyādi |",
  "SA14n1201:227": "na śakyā iti nityasya pariṇāmāyogāt |",
  "SA14n1201:228": "tasmādubhau vikalpau |",
  "SA14n1201:229": "abhūtakalpanāt |",
  "SA14n1201:230": "śeṣāstu yathā saṅgāstathā purvamevoktam |",
  "SA14n1201:231": "saṅgāḥ teṣāṃ varjanamarvāguktaṃ bhavati |",
  "SA14n1201:232": "ataḥ śāstram-",
  "SA14n1201:233": "[66] dānādiṣvanahaṅkāraḥ pareṣāṃ tanniyojanam |",
  "SA14n1201:234": "saṅgaḥ koṭī niṣedho'yaṃ",
  "SA14n1201:235": "'dānādiṣvanahaṃkāraḥ' sāmarthyāt |",
  "SA14n1201:236": "pūrvamuktaḥ |",
  "SA14n1201:237": "'pareṣāṃ tanniyojanaṃ' āha tasmāttarhītyādinā |",
  "SA14n1201:238": "tasmāditi svayaṃ saṅgavivarjanāt kāraṇāt |",
  "SA14n1201:239": "tarhīti pareṣāṃ sandarśanādikāle |",
  "SA14n1201:240": "sandarśayateti pūrvamaśrutavataḥ rocayatā |",
  "SA14n1201:241": "samādāpayateti |",
  "SA14n1201:242": "anuṣṭhānāya samyag grāhayatā |",
  "SA14n1201:243": "samprahaṣayateti mantharān protsāhayatā |",
  "SA14n1201:244": "sampraharṣayateti |",
  "SA14n1201:245": "ārabdhavīryān sādhukāraiḥ |",
  "SA14n1201:246": "bhutānugamaḥ saṅgatyāgāt |",
  "SA14n1201:247": "evaṃ samādāya teṣvaparāddhaṃ (?)",
  "SA14n1201:248": "darśayitumāha |",
  "SA14n1201:249": "evamityādi |",
  "SA14n1201:250": "na kṣiṇotīti buddheṣvaparāddhaṃ na karoti |",
  "SA14n1201:251": "svayambhūtānugame'nuśaṃsamāha |",
  "SA14n1201:252": "imāścetyādinā |",
  "SA14n1201:253": "tadevaṃ yanna 'dānādiṣvanahaṅkāro' yanna'pareṣāṃ tatra niyojanaṃ',",
  "SA14n1201:254": "eṣa dvividhaḥ saṅgakoṭīnāṃ sthūlānāṃ niṣedhaḥ |",
  "SA14n1201:255": "śāstram |",
  "SA14n1201:256": "sūkṣmaḥ saṅgo jīnādiṣu ||3-4 ||",
  "SA14n1201:257": "buddhādau yaḥ saṅgaḥ sa sūkṣmaḥ |",
  "SA14n1201:258": "tamāha atha khalu bhagavānityādinā |",
  "SA14n1201:259": "na sā śakyā pariṇāmayitumiti tryadhvaprasaṅgāt |",
  "SA14n1201:260": "na nimittīkartuṃ nārambaṇīkartumiti |",
  "SA14n1201:261": "apūrvatvenākāraṇatvāt |",
  "SA14n1201:262": "durbodhatvācca |",
  "SA14n1201:263": "yato na sā dṛṣṭaśrutamatavijñāta cakṣuṣā śrotreṇa ghrāṇajivhākāyairmanasā vā'pratītatvāt yathā kramam |",
  "SA14n1201:264": "gambhīrā prajñāpāramitā viviktatvāt |",
  "SA14n1201:265": "prakṛtigambhīrā prakṛtiviviktatvāt |",
  "SA14n1201:266": "ataśca namaskaraṇiyā |",
  "SA14n1201:267": "sarvadharmā api prakṛtiviviktāḥ |",
  "SA14n1201:268": "yā teṣāṃ prakṛtiviviktatā sā prajñāpāramitā |",
  "SA14n1201:269": "yato'kṛtāste bhagavatā'bhisambuddhāḥ |",
  "SA14n1201:270": "yataste prakṛtyaiva na kiñcit |",
  "SA14n1201:271": "yā caiṣāṃ prakṛtiḥ sā'bhāvaḥ |",
  "SA14n1201:272": "yaścābhāvaḥ saiṣāṃ prakṛtiḥ |",
  "SA14n1201:273": "ekalakṣaṇatvāt yadutālakṣaṇatvāt |",
  "SA14n1201:274": "evamaśeṣāḥ saṅgakoṭayo vivirjitā bhavanti |",
  "SA14n1201:275": "acintyā cintātītatvāt |",
  "SA14n1201:276": "nahi sā rūpaṃ na vedanā yāvanna buddhadharmāḥ |",
  "SA14n1201:277": "śeṣaṃ subodham |",
  "SA14n1201:278": "nāpi sā dṛṣṭaśrutamatavijñātetyādinā yaduktaṃ |",
  "SA14n1201:279": "atra śāstram",
  "SA14n1201:280": "[67] tadgāmbhīrya prakṛtyaiva vivekāddharmapaddhateḥ |",
  "SA14n1201:281": "ekaprakṛtikaṃ jñānaṃ dharmāṇāṃ saṅgavarjanam ||3-5 ||",
  "SA14n1201:282": "[68] dṛṣṭādipratiṣedhena tasyā durbodhatoditā |",
  "SA14n1201:283": "rūpādibhiravijñānāttadacintyatvamiṣyate ||3-6 ||",
  "SA14n1201:284": "'vivekād' iti viviktatvāt |",
  "SA14n1201:285": "'dharmapaddhatiḥ' dharmarāśiḥ |",
  "SA14n1201:286": "dharmāṇāṃ jñānamiti sambandhaḥ |",
  "SA14n1201:287": "ekā teṣāṃ prakṛtiḥ khyātiryasmiṃstathoktam |",
  "SA14n1201:288": "tanna vipakṣapratipakṣau vaktavyau |",
  "SA14n1201:289": "saṅgāsaṅgau kasmāduktau ?",
  "SA14n1201:290": "ataḥ śāstram-",
  "SA14n1201:291": "[69] evaṃ kṛtvā yathokto vai jñeyaḥ sarvajñatānaye |",
  "SA14n1201:292": "ayaṃ vibhāgo niḥśeṣo vipakṣapratipakṣayoḥ ||3-7 ||",
  "SA14n1201:293": "'evaṃ kṛtvā' iti saṅgāsaṅgavyapadeśaṃ kṛtvā |",
  "SA14n1201:294": "'yathoktaṃ' iti |",
  "SA14n1201:295": "yathokto vibhāgaḥ 'sarvajñatānaye' |",
  "SA14n1201:296": "sarvo'yaṃ 'vipakṣapratipakṣayoḥ' veditavyaḥ |",
  "SA14n1201:297": "tathā hi |",
  "SA14n1201:298": "saṅga upalambho vikalpaḥ |",
  "SA14n1201:299": "asaṅgo'nupalambhaḥ prajñāpāramitā |",
  "SA14n1201:300": "tasmātsaṅgo vipakṣo'saṅgaḥ pratipakṣaḥ iti vipakṣapratipakṣau ||",
  "SA14n1201:301": "prayogastatsamatā ca vaktavyā |",
  "SA14n1201:302": "ataḥ śāstram-",
  "SA14n1201:303": "[70] rūpādau tadanityādau tadapūriprapūrayoḥ |",
  "SA14n1201:304": "tadasaṅgatve caryāyāḥ prayogaḥ pratiṣedhataḥ ||3-8 ||",
  "SA14n1201:305": "[71] avikāro na kartā ca prayogo duṣkarastridhā |",
  "SA14n1201:306": "yathābhavyaṃ phalaprāpterabandhyo'bhimataśca saḥ ||3-9 ||",
  "SA14n1201:307": "[72] aparapratyayo yaśca saptadhā khyātivedakaḥ |",
  "SA14n1201:308": "'tadanityādau' iti |",
  "SA14n1201:309": "rūpāderanityatvanityatvādau |",
  "SA14n1201:310": "iṭ radhādibhya iti iñcāparipuriḥ |",
  "SA14n1201:311": "pariprapūreḥ bhāva iti pariprapūraḥ asaṅgaḥ |",
  "SA14n1201:312": "vivakṣāvaśāt tacchabdena saṅgo gṛhyate |",
  "SA14n1201:313": "samāhāradvandvaḥ |",
  "SA14n1201:314": "saṅgāsaṅgatvayorityarthaḥ |",
  "SA14n1201:315": "ekaśeṣastu na bhavatyana(?)bhidhānāt |",
  "SA14n1201:316": "'rūpādau' rūpāderanityatvanityatvādau |",
  "SA14n1201:317": "rūpāderaparipūrṇatvaparipūrṇatvayoḥ |",
  "SA14n1201:318": "rūpādeḥ saṅgāsaṅgayośca |",
  "SA14n1201:319": "yā 'caryā' caraṇaṃ tatpratiṣedhena prajñāpāramitāyāṃ caraṇaṃ 'prayogo' rūpādyādiṣu |",
  "SA14n1201:320": "amī ca catvāraḥ |",
  "SA14n1201:321": "uttare cāṣṭau |",
  "SA14n1201:322": "'avikāro'kartā' |",
  "SA14n1201:323": "[uddeśa] duṣkaraḥ kāritraduṣkaro'bandhyo'parapratyayaḥ saptadhākhyātivedakaśceti dvādaśavidhaḥ prayogaḥ |",
  "SA14n1201:324": "atastaṃ pṛcchati |",
  "SA14n1201:325": "āha |",
  "SA14n1201:326": "tena hītyādinā kathaṃ caritavyamiti |",
  "SA14n1201:327": "kathaṃ prayogaḥ kartavyaḥ ?",
  "SA14n1201:328": "atra rūpādayaḥ sarvadharmāḥ |",
  "SA14n1201:329": "skandhāstūpalakṣaṇam |",
  "SA14n1201:330": "rūpe yāvadvijñāne na caratīti rūpādīnna sañjānīta ityarthaḥ |",
  "SA14n1201:331": "tadā carati prajñāpāramitāyāmiti rūpādiprayogaḥ ||",
  "SA14n1201:332": "sa cedrūpamanityaṃ yāvadvijñānamanityamiti na carati |",
  "SA14n1201:333": "tathā nityamiti sukhamiti śūnyamityaśūnyamiti ātmeti anātmeti śubhamiti aśubhamiti na carati tadā carati prajñapāramitāyāmiti rūpādyanityatvādiprayogaḥ ||",
  "SA14n1201:334": "sa cedrūpaṃ yāvadvijñānaṃ aparipūrṇa paripūrṇa vā |",
  "SA14n1201:335": "tadeva rūpāderaparipūrṇatvaṃ paripūrṇatvaṃ tadeva rūpādi iti na carati |",
  "SA14n1201:336": "tadā caratyasyāmityaparipuriparipūriprayogaḥ ||",
  "SA14n1201:337": "evamukta ityādinā caturthaṃ prastauti |",
  "SA14n1201:338": "bhagavāṃstamāha |",
  "SA14n1201:339": "rūpaṃ sasaṅgamityādinā caritavyāntena |",
  "SA14n1201:340": "atraiva evaṃ carannityādinā'nuśaṃsamāha |",
  "SA14n1201:341": "asaktetyādi |",
  "SA14n1201:342": "sarvasaṅgābhāvādasaktā |",
  "SA14n1201:343": "tato na baddhā kleśaistraidhātuke |",
  "SA14n1201:344": "tato na muktā kleśaiḥ |",
  "SA14n1201:345": "na samatikrāntā traidhātukam |",
  "SA14n1201:346": "evaṃ hītyādinopasaṃhāraḥ |",
  "SA14n1201:347": "iti rūpādisaṅgāsaṅgaprayogaḥ ||",
  "SA14n1201:348": "subhūtirāhetyādinā parihāṇirbhavedityedantena pañcamaḥ |",
  "SA14n1201:349": "hānivṛddhayorabhāvādavikāratā |",
  "SA14n1201:350": "ākāśavat |",
  "SA14n1201:351": "varṇo guṇaḥ |",
  "SA14n1201:352": "ityavikāraprayogaḥ ||",
  "SA14n1201:353": "tadyathāpītyādinā sthaviraśabdāt prāk ṣaṣṭhaḥ |",
  "SA14n1201:354": "saṃkliśyate śabdasyārthaḥ pratihanyata(?) iti |",
  "SA14n1201:355": "dvitīyasyānunīyata iti |",
  "SA14n1201:356": "deśanayā hānivṛddhayorakaraṇādakartṛprayogaḥ ||",
  "SA14n1201:357": "sthavira ityādinā'bhisamboddhakāmāntena saptamaḥ |",
  "SA14n1201:358": "trividhāṃ duṣkaratāṃ vaktuṃ bhagavatī bhāvanāduṣkaratāmanuṣaṅgādāha |",
  "SA14n1201:359": "tasyāmeva sthitānāmuddeśāderduṣkaratvāt |",
  "SA14n1201:360": "caranniti śamathena |",
  "SA14n1201:361": "na saṃsīdati layena |",
  "SA14n1201:362": "notplavate auddhatyena |",
  "SA14n1201:363": "na pratyudāvartate nivartate |",
  "SA14n1201:364": "ākāśabhāvanā |",
  "SA14n1201:365": "ekalakṣaṇatāpratibhāsāt |",
  "SA14n1201:366": "ayaṃ sannāha iti yaḥ sarvasattvārthāya samyaksambodhau |",
  "SA14n1201:367": "ākāśeneti |",
  "SA14n1201:368": "ākāśanibhena yogena tadatyāgāt |",
  "SA14n1201:369": "tato duṣkaratā sattvānāmanupalambhādanantācca |",
  "SA14n1201:370": "viśvārthamuddiśya bodheḥ |",
  "SA14n1201:371": "sa coddeśaḥ sannāha ityuddeśaduṣkaratāprayogaḥ ||",
  "SA14n1201:372": "ākāśamityādinā sannahyata ityetadantenāṣṭamaḥ |",
  "SA14n1201:373": "uccairgatirvibandhapātanaṃ(?)",
  "SA14n1201:374": "parimocanam |",
  "SA14n1201:375": "uccairnayanamutkṣepaḥ |",
  "SA14n1201:376": "etāvānsattvārthāya prayogaḥ |",
  "SA14n1201:377": "sa ca duṣkaraḥ |",
  "SA14n1201:378": "ākāśavatsattvarāśeranantatvādarūpitvādadravyatrvācceti prayogaduṣkaratāprayogaḥ ||",
  "SA14n1201:379": "atha khalvityādinā'tha khalvityataḥ prāṅnavamaḥ |",
  "SA14n1201:380": "prayogasya phalaṃ kāritram |",
  "SA14n1201:381": "sāṃkleśikadharmaprahāṇaṃ vaiyavadānikadharmotpādanaṃ ca |",
  "SA14n1201:382": "tadubhayaṃ duṣkaraṃ bhagavatyā tayorakaraṇāditi kāritraduṣkaratāprayogaḥ ||",
  "SA14n1201:383": "atha khalvityādinā'tha khalvityataḥ prāgdaśamaḥ |",
  "SA14n1201:384": "ya evaṃ yogamāpatsyata iti hetvavasthāyām |",
  "SA14n1201:385": "kva sa iti phalāvasthāyām |",
  "SA14n1201:386": "ākāśa iti ākāśaṃ tārāpatham |",
  "SA14n1201:387": "iha tu tatsādharmyādanuttarā bodhiḥ |",
  "SA14n1201:388": "abhyavakāśaṃ bhūmerūpariṣṭhādacchannamarūpiṣṭhānam |",
  "SA14n1201:389": "iha tu tatsādharmyāddhīnabodhiḥ |",
  "SA14n1201:390": "tadubhayaṃ phalam |",
  "SA14n1201:391": "tasya yathābhavyaṃ prāpteravandhyaprayogaḥ ||",
  "SA14n1201:392": "atha khalvityādinā avatāramityetadantamekādaśaḥ |",
  "SA14n1201:393": "śakrastasya bodhisattvasya rakṣāvaraṇaguptiṃ kartukāmaḥ |",
  "SA14n1201:394": "rakṣāvaraṇābhyāṃ sahitā guptistathoktā |",
  "SA14n1201:395": "taṃ subhūtirāha |",
  "SA14n1201:396": "kimenaṃ prāpsyasīti |",
  "SA14n1201:397": "sa āha neti |",
  "SA14n1201:398": "tataḥ kimityāha evamityādi |",
  "SA14n1201:399": "evamiti |",
  "SA14n1201:400": "sarvadharmānupalambhena |",
  "SA14n1201:401": "śeṣaṃ sugamam |",
  "SA14n1201:402": "evamanvayavyatirekābhyāṃ prajñāpāramitādhīnaiva tasya rakṣā na parādhīnetyaparapratyayaprayogaḥ ||",
  "SA14n1201:403": "api cetyādinā parijānātītyetadantena dvādaśaḥ |",
  "SA14n1201:404": "mahatyorbhagavatyoḥ saptadhā khyātiḥ paṭhyate |",
  "SA14n1201:405": "“māyāmarīcisvapnapratiśrutkāpratibhāsapratibimbagandharvanagaropamāḥ sarvadharmāḥ“ iti |",
  "SA14n1201:406": "yā ca saptadhā khyātiḥ sā sarvā'pyanvākhyātiḥ |",
  "SA14n1201:407": "dvayaśūnyena sthitānāṃ sarvadhārmāṇāṃ paratantrasvabhāvānāṃ dvayena khyātiḥ |",
  "SA14n1201:408": "sā ekenāpi dṛṣṭāntena śakyā darśayitum |",
  "SA14n1201:409": "yathā hi śabde'sati pratiśabdo'samprakhyāti |",
  "SA14n1201:410": "tathā sati dvayaśūnye svabhāve dharmā asatā dvayarūpeṇa prakhyāntīti |",
  "SA14n1201:411": "tasmādasyāṃ bhagavatyāṃ pratiśrutkopamataiva paṭhyate |",
  "SA14n1201:412": "ata enāṃ prati śāstrapāṭho'nyathā kartavyaḥ |",
  "SA14n1201:413": "'yo'paro khyātivedakaḥ' iti |",
  "SA14n1201:414": "dvividhā prajñāpāramitā lokottarā śuddhā laukikī ca |",
  "SA14n1201:415": "yathoktaṃ drumavikalpapraveśāyāṃ dhāraṇyāma avikalpadhātupratiṣṭhito bodhisattvo jñeyanirviśiṣṭena jñānena ākāśasamatalānsarvadharmān paśyati |",
  "SA14n1201:416": "tatpṛṣṭhalabdhena māyāmarīcisvapnapratibhāsapratiśrutkāpratibimbodakacandranirmitasamānsarvadharmānpaśyati“ iti |",
  "SA14n1201:417": "ato lokottaramadhikṛtyāha |",
  "SA14n1201:418": "ākāśasyetyādi |",
  "SA14n1201:419": "śuddhalaukikīmadhikṛtyāha |",
  "SA14n1201:420": "tatkimityādi |",
  "SA14n1201:421": "parijānātīti |",
  "SA14n1201:422": "tataḥ kiṃ tasya rakṣaṇīyaṃ pratibhāsānāmalīkatvāditi bhāvaḥ |",
  "SA14n1201:423": "ityanyathākhyātivedakaprayogaḥ ||",
  "SA14n1201:424": "uktāḥ prayogāḥ |",
  "SA14n1201:425": "prayogasamatā vaktavyā |",
  "SA14n1201:426": "tāmadhikṛtya śāstram-",
  "SA14n1201:427": "caturdhā'mananā tasya rūpādau samatā matā ||3-10 ||",
  "SA14n1201:428": "rūpādyadhiṣṭhānaṃ caturvidhamamananaṃ prayogasamatetyarthaḥ |",
  "SA14n1201:429": "yathoktaṃ mahatyoḥ |",
  "SA14n1201:430": "“rūpaṃ na manyate |",
  "SA14n1201:431": "rūpeṇa na manyate |",
  "SA14n1201:432": "rūpaṃ mameti na manyate |",
  "SA14n1201:433": "rūpepi na manyate |",
  "SA14n1201:434": "evaṃ vedanādiṣu“ iti |",
  "SA14n1201:435": "imāṃ tu bhagavatīṃ prati śāstrapāṭho'nyathā kartavyaḥ-",
  "SA14n1201:436": "aṣṭadhā'mananaṃ tasya rūpādau samatā mata |",
  "SA14n1201:437": "caturdhā grāhakasya caturdhā ca grāhyasyākalpanaṃ prayogasamatetyarthaḥ |",
  "SA14n1201:438": "tadāha ataścetyādinā atha khalvityataḥ prāk |",
  "SA14n1201:439": "ataśceti yataḥ pratiśrutkopamāḥ sarvadharmāḥ |",
  "SA14n1201:440": "ataśca tāniti sarvadharmān na manyate bhāvābhiniveśena |",
  "SA14n1201:441": "na samanupaśyati dṛṣṭyā |",
  "SA14n1201:442": "na jānāti grahaṇena |",
  "SA14n1201:443": "na sañjānīte kalpanayā |",
  "SA14n1201:444": "iti caturvidhaṃ grāhakakalpanam |",
  "SA14n1201:445": "tathaiva grāhyavikalpanamāha te cetyādinā |",
  "SA14n1201:446": "na vedyanta iti sattvena na manyante |",
  "SA14n1201:447": "na saṃdṛśyanta iti na dṛśyante |",
  "SA14n1201:448": "na saṃvidyanta iti na gṛhyante |",
  "SA14n1201:449": "nopalabhyanta iti na vikalpyante |",
  "SA14n1201:450": "ityevamaṣṭadhā grāhyagrāhakayorakalpanena viharatīti sarvadharmeṣu carati |",
  "SA14n1201:451": "tataḥ kiṃ syādityāha sa cedityādi subodham |",
  "SA14n1201:452": "iti prayogasamatā |",
  "SA14n1201:453": "prayogasamatānusaṅgāddeśanāsamatāyāmapyasyāṃ deśanāyāmabhisampratyayārthamāha |",
  "SA14n1201:454": "atha khalvityādinā āparivartasamāpteḥ |",
  "SA14n1201:455": "lokadhātāviti.......... |",
  "SA14n1201:456": "[viśuddhiparivarto nāmāṣṭamaḥ parivartaḥ ||]"
}