{
  "S04n543:0": " || yakṣāśrayarakṣāparivartaḥ ||",
  "S04n543:1": "yaḥ kaścicchrīmahādevi śrāddhaḥ kulaputro vā kuladuhitā vātītānāgatapratyutpannānāṃ buddhānāṃ bhagavatāmacintyāṃ mahatīṃ vipulāṃ vistīrṇāṃ sarvopakaraṇaiḥ pūjāṃ karttukāmaḥ syāt |",
  "S04n543:2": "atītānāgatapratyutpannānāṃ buddhānāṃ bhagavatāṃ gambhīraṃ buddhagocaraṃ parijñātukāmo bhavet |",
  "S04n543:3": "tenāvaśyaṃ tatra pradeśe vihāre vāraṇyapradeśe vā yatrāyaṃ suvarṇaprabhāsottamaḥ sūtrendrarājaḥ vistareṇa saṃprakāśyate |",
  "S04n543:4": "tenāvikṣiptacittenāvirahitaśrotreṇāyaṃ suvarṇaprabhāsottamaḥ sūtrendrarājaḥ śrotavyaḥ ||",
  "S04n543:5": "atha khalu bhagavānimamevārthaṃ bhūyasyā mātrayā saṃparidīpayamānastasyāṃ velāyāmimā gāthā abhāṣata ||",
  "S04n543:6": "ya icchetsarvabuddhānāṃ pūjāṃ kartumacintiyām |",
  "S04n543:7": "gambhīraṃ sarvabuddhānāṃ gocaraṃ ca prajanitum || 1 ||",
  "S04n543:8": "sarvadeśopasaṃkramya vihāraṃ layanaṃ tathā |",
  "S04n543:9": "yāvaddeśīyate sūtraṃ svarṇabhāsottamaṃ tvidam || 2 ||",
  "S04n543:10": "acintiyamidaṃ sūtramanantaguṇasāgaram |",
  "S04n543:11": "mocakaṃ sarvasattvānāmanekaduḥkhasāgarāt || 3 ||",
  "S04n543:12": "ādiṃ sūtrasya paśyāmi madhyamanidhanaṃ tathā |",
  "S04n543:13": "atigambhīrasūtrendra upamānaṃ na vidyate || 4 ||",
  "S04n543:14": "na gaṅgārajasā caiva na dharaṇyāṃ na sāgare |",
  "S04n543:15": "na cāmbaratalasthasya kiṃcicchakyopamā kṛtum || 5 ||",
  "S04n543:16": "dharmadhātupraveśena praveṣṭavyaṃ tadantaram |",
  "S04n543:17": "yatra dharmātmakastūpaṃ gambhīraṃ supratiṣṭhitam || 6 ||",
  "S04n543:18": "tatra ca stūpamadhye'sminpaśyecchākyamuniṃ jinam |",
  "S04n543:19": "idaṃ sūtraṃ prakāśantaṃ manojñena svareṇa ca || 7 ||",
  "S04n543:20": "yāvanti kalpakoṭyo vai asaṃkhyeyā acintiyāḥ |",
  "S04n543:21": "divyamānuṣyakāṇyeva sukhāni hyanubhūyate || 8 ||",
  "S04n543:22": "yadā sa evaṃ jānīyādyattatra sūtra śrūyate |",
  "S04n543:23": "evamacintiyaṃ mahyaṃ puṇyaskandhaṃ samārjitam || 9 ||",
  "S04n543:24": "ākramedyojanaśataṃ pūrṇamagnikhadāvṛtam |",
  "S04n543:25": "yaḥ sakṛcchuṇituṃ sūtraṃ sahetu vedanāṃ bhṛśam || 10 ||",
  "S04n543:26": "samanantarapraviṣṭasya vihāraṃ layanaṃ tathā |",
  "S04n543:27": "apagacchati pāpāni sarvaduḥsvapnalakṣaṇā || 11 ||",
  "S04n543:28": "grahanakṣatrapīḍā ca kākhordagrahadāruṇā |",
  "S04n543:29": "samanantarapraviṣṭasya sarve bhonti parāṅmukhāḥ || 12 ||",
  "S04n543:30": "tādṛśamāsanaṃ tatra kurvīta padmasaṃnibham |",
  "S04n543:31": "yādṛśaṃ nāgarājaiśca darśitaṃ supināntare || 13 ||",
  "S04n543:32": "tatrāsanopaviṣṭasya idaṃ sūtraṃ prakāśayet |",
  "S04n543:33": "likhitaṃ vācayeccaiva tathaiva paryavāpnuyāt || 14 ||",
  "S04n543:34": "avatīryāsanādeva anyadeśe gato bhavet |",
  "S04n543:35": "dṛśyante pratihāryāṇi tatrāsanagatāni ca || 15 ||",
  "S04n543:36": "dharmabhāṇakarūpaṃ ca kadācittatra dṛśyate |",
  "S04n543:37": "kadācidbuddha rūpaṃ ca bodhisattvaṃ kadācana || 16 ||",
  "S04n543:38": "samantabhadrarūpāṇi kvacinmañjuśriyastathā |",
  "S04n543:39": "kvacinmaitraiyarupāṇi dṛśyante tatra āsane || 17 ||",
  "S04n543:40": "kvacitkevalamābhāsaṃ kvaciddevopadarśanam |",
  "S04n543:41": "muhūrtenābhidṛśyante punaścāntarahāyiṣu || 18 ||",
  "S04n543:42": "sarvatra saṃsiddhikaraṃ praśastaṃ buddhaśāsanam |",
  "S04n543:43": "dhanyamaṅgalasampannaṃ saṃgrāme ca jayāvaham || 19 ||",
  "S04n543:44": "jambudvīpamidaṃ sarvaṃ yaśasā pūrayiṣyati |",
  "S04n543:45": "sarve ca ripavastasya nirjitā bhonti sarvathā || 20 ||",
  "S04n543:46": "nihataśatruḥ sadā bhoti sarvapāpavivarjitaḥ |",
  "S04n543:47": "sadā vijitasaṃgrāmaḥ śriyā sa ca pramodati || 21 ||",
  "S04n543:48": "brahmendrāstridaśendrāśca lokapālāstathaiva ca |",
  "S04n543:49": "vajrapāṇiśca yakṣendraḥ saṃjñeyaśca nararṣabhaḥ || 22 ||",
  "S04n543:50": "anavatapta nāgendraḥ sāgaraśca tathaiva ca |",
  "S04n543:51": "kiṃnarendrāḥ surendrāśca garuḍendrāstathaiva ca |",
  "S04n543:52": "etāṃśca pramukhān kṛtvā sarvāṇi devatāni ca || 23 ||",
  "S04n543:53": "te ca tā nityaṃ pūjanti dharmastūpamacintiyam |",
  "S04n543:54": "praharṣitā bhaviṣyanti dṛṣṭvā sattvāḥ sa gauravāḥ || 24 ||",
  "S04n543:55": "te'pyevaṃ cintayiṣyanti devendrāḥ sarva uttamāḥ |",
  "S04n543:56": "devatāścaiva tāssarvā vakṣyanti ca parasparam || 25 ||",
  "S04n543:57": "etā paśyatha sarvāṇi tejaḥ śrīpuṇyasaṃcitā |",
  "S04n543:58": "uptakuśalamūlena āgtāste narā iha || 26 ||",
  "S04n543:59": "ya imaṃ sūtragambhīraṃ śravaṇārthamihāgatāḥ |",
  "S04n543:60": "acintiyaprasādena dharmastūpe sagauravāḥ || 27 ||",
  "S04n543:61": "ete kāruṇikā loke ete sattvahitaṃkarāḥ |",
  "S04n543:62": "ete gambhīradharmāṇāṃ saddharmarasabhojanam || 28 ||",
  "S04n543:63": "dharmadhātupraveśena ya ete praviśanti ca |",
  "S04n543:64": "ye śṛṇvanti idaṃ sūtraṃ ye cānyāñśrāvayanti ca || 29 ||",
  "S04n543:65": "buddhā śatasahasrāṇi tebhiste pūrvapūjitāḥ |",
  "S04n543:66": "etena kuśalamūlena idaṃ sūtraṃ śṛṇvanti ca || 30 ||",
  "S04n543:67": "te sarve devarājendrāḥ sarasvatī tathaiva ca |",
  "S04n543:68": "śrīśca vaiśravaṇaścaiva tathā caturmahādhipāḥ || 31 ||",
  "S04n543:69": "yakṣaśatasahasrebhirṛddhimadbhirmahābalaiḥ |",
  "S04n543:70": "teṣāṃ rakṣāṃ kariṣyanti divārātrāvatandritāḥ || 32 ||",
  "S04n543:71": "mahābalaiśca yakṣendrairnārāyaṇamaheśvarau |",
  "S04n543:72": "aṣṭāviṃśatiścāpyanye saṃjñeyapramukhāṇi ca || 33 ||",
  "S04n543:73": "yakṣaśatasahasrebhirṛddhimadbhirmahābalaiḥ |",
  "S04n543:74": "teṣāṃ rakṣāṃ kariṣyanti sarvatrāsabhayeṣu ca || 34 ||",
  "S04n543:75": "vajrapāṇiśca yakṣendraḥ pañcayakṣaśatairapi |",
  "S04n543:76": "sarvebhi bodhisattvebhisteṣāṃ rakṣāṃ kariṣyati || 35 ||",
  "S04n543:77": "maṇibhadraśca yakṣendraḥ pūrṇabhadrastathaiva ca |",
  "S04n543:78": "kumbhīro'ṭāvakaścaiva piṅgalaśca mahābalaḥ | 36 ||",
  "S04n543:79": "ekaikaścaiva yakṣendraḥ pañcayakṣaśtairvṛtaḥ |",
  "S04n543:80": "teṣāṃ rakṣāṃ kariṣyati yebhiḥ sūtramidaṃ śrutam || 37 ||",
  "S04n543:81": "citrasenaśca gandharvo jinarājo jinarṣabhaḥ |",
  "S04n543:82": "maṇikaṇṭho nīlakaṇṭhaśca varṣādhipatireva ca || 38 ||",
  "S04n543:83": "mahāgrāso mahākālaḥ svarṇakeśī tathaiva ca |",
  "S04n543:84": "pāñcikaśchagalapādaśca mahābhāgastathaiva ca || 39 ||",
  "S04n543:85": "praṇālī mahāpālaśca markaṭo vālireva ca |",
  "S04n543:86": "sūciromaḥ sūryamitro ratnakeśastathaiva ca || 40 ||",
  "S04n543:87": "mahāpraṇālī nakulaḥ kāmaśreṣṭhaśca candanaḥ |",
  "S04n543:88": "nāgāyano haimavataḥ sātāgiristathaiva ca || 41 ||",
  "S04n543:89": "sarve ta ṛddhimantaśca mahābalaparākramāḥ |",
  "S04n543:90": "teṣāṃ rakṣāṃ kariṣyanti yeṣāṃ sūtramidaṃ priyam || 42 ||",
  "S04n543:91": "anavatapto hi nāgendraḥ sāgaro'pi tathaiva ca |",
  "S04n543:92": "mucilinndairelāpatrau ubhau nandopanandakau || 43 ||",
  "S04n543:93": "nāgaśatasahasrebhirṛddhimadbhirmahābalaiḥ |",
  "S04n543:94": "teṣāṃ rakṣāṃ kariṣyanti sarvato bhayabhairavāt || 44 ||",
  "S04n543:95": "valī rāhurnamuciśca vemacitraśca saṃvaraḥ |",
  "S04n543:96": "prahrādaḥ kharaskandhaśca tathānye cāsurādhipāḥ || 45 ||",
  "S04n543:97": "asuraśatasahasrebhirṛddhimadbhirmahābalaiḥ |",
  "S04n543:98": "teṣāṃ rakṣāṃ kariṣyanti utpātabhayabhairavāt || 46 ||",
  "S04n543:99": "hārītī bhūtamātā ca pañcaputraśatairapi |",
  "S04n543:100": "teṣāṃ rakṣāṃ kariṣyanti saptamātṛsthitāni ca || 47 ||",
  "S04n543:101": "caṇḍā caṇḍālikā caiva yakṣiṇī caṇḍikā tathā |",
  "S04n543:102": "dantī ca kūṭadantī ca sarvasattvaujahāriṇī || 48 ||",
  "S04n543:103": "ete sarva ṛddhimanto mahābalaparākramāḥ |",
  "S04n543:104": "teṣāṃ rakṣāṃ kariṣyanti samantena caturdiśaḥ || 49 ||",
  "S04n543:105": "sarasvatī ca pramukhā devatā ca acintiyā |",
  "S04n543:106": "tathā śrīpramukhāścaiva sarvāṇi devatāni ca || 50 ||",
  "S04n543:107": "pṛthivī devatā caiva phalaśasyādhidevatā |",
  "S04n543:108": "ārāmavṛkṣacaityāni vāsinyonadi devatā || 51 ||",
  "S04n543:109": "te sarve devatāsaṃghāḥ supraharṣitacetasāḥ |",
  "S04n543:110": "teṣāṃ rakṣāṃ kariṣyanti yeṣāṃ sūtramidaṃ priyam || 52 ||",
  "S04n543:111": "yojayanti ca te sattvā āyurvarṇabalena ca |",
  "S04n543:112": "śrīpuṇyatejalakṣmībhiste nityālaṃkaronti ca || 53 ||",
  "S04n543:113": "grahanakṣatrapīḍāśca sarvāste śamayanti ca |",
  "S04n543:114": "alakṣmīpāpaduḥsvapnaṃ sarve te nāśayanti ca || 54 ||",
  "S04n543:115": "pṛthivīdevatā caiva gambhīrā ca mahābalā |",
  "S04n543:116": "suvarṇaprabhāsottamasūtrendrarasatarpitā || 55 ||",
  "S04n543:117": "aṣṭaṣaṣṭisahasrāṇi śatāni yojanāni ca |",
  "S04n543:118": "yāvadvajratalasthānaṃ varghate pṛthivīrasaiḥ || 56 ||",
  "S04n543:119": "pūrṇaṃ ca śatayojanaṃ purastātsaṃnivartati |",
  "S04n543:120": "ūrdhvaṃ snehayate mahī itaḥ sūtraśravaṇabalāt || 57 ||",
  "S04n543:121": "sarvāśca devatāścāpi daśadikṣu vyavasthitāḥ |",
  "S04n543:122": "suvarṇaprabhasottamasūtrendrarasatarpitāḥ || 58 ||",
  "S04n543:123": "ojovanto varā bhonti lakṣmīvīryavalānvitāḥ |",
  "S04n543:124": "sukhena prīṇitā bhonti nānārasasamarpitāḥ || 59 ||",
  "S04n543:125": "sarvatra jambudvīpe'sminphalaśasyavanadevatāḥ |",
  "S04n543:126": "praharṣitā bhaviṣyanti iha sūtre prakāśane || 60 ||",
  "S04n543:127": "śasyāni ca tṛṇānyeva vicitrakusumāni ca |",
  "S04n543:128": "vicitrāḥ phalavṛkṣāśca rohayanti samantataḥ || 61 ||",
  "S04n543:129": "sarvāṇi phalavṛkṣāṇi ārāmāṇi vanāni ca |",
  "S04n543:130": "supuṣpitaṃ kariṣyanti nānāgandhapramoditam || 62 ||",
  "S04n543:131": "vicitrebhiśca puṣpebhirvicitrebhiḥ phalairapi |",
  "S04n543:132": "sarvāstṛṇavanaspatyo rohayanti mahītale || 63 ||",
  "S04n543:133": "sarvatra jambudvīpe'sminnāgakanyā acintiyāḥ |",
  "S04n543:134": "prahṛṣṭacetasodbhūtāḥ padminīṣūpasaṃkraman || 64 ||",
  "S04n543:135": "rohayanti vicitrāṇi sarvāsu padminīṣu ca |",
  "S04n543:136": "padmakumudotpalāni ca puṇḍarīkastathaiva ca || 65 ||",
  "S04n543:137": "dhūmātra jālinī muktaṃ bhavate gagaṇaṃ śubham |",
  "S04n543:138": "tamorajovinirmuktā diśo bhonti prabhāsvarāḥ || 66 ||",
  "S04n543:139": "sūryaḥ sahasrakiraṇai raśmijālena suprabhaḥ |",
  "S04n543:140": "gambhīreṇāvabhāsena harṣitaścodayiṣyati || 67 ||",
  "S04n543:141": "jambūnadasuvarṇasya vimānāntarasaṃsthitaḥ |",
  "S04n543:142": "sūryendradevaputrāśca itaḥ sūtrāt sutarpitāḥ || 68 ||",
  "S04n543:143": "upayānti jambudvīpe sūtrendrāḥ saṃpraharṣitāḥ |",
  "S04n543:144": "anantaraśmijālena bho bhāsyanti samantataḥ || 69 ||",
  "S04n543:145": "sahabodhitamātreṇa raśmijālapracodane |",
  "S04n543:146": "nānāpadminīsaṃchannā kamalā bodhayiṣyanti || 70 ||",
  "S04n543:147": "sarvatra jambudvīpe'sminnānāśasya phalauṣadhīḥ |",
  "S04n543:148": "paripācayanti samyak taṃ cātapayate mahim || 71 ||",
  "S04n543:149": "candrasūryau viśeṣeṇa avabhāsetāṃ tadantaram |",
  "S04n543:150": "samyagvahanti nakṣatrā vātavarṣaṃ tathaiva ca || 72 ||",
  "S04n543:151": "subhikṣaṃ bhavate sarvaṃ jambudvīpe samantataḥ |",
  "S04n543:152": "viśeṣeṇa ca tadrāṣṭraṃ yatra sūtramidaṃ bhavet || 73 ||",
  "S04n543:153": "iti śrīsuvarṇaprabhāsottamasūtrendrarāje yakṣāśrayo",
  "S04n543:154": "nāmarakṣāparivartaḥ pañcadaśamaḥ ||"
}