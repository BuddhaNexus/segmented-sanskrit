{
    "1069:0": "21",
    "1069:1": "saṃbhavavibhavaparīkṣā ekaviṃśatitamaṃ prakaraṇam |",
    "1069:2": "atrāha - vidyata eva svabhāvataḥ kālaḥ,",
    "1069:3": "saṃbhavavibhavanimittatvāt |",
    "1069:4": "iha kaṃcit kāla viśeṣamapekṣya aṅkurotpattiḥ bhāvānāmutpādo bhavati,",
    "1069:5": "kaṃcitkālaviśeṣamapekṣya vibhavo vināśo bhavati,",
    "1069:6": "na sarvadā,",
    "1069:7": "vidyamānāyāmapi hetupratyayasāmagryām - ityato vidyata eva kālaḥ,",
    "1069:8": "saṃbhavavibhava nimittattvāt |",
    "1069:9": "ucyate |",
    "1069:10": "syāt saṃbhavavibhavanimittatā kālasya yadi saṃbhavavibhavāveva syātām |",
    "1069:11": "na tu staḥ |",
    "1069:12": "yathā ca na staḥ,",
    "1069:13": "tathā pratipādayannāha -",
    "1069:14": "vinā vā saha vā nāsti vibhavaḥ saṃbhavena vai |",
    "1069:15": "vinā vā saha vā nāsti saṃbhavo vibhavena vai ||1||",
    "1069:16": "iha yadi saṃbhavavibhavau syātām,",
    "1069:17": "tau anyonyaṃ sahabhāvena vā syātām,",
    "1069:18": "vinābhāvena vā |",
    "1069:19": "ubhayathā ca vicāryamāṇau na saṃbhavataḥ |",
    "1069:20": "kathaṃ kṛtvā?",
    "1069:21": "tatra tāvad yathā vinā saṃbhavena utpādena vibhavo vināśo nāsti,",
    "1069:22": "tathā pratipādayannāha -",
    "1069:23": "bhaviṣyati kathaṃ nāma vibhavaḥ saṃbhavaṃ vinā |",
    "1069:24": "vinaiva janma maraṇaṃ vibhavo nodbhavaṃ vinā ||2||",
    "1069:25": "saṃbhavaṃ vinā kathaṃ nāma vibhavo vināśo bhaviṣyati?",
    "1069:26": "kathaṃ nāmetyanena prasiddhamatyantā saṃbhavaṃ darśayati |",
    "1069:27": "kathaṃ nāma bhaviṣyati,",
    "1069:28": "naiva etatsaṃbhavatītyabhiprāyaḥ |",
    "1069:29": "yadi punarvinaiva saṃbhavaṃ vibhavaḥ syāt,",
    "1069:30": "ko doṣaḥ syāt? ucyate |",
    "1069:31": "vinaiva janma maraṇaṃ syāt,",
    "1069:32": "ajātasya maraṇaṃ syāt |",
    "1069:33": "na ca ajātasya maraṇaṃ dṛṣṭamiti |",
    "1069:34": "tasmādvibhavo nodbhavaṃ vinā bhavitumarhati |",
    "1069:35": "ādyenātra ślokasyārdhena pratijñā,",
    "1069:36": "madhyena pādena prasaṅgāpādanam,",
    "1069:37": "antyena nigamanamiti vijñeyam ||2||",
    "1069:38": "evaṃ tāvadvinā saṃbhavena vibhavo na yuktaḥ iti pratipādya idānīṃ saha saṃbhavenāpi vibhavo na saṃbhavati tathā pratipādayannāha -",
    "1069:39": "saṃbhavenaiva vibhavaḥ kathaṃ saha bhaviṣyati |",
    "1069:40": "na janmamaraṇaṃ caivaṃ tulyakālaṃ hi vidyate ||3||",
    "1069:41": "yadi hi saṃbhavena saha yugapat tulyakālaṃ vibhavaḥ syāt,",
    "1069:42": "evaṃ sati janmamaraṇe yugapat syātām |",
    "1069:43": "na caivaṃ parasparaviruddhe ālokāndhakāravadekasmin kāle vidyete iti |",
    "1069:44": "tasmāt sahāpi saṃbhavena vibhavasya nāsti siddhiriti sthitam ||3||",
    "1069:45": "yadā caivaṃ saṃbhavena vinā vā saha vā vibhavasya nāsti siddhiḥ,",
    "1069:46": "evaṃ saṃbhavasyāpi vinā vā saha vā vibhavena nāsti siddhiriti pratipādayannāha -",
    "1069:47": "bhaviṣyati kathaṃ nāma saṃbhavo vibhavaṃ vinā",
    "1069:48": "anityatā hi bhāveṣu na kadācinna vidyate ||4||",
    "1069:49": "naiva hi saṃbhavo vibhavena vinā yujyate |",
    "1069:50": "yasmādanityatā hi bhāveṣu bhavanadharmakeṣu utpāda dharmakeṣu na kadācinna vidyate,",
    "1069:51": "kiṃ tarhi sarvadaiva vidyate | uktaṃ hi -",
    "1069:52": "jarāmaraṇadharmeṣu sarvabhāveṣu sarvadā |",
    "1069:53": "tiṣṭhanti katame bhāvā ye jarāmaraṇaṃ vinā || iti |",
    "1069:54": "yadā caivaṃ nityamanityatānugatāḥ sarve bhāvāḥ,",
    "1069:55": "tadā kutaḥ sā kācidavasthā yā vināśarahitā syāditi?",
    "1069:56": "ato nāsti vibhavena vinā utpāda iti |",
    "1069:57": "evaṃ tāvadvinā vibhavena nāsti saṃbhavaḥ |",
    "1069:58": "śeṣamatra saṃskṛtaparīkṣāyāṃ vicāritattvānna vicāryate ||",
    "1069:59": "yastu sahetuko vināśaḥ,",
    "1069:60": "saṃskṛtalakṣaṇatvāt,",
    "1069:61": "utpādavat,",
    "1069:62": "iti sādhanamutkṣipya antyacittacaittakṣaṇairanaikāntikatāmāha,",
    "1069:63": "sa na yuktamāha,",
    "1069:64": "tadvināśasyāpi jātipratyayatvena sahetukatvāt sādhyasamatvācca anaikāntikatābhāvāt |",
    "1069:65": "yadapi nirdiṣṭam- bhāvātmabhāva eva abhūtvā bhāvādutpāda ucyate,",
    "1069:66": "tasmād dravyasadutpādasiddhervyavahārato dṛṣṭāntabhāva iti,",
    "1069:67": "tadapi na yuktam,",
    "1069:68": "adravyasatāṃ pratibimbādīnāṃ sahetukatvābhyupagamāt |",
    "1069:69": "yathoktamācāryapādaiḥ -",
    "1069:70": "hetutaḥ saṃbhavo yeṣāṃ tadabhāvānna santi ye |",
    "1069:71": "kathaṃ nāma na te spaṣṭaṃ pratibimbasamā matāḥ ||iti |",
    "1069:72": "asmādā [gamāt] kuto vyavahārato dṛṣṭāntāsiddhiḥ?",
    "1069:73": "yadi ca bhāvāt,",
    "1069:74": "yat tattvānyatvena na śakyate vaktum,",
    "1069:75": "tat saṃvṛtyāpi nāstītyucyate |",
    "1069:76": "nīlādikamapi nāstītyucyate |",
    "1069:77": "yathoktaṃ ratnāvalyām -",
    "1069:78": "rūpasyābhāvamātratvādākāśaṃ nāmamātrakam |",
    "1069:79": "bhūtairvinā kuto rūpaṃ nāmamātrakamapyataḥ ||iti ||",
    "1069:80": "api ca | kuto mādhyamikānāṃ svabhāvarūpaṃ siddhasattākaṃ yasya avasthāviśeṣa utpādaḥ syāt?",
    "1069:81": "ataḥ ayuktameva dṛṣṭāntāsiddhatodbhāvanam |",
    "1069:82": "yaccoktam - na sahetuko vināśaḥ,",
    "1069:83": "avināśavattvāt,",
    "1069:84": "yathā asaṃskṛtamiti,",
    "1069:85": "tasyaivaṃ bruvato mahāntaṃ virodhamayaṃ heturābhavati |",
    "1069:86": "yathā hi ayaṃ heturvināśasya nirhetukatvaṃ sādhayati,",
    "1069:87": "evaṃ saṃskṛtalakṣaṇatvābhāvamapi sādhayati |",
    "1069:88": "tathā saṃskāraskandhasaṃgrahapratītyasamutpādāṅga saṃgrahādikamapi sarvaṃ virodhayatīti na yuktametanmatam |",
    "1069:89": "tathā |",
    "1069:90": "na vijñānaṃ viṣayasvarūpacchedakam,",
    "1069:91": "avijñānavattvāt,",
    "1069:92": "asaṃskṛtavat,",
    "1069:93": "ityādinā sarvaniṣedhānmahatī aniṣṭāpattirupapadyate'sya,",
    "1069:94": "iti nāstheyametat ||4||",
    "1069:95": "idānīṃ vibhavena saha yathā saṃbhavasya nāsti siddhiḥ,",
    "1069:96": "tathā pratipādayannāha -",
    "1069:97": "saṃbhavo vibhavenaiva kathaṃ saha bhaviṣyati |",
    "1069:98": "na janmamaraṇaṃ caiva tulyakālaṃ hi vidyate ||5||",
    "1069:99": "yadi hi saṃbhavo vibhavenaiva saha syāt,",
    "1069:100": "tadā janmamaraṇayostulyakālatā syāt |",
    "1069:101": "na ca [sā] saṃbhavati |",
    "1069:102": "tasmāt sahabhāvenāpi saṃbhavavibhavayornāsti siddhiḥ ||5||",
    "1069:103": "atha syāt - yadyapi janmamaraṇayorekībhāvena vā nānābhāvena vā nāsti siddhiḥ,",
    "1069:104": "tathāpi vidyete eva saṃbhavavibhavau,",
    "1069:105": "vācyatvāt,",
    "1069:106": "vijñānavat, iti |",
    "1069:107": "ucyate |",
    "1069:108": "yadi vācyatvena anayoḥ siddhiriṣyate,",
    "1069:109": "vandhyāputrasyāpi iṣyatām ||",
    "1069:110": "api ca -",
    "1069:111": "sahānyonyena vā siddhirvinānyonyena vā yayoḥ |",
    "1069:112": "na vidyate, tayoḥ siddhiḥ kathaṃ nu khalu vidyate ||6||",
    "1069:113": "sahabhāvāsahabhāvarahitaṃ nāsti pakṣāntaraṃ yataḥ saṃbhavavibhavayoḥ siddhiḥ syāt |",
    "1069:114": "avācyatayā siddhirbhaviṣyatīti cet,",
    "1069:115": "keyamavācyatā nāma?",
    "1069:116": "yadi miśrībhāvaḥ,",
    "1069:117": "so'nupapannaḥ,",
    "1069:118": "pṛthakpṛthagasiddhayo miśrībhāvābhāvāt |",
    "1069:119": "anirdhāryamāṇau svarūpatvāt bandhyāputraśyāmagauratādivanna staḥ eva saṃbhavavibhavāviti |",
    "1069:120": "yadā caivaṃ saṃbhavavibhavau na staḥ,",
    "1069:121": "tadā taddheturapi kālo nāstīti siddham ||6||",
    "1069:122": "kiṃ cānyat - ihemau saṃbhavavibhavau parikalpyamānau kṣayadharmiṇo vā bhāvasya parikalpyeyātā makṣayadharmiṇo vā?",
    "1069:123": "ubhayathā ca nopapadyate iti pratipādayannāha -",
    "1069:124": "kṣayasya saṃbhavo nāsti nākṣayasyāpi saṃbhavaḥ |",
    "1069:125": "kṣayasya vibhavo nāsti vibhavo nākṣayasya ca ||7||",
    "1069:126": "tatra kṣayasya kṣayalakṣaṇasya bhāvasya virodhidharmasadbhāvāt saṃbhavo na yuktaḥ |",
    "1069:127": "akṣayasyāpi bhāvalakṣaṇaviyuktatvāt kharaviṣāṇasyeva saṃbhavo na yuktaḥ |",
    "1069:128": "evaṃ kṣayasya vibhavo nāsti |",
    "1069:129": "kṣayadharmo hi avidyamānaḥ,",
    "1069:130": "tasya nirāśrayo vibhavo na yuktaḥ |",
    "1069:131": "tathā vibhavo nākṣayasya ca |",
    "1069:132": "akṣayadharmo hi bhāvābhāvalakṣaṇavilakṣaṇaḥ |",
    "1069:133": "tasya avidyamānasya kuto vibhavo bhaviṣyati?",
    "1069:134": "yau ca saṃbhavavibhavau na kṣayadharmiṇo nākṣayadharmiṇo bhāvasya saṃbhavataḥ,",
    "1069:135": "tau na saṃbhavataḥ |",
    "1069:136": "iti na staḥ saṃbhavavibhavau |7||",
    "1069:137": "atrāha - vidyete eva bhāvānāṃ saṃbhavavibhavau,",
    "1069:138": "tadāśrayidharmisadbhāvāt |",
    "1069:139": "iha bhāvāśrayau saṃbhavavibhavau,",
    "1069:140": "sa ca tāvad bhāvo'sti,",
    "1069:141": "tatsadbhāvāt tadāśritāvapi dharmau bhaviṣyataḥ iti |",
    "1069:142": "ucyate |",
    "1069:143": "syātāṃ bhāvāśritāvetau dharmau,",
    "1069:144": "yadi bhāvaḥ syāt |",
    "1069:145": "yadā tu bhāvo nāsti, tadā -",
    "1069:146": "saṃbhavo vibhavaścaiva vinā bhāvaṃ na vidyate |",
    "1069:147": "kasmātpunarbhāvo nāstīti cet, yasmāt -",
    "1069:148": "saṃbhavaṃ vibhavaṃ caiva vinā bhāvo na vidyate ||8||",
    "1069:149": "bhāvasya hi lakṣaṇabhūtau saṃbhavavibhavau,",
    "1069:150": "tau ca svarūpato na staḥ iti pratiṣiddhau |",
    "1069:151": "yadā ca tau bhāvataḥ pratiṣiddhau,",
    "1069:152": "tadā bhāvalakṣaṇaṃ saṃbhavaṃ vibhavaṃ ca vinā kuto bhāvalakṣaṇavilakṣaṇo bhāvo bhaviṣyati?",
    "1069:153": "bhāvaṃ ca vinā na staḥ saṃbhavavibhavau ||",
    "1069:154": "apare tu pūrvārdhaṃ paścimaṃ kṛtvā vyācakṣate |",
    "1069:155": "staḥ eva saṃbhavavibhavau,",
    "1069:156": "bhāvadharmatvāt |",
    "1069:157": "iha yannāsti,",
    "1069:158": "na tasyāsti bhāvadharmatvam ,",
    "1069:159": "tadyathā maṇḍūkajaṭāśiromaṇeḥ |",
    "1069:160": "bhāvadharmau ca saṃbhavavibhavau,",
    "1069:161": "tasmāt staḥ eva tau iti |",
    "1069:162": "yadi kasyacit paramārthataḥ saṃbhavavibhavau syātām,",
    "1069:163": "sa bhāva iti yuktaṃ syādabhidhātum |",
    "1069:164": "tau ca na staḥ, iti",
    "1069:165": "saṃbhavaṃ vibhavaṃ caiva vinā bhāvo na vidyate |",
    "1069:166": "bhāvasya saṃbhavavibhavasattve vidyamānatvāt, iti bhāvaḥ |",
    "1069:167": "tadasattve ca hetorasiddhārthatā | tathā -",
    "1069:168": "saṃbhavo vibhavaścaiva vinā bhāvaṃ na vidyate ||",
    "1069:169": "āśrayasyābhāvādāśritasya asiddhiḥ ityabhisaṃdhiriti ||8||",
    "1069:170": "kiṃ cānyat - ihemau saṃbhavavibhavau parikalpamānau śūnyasya vā bhāvasya parikalpyeyātā - maśūnyasya vā?",
    "1069:171": "ubhayathā ca nopapadyate iti pratipādayannāha -",
    "1069:172": "saṃbhavo vibhavaścaiva na śūnyasyopapadyate |",
    "1069:173": "avidyamānāśrayatvādākāśacitravadityabhiprāyaḥ | tathā -",
    "1069:174": "saṃbhavo vibhavaścaiva nāśūnyasyopapadyate ||9||",
    "1069:175": "aśūnyasya asattvāt nirāśrayau saṃbhavavibhavau nopapadyataḥ ||9||",
    "1069:176": "kiṃ cānyat - iha yadi saṃbhavavibhavau syātām,",
    "1069:177": "tau ekatvena vā syātāmanyatvena vā/ ubhayathā ca nopapadyate ityāha -",
    "1069:178": "saṃbhavo vibhavaścaiva naika ityupapadyate |",
    "1069:179": "parasparaviruddhayorālokāndhakārayorivaikatvānupapatteḥ |",
    "1069:180": "saṃbhavo vibhavaścaiva na nānetyupapadyate ||10||",
    "1069:181": "ubhayoḥ parasparamavyabhicāritvāt |",
    "1069:182": "na hi saṃbhavarahitasya vināśaḥ,",
    "1069:183": "na vibhavarahitasya saṃbhavo dṛṣṭa iti |",
    "1069:184": "evamubhayoḥ parasparamavyabhicāritvāt",
    "1069:185": "saṃbhavo vibhavaścaiva na nānetyupapadyate ||",
    "1069:186": "atha syāt - kimanayā sūkṣmekṣikayā?",
    "1069:187": "āgopālāṅganādiko hi janaḥ yasmāt saṃbhavaṃ vibhavaṃ ca paśyati,",
    "1069:188": "tasmāt staḥ saṃbhavavibhavau |",
    "1069:189": "na hi avidyamāno vandhyātanayaḥ śakyo draṣṭumiti | evamapi -",
    "1069:190": "dṛśyate saṃbhavaścaiva vibhavaścaiva te bhavet |",
    "1069:191": "ucyate | anaikāntikametat |",
    "1069:192": "na hi yad yad lokenopalabhyate tasya tasya astitvam |",
    "1069:193": "tathā hi āgopālāṅganādiko jano gandharvanagaramāyāsvapnālātacakramarīcikāsalilādikamavidyamāna mapi paśyati indriyopaghātāt,",
    "1069:194": "evamimāvapi saṃbhavavibhavau asantau mohādeva paśyatītyāha-",
    "1069:195": "dṛśyate saṃbhavaścaiva mohādvibhava eva ca ||11||",
    "1069:196": "atha kasmāt punaretadevaṃ niścīyate - avidyamānasvarūpāvimau saṃbhavavibhavau mohādeva vāralokena dṛśyete iti |",
    "1069:197": "yuktyā hyetadevaṃ niścīyate |",
    "1069:198": "kā punaratra yuktiḥ?",
    "1069:199": "iha yadi kaścid bhāvo nāma bhavet,",
    "1069:200": "niyataṃ sa bhāvādvā jāyeta abhāvādvā |",
    "1069:201": "tathā yadi abhāvo nāma kaścit,",
    "1069:202": "so'pi bhāvādvā jāyeta abhāvādvā |",
    "1069:203": "ubhayathā ca ubhayorapyasaṃbhavaḥ ityāha -",
    "1069:204": "na bhāvājjāyate bhāvo bhāvo'bhāvānna jāyate |",
    "1069:205": "nābhāvājjāyate'bhāvo'bhāvo bhāvānna jāyate ||12||",
    "1069:206": "bhāvāt tāvat saṃbhavākhyād bhāvasya saṃbhavākhyasya utpādo na vidyate,",
    "1069:207": "kāryakāraṇayoryauga padyābhāvāt,",
    "1069:208": "utpādasya ca labdhajanmanaḥ punarutpādavaiyarthyāt |",
    "1069:209": "abhāvādapi bhāvo na jāyate |",
    "1069:210": "kiṃ kāraṇam?",
    "1069:211": "abhāvo hi nāma vibhavo vināśaḥ |",
    "1069:212": "sa ca bhāvaviruddhaḥ |",
    "1069:213": "tasmādbhāvaviruddhāt kathaṃ bhāvaḥ syāt?",
    "1069:214": "yadi syāt, tadā vandhyāduhiturapi putraḥ syāt |",
    "1069:215": "na caitadevamiti |",
    "1069:216": "tasmādabhāvādapi bhāvo na bhavati |",
    "1069:217": "idānīmabhāvo'pyabhāvānna bhavati |",
    "1069:218": "bhāvanivṛttirūpo hi abhāvaḥ,",
    "1069:219": "tata kuto'sya kāryakaraṇasāmarthyam?",
    "1069:220": "yadi syāt, nirvāṇasyāpi kāryakaraṇasāmarthyaṃ syāt |",
    "1069:221": "yadi ca abhāvādabhāvaḥ syāt,",
    "1069:222": "tadā vandhyāduhiturapi putraḥ syāt |",
    "1069:223": "na caitadevamiti |",
    "1069:224": "tasmādabhāvādapya bhāvo na bhavati |",
    "1069:225": "idānīṃ bhāvādapyabhāvo na bhavati |",
    "1069:226": "bhāvaviruddho hyabhāvaḥ |",
    "1069:227": "sa kathaṃ bhāvādbhavet |",
    "1069:228": "yadi bhavet,",
    "1069:229": "pradīpādandhakāraḥ syāt |",
    "1069:230": "yataścaivaṃ vicāryamāṇau saṃbhavavibhavau na staḥ,",
    "1069:231": "tasmānmohādeva lokena dṛśyete iti vijñeyam ||",
    "1069:232": "athavā | ayamanyaḥ pūrvapakṣaḥ - iha hi yadi saṃbhavavibhavau syātām,",
    "1069:233": "tau bhāvāśrayau vā syātāmabhāvāśrayau vā |",
    "1069:234": "tau ca bhāvābhāvau sarvathā vicāryamāṇau na saṃbhavataḥ |",
    "1069:235": "tataśca kuto nirāśrayau saṃbhavavibhavāviti? ataḥ -",
    "1069:236": "dṛśyate saṃbhavaścaiva mohādvibhava eva ca |",
    "1069:237": "iti vijñeyam |",
    "1069:238": "yathā ca bhāvābhāvau na saṃbhavataḥ,",
    "1069:239": "tathā pratipādayannāha -",
    "1069:240": "na bhāvājjāyate bhāvo bhāvo'bhāvānna jāyate |",
    "1069:241": "nābhāvājjāyate'bhāvo'bhāvo bhāvānna jāyate ||",
    "1069:242": "asyārthaḥ pūrvavat ||12||",
    "1069:243": "api ca | yadi kaścid bhāvo nāma syāt,",
    "1069:244": "tasya udayavyayavattvāt saṃbhavavibhavau syātām |",
    "1069:245": "na ca kaścid bhāvaḥ svarūpato'sti kharaviṣāṇavat svabhāvānutpannatvāt |",
    "1069:246": "anutpannatva masiddhamiti cet,",
    "1069:247": "tat siddham, yasmāt -",
    "1069:248": "na svato jāyate bhāvaḥ parato naiva jāyate |",
    "1069:249": "na svataḥ parataścaiva jāyate,",
    "1069:250": "jāyate kutaḥ ||13||",
    "1069:251": "etacca ādya eva prakaraṇe vyākhyātattvānna punarvyākhyāyate |",
    "1069:252": "yaścaivaṃ yathoktaprakāreṇa jāyate sa idānīṃ kuto jāyate?",
    "1069:253": "naiva kutaścijjāyate ityabhiprāyaḥ |",
    "1069:254": "avaśyaṃ caitadevamabhyupeyam - sarvathā nāsti bhāvasyotpāda iti ||13||",
    "1069:255": "bhāvasadbhāvatābhyupagame ca bhavataḥ śāśvatocchedadarśanamāpadyate bauddhamatānugasyetyāha - bhāvamabhyupapannasya śāśvatocchedadarśanam |",
    "1069:256": "prasajyate",
    "1069:257": "yasmāt ,",
    "1069:258": "sa bhāvo hi nityo'nityo'tha vā bhavet ||14||",
    "1069:259": "yo hi yathoditapadārthavyavasthāmatikramya bhāvasadbhāvadarśanamabhyupaiti,",
    "1069:260": "tasya avaśyaṃ pravacanā tyantaviruddhaṃ śāśvatocchedadarśanadvayamāpadyate |",
    "1069:261": "kiṃ kāraṇam?",
    "1069:262": "yasmāt sa bhāvaḥ parikalpyamānaḥ nityo vā bhavedanityo vā |",
    "1069:263": "yadi nityaḥ,",
    "1069:264": "tadā niyataṃ śāśvatavādaḥ |",
    "1069:265": "atha anityaḥ,",
    "1069:266": "tadā niyatamuccheda iti ||14||",
    "1069:267": "atrāha -",
    "1069:268": "bhāvamabhyupapannasya naivocchedo na śāśvatam |",
    "1069:269": "kiṃ kāraṇam? yasmāt -",
    "1069:270": "udayavyayasaṃtānaḥ phalahetvorbhavaḥ sa hi ||15||",
    "1069:271": "yo hi hetuphalayorudayavyayānuprabandhaḥ,",
    "1069:272": "sa hi asmākaṃ bhavaḥ saṃsāraḥ |",
    "1069:273": "tatra yadi heturnirudhyeta,",
    "1069:274": "taddhetukaṃ phalaṃ notpadyeta,",
    "1069:275": "tadā syāducchedavādadoṣaḥ |",
    "1069:276": "yadi ca heturna nirudhyeta,",
    "1069:277": "svarūpeṇāvatiṣṭhet,",
    "1069:278": "tadā syācchāśvatavādadarśanadoṣaḥ |",
    "1069:279": "na caitadevamiti |",
    "1069:280": "tasmād bhāvābhyupagame'pi nāsti śāśvatocchedadarśanadoṣadvayaprasaṅgaḥ |",
    "1069:281": "sa eva saṃsāraḥ yo'yaṃ hetuphalāvicchinnakramavartī utpādavyayānuprabandhaḥ saṃskārāṇāmiti |",
    "1069:282": "ato nāsti asmākamayaṃ doṣa iti ||15||",
    "1069:283": "ucyate -",
    "1069:284": "udayavyayasaṃtānaḥ phalahetvorbhavaḥ sa cet |",
    "1069:285": "nanu evamapi -",
    "1069:286": "vyayasyāpunarutpatterhetūcchedaḥ prasajyate ||16||",
    "1069:287": "yo hi hetukṣaṇaḥ phalasyotpattau hetubhāvamupetya nirudhyate ,",
    "1069:288": "nanu tasya vyayavato hetukṣaṇasya punaranutpādāducchedadarśanamāpadyate |",
    "1069:289": "tavāyaṃ kathaṃ na doṣa iti cet,",
    "1069:290": "bhāvamabhyupapannasya ayaṃ doṣaḥ |",
    "1069:291": "na ca mayā bhāvo'bhyupagataḥ,",
    "1069:292": "svabhāvānutpannatvāt sarvadharmāṇām |",
    "1069:293": "yatrāpi mayā -",
    "1069:294": "pratītya yadyadbhavati na hi tāvattadeva tat |",
    "1069:295": "na cānyadapi tattasmānnocchedo nāpi śāśvatam | |",
    "1069:296": "ityuktam, tatrāpi amunā nyāyena naiḥsvābhāvyameva bhāvānāṃ pratipāditam |",
    "1069:297": "anyathā hi sati bhāvasvarūpe bījāṅkurayoḥ kathamanyatvaṃ na syāt?",
    "1069:298": "tasmānnāyaṃ prasaṅgo'smākaṃ bādhaka iti ||16||",
    "1069:299": "evaṃ tāvad bhāvamabhyupapannasya hetoḥ punaranutpādāducchedadarśanaprasaṅgamudbhāvya idānīṃ śāśvatavāde doṣaprasaṅgamudbhāvayannāha -",
    "1069:300": "sadbhāvasya svabhāvena nāsadbhāvaśca yujyate |",
    "1069:301": "yadi hi hetoḥ sadbhāvaḥ svabhāvataḥ syāt,",
    "1069:302": "tasya paścādasadbhāvo na syāt svabhāvasyā napāyitvāt |",
    "1069:303": "tataśca śāśvatadarśanaprasaṅgaḥ tadavastha eva ||",
    "1069:304": "kiṃ cānyat -",
    "1069:305": "nirvāṇakāle cocchedaḥ praśamādbhavasaṃtateḥ ||17||",
    "1069:306": "yadyapi hetuphalayorudayavyayasaṃtānapravṛttyā śāśvatocchedadarśanaprasaṅgaḥ parihriyate,",
    "1069:307": "tathāpi yatrāsya saṃtānasya punarapyapravṛttiḥ,",
    "1069:308": "tatra nirvāṇe niyatamucchedadarśanamāpadyate |",
    "1069:309": "ucchedadarśanaṃ ca prahātavyamityuktaṃ bhagavatā |",
    "1069:310": "evaṃvidhamucchedadarśanaṃ na bhaviṣyatīti cet,",
    "1069:311": "anyadapi kimarthaṃ bhavatā bhaviṣyatīti bhāvavicchedālambanatvāt,",
    "1069:312": "nirvāṇakāle bhāvavicchedālambanavadityabhiprāyaḥ ||",
    "1069:313": "yaccoktam -",
    "1069:314": "udayavyayasaṃtānaḥ phalahetvorbhavaḥ sa hi |",
    "1069:315": "iti, tadapi nopapadyate |",
    "1069:316": "kathaṃ kṛtvā?",
    "1069:317": "iha hi caramo bhavo nivṛttilakṣaṇaḥ,",
    "1069:318": "prathamo gatipratisaṃdhilakṣaṇaḥ |",
    "1069:319": "tatra caramo bhavo nirudhyamāno hetutvenāvatiṣṭhate |",
    "1069:320": "upapattilakṣaṇastu prathamo bhavaḥ phalarūpatvena vyavatiṣṭhate |",
    "1069:321": "anayośca bhavayoḥ saṃsāra iti saṃjñā kṛtā ||17||",
    "1069:322": "atra ca idaṃ vicāryate - ya eṣa prathamo bhavaḥ phalarūpatvena vyavasthāpyate,",
    "1069:323": "sa kiṃ carame bhave niruddhe upajāyate,",
    "1069:324": "athāniruddhe,",
    "1069:325": "uta nirudhyamāne,",
    "1069:326": "yato hetuphalānuprabandhāt saṃsāraḥ syāt?",
    "1069:327": "sarvathā ca vicāryamāṇo na saṃbhavatīti pratipādayannāha -",
    "1069:328": "carame na niruddhe ca prathamo yujyate bhavaḥ |",
    "1069:329": "carame nāniruddhe ca prathamo yujyate bhavaḥ ||18||",
    "1069:330": "tatra yadi carame bhave niruddhe prathamo bhavo jāyate iti parikalpyate,",
    "1069:331": "tadā nirhetuka syāt |",
    "1069:332": "dahanadagdhabījādapi aṅkurodayaḥ syāt |",
    "1069:333": "na caitadiṣṭam |",
    "1069:334": "tasmāccarame niruddhe prathamo bhavo na yujyate ||",
    "1069:335": "idānīmaniruddhe'pi carame bhave prathamo bhavo na yujyate |",
    "1069:336": "yadi syāt, nirhetukaḥ syāt,",
    "1069:337": "dvirūpatā ca ekasya sattvasya syāt,",
    "1069:338": "apūrvasattvaprādurbhāvaśca,",
    "1069:339": "pūrvasya ca nityatā syāt,",
    "1069:340": "avinaṣṭe ca bīje aṅkurodayaḥ syāt |",
    "1069:341": "na caitadevamiṣṭamiti | ataḥ -",
    "1069:342": "carame nāniruddhe ca prathamo yujyate bhavaḥ |",
    "1069:343": "iti sthitam ||18||",
    "1069:344": "idānīṃ nirudhyamāne'pi carame bhave prathamo bhavo yathā nopapadyate tathā pratipādayannāha -",
    "1069:345": "nirudhyamāne carame prathamo yadi jāyate |",
    "1069:346": "nirudhyamāna ekaḥ syājjāyamāno'paro bhavet ||19||",
    "1069:347": "tatra nirudhyamāno vartamāno vartamānapratyayāntavācyatvāt,",
    "1069:348": "jāyate ityapi vartamāna evocyate vartamānaśabdavācyatvāt |",
    "1069:349": "athavā nirudhyamāno nirodhakriyākārakaḥ |",
    "1069:350": "yaścāpi jāyate,",
    "1069:351": "asāvapi janikriyākārakaḥ,",
    "1069:352": "tau ca ekakālāviṣyamāṇau yaugapadyenaiva staḥ |",
    "1069:353": "tataśca nirudhyamānaḥ eko bhavaḥ syāt,",
    "1069:354": "jāyamānaścāpara iti yaugapadyenaiva dvau bhavau prāpnutaḥ |",
    "1069:355": "na caikasya yugapad dvau bhavau saṃbhavataḥ ityuktametat ||19||",
    "1069:356": "tadevaṃ yathoktena vicārakameṇa -",
    "1069:357": "na cennirudhyamānaśca jāyamānaśca yujyate |",
    "1069:358": "sārdhaṃ ca mriyate yeṣu teṣu skandheṣu jāyate ||20||",
    "1069:359": "caśabdaḥ samuccayārthaḥ |",
    "1069:360": "pṛthakpṛthak ceti etatsaṃnidhāpayati |",
    "1069:361": "yadā evaṃ yathoditanyāyena niruddhe carame prathamo bhavo na saṃbhavati,",
    "1069:362": "aniruddhe'pi carame prathamo bhavo na saṃbhavati,",
    "1069:363": "sārdhaṃ caikasmiśca kāle caramena bhavena saha prathamo bhavo na saṃbhavati,",
    "1069:364": "tat kimidānīṃ yeṣu eva skandheṣu mriyate teṣu eva jāyate iti syāt |",
    "1069:365": "yeṣu skandheṣu sthito mriyate,",
    "1069:366": "teṣveva jāyate iti atyanta viruddhametat |",
    "1069:367": "na hi mriyamāṇo jāyate iti dṛṣṭam ||20||",
    "1069:368": "tat -",
    "1069:369": "evaṃ triṣvapi kāleṣu na yuktā",
    "1069:370": "bhavadabhimatā",
    "1069:371": "bhavasaṃtatiḥ |",
    "1069:372": "carame bhave niruddhe'niruddhe nirudhyamāne yasmāt prathamo bhavo na saṃbhavati,",
    "1069:373": "tasmāt triṣvapi kāleṣu bhavasaṃtirnāsti |",
    "1069:374": "triṣu kāleṣu yā nāsti sā kathaṃ bhavasaṃtatiḥ ||21||",
    "1069:375": "yā ca idānīṃ triṣu kāleṣu nāsti,",
    "1069:376": "kutaḥ sā anyenātmanā bhaviṣyatīti sarvathā nāsti bhavanmatā bhavasaṃtatiḥ |",
    "1069:377": "tataśca yaduktam -",
    "1069:378": "udayavyayasaṃtānaḥ phalahetvorbhavaḥ sa hi |",
    "1069:379": "iti, tanna yuktam |",
    "1069:380": "tataśca bhāvābhyupagame sati sa eva śāśvatocchedavādaprasaṅgo durnivāro bhavatām,",
    "1069:381": "ityato nāstyeva bhāvānāṃ svabhāvata utpattiriti siddham |",
    "1069:382": "yathoktamāryasamādhirājabhaṭṭārake -",
    "1069:383": "tathā -",
    "1069:384": "bījasya sato yathāṅkuro",
    "1069:385": "na ca yo bīju sa caiva aṅkuro |",
    "1069:386": "na ca anyu tato na caiva ta -",
    "1069:387": "devamanuccheda aśāśvata dharmatā ||",
    "1069:388": "mudrātpratimudra dṛśyate",
    "1069:389": "mudrasaṃkrānti na copalabhyate |",
    "1069:390": "na ca tatra na caiva sānyato",
    "1069:391": "evaṃ saṃskāra anucchedaśāśvatāḥ ||",
    "1069:392": "ata evoktamāryanāgārjunapādaiḥ",
    "1069:393": "svādhyāyadīpamudrādarpaṇaghoṣārkakāntabījāmraiḥ |",
    "1069:394": "skandhapratisaṃdhirasaṃkramaśca vidvadbhiravadhāryau || iti |",
    "1069:395": "tathā bhagavān -",
    "1069:396": "jāyate cyavate cāpi na ca jātirna ca cyutiḥ |",
    "1069:397": "yasya vijānata eṣa samādhirnāsya durlabhaḥ ||iti|",
    "1069:398": "tathā -",
    "1069:399": "sūsukhitā sada te nara loke",
    "1069:400": "yehi acintiya jñātibhi dharmāḥ |",
    "1069:401": "na ca dharma adharma vikalpo",
    "1069:402": "cittapapañca vibhāvita sarvi ||",
    "1069:403": "bhāva abhāva vibhāvayi jñānaṃ",
    "1069:404": "sarvamacintayi sarvamabhūtam |",
    "1069:405": "ye puna cittavaśānuga bālā -",
    "1069:406": "ste dukhitā bhavakoṭiśateṣu ||",
    "1069:407": "yo'pi ca cintayi śūnyakadharmān",
    "1069:408": "so'pi kumārgapapannaku bālaḥ |",
    "1069:409": "akṣara kīrtita śūnyaka dharmā -",
    "1069:410": "ste ca anakṣara akṣara uktāḥ ||",
    "1069:411": "śānta paśānta ya cintayi dharmān",
    "1069:412": "so'pi ca cittu na jātu na bhūtaḥ |",
    "1069:413": "cittavitarkaṇa sarvi papañcāḥ",
    "1069:414": "sūkṣma acintiya budhyatha dharmān ||",
    "1069:415": "iti ||21||",
    "1069:416": "ityācāryacandrakīrtipādoparacitāyāṃ prasannapadāyāṃ madhyamakavṛttau",
    "1069:417": "saṃbhavavibhavaparīkṣā nāma ekaviṃśatitamaṃ prakaraṇam ||"
}