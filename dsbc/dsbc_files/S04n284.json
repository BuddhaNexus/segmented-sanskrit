{
  "S04n284:0": "bhavasaṅakrāntisūtram",
  "S04n284:1": "namassarvabuddhabodhisattvebhyaḥ |",
  "S04n284:2": "1. evaṃ mayā śrutam |",
  "S04n284:3": "ekasmin samaye bhagavān rājagṛhe viharati sma kalantakanivāse veṇuvane mahatā bhikṣusaṅaghena sārdhaṃ dviśatapacāśadbhiḥ bhikṣubhiḥ saṃbahulaiśca bodhisattvamahāsattvaiḥ |",
  "S04n284:4": "atha bhagavānanekaśatasahasraparivāraparivṛtaḥ purato'valokya dharmaṃ deśayati sma |",
  "S04n284:5": "ādau kalyāṇaṃ madhye kalyāṇamavasāne kalyāṇaṃ svarthaṃ suvyajanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ prakāśayati sma ||",
  "S04n284:6": "2. tadā magadharājaḥ śreṇyo vimvisāraḥ mahātā rājavibhavena mahatā ca rājabalena rājagṛhānmahānagarānniṣkramya yena veṇuvanaṃ yena ca bhagavān tenopasaṅakramīt |",
  "S04n284:7": "upasaṅakramya bhagavataḥ pādau śirasā abhivandya triḥ pradakṣiṇīkṛtya ekānte atiṣṭhat |",
  "S04n284:8": "ekānte sthitvā magadharājaḥ śreṇyo bimbisāraḥ bhagavantametadavocat |",
  "S04n284:9": "kathaṃ bhagavan kṛtaṃ karma saṃcayaṃ pratirudhya ciraniruddhaṃ maraṇakāla upasthitaṃ manaso'bhimukhībhavati |",
  "S04n284:10": "sūnyeṣu sarvasaṃskāreṣu kathaṃ karmaṇāmavipraṇāśo'sti ||",
  "S04n284:11": "3. evamukte bhagavān magadharājaṃ śreṇyaṃ bimbisārametadavocat |",
  "S04n284:12": "tadyathā mahārāja puruṣaḥ suptaḥ svapne janapadakalyāṇyā striyā sārdhaṃ paricaret |",
  "S04n284:13": "sa śayitavibuddhaḥ janapadakalyāṇīṃ tāṃ striyamanusmaret |",
  "S04n284:14": "tatkiṃ manyase mahārāja svapne sā janapadakalyāṇī strī ||",
  "S04n284:15": "4. āha! nohīdaṃ bhagavan ||",
  "S04n284:16": "5. bhagavānāha! tat kiṃ manyase mahārāja api nu sa puruṣaḥ kiṃ paṇḍitajātīyo bhavet |",
  "S04n284:17": "yaḥ svapne janapadakalyāṇīṃ striyamabhiniviśet ||",
  "S04n284:18": "6. āha! nohīdaṃ bhagavan! tatkasya hetoḥ |",
  "S04n284:19": "atyantatayā tu bhagavan svapne janapadakalyāṇī strī na saṃvidyate |",
  "S04n284:20": "nopalabhyate |",
  "S04n284:21": "kutaḥ punaranayā [sārdhaṃ] paricaraṇā |",
  "S04n284:22": "evaṃ vighātasya klamathasya bhāgī syāt ||",
  "S04n284:23": "7. bhagavānāha! evameva mahārāja balo'śrutavān pṛthagjanaścakṣuṣā rūpāṇi ddaṣṭvā saumanasyasthānīyāni rūpāṇyabhiniviśet |",
  "S04n284:24": "abhiniviṣṭa anurajyate |",
  "S04n284:25": "anuraktaḥ saṃrajyate |",
  "S04n284:26": "saṃrakto rāgajaṃ dveṣajaṃ mohajaṃ karma kāyavāṅmanobhirabhisaṃskaroti |",
  "S04n284:27": "tacca karma abhisaṃskṛtaṃ nirudhyate |",
  "S04n284:28": "niruddhaṃ na pūrvāṃ diśaṃ niśritya tiṣṭhati |",
  "S04n284:29": "na dakṣiṇām |",
  "S04n284:30": "na paścimām |",
  "S04n284:31": "nottarām |",
  "S04n284:32": "nordhvam |",
  "S04n284:33": "nādhaḥ |",
  "S04n284:34": "na vidiśaṃ niśritya tiṣṭhati |",
  "S04n284:35": "tat karma kadācinmaraṇa kālasamaya upasthite tatsabhāgasya karmaṇaḥ kṣayāt caramavijñāne niruddhe manaso'bhimukhībhavati |",
  "S04n284:36": "tadyathāpi nāma suptaśayitavibuddhasya janapadakalyāṇi strī |",
  "S04n284:37": "evam hi mahārāja caramavijñānaṃ nirudhyate |",
  "S04n284:38": "aupapattyaṃśikaṃ prathamavijñānaṃ utpadyate |",
  "S04n284:39": "yadi vā deve |",
  "S04n284:40": "yadi vā mānuṣe |",
  "S04n284:41": "yadi vāsure |",
  "S04n284:42": "yadi vā narakeṣu |",
  "S04n284:43": "yadi vā tiryagyoniṣu |",
  "S04n284:44": "yadi vā preteṣu |",
  "S04n284:45": "tasya ca mahārāja prathamavijñānasya samanantaraniraddhasya tatsabhāgā cittasaṃtatiḥ pravartate |",
  "S04n284:46": "yatra vipākasya pratisaṃvedanā prajñāyate |",
  "S04n284:47": "tatra mahārāja na kaściddharmaḥ asmāt lokātparalokaṃ saṅkrāmati |",
  "S04n284:48": "cyutyupapattī ca prajñāyete |",
  "S04n284:49": "tatra mahārāja yaścaramavijñānasya nirodhaḥ |",
  "S04n284:50": "sā cyutiriti saṃjñā |",
  "S04n284:51": "yaḥ prathamavijñānasya prādurbhāvaḥ |",
  "S04n284:52": "sopapattiriti |",
  "S04n284:53": "caramavijñānaṃ mahārāja nirodhe'pi na svacidgacchati |",
  "S04n284:54": "aupapattyaṃśikaṃ prathamavijñānamutpāde'pi na kutaścidāgacchati |",
  "S04n284:55": "tat kasya hetoḥ |",
  "S04n284:56": "svabhāvarahitatvāt |",
  "S04n284:57": "tatra mahārāja caramavijñānaṃ caramavijñānena śūnyam |",
  "S04n284:58": "cyutiścayutyā śūnyā |",
  "S04n284:59": "karma karmaṇā śūnyam |",
  "S04n284:60": "prathamavijñānaṃ prathamavijñānena śūnyam |",
  "S04n284:61": "upapattirupapattyā śūnyā |",
  "S04n284:62": "karmaṇāmavipraṇāśaścaprajñāyate |",
  "S04n284:63": "prathamavijñānasya mahārāja aupapattyaṃśikasya samanantaraniruddhasya nirantarā cittasantatiḥ pravartate |",
  "S04n284:64": "yatra vipākasya pratisaṃvedanī prajñāyate |",
  "S04n284:65": "evaṃ bhagavānāha |",
  "S04n284:66": "sugata evamuktvā anyadevamavocat śāstā ||",
  "S04n284:67": "8. sarvametannāmamātraṃ saṃjñāmātre pratiṣṭhitam |",
  "S04n284:68": "abhidhānātpṛthakbhūtamabhidheyaṃ na vidyate ||",
  "S04n284:69": "9.yena yena hi nāmnā vai yo yo dharmo'bhilapyate |",
  "S04n284:70": "nāsau saṃvidyate tatra dharmāṇāṃ sā hi dharmatā ||",
  "S04n284:71": "10. nāmnā hi nāmatā śūnyā nāmnā nāma na vidyate |",
  "S04n284:72": "anāmakāḥ sarvadharmā nāmna tu paridīpitāḥ ||",
  "S04n284:73": "11. ime dharmā asantaśca kalpanāyāḥ samuddhitāḥ |",
  "S04n284:74": "sāpyatra kalpanā śūnyā yayā śūnyā vikalpitāḥ ||",
  "S04n284:75": "12. cakṣūrūpaṃ paśyatīti samyagdraṣṭrā yaducyate |",
  "S04n284:76": "mithyāśraddhastha lokasya tatsatyaṃ saṃvṛtīritam ||",
  "S04n284:77": "13. sāmagrayā darśanaṃ yatra prakāśayati nāyakaḥ |",
  "S04n284:78": "prāhopacārabhūmiṃ tāṃ paramārthasya buddhimān ||",
  "S04n284:79": "14. na cakṣūḥ prekṣate rūpaṃ mano dharmānna vetti ca |",
  "S04n284:80": "etattu paramaṃ satyaṃ yatra loko na gāhate ||",
  "S04n284:81": "15. evamavocadbhagavān |",
  "S04n284:82": "magadhadeśarājaḥ śreṇyaḥ bimbisāraḥ te bodhisattvāste ca bhikṣavaḥ sadevamānuṣāsuragandharvaśca loko muditvā bhagavato bhāṣitamabhyanandan ||",
  "S04n284:83": "āryabhavasaṅkrāntirnāma mahāyānasūtraṃ saṃpūrṇam |"
}