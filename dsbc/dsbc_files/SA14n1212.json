{
  "SA14n1212:0": "XIX",
  "SA14n1212:1": "gaṅgadevābhaginīparivarto nāmekonaviṃśatitamaḥ |",
  "SA14n1212:2": "atha khalvityādi prāgevamuktāt |",
  "SA14n1212:3": "na pūrveṇa cittena bodhirna ca paścimena tayorasamavadhānāditi codyam ||",
  "SA14n1212:4": "evamukta ityādi prāgevamuktāt |",
  "SA14n1212:5": "iyatā dīpadṛṣṭāntena parihāraḥ |",
  "SA14n1212:6": "atra śāstram-",
  "SA14n1212:7": "[117] pūrveṇa bodhirno yuktā manasā paścimena vā |",
  "SA14n1212:8": "iti codyam |",
  "SA14n1212:9": "dīpadṛṣṭāntayogena",
  "SA14n1212:10": "bodhiriti vartate |",
  "SA14n1212:11": "anena parihāraḥ ||",
  "SA14n1212:12": "atha śāstram-",
  "SA14n1212:13": "gambhīrā dharmatāṣṭadhā ||4-58 ||",
  "SA14n1212:14": "yā bodhiriti vartate |",
  "SA14n1212:15": "kevalāyā bodhestathataiva lakṣaṇamuktamaṣṭādaśe |",
  "SA14n1212:16": "saparicchadāyāstu bodherlakṣaṇamaṣṭavidhaṃ gāmbhīryam |",
  "SA14n1212:17": "tatkathamaṣṭadhā ?",
  "SA14n1212:18": "[118] utpāde ca nirodhe ca tathatāyāṃ gabhīratā |",
  "SA14n1212:19": "jñeye jñāne ca caryāyāmadvayopāyakauśale ||4-59 ||",
  "SA14n1212:20": "'advayaṃ ca upāyakauśalyaṃ ca;",
  "SA14n1212:21": "iti samāhāradvandvaḥ |",
  "SA14n1212:22": "ata evamukta ityādinā prāgevamuktādgāmbhīrya subhūtiḥ prastauti |",
  "SA14n1212:23": "anyatra tebhya iti vinā tebhyaḥ |",
  "SA14n1212:24": "evamukte bhagavānityādinā parijayaṃ karotītyetadantenāṣṭavidhaṃ gāmbhīryamāha |",
  "SA14n1212:25": "yaccittamiti bhrāntamabhūtaparikalpātmakam |",
  "SA14n1212:26": "niruddhamiti santānakṣayāt kṣīṇam |",
  "SA14n1212:27": "no hīti naivetyarthaḥ |",
  "SA14n1212:28": "bhrāntikāraṇasya dvayābhiniveśasya kṣayāditi bhāvaḥ |",
  "SA14n1212:29": "ityutpādagāmbhīryam ||",
  "SA14n1212:30": "yaccittamutpannamiti abhrāntam |",
  "SA14n1212:31": "bhrāntikṣayāccittādhīnatvācca cittotpatteriti bhāvaḥ |",
  "SA14n1212:32": "nirodhadharmi bhagavanniti pratikṣaṇamiti bhāvaḥ |",
  "SA14n1212:33": "nirotsyata iti santānanirodheneti bhāvaḥ |",
  "SA14n1212:34": "no hīdamiti svarasata utpatteḥ praṇidhānādibhiśca saviśeṣamakṣayīkṛtatvāditi bhāvaḥ |",
  "SA14n1212:35": "yaccittamanutpannarmityutpādagāmbhīrye yaduktam yanna nirodhadharmītyanantarameva yaduktaṃ yannirodhadharmītyasmiṃsteṣāṃ punaruktatā syāt |",
  "SA14n1212:36": "yaccittamiti yaccittasantānaḥ |",
  "SA14n1212:37": "anutpādānirodhadharmītyanādinidhanam yo dharma iti nirvāṇākhyaḥ |",
  "SA14n1212:38": "nirodhoniruddham |",
  "SA14n1212:39": "tatsvabhāvo'syeti svabhāvaniruddhaḥ |",
  "SA14n1212:40": "dharmateti śūnyatā |",
  "SA14n1212:41": "iti nirodhagāmbhīryam |",
  "SA14n1212:42": "tathaiva sthāsyatīti yāvadākāśam |",
  "SA14n1212:43": "mā kuṭasthā bhūditi tathatāvat |",
  "SA14n1212:44": "no hīdamiti pravāhanityatvāditi bhāvaḥ |",
  "SA14n1212:45": "gambhīrā tathateti samyagjñānādapi sūkṣmatvāditayatāgāmbhīryam ||",
  "SA14n1212:46": "tathatāyāṃ cittamiti tadveditvāttasyā ādheyam |",
  "SA14n1212:47": "no hīdamiti jñānābhdede vedyatvāyogāt |",
  "SA14n1212:48": "cittaṃ tathatetyekalakṣaṇāditi bhāvaḥ |",
  "SA14n1212:49": "anyattathatāyā ilikṣaṇabhedādeva |",
  "SA14n1212:50": "no hīdamiti lakṣaṇabhedepi tādātmyāt |",
  "SA14n1212:51": "tadevamagrāhyatvepi vedyā tathateti jñeyagāmbhīryam ||",
  "SA14n1212:52": "samanupaśyasi tvamiti cittarūpam |",
  "SA14n1212:53": "no hītyagrāhyatvāt |",
  "SA14n1212:54": "tadeva grāhyamapi cittaṃ vettīti jñānagāmbhīryam ||",
  "SA14n1212:55": "gambhīre caratīti prajñāpāramitārthe |",
  "SA14n1212:56": "samudācārā ālambananimittāni |",
  "SA14n1212:57": "pravartante na bhavanti |",
  "SA14n1212:58": "na samudācaranti na prakhyāntīti caryāgāmbhīryam ||",
  "SA14n1212:59": "nimitte caratīti dvayanimitte'dvayanimitte vā |",
  "SA14n1212:60": "no hīti na dvayanimitte nādvayanimitte |",
  "SA14n1212:61": "nimittamiti dvayādvayanimittam |",
  "SA14n1212:62": "avibhāvitamaprahīṇam |",
  "SA14n1212:63": "no hīti nāprahīṇam |",
  "SA14n1212:64": "prahīṇamevetyarthaḥ |",
  "SA14n1212:65": "ityadvayagāmbhīryam ||",
  "SA14n1212:66": "api nviti kinnu |",
  "SA14n1212:67": "nimittaṃ vibhāvitaṃ bhavatītyapratipūrṇeṣu sarvabuddhadharmeṣu iti bhāvaḥ |",
  "SA14n1212:68": "subhūtiruttaramāha |",
  "SA14n1212:69": "na sa bhagavannityadinā |",
  "SA14n1212:70": "ihaiveti |",
  "SA14n1212:71": "asminneva janmani |",
  "SA14n1212:72": "kuta ityāha |",
  "SA14n1212:73": "sa cedityādi |",
  "SA14n1212:74": "śrāvako bhavaediti na samyaksambuddhaḥ |",
  "SA14n1212:75": "etattadityādinopasaṃhāraḥ |",
  "SA14n1212:76": "yallakṣaṇaṃ yannimittamiti yaddharmanimittaṃ yacca dharmatānimittaṃ tatsarvaṃ jānāti |",
  "SA14n1212:77": "parijayamabhyāsamātraṃ karoti |",
  "SA14n1212:78": "ityupāyakauśalagāmbhīryam ||",
  "SA14n1212:79": "tatrāṣṭamaṃ gāmbhīryaṃ viprakṛṣṭam |",
  "SA14n1212:80": "bodhe śeṣāṇi sannikṛṣṭānītyuktavidhaṃ gāmbhīryam |",
  "SA14n1212:81": "uktaśca 'śaikṣau'vaivartiko gaṇaḥ' ||",
  "SA14n1212:82": "'samatā bhavaśāntyoḥ' vaktavyā |",
  "SA14n1212:83": "ataḥ śāstram-",
  "SA14n1212:84": "[119] svapnopamatvāddharmāṇāṃ bhavaśāntyorakalpanā |",
  "SA14n1212:85": "eṣa saṃsāra etannirvāṇamiti bhedakalpanā |",
  "SA14n1212:86": "saṃsāranirvāṇayoḥ samatājñānaṃ bhāvanāmārge |",
  "SA14n1212:87": "svapnopamānsarvadharmān paśyatastayorbhedakānupalambhāt |",
  "SA14n1212:88": "nanvabhūtaparikalpaḥ saṃsāraḥ sa ca bhrāntimātraṃ bhrāntikṣayastu nirvāṇam |",
  "SA14n1212:89": "kadā tayoḥ samatājñānam ?",
  "SA14n1212:90": "bhāvanāmārge saṃmukhībhūte sarvadharmanairātmyasaṃvedanāditi cet |",
  "SA14n1212:91": "darśanamārgepyetadastīti bhāvanāmārgasya ko'tiśayaḥ ?",
  "SA14n1212:92": "tasmāttato vyutthitasya samatājñānaṃ grāhyam |",
  "SA14n1212:93": "taccāyuktam |",
  "SA14n1212:94": "vyutthitasya hi jñānaṃ bhrāntaṃ svapnopamatvāt svapnaḥ |",
  "SA14n1212:95": "bhāvanāmārgastu samyagjñānaṃ divasopamatvāddivasaḥ |",
  "SA14n1212:96": "tatra kadā yuktaṃ syāt ?",
  "SA14n1212:97": "yadi daivasikādabhyāsātiśayāt,",
  "SA14n1212:98": "svapneti prajñāpāramitā vivardheta |",
  "SA14n1212:99": "ataḥ sūtre'tha khalvityādinā vivardhata ityetadantena praśnaḥ |",
  "SA14n1212:100": "subhūtirāhetyādinā bhāvitavyontenottaram |",
  "SA14n1212:101": "avikalpa iti |",
  "SA14n1212:102": "vikalpo viśeṣaḥ |",
  "SA14n1212:103": "avikalpo nirviśeṣaḥ |",
  "SA14n1212:104": "prajñāpāramitābhyāsata iti bhāvanāmārgābhyāsataḥ |",
  "SA14n1212:105": "iti saṃsāranirvāṇasamatā ||",
  "SA14n1212:106": "śāriputra āhetyādi |",
  "SA14n1212:107": "iha svapnaśabdena svapna evocyate |",
  "SA14n1212:108": "kṣayasaṃjñeti kṣayo nirvāṇaṃ tasya saṃjñā udgrahaḥ |",
  "SA14n1212:109": "bhutārthakalpanaṃ kalpaḥ |",
  "SA14n1212:110": "vitathakalpanaṃ vikalpaḥ |",
  "SA14n1212:111": "evameveti |",
  "SA14n1212:112": "ākāśavattathāgatavadvā |",
  "SA14n1212:113": "cittaṃ cetanā buddhirvikalpaḥ ityeko'rthaḥ |",
  "SA14n1212:114": "viviktānīti niḥsvabhāvāni |",
  "SA14n1212:115": "viplutā hi buddhiravidyamānameva nimittīkṛtyārambaṇī karoti |",
  "SA14n1212:116": "cetanāpītyādi sugamam |",
  "SA14n1212:117": "kāyasākṣīti kāya āśrayaḥ |",
  "SA14n1212:118": "tatparāvṛttyā kāyena sākṣātkārī kāyasākṣī enamarthamityetaccodyaṃ visarjayiṣyatīti parihariṣyati |",
  "SA14n1212:119": "ajito maitreya iti paryāyau |",
  "SA14n1212:120": "yo dharmo visarjayediti maitreyaḥ |",
  "SA14n1212:121": "visarjayitavya iti praśnaḥ |",
  "SA14n1212:122": "yena dharmeṇeti vācā |",
  "SA14n1212:123": "yasya dharmasyeti śāriputrasya |",
  "SA14n1212:124": "utpitsuḥ trāsa uttrāsaḥ |",
  "SA14n1212:125": "saṃbhūtastrāsaḥ santrāsaḥ |",
  "SA14n1212:126": "tasya pravāhaḥ santrāsāpattiḥ |",
  "SA14n1212:127": "balādhānaṃ bhāvanā balavāsanā |",
  "SA14n1212:128": "atra śāstram-",
  "SA14n1212:129": "karmābhāvādicodyānāṃ parihārā yathoditāḥ ||4-60 ||",
  "SA14n1212:130": "iti saṃsāranirvāṇasamatāyāṃ codyaparihārāḥ ||",
  "SA14n1212:131": "'kṛtiśuddhiranuttarā' vaktavyā |",
  "SA14n1212:132": "ataḥ śāstram-",
  "SA14n1212:133": "[120] sattvalokasya yā'śuddhistasyāḥ śuddhayupahārataḥ |",
  "SA14n1212:134": "tathā bhājanalokasya buddhakṣetrasya śuddhatā ||4-61 ||",
  "SA14n1212:135": "ekadā yatraika eva buddho jāyate tadbuddhakṣetram |",
  "SA14n1212:136": "tasya śuddhatā pariśuddhiḥ |",
  "SA14n1212:137": "sā kuto bhavati ?",
  "SA14n1212:138": "'sattvalokasya ' dṛśyate 'yā'śuddhiḥ' vyāḍakāntārāditā |",
  "SA14n1212:139": "tasyāḥ svabuddhakṣetrapariśuddhādupasaṃhārāt |",
  "SA14n1212:140": "mama buddhakṣetre sarvathaivaṃ mā bhūditi |",
  "SA14n1212:141": "eṣā vistareṇa mahatyoruktā |",
  "SA14n1212:142": "iha tu saṃkṣepataḥ |",
  "SA14n1212:143": "punaraparamityādinā atha khalu tatretyataḥ prāk |",
  "SA14n1212:144": "uttrāsādiniṣedha ukto vaktavyaśca tadapekṣayā punaraparaśabdāḥ |",
  "SA14n1212:145": "durgatā bhūmiḥ kāntāram |",
  "SA14n1212:146": "vyāḍaiḥ kāntāraṃ vyāḍakāntāram pānīyavarjitakāntāraṃ pānīyakāntāram |",
  "SA14n1212:147": "yadicecchabdo yadyarthe |",
  "SA14n1212:148": "divyopabhogetyādi |",
  "SA14n1212:149": "samabuddhakṣetrasattvā iti vartate |",
  "SA14n1212:150": "rudhirādyāhāravyudāsāya caitaduktam |",
  "SA14n1212:151": "sarvasvaparityāga eva kuśalam |",
  "SA14n1212:152": "yadeteṣāṃ loka iti bhājanaloke sukhasamaṅgilaḥ |",
  "SA14n1212:153": "sukhaṃ samarpitamāhitameṣāmiti sukhasamarpitāḥ |",
  "SA14n1212:154": "sarvata iti sarvatra |",
  "SA14n1212:155": "vyādhikāntāraṃ rogopasargaḥ |",
  "SA14n1212:156": "iyatīti cittakṣaṇaparimāṇā |",
  "SA14n1212:157": "apūrveti bhāvinī |",
  "SA14n1212:158": "yadutākoṭīriti nahi niraṃśasya kṣaṇasya koṭirasti |",
  "SA14n1212:159": "yā setyarthā(tyapūrvā) bhut |",
  "SA14n1212:160": "apūrvā koṭīryatrābhisaṃbhotsye |",
  "SA14n1212:161": "iti buddhakṣetrapariśuddhiḥ ||",
  "SA14n1212:162": "atha khalvityādyāparivartāntāt |",
  "SA14n1212:163": "anena yattasyāṃ deśanāyāṃ saṃvṛttaṃ tadāha |",
  "SA14n1212:164": "asaktāni alagnāni |",
  "SA14n1212:165": "antarikṣe vihāyasīti kevala evākāśe |",
  "SA14n1212:166": "pariniṣpattiriva pariniṣpattirvaśībhāvaḥ |",
  "SA14n1212:167": "pramāṇabaddhaḥ pramāṇaniyataḥ |",
  "SA14n1212:168": "asātakāntārāṇi duṣkāntārāṇi |",
  "SA14n1212:169": "śeṣaṃ subodham ||",
  "SA14n1212:170": "gaṅgadevābhaginyā lakṣitaḥ parivartastatparivartaḥ ||",
  "SA14n1212:171": "āryāṣṭasāhasrikāyāḥ prajñāpāramitāyāḥ sāratamānāmni pañjikāyāṃ ratnākaraśāntiviracitāyāmekonaviṃśatitamaḥ parivartaḥ ||"
}