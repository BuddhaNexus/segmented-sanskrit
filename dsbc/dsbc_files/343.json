{
    "343:0": "36 pramuditanayanajagadvirocanā|",
    "343:1": "atha khalu sudhanaḥ śreṣṭhidārakaḥ kalyāṇamitrānuśāsanyāveśāviṣṭaḥ kalyāṇamitravacanapratipattisaṃbhūtacittaḥ kalyāṇamitravaidyeṣvāturasaṃjñāsamudācāracittaḥ kalyāṇamitradarśanamanasikārāvikṣiptacittaḥ kalyāṇamitradarśanasarvāvaraṇaparvatavikiraṇāvakāśapratilabdhacittaḥ kalyāṇamitradarśanena sarvasattvadhātuparitrāṇamahākaruṇānayasāgarāvataraṇapratilabdhacittaḥ kalyāṇamitradarśanena dharmadhātunayasāgarajñānāvabhāsapratilabdhacitto yena pramuditanayanajagadvirocanā nāma rātridevatā tenopasaṃkrāntaḥ||",
    "343:2": "atha khalu pramuditanayanajagadvirocanā rātridevatā sudhanasya śreṣṭhidārakasya bhūyasyā mātrayā kalyāṇamitropasaṃkramaṇakuśalamūlasaṃbhārasaṃbhavaparipākamupādāya mahāsaṃbhārasaṃbhavakalyāṇamitropasaṃkramaṇamadhyatiṣṭhat|",
    "343:3": "mahāvikramaṃ kalyāṇamitropasaṃkramaṇamadhyatiṣṭhat|",
    "343:4": "duravataraṇavīryakarmakalyāṇamitropasaṃkramaṇamadhyatiṣṭhat|",
    "343:5": "suciravilagnaṃ kalyāṇamitropasaṃkramaṇamadhyatiṣṭhat|",
    "343:6": "anantamadhyadikpraveśaṃ kalyāṇamitropasaṃkramaṇamadhyatiṣṭhat|",
    "343:7": "dīrghādhvasaṃvasanasaṃbhavaṃ kalyāṇamitropasaṃkramaṇamadhyatiṣṭhat|",
    "343:8": "anantakāryasaṃpūrṇavijñaptisaṃbhavaṃ kalyāṇamitropasaṃkramaṇamadhyatiṣṭhat|",
    "343:9": "anantamadhyamārgavyūhasaṃbhārakramaṇaṃ kalyāṇamitropasaṃkramaṇamadhyatiṣṭhat|",
    "343:10": "samantamukhavikramasaṃbhavaṃ kalyāṇamitropasaṃkramaṇamadhyatiṣṭhat|",
    "343:11": "anuccalanāgamanavikramaṃ kalyāṇamitropasaṃkramaṇamadhyatiṣṭhat||",
    "343:12": "atha khalu sudhanaḥ śreṣṭhidārakaḥ sarvajñatāsaṃbhāravīryaparākrameṇa kalyāṇamitropasaṃkramaṇena,",
    "343:13": "mahāpraṇidhānasāgarābhinirhāravikrameṇa kalyāṇamitropasaṃkramaṇena,",
    "343:14": "ekasattvārthamaparāntakalpāparyantaduḥkhānubhavavyavasitena kalyāṇamitropasaṃkramaṇena,",
    "343:15": "ekaparamāṇurajasi sarvadharmadhātvanucaraṇavilambavikrameṇa mahāvīryakavacavarmaṇā kalyāṇamitropasaṃkramaṇena,",
    "343:16": "sarvadiksamudraprasarānujavanena kalyāṇamitropasaṃkramaṇena,",
    "343:17": "ekavālapathe aparāntakalpabodhisattvacaryāsaṃvasanena kalyāṇamitropasaṃkramaṇena,",
    "343:18": "bodhisattvacaryāprāptasya praticittakṣaṇaṃ sakalasarvajñatājñānapratiṣṭhānena kalyāṇamitropasaṃkramaṇena,",
    "343:19": "tryadhvaprāptasarvatathāgatavikurvitavyūhamārgākramaṇavyavasitena kalyāṇamitropasaṃkramaṇena,",
    "343:20": "sarvadharmadhātunayasrotaḥprasṛtamārgākrameṇa kalyāṇamitropasaṃkramaṇena,",
    "343:21": "sarvadharmadhātunayārambaṇānuccalitena sakaladharmadhātuspharaṇena kalyāṇamitropasaṃkramaṇena yena pramuditanayanajagadvirocanā rātridevatā tenopasaṃkrāntaḥ||",
    "343:22": "so'paśyat pramuditanayanajagadvirocanāṃ rātridevatāṃ bhagavataḥ parṣanmaṇḍale puṣpagarbhasiṃhāsananiṣaṇṇāṃ samantabhadraprītivipulavimalavegadhvajaṃ bodhisattvasamādhiṃ samāpannām|",
    "343:23": "tasyāścāpaśyat sarvaromavivarebhyaḥ sarvasattvābhirocanāṃ sarvasattvābhirucitāṃ sarvasattvadarśanānukūlāṃ sarvasattvapriyadarśanavividhadānādipāramitācaryābhidyotanameghānniścaramāṇan yaduta sarvasattvayathāśayavijñaptisamarutadānacaryāsaṃdarśanameghān sarvasattvānugrahāvigrahāya sarvavastvanavekṣaṇatāyai sarvasattvasamaprayogāparityāgitāyai sarvasattvasamacittatāyai sarvasattvāvimānanāparityāgatāyai ādhyātmikabāhyasarvavastuparityāgitāyai mahāduṣkaraparityāgasaṃdarśanatāyai sarvaloke yathāśayasattvadānacaryāsaṃdarśanatāyai tryadhvaprāptabodhisattvācintyaduṣkaracaryāparityāganirmāṇameghānniścaritvā daśasu dikṣu sarvalokadhātuprasaraparyāpannānāṃ sarvasattvānāṃ vijñaptimāgacchato'paśyat yadutācintyabodhisattvavṛṣabhitāvikurvitapratilābhena||",
    "343:24": "sarvaromavivarebhyaḥ sarvasattvasamāpannānaupapattinirmāṇakāyameghānniścaritvā sarvalokadhātuparyāpannān sarvasattvān spharitvā abhimukhaṃ sarvavratasamādānākampyatāṃ saṃdarśayamānān sattvadhātusamaṃ nānātapovratamaṇḍalamudyotayamānān sarvasarvalokaniśrayatāṃ sarvaviṣayānavekṣatāṃsarvasaṃsārasaṃvāsavimukhatāṃ divyamānuṣasaṃpattivipattisukhasamavasaraṇatāṃ saṃdarśayamānān aśubhamaṇḍalamudyotayamānān,",
    "343:25": "śubhasaṃjñāviparyāsaṃ loke vinivartayamānān,",
    "343:26": "anityacalavyayapariṇāmadharmatāṃ paridīpayamānān,",
    "343:27": "duḥkhānātmasarvasaṃskāradharmatāṃ saṃdarśayamānān,",
    "343:28": "tathāgataviṣayasaṃvāsāvipravāsatāṃ rocayamānān,",
    "343:29": "atyantatathāgataśīlapariśuddhaye sattvān samādāpayamānān,",
    "343:30": "sarvasattvayathāśayarutaśīlacaryāṃ saṃdarśayamānān,",
    "343:31": "sarvasattvasaṃtoṣaṇaśīlasugandhikatāṃ saṃdarśayamānān,",
    "343:32": "sarvasattvān paripācayamānānapaśyat||",
    "343:33": "sarvaromavivarebhyaśca sarvasattvadhātusamāpannān nānāvarṇātmabhāvanirmāṇameghānniścaritvā sarvasattvānāṃ sarvāṅgapratyaṅgacchedādhivāsanatāṃ saṃdarśayamānān,",
    "343:34": "sarvasattvakāyotpīḍanopakramaṇādhivāsanatāṃ saṃdarśayamānān,",
    "343:35": "sarvasattvāsatyavacanākrośaparibhāṣaṇakutsanapaṃsanatāḍanatarjanādhivāsanatāṃ saṃdarśayamānān,",
    "343:36": "sarvasattvākṣobhyatāṃ saṃdarśayamānān sarvasattvasatkārānunnāmāvanāmatāṃ saṃdarśayamānān,",
    "343:37": "sarvasattvanirabhimānatāṃ saṃdarśayamānān,",
    "343:38": "sarvadharmasvabhāvakṣāntyakṣayatākṣayajñānatāṃ saṃdarśayamānān,",
    "343:39": "sarvasattvasarvakleśaprahāṇāya kṣānticaryāṃ saṃdarśayamānān sarvasattvānāṃ,",
    "343:40": "visaṃsthitadurvarṇāśrayaśarīratāṃ vyāvartayamānān sarvasattvānāmanuttarāṃ tathāgatavarṇaviśuddhiṃ saṃvarṇayamānān sattvān paripācayamānānapaśyat||",
    "343:41": "sarvaromavivarebhyaśca sarvasattvasamānnānāvarṇasaṃsthānārohapariṇāhān nānopapattikasattvakāyanirmāṇameghānniścārya yathāśayān sattvān spharitvā sarvajñatāmahāsaṃbhāravīryaparākramatāṃ saṃdarśayamānān,",
    "343:42": "sarvamārakalivikiraṇavīryatāṃ bodhyārambhākṣobhyāvivartyavīryatāṃ sarvasattvasaṃsārasāgarottāraṇavīryatāṃ sarvākṣaṇāpāyadurgativinipātapathavinivartanavīryatāmajñānaparvatavikiraṇavīryatāṃ sarvatathāgatapūjopasthānāparikhedavīryatāṃ sarvabuddhadharmacakrasaṃpratīcchanasaṃdhāraṇavīryatāṃ sarvāvaraṇaparvatanirbhedanavikiraṇavīryatāṃ sarvasattvaparipākavinayāparikhedavīryatāṃ sarvabuddhakṣetrapariśodhanavīryatāmanuttarāṃ tathāgatavīryaviśuddhiṃ saṃdarśayamānān sattvān paripācayamānānapaśyat||",
    "343:43": "sarvaromavivarebhyaśca nānāvarṇasaṃsthānān vividhātmabhāvanirmāṇameghānniścaritvā nānopāyaiḥ sattvānāṃ prītiṃ saṃjanayamānān,",
    "343:44": "daurmanasyaṃ vinivartayamānān,",
    "343:45": "sarvakāmaratiṃ vijugupsamānān,",
    "343:46": "hrīdharmatāṃ loke prabhāvayamānān,",
    "343:47": "guptendriyatāyāṃ sattvān pratiṣṭhāpayamānān,",
    "343:48": "anuttarabrahmacaryaṃ saṃvarṇayamānān,",
    "343:49": "sabhayaṃ kāmalokamāraviṣayaṃ saṃdarśayamānān,",
    "343:50": "vigatakāmaratīnāmapi sarvalokakāmarativiṣayaṃ saṃdarśayamānān,",
    "343:51": "dharmārāmaratyāṃ sattvān pratiṣṭhāpayamānān,",
    "343:52": "anupūrvadhyānasamādhisamāpattisukhānyabhinirharamāṇān,",
    "343:53": "sarvasattvasarvakleśanidhyapticittatāṃ saṃvarṇayamānān,",
    "343:54": "sarvabodhisattvasamādhisamudravikurvaṇatāṃ saṃdarśayamānān,",
    "343:55": "bodhisattvābhijñāvikurvitavṛṣabhitāṃ saṃdarśayamānān,",
    "343:56": "sattvānāṃ prītiṃ saṃjanayamānān,",
    "343:57": "prāmodyamutpādayamānān,",
    "343:58": "daurmanasyaṃ vyāvartayamānān,",
    "343:59": "cittakalyatāmāvahayamānān,",
    "343:60": "cittakarmaṇyatāṃ kurvāṇān,",
    "343:61": "āśayaṃ viśodhayamānān,",
    "343:62": "indriyāṇyuttāpayamānān,",
    "343:63": "kāyasukhaṃ saṃjanayamānān,",
    "343:64": "dharmaprītivegaṃ vivardhayamānān sattvān paripācayamānānapaśyat||",
    "343:65": "sarvaromavivarebhyaśca sarvopapattisadṛśaśarīrānnānākāyameghānniścaritvā sarvakṣetragatasarvasattvābhimukhābhirucitadarśanatāyai sarvakalyāṇamitropasaṃkramaṇāparikhedatāṃ saṃdarśayamānān,",
    "343:66": "sarvācāryagurukalyāṇamitropasthānaparicaryāparikhedatāṃ saṃdarśayamānān,",
    "343:67": "sarvatathāgatadharmacakrapravartanasaṃpratīcchanasaṃdhāraṇāparikhedavīryatāṃ saṃdarśayamānān,",
    "343:68": "sarvadharmamukhasamudrān pravicinvānān,",
    "343:69": "sarvabuddhasamudrāvatāraṇanayaṃ saṃvarṇayamānān,",
    "343:70": "sarvadharmalakṣaṇasvabhāvanayamabhidyotayamānān,",
    "343:71": "sarvadharmān,",
    "343:72": "samādhidvāraṃ saṃdarśayamānān,",
    "343:73": "sarvasattvadṛṣṭiparvatanirbhedanaṃ prajñāvajraṃ saṃdarśayamānān,",
    "343:74": "anekacittakṣaṇasamāyogena sarvasattvāvidyāndhakāravidhamanaprajñādityamaṇḍalodāgamaṃ saṃdarśayamānān,",
    "343:75": "sarvasattvaprītisaṃjananatayā sarvajñatāyāṃ sattvān paripācayamānānapaśyat||",
    "343:76": "sarvaromavivarebhyaśca sarvajagatsamānudārācintyanānāvarṇavikalpasaṃsthān ātmabhāvanirmāṇameghānniścaritvā yathāśayādhimuktasarvasattvābhimukhasthitān nānārutamantrasaṃskāranirdeśaiḥ sarvalaukikapuṇyābhijñatāṃ saṃdarśayamānān,",
    "343:77": "sarvalaukikakṛtyapracārataśca sarvatraidhātukasaṃbhavasaṃdarśanataśca sarvatraidhātukaniḥsaraṇadiksaṃvarṇanataśca sarvadṛṣṭikāntāragahananiḥsaraṇadiksaṃdarśanataśca sarvajñatāmārgaviśeṣatāṃ saṃvarṇayamānān,",
    "343:78": "śrāvakapratyekabuddhabhūmipathasamatikramaṃ saṃdarśayamānān,",
    "343:79": "saṃskārāsaṃskārānunayapratighānunaye'pratighānunayatāṃ saṃdarśayamānān,",
    "343:80": "saṃsāranirvāṇasukhāsaṃniśritatāṃ saṃdarśayamānān,",
    "343:81": "tuṣitabhavanavāsādiparaṃparāgamanāpratiprasrabdhiṃ saṃdarśayamānān,",
    "343:82": "bodhimaṇḍaprasthānābhisaṃbodhāpratiprasrabdhiṃ saṃdarśayamānān,",
    "343:83": "sarvajñatāyāṃ sattvān paridīpayamānānapaśyat||",
    "343:84": "sarvaromavivarebhyaśca ekaikasmādromavivarāt sarvakṣetraparamāṇurajaḥsamānātmabhāvanirmāṇameghānniścaritvā sarvasattvalokābhimukhasthitān samantabhadrabodhisattvacaryāpraṇidhānaṃ saṃvarṇayamānān,",
    "343:85": "sarvadharmadhātuviśuddhiniṣṭhāpraṇidhānavaiśeṣikatāṃ saṃvarṇayamānān,",
    "343:86": "praticittakṣaṇaṃ sarvalokadhātusamudrapariśuddhiṃ saṃvarṇayamānān,",
    "343:87": "sarvatathāgatapūjopasthānāpratiprasrabdhiṃ saṃvarṇayamānān,",
    "343:88": "praticittakṣaṇaṃ sarvadharmanayasāgarāvatārāpratiprasrabdhiṃ saṃvarṇayamānān,",
    "343:89": "praticittakṣaṇaṃ tathāgatabalapraveśāpratiprasrabdhatāṃ saṃvarṇayamānān,",
    "343:90": "praticittakṣaṇaṃ sarvalokadhātusamudraparamāṇurajaḥsamasarvadharmadhātunayasāgarāvataraṇāpratiprasrabdhīḥ saṃdarśayamānān,",
    "343:91": "sarvakṣetreṣvaparāntādhiṣṭhānakalpasaṃvāsasarvajñatāmārgaviśuddhisaṃprakāśanāpratiprasrabdhatāṃ saṃvarṇayamānān,",
    "343:92": "praticittakṣaṇaṃ tathāgatabalapraveśāpratiprasrabdhatāṃ saṃdarśayamānān,",
    "343:93": "sarvatryadhvanayasāgarāvatārāpratiprasrabdhatāṃ saṃdarśayamānān,",
    "343:94": "bodhisattvasarvakṣetrarddhivikurvitasaṃdarśanāpratiprasrabdhatāṃ saṃdarśayamānān,",
    "343:95": "bodhisattvapraṇidhānacaryāsaṃdarśanena sarvasattvān sarvajñatāyāṃ pratiṣṭhāpayamānānapaśyat||",
    "343:96": "sarvaromavivarebhyaśca ekaikasmādromavivarāt sarvajagaccittasamān kāyanirmāṇameghānniścaritvā sarvasattvābhimukhasthitānaparyantaṃ sarvajñatāsaṃbhārabalaṃ saṃdarśayamānān,",
    "343:97": "abhedyāparyādattāvināśadharmasarvajñatācittabalaṃ saṃdarśayamānān,",
    "343:98": "avivartyāpratyudāvartyādhiṣṭhānāpratiprasrabdhamanuttarasarvabodhisattvacaryāsamudāgamabalaṃ saṃdarśayamānān,",
    "343:99": "sarvasaṃsāradoṣānanulepabalatāṃ bodhisattvānāṃ saṃvarṇayamānān,",
    "343:100": "sarvamāramaṇḍalavikiraṇabalaṃ bodhisattvānāṃ saṃdarśayamānān,",
    "343:101": "sarvakleśamalānanulepakleśabalatāṃ bodhisattvānāṃ saṃdarśayamānān,",
    "343:102": "sarvakarmāvaraṇaparvatavikiraṇabalaṃ bodhisattvānāṃ saṃdarśayamānān,",
    "343:103": "sarvakalpasaṃvāsabodhisattvacaryāparikhedamahākaruṇābalaṃ bodhisattvānāṃ saṃdarśayamānān,",
    "343:104": "sarvabuddhakṣetrasaṃprakampanasaṃkṣobhaṇasarvasattvasaṃpraharṣaṇabalaṃ bodhisattvānāṃ saṃdarśayamānān,",
    "343:105": "sarvamāraparapravādigaṇapramardanabalaṃ bodhisattvānāṃ saṃdarśayamānān,",
    "343:106": "mahādharmacakrapravartanajñānabalaṃ loke prabhāvayamānān,",
    "343:107": "sarvasattvān sarvajñatāyāṃ paridīpayamānānapaśyat||",
    "343:108": "sarvaromavivarebhyaśca ekaikasmādromavivarāt sarvajagaccittasamādānānantavarṇakāyanirmāṇasamudremeghānniścaritvā daśadiganantasattvadhātuspharaṇān yathāśayādhimuktānāṃ sattvānāṃ bodhisattvacaryājñānavikramaṃ saṃdarśayamānān,",
    "343:109": "sarvasattvadhātusamudrāvataraṇajñānaṃ saṃdarśayamānān,",
    "343:110": "sarvasattvacittasamudrāvataraṇajñānaṃ saṃdarśayamānān,",
    "343:111": "sarvasattvendriyasāgaraparijñājñānaṃ saṃdarśayamānān,",
    "343:112": "sarvasattvacaryāsamudrāvataraṇajñānaṃ saṃdarśayamānān,",
    "343:113": "sarvasattvaparipākavinayakālānatikramaṇajñānaṃ saṃdarśayamānān,",
    "343:114": "sarvadharmadhātvānuravaṇajñānaṃ saṃdarśayamānān,",
    "343:115": "praticittakṣaṇaṃ sarvadharmadhātujñānanayasāgaraspharaṇajñānaṃ saṃdarśayamānān,",
    "343:116": "sarvalokadhātusamudrasaṃvartavivartajñānaṃ saṃdarśayamānān,",
    "343:117": "sarvalokadhātupratiṣṭhānasaṃsthānavyūhavikalpajñānaṃ saṃdarśayamānān,",
    "343:118": "sarvatathāgatapūjāvikurvitopasaṃkramaṇapūjopasthānadharmacakrameghasaṃpratīcchanajñānaṃ saṃdarśayamānān,",
    "343:119": "evaṃ jñānapāramitācaryāsaṃdarśanena sattvānāṃ prītiṃ saṃjanayamānānapaśyat|",
    "343:120": "cittaṃ prasādayamānān prāmodyamutpādayamānān harṣaṃ saṃjanayamānān daurmanasyaṃ vinivartayamānān cittaṃ viśodhayamānān cittakalyatāmāvartayamānān,",
    "343:121": "indriyāṇyuttāpayamānān adhimuktibalaṃ saṃjanayamānān sarvajñatāyāmavaivartyān kurvāṇānapaśyat||",
    "343:122": "yathā ca pāramitācaryāsaṃdarśanena loke sattvān paripākaṃ vrajato'paśyat,",
    "343:123": "tathā sarvabodhisattvadharmanigarjanena ye ca pramuditanayanajagadvirocanāyā rātridevatāyāḥ prathamacittotpādasaṃbhārāḥ kalyāṇamitrārāgaṇaprayogāḥ tathāgatapādamūlopasaṃkramaṇapūjopasthānaprayogāḥ kuśaladharmacaryābhiyogaprayogāḥ,",
    "343:124": "ye ca dānapāramitācaryāduṣkaraparityāgāḥ,",
    "343:125": "śīlapāramitāpariśodhanaprayogāḥ,",
    "343:126": "mahārājyaiśvaryaparivārabhogādhipatyaparityāgābhiniṣkramaṇaprayogāḥ,",
    "343:127": "ye loke duṣkaracaryāmahāvratatapomaṇḍalakṣāntinirhārāḥ,",
    "343:128": "yā bodhisattvavratasamādānaprayogākampyatā,",
    "343:129": "ye bodhisattvadṛḍhasamādānadharmasamudrāḥ sarvasattvadhātuduṣkṛtadurbhāṣitaduścintitādhivāsanaprayogāḥ,",
    "343:130": "kāyikacaitasikapīḍādhivāasanaprayogāḥ,",
    "343:131": "yā sarvakarmāvipraṇāśadharmatākṣāntiḥ sarvadharmādhimuktikṣāntiḥ sarvadharmasvabhāvanidhyānakṣāntiḥ,",
    "343:132": "yat sarvajñatārambhaprayogavīryam,",
    "343:133": "yat sarvabuddhadharmapariniṣpādanavīryam,",
    "343:134": "yāḥ sarvavīryapāramitācaryāḥ ye dhyānapāramitāsaṃbhārāḥ dhyānapāramitābhiyogāḥ dhyānapāramitāpariniṣpattiviśuddhicaryāḥ,",
    "343:135": "yāni bodhisattvasamādhipratilābhavikurvitāni,",
    "343:136": "ye samādhimukhasamudrāvatārāḥ,",
    "343:137": "yāni dhyānapāramitācaritāni,",
    "343:138": "ye prajñāpāramitāsaṃbhārāḥ,",
    "343:139": "ye bodhisattvamahāprajñādityamaṇḍalaviśodhananayāḥ,",
    "343:140": "ye mahāprajñāmeghasaṃbhavāḥ,",
    "343:141": "ye prajñānidhānasaṃbhārāḥ,",
    "343:142": "ye mahāprajñāmahāsāgaravyavacāraṇanayaprayogāḥ,",
    "343:143": "ye mahopāyakauśalyanayaprayogāḥ,",
    "343:144": "ye mahopāyakauśalyapariśuddhisaṃprayuktāḥ pūrvayogāḥ,",
    "343:145": "yāni bodhisattvamahāpraṇidhipāramitāśarīrāṇi,",
    "343:146": "yā mahāpraṇidhipāramitāpariniṣpattayaḥ,",
    "343:147": "yāni mahāpraṇidhānapāramitācaritāni,",
    "343:148": "ye mahāpraṇidhānapāramitāsaṃprayuktāḥ pūrvayogāḥ,",
    "343:149": "ye balapāramitāpratilābhamahāsaṃbhārāḥ,",
    "343:150": "ye balapāramitāpratyayāḥ ,",
    "343:151": "ye balapāramitānayamahāsāgarāḥ,",
    "343:152": "ye balapāramitānirdeśāḥ,",
    "343:153": "ye balapāramitāsaṃprayuktāḥ pūrvayogāḥ,",
    "343:154": "ye jñānapāramitānayāḥ,",
    "343:155": "ye jñānapāramitāprayogāḥ,",
    "343:156": "ye jñānapāramitāviśuddhinayāḥ,",
    "343:157": "yā jñānapāramitādiśaḥ,",
    "343:158": "ye jñānapāramitānugamāḥ,",
    "343:159": "ye jñānapāramitāprasarāḥ,",
    "343:160": "yāni jñānapāramitānayasamavasaraṇāni,",
    "343:161": "ye jñānapāramitāvijñaptinayāḥ,",
    "343:162": "yāni jñānapāramitāprasarānusaraṇāni,",
    "343:163": "yāni jñānapāramitāspharaṇāni,",
    "343:164": "ye jñānapāramitāpravistarāḥ,",
    "343:165": "ye jñānapāramitākāyāḥ,",
    "343:166": "ye jñānapāramitāsamudranayāḥ,",
    "343:167": "ye jñānapāramitāpariniṣpattisaṃprayuktāḥ pūrvayogāḥ,",
    "343:168": "ye jñānapāramitācaryāprakārapravicayapraveśasaṃbhavasamudāgamāḥ,",
    "343:169": "ye jñānapāramitāsamavasaraṇanayasaṃprayuktā dharmādharmasaṃgrahadharmajñānānugamāḥ karmajñānānugamāḥ kṣetrajñānānugamāḥ kalpajñānānugamāḥ tryadhvajñānānugamāḥ buddhotpādajñānānugamā buddhajñānānugamā bodhisattvajñānānugamā bodhisattvacittasaṃbhavajñānānugamā bodhisattvavyavasthānajñānānugamā bodhisattvasaṃbhavajñānānugamāḥ,",
    "343:170": "bodhisattvaprasthānajñānānugamāḥ,",
    "343:171": "bodhisattvapraṇidhijñānānugamāḥ,",
    "343:172": "bodhisattvadharmacakrajñānānugamāḥ,",
    "343:173": "bodhisattvadharmapravicayajñānānugamāḥ,",
    "343:174": "bodhisattvadharmasāgaranayajñānānugamāḥ,",
    "343:175": "bodhisattvadharmasamudrajñānānugamāḥ,",
    "343:176": "bodhisattvadharmaparivartajñānānugamāḥ,",
    "343:177": "bodhisattvadharmanidhānajñānānugamāḥ,",
    "343:178": "bodhisattvadharmagatijñānānugamāḥ,",
    "343:179": "ye pramuditanayanajagadvirocanāyā rātridevatāyā yāvadanantamadhyārambaṇajñānapāramitāsaṃprayuktā bodhisattvadharmāḥ,",
    "343:180": "tānasyāḥ sarvaromavivarebhya ekaikaromavivaravisṛtanānāvarṇasattvakāyameghaniścaritān sattvān paripācayamānānapaśyat|",
    "343:181": "yaduta akaniṣṭhasudarśanasudṛśātapobṛhacchuddhāvāsadevasadṛśakāyameghaniścaritān sattvān paripācayamānānapaśyat|",
    "343:182": "evaṃ bṛhatphalapuṇyaprasavānabhrakadevasadṛśakāyameghaniścaritān sattvān paripācayamānānapaśyat|",
    "343:183": "śubhakṛtsnāpramāṇaśubhaparīttaśubhadevasadṛśakāyameghaniścaritān sattvān paripācayamānāpaśyat|",
    "343:184": "ābhāsvarāpramāṇābhaparīttābhadevasadṛśakāyameghaniścaritān sattvān paripācayamānānapaśyat|",
    "343:185": "mahābrahmabrahmapurohitabrahmapārṣadadevasadṛśakāyameghaniścaritān sattvān paripācayamānānapaśyat|",
    "343:186": "sāpsarogaṇasadevaputravaśavartidevarājasadṛśātmabhāvameghaniścaritān sattvān paripācayamānānapaśyat|",
    "343:187": "sāpsarogaṇasadevaputrasunirmitadevarājasadṛśātmabhāvameghaniścaritān sattvān paripācayamānānapaśyat|",
    "343:188": "sāpsarogaṇasadevaputrasaṃtuṣitadevarājasadṛśātmabhāvameghaniścaritān sattvān paripācayamānānapaśyat|",
    "343:189": "sāpsarogaṇasadevaputrasuyāmadevarājasadṛśātmabhāvameghaniścaritān sattvān paripācayamānānapaśyat|",
    "343:190": "sāpsarogaṇasadevaputraśakradevarājasadṛśātmabhāvameghaniścaritān sattvān paripācayamānānapaśyat|",
    "343:191": "dhṛtarāṣṭragandharvarājagandharvaputragandharvakanyāsadṛśātmabhāvameghaniścaritān sattvān paripācayamānānapaśyat|",
    "343:192": "virūḍhakakumbhāṇḍarājakumbhāṇḍaputrakumbhāṇḍakanyāsadṛśātmabhāvameghaniścaritān sattvān paripācayamānānapaśyat|",
    "343:193": "virūpākṣanāgarājanāgaputranāgakanyāsadṛśātmabhāvameghaniścaritān sattvān paripācayamānānapaśyat|",
    "343:194": "vaiśravaṇamahāyakṣarājayakṣaputrayakṣakanyāsadṛśātmabhāvameghaniścaritān sattvān paripācayamānānapaśyat|",
    "343:195": "drumakinnararājakinnaraputrakinnarakanyāsadṛśātmabhāvameghaniścaritān sattvān paripācayamānānapaśyat|",
    "343:196": "sumatimahoragendramahoragaputramahoragakanyāsadṛśātmabhāvameghaniścaritān sattvān paripācayamānānapaśyat|",
    "343:197": "mahābalavegasthāmagaruḍendragaruḍaputragaruḍakanyāsadṛśātmabhāvameghaniścaritān sattvān paripācayamānānapaśyat|",
    "343:198": "rāhvasurendrāsuraputrāsurakanyāsadṛśātmabhāvameghaniścaritān sattvān paripācayamānānapaśyat|",
    "343:199": "yamadharmarājayamaputrayamakanyāsadṛśātmabhāvameghaniścaritān sattvān paripācayamānānapaśyat|",
    "343:200": "sarvamanuṣyendranaranārīdārakadārikāsadṛśātmabhāvameghaniścaritān sattvān paripācayamānānapaśyat|",
    "343:201": "evaṃ sarvagatiparyāpannasarvasattvasadṛśātmabhāvameghaniścaritān sattvān paripācayamānānapaśyat|",
    "343:202": "sarvaśrāvakapratyekabuddharṣisadṛśātmabhāvameghaniścaritān sattvān paripācayamānānapaśyat|",
    "343:203": "vāyvaptejaḥskandhadevatāsadṛśātmabhāvameghaniścaritān sattvān paripācayamānānapaśyat|",
    "343:204": "sāgaranadīparvatavanaspatyauṣadhivṛkṣapṛthivīdevatāsadṛśātmabhāvameghaniścaritān sattvān paripācayamānānapaśyat|",
    "343:205": "udyānanagarabodhimaṇḍarātridivasagaganadikpādagāminīśarīrakāyikadevatāsadṛśātmabhāvameghaniścaritān sattvān paripācayamānānapaśyat|",
    "343:206": "evaṃ yāvadvajrapāṇisādṛśātmabhāvameghaniścaritān daśa diśaḥ spharitvā dharmadhātunayaprasareṣu sarvasattvasaṃmukhībhāvasthitān sattvān paripācayamānānapaśyat||",
    "343:207": "ye ca pramuditanayanajagadvirocanāyā rātridevatāyāḥ prathamacittotpādasaṃbhāramukhāḥ pūrvajanmasamudāgatakuśalacittaparaṃparāvyavacchedanayāḥ,",
    "343:208": "yāni ca bodhicittotpādapraśaṃsāparaṃparānantaryāṇi cyutyupapattiparigrahaparaṃparānantaryāṇi ātmabhāvaparigrahaparaṃparānantaryāṇi nāmacakraparaṃparānantaryāṇi kalyāṇamitropasaṃkramaṇaparaṃparānantaryāṇi buddhotpādārāgaṇaparaṃparānantaryāṇi,",
    "343:209": "dharmapadavyañjanodgrahaparaṃparānantaryāṇi bodhisattvamārgapratipatticittaparaṃparānantaryāṇi samādhipratilābhaparaṃparānantaryāṇi samādhipratilābhādbuddhadarśanaparaṃparānantaryāṇi kṣetradarśanacakṣuspharaṇaparaṃparānantaryāṇi kalpaparaṃparājñānacakrānantaryāṇi dharmadhātuprativedhajñānaparaṃparānantaryāṇi sattvadhātuvyavalokanajñānaparaṃparānantaryāṇi dharmadhātunayasāgarāvataraṇaparaṃparācyutyupapattijñānaparaṃparānantaryāṇi divyaśrotrapariśuddhipratyavekṣaṇajñānaparaṃparānantaryāṇi sarvasattvadhātucittavyavalokanasarasvatyavakrāntimukhaparaṃparānantaryāṇi prathamadivyacakṣuravakrāntimukhaparaṃparānantaryāṇi prathamadivyaśrotravijñaptiparaṃparānantaryāṇi prathamaparasattvacittajñānaparaṃparānantaryāṇi prathamātmaparasattvapūrvanivāsānusmṛtijñānaparaṃparānantaryāṇi prathamābhāvapratiṣṭhānābhisaṃskārarddhipratilābhapratyayaparaṃparānantaryāṇi maharddhivikramadikspharaṇaparaṃparānantaryāṇi bodhisattvavimokṣapratilābhaparaṃparānantaryāṇi bodhisattvavimokṣasāgarācintyanayāvatāraparaṃparānantaryāṇi bodhisattvavikurvitaparaṃparānantaryāṇi bodhisattvavikramaparaṃparānantaryāṇi bodhisattvākramaparaṃparānantaryāṇi bodhisattvasaṃjñāgataparaṃparānantaryāṇi bodhisattvamārgāvatāraparaṃparānantaryāṇi,",
    "343:210": "yāvad yāni pramuditanayanajagadvirocanāyā rātridevatāyā bodhisattvasusūkṣmajñānapraveśaparaṃparānantaryāṇi,",
    "343:211": "tāni asyāḥ sarvaromavivarebhyo nirmāṇakāyameghānniścaritvā sattvebhyo dharmaṃ deśayamānānapaśyat|",
    "343:212": "saṃprakāśayamānān dyotayamānān saṃdarśayamānān udīrayamānān pravibhajamānān pravistaramānān gaṇayato nirdiśyamānān vijñāpayamānān upasaṃharamāṇānapaśyat||",
    "343:213": "keṣāṃcidvātamaṇḍalīsaṃkṣobhanirghoṣarutena deśayamānānapaśyat|",
    "343:214": "keṣāṃcidapskandhasaṃkacchananirnādarutena,",
    "343:215": "keṣāṃcijjvalanārcinigarjitarutena,",
    "343:216": "keṣāṃcit sāgaragarjitanirghoṣarutena,",
    "343:217": "keṣāṃcit pṛthivīsaṃkampananirnādarutena,",
    "343:218": "keṣāṃcinmahāparvatarājasaṃghaṭṭanasaṃharṣaṇanirghoṣanirnādarutena,",
    "343:219": "keṣāṃciddevanagarasaṃkampanamadhuranirnādanirghoṣarutena,",
    "343:220": "keṣāṃciddivyavimānasaṃghaṭṭanarutena,",
    "343:221": "keṣāṃciddevendrarutena,",
    "343:222": "keṣāṃcinnāgendrarutena,",
    "343:223": "keṣāṃcidyakṣendrarutena,",
    "343:224": "keṣāṃcidgandhavendrarutena,",
    "343:225": "keṣāṃcidasurendrarutena,",
    "343:226": "keṣāṃcidgaruḍendrarutena,",
    "343:227": "keṣāṃcinmahoragarutena,",
    "343:228": "keṣāṃciddevarutena,",
    "343:229": "keṣāṃcitkinnarendrarutena,",
    "343:230": "keṣāṃcinmanuṣyendrarutena,",
    "343:231": "keṣāṃcidbrahmendrarutena,",
    "343:232": "keṣāṃcidapsaraḥsaṃgītirutena,",
    "343:233": "keṣāṃciddivyatūryasaṃpravādanarutena,",
    "343:234": "keṣāṃcinmaṇirājanirghoṣarutena,",
    "343:235": "keṣāṃcit sarvasattvakāyanānārutaiḥ pramuditanayanajagadvirocanāyā rātridevatāyā vimokṣaviṣayaṃ sattvānāṃ prabhāvayamānānapaśyat|",
    "343:236": "evaṃ bodhisattvātmabhāvameghairnānābodhisattvarutaistathāgatanirmāṇakāyameghaistathāgatarutavimātratāsvarāṅganayaiḥ pramuditanayanajagadvirocanāyā rātridevatāyā vimokṣaviṣayaṃ saprathamacittotpādasaṃbhavaniṣpattisamudāgamaṃ savimokṣavikrīḍitaṃ sarvasattvānāṃ vijñapyamānānapaśyat||",
    "343:237": "tasyā ekaikena nirmāṇarūpameghena praticittakṣaṇamanabhilāpyānabhilāpyāni daśadiśi loke buddhakṣetrāṇi viśodhyamānānapaśyat|",
    "343:238": "anantamadhyān sattvasamudrān sarvāpāyaduḥkhebhyo vimocyamānānapaśyat|",
    "343:239": "anantamadhyaṃ sattvadhātuṃ devamanuṣyasaṃpattau pratiṣṭhāpyamānānapaśyat|",
    "343:240": "anantamadhyān sattvasamudrān saṃsārasāgarāduccālyamānānapaśyat|",
    "343:241": "anantamadhyān sattvasamudrān śrāvakapratyekabuddhabhūmau pratiṣṭhāpyamānānapaśyat|",
    "343:242": "praticittakṣaṇamanantamadhyān sattvasamudrān daśabhūmāvāvartamānān sudhanaḥ śreṣṭhidārakaḥ paśyati sma,",
    "343:243": "śṛṇoti vyavacārayati avacarati pratividhyati nidhyāyati anugacchati anusarati anupraviśati samatayādhitiṣṭhati yaduta pramuditanayanajagadvirocanāyā rātridevatāyā acintyasamantabhadraprītivipuladhvajabodhisattvavimokṣavikurvitavṛṣabhitānubhāvena pūrvasabhāgacaritatvāttathāgatādhiṣṭhānādhiṣṭhitatvādacintyakuśalamūlaparipākena samantabhadrāyāśca bodhisattvacaryāyā bhājanībhūtatvāt||",
    "343:244": "atha khalu sudhanaḥ śreṣṭhidārako mahābodhisattvaprītivegasāgarāvabhāsapratilabdho daśadiktathāgatādhiṣṭhitaḥ pramuditanayanajagadvirocanāyā rātridevatāyāḥ purataḥ prāñjaliḥ sthitvā pramuditanayanajagadvirocanāṃ rātridevatāmābhiḥ sārūpyābhirgāthābhirabhyaṣṭauṣīt—",
    "343:245": "gambhīradharmata jinānāṃ yatra suśikṣitāsyamitakalpān|",
    "343:246": "daśadiśi loki anupūrvaṃ rūpa yathāśayaṃ jagu pharitvā||1||",
    "343:247": "jñātvā nirātmakamanāthaṃ vitatha visaṃjñinaṃ satatabhrāntam|",
    "343:248": "ṛddhyā anekavidha kāyaiśvarya vidarśatva jagu vinesi||2||",
    "343:249": "atyantavijvara praśāntā dharmaśarīra advayaviśuddhā|",
    "343:250": "dvayāniśritaṃ jagaśeṣaṃ nirmitameghagarjana vinesi||3||",
    "343:251": "na ca skandhaāyatanadhātau niśrayu tubhya vidyati kadācit|",
    "343:252": "sarvāṅgapūrṇavararūpaiśvaryaṃ nigarjanairjagu vinesi||4||",
    "343:253": "adhyātmabāhiravimuktā uccalitā dvayodbhavasamudrāt|",
    "343:254": "saṃsārasāgari anantān darśayase gatīṣu pratibhāsān||5||",
    "343:255": "na ca tubhya iñjana kadācinmanyana syandanā na ca prapañcā|",
    "343:256": "loke prapañcaratabālān dharmasvabhāva darśayi vinesi||6||",
    "343:257": "ekāgracitta bahukalpān sarvasamādhisāgaravihāraiḥ|",
    "343:258": "pūjārthamutsṛjasi romnā nirmitamegha dikṣu sugatānām||7||",
    "343:259": "buddhabalanayapraveśānotarasi pratikṣaṇamanantān|",
    "343:260": "sarvān saṃgrahaprayogaṃ darśayase yathāsvamavatāraiḥ||8||",
    "343:261": "vyavalokya tvaṃ bhavasamudraṃ karmavicitritaṃ vividharūpān|",
    "343:262": "dharmeṣvanāvaraṇamārgaṃ deśayatī viśodhayasi sattvān||9||",
    "343:263": "rūpaṃ ti lakṣaṇavicitraṃ śuddha samantabhadracaraṇena|",
    "343:264": "sattvānāmāśayavaśā tvaṃ devata rūpu darśayasi loke||10||",
    "343:265": "atha khalu sudhanaḥ śreṣṭhidārakaḥ pramuditanayanajagadvirocanāṃ rātridevatāmābhiḥ sārūpyābhirgāthābhirabhiṣṭutya etadavocat-kiyacciraṃ saṃsthitāsi devate anuttarāyāṃ samyaksaṃbodhau?",
    "343:266": "kiyaccirapratilabdhaścāyaṃ tvayā devate samantabhadraprītivipulavimalavegadhvajo bodhisattvavimokṣa iti||",
    "343:267": "atha khalu pramuditanayanajagadvirocanā rātridevatā sudhanaṃ śreṣṭhidārakaṃ gāthābhiradhyabhāṣata—",
    "343:268": "smarāmi atīta bahukalpān kṣetrarajopamāstata pareṇa|",
    "343:269": "kṣetraṃ maṇiprabhasukhābhaṃ tatra praśāntaghoṣu anukalpaḥ||11||",
    "343:270": "daśacāturdvīpanayutānāṃ koṭiśatasahasra paripūrṇam|",
    "343:271": "maṇiparvatābhaparimāṇaṃ madhyama cāturdvīpa suvicitram||12||",
    "343:272": "daśarājadhāninayutānāṃ koṭiśataiḥ sahasraparipūrṇam|",
    "343:273": "gandhadhvajā maṇiprabhāsā madhyamarājadhāni ramaṇīyā||13||",
    "343:274": "tasyāṃ viśāṃpatirabhūṣī pārthivacakravartirabhirūpo|",
    "343:275": "dvātriṃśalakṣaṇasamaṅgī so'nuvyañjanai racitagātraḥ||14||",
    "343:276": "upapāduko padumagarbhe kāñcanavarṇasuprabhaśarīro|",
    "343:277": "jambudhvajaṃ sakalu sarva spharati prabhāya so gaganacārī||15||",
    "343:278": "putrāṇa tasya paripūrṇa śūravarāṅgarūpiṇa sahasrā|",
    "343:279": "koṭī amātya paripūrṇā paṇḍita dakṣa viddha medhāvī||16||",
    "343:280": "daśa istrikoṭi paripūrṇāḥ apsarasādṛśā ratividhijñā|",
    "343:281": "tāḥ sniogdhacitta hitacittā maitramanā upasthihiṣu rājñaḥ ||17 ||",
    "343:282": "so co mahāpṛthivīrājā parvatacakravālapariyantāḥ|",
    "343:283": "catvāra dvīpa susamṛddhā dharmabalena āvasati sarvān||18||",
    "343:284": "ahu cakravartivarabhāryā brahmarutasvarā racanakāyā|",
    "343:285": "vimalaprabhā kanakavarṇā spharami prabhāya yojanasahasram||19||",
    "343:286": "astaṃ gate dinakararaśmi svapiti nṛpe saputraparivāraiḥ|",
    "343:287": "saṃgītighoṣa upaśānte śayanagatā ahu sukhaprasuptā||20||",
    "343:288": "rātrimadhyamaki yāme buddha utpannu bhū śirisamudraḥ|",
    "343:289": "tasmin vikurvita anantā darśi jino daśaddiśi pharitvā||21||",
    "343:290": "tān sarvakṣetrarajatulyāno siripūjitaḥ prabhasamudrān|",
    "343:291": "nānāvikurvitaśarīrān yehi pharī diśo daśa aśeṣāḥ||22||",
    "343:292": "pṛthivī prakampita saśailā ghoṣa nigarji te jina utpanno|",
    "343:293": "devāsurā manujanāgāḥ sarvi praharṣi te jina utpannaḥ||23||",
    "343:294": "buddhasya nirmitasamudrā niścari sarvaromavivarebhyaḥ|",
    "343:295": "te co daśaddiśi pharitvā loki yathāśaye bhaṇiṣu dharmam||24||",
    "343:296": "tāṃśco vikurvita anantān supini jino nidarśi mama sarvān|",
    "343:297": "gambhīra garjita śruṇitvā prīti mamā abhūṣi supinānte||25||",
    "343:298": "daśa rātridevatasahasrā upari mama sthitā nabhatalasmin|",
    "343:299": "varṇānudīryanta jinasya divyarutena māṃ bhaṇi prabodhya||26||",
    "343:300": "uttiṣṭha devamatibhārye eṣa jinopapanna tava rājye|",
    "343:301": "kalpāna sāgaraśatebhi durlabha saṃpaśyan sukhi viśuddho||27||",
    "343:302": "ahu prītisaṃbhuta vibuddhā paśyami ābha nirmala viśuddhām|",
    "343:303": "saṃpaśya'kṣṇa iyamābhā paśyami buddha bodhidrumarāje||28||",
    "343:304": "dvātriṃśalakṣaṇavicitro raśmisamudra osaritu romāt|",
    "343:305": "abhyudgato yatha sumeru dakṣiṇavāmato jina samantāt||29||",
    "343:306": "dṛṣṭvā mama pramuditāyāścittamutpannamīdṛśa bhaveyam|",
    "343:307": "praṇidhiśca me kṛtu udāro buddhavikurvitaṃ vipula dṛṣṭvā||30||",
    "343:308": "pratibodhitaḥ sa maya rājā istrigaṇaśca yo'sya parivāram|",
    "343:309": "buddhaprabhā vipula dṛṣṭvā sarvi abhūṣi prīṇitaśarīrāḥ||31||",
    "343:310": "upasaṃkramī jinasakāśaṃ svāmina sārdha yānanayutebhiḥ|",
    "343:311": "bahuprāṇikoṭinayutebhiḥ saṃparivāritaḥ sabalakāyaḥ||32||",
    "343:312": "pūjā kṛtā mayi jinasyo varṣasahasra viṃśati anūnā|",
    "343:313": "niryātitā ratana sapto pṛthivī sasāgarā ca sugatasya||33||",
    "343:314": "sūtrāsamudra guṇameghān praṇidhisamudra saṃbhavaviyūhān|",
    "343:315": "sarvāṃstathāgataprabhavān deśayate yathāśaya jagasmin||34||",
    "343:316": "sā rātridevata hitārthaṃ bodhayi māṃ tadā karuṇajātā|",
    "343:317": "tasyāṃ mama spṛha utpannā īdṛśa bhūtva bodhayi pramattān||35||",
    "343:318": "etanmama praṇidhicittaṃ prathamamupapannamagravarabodhau|",
    "343:319": "saṃsārasāgaragatāyā no mama niścitā bhavasamudraiḥ||36||",
    "343:320": "daśa buddhakoṭinayutāni ye mama pūjitā janiya śraddhām|",
    "343:321": "saṃsāri devamanujeṣū viṣayaratisukhānyabhilaṣantyā||37||",
    "343:322": "prathamo jinaḥ śirisamudrastatsamanantaraṃ guṇapradīpaḥ|",
    "343:323": "tṛtīyo jino ratanaketurbuddha caturtha bhūdgaganaprajñaḥ||38||",
    "343:324": "jina pañcamaḥ kusumagarbhaḥ ṣaṣṭhu jino asaṅgamaticandraḥ|",
    "343:325": "jinu dharmacandraprabhurājo aṣṭamu jñānamaṇḍalaprabhāsaḥ||39||",
    "343:326": "racanārciparvatapradīpo navamu abhūṣi tatra dvipadenduḥ|",
    "343:327": "daśamastriyadhvaprabhaghoṣaste maya pūjitā pramuditāyā||40||",
    "343:328": "etān daśa pramukha kṛtvā sarvi ta pūjitā naravarendrā|",
    "343:329": "na ca tāva labdha maya cakṣuryeni mamottari nayasamudram||41||",
    "343:330": "sarvāṅgatastadanu sattvakṣetramabhūṣi sarvaratanābham|",
    "343:331": "kalpaśca devaśirināmā tatra utpanna buddha śatapañca||42||",
    "343:332": "śaśimaṇḍalābhu prathamo'bhū dvitīyu abhūṣi bhāskarapradīpaḥ|",
    "343:333": "jyotidhvajastṛtīyu buddhastasya anantaraṃ maṇisumeruḥ||43||",
    "343:334": "kusumārcisāgarapradīpo jvalanaśirīṣa devaśirigarbhaḥ|",
    "343:335": "obhāsarāja prabhaketurdaśamu samantajñānaprabharājaḥ||44||",
    "343:336": "etān daśa pramukha kṛtvā sarvi ta pūjitā maya narendrāḥ|",
    "343:337": "skandhālaye'bhiratayā me dharmi anālaye nilayabuddhyā||45||",
    "343:338": "arvāgatastadanu dharmapradīpameghaśirināmā|",
    "343:339": "atra lokadhātu suvicitraḥ kalpa tadāsi brahmaprabhanāmā||46||",
    "343:340": "tasmin jinā aparimāṇāḥ te maya pūjitāḥ saparivārāḥ|",
    "343:341": "sarveṣa teṣa sugatānāṃ dharma śruto mi gauravi janitvā||47||",
    "343:342": "prathamo jino ratanamerustatsamanantaraṃ guṇasamudraḥ|",
    "343:343": "jinu dharmadhātusvaraketu dharmasamudragarjana caturthaḥ||48||",
    "343:344": "dharmadhvajo dharaṇitejā dharmabalaprabho gaganabuddhiḥ|",
    "343:345": "dharmārcimeruśikharābhaḥ paścima teṣu meghaśirināmā||49||",
    "343:346": "etān daśa pramukha kṛtvā sarvi ta pūjitā maya narendrā|",
    "343:347": "na ca meṣa dharmata vibuddhā yenima otari jinasamudrān||50||",
    "343:348": "tadanantaraṃ sugata āsī sūryapradīpaketuśirināmā|",
    "343:349": "kṣetrā sa buddhamati nāmnā tatra abhūcca somaśirikalpaḥ||51||",
    "343:350": "tasminnaśītinayutānāṃ yā maya pūjitā daśabalānām|",
    "343:351": "vividhairanantavipulebhiḥ pūjamukhebhirnaikarucirebhiḥ||52||",
    "343:352": "gandharvarāja prathamo'bhū dvitīyu abhūṣi buddhadrumarājaḥ|",
    "343:353": "tṛtiyu jino guṇasumerustatsamanantaraṃ ratananetraḥ||53||",
    "343:354": "vairocanaprabhaviyūho dharmasamudratejaśiri buddhaḥ|",
    "343:355": "lokendratejaśiribhadraḥ paścimu sarvadharmaprabharājaḥ||54||",
    "343:356": "etān daśa pramukha kṛtvā pūjita te mayā sugata sarve|",
    "343:357": "na tu tāva labdha maya jñānaṃ saddharmasamudra yenavatareyam||55||",
    "343:358": "tadanantaraṃ supariśuddhaṃ vajramāṇiabhedyadṛḍhatejaḥ|",
    "343:359": "kṣetraṃ samantaprabhameghaṃ naikaviyūhasaṃsthitavicitram||56||",
    "343:360": "yasmin viśuddha bahusattvāḥ kalyatarāḥ kileśamalakṛṣṭāḥ|",
    "343:361": "kalpa praśāntamatitejāḥ buddhasahasrasaṃbhava viyūhā||57||",
    "343:362": "prathamo jino vajiranābhi dvitīyu abhūdasaṅgabaladhārī|",
    "343:363": "jinu dharmadhātupratibhāsaḥ sarvadiśapradīpaprabharājaḥ||58||",
    "343:364": "jinu pañcamaḥ karuṇatejā ṣaṣṭha abhū jino vratasamudraḥ|",
    "343:365": "jinu kṣāntimaṇḍalapradīpo aṣṭama dharmamaṇḍalaprabhāsaḥ||59||",
    "343:366": "obhāsasāgaraviyūhaḥ paścimu teṣa praśāntaprabharājaḥ|",
    "343:367": "etān daśa pramukha kṛtvā sarvi ta pūjitā maya narendrā||60||",
    "343:368": "na ca meṣa dharmata vibuddhā gaganasamā svabhāvapariśuddhā|",
    "343:369": "yatra sthihitva vicareyaṃ cārika sarvakṣetraprasareṣu||61||",
    "343:370": "tadanantaraṃ ca ramaṇīyaṃ gandhapradīpameghaśiri nāma|",
    "343:371": "kṣetraṃ kiliṣṭapariśuddhaṃ kalpu susaṃbhavastada babhūva||62||",
    "343:372": "utpanna tatra jinakoṭistebhi viyūhitasta daśakalpaḥ|",
    "343:373": "te nāyakā bhaṇiya dharmā so maya dhārita smṛtibalena||63||",
    "343:374": "prathamo jino vipulakīrti dharmasamudravegaśirirājaḥ|",
    "343:375": "dharmendrarāja guṇaghoṣa dharmaśiriśca devamakuṭaśca||64||",
    "343:376": "jñānārcitejaśirināmā saptamu teṣa āsi dupadendraḥ|",
    "343:377": "jinu aṣṭamo gaganaghoṣo navamu samantasaṃbhavapradīpaḥ||65||",
    "343:378": "teṣāṃ ca paścimaku buddho ūrṇaśiriprabhāsamatināmā|",
    "343:379": "te sarvi pūjita narendrā mārgu na caiṣa śodhitu asaṅgaḥ||66||",
    "343:380": "tadanantaraṃ varaviyūhā ratnavicitrasaṃsthitaśarīrāḥ|",
    "343:381": "ratanadhvajāgramatināmā paścima lokadhātu suvibhaktā||67||",
    "343:382": "sārocayaśca tada kalpastatra utpanna buddha śatapañca|",
    "343:383": "te sarvi satkṛta svayaṃbhū eta vimokṣa samabhilaṣatyā||68||",
    "343:384": "guṇamaṇḍalaḥ prathamu nāmnā śāntanirghoṣa sāgaraśiriśca|",
    "343:385": "ādityateja girirājo lakṣaṇameru megharutaghoṣaḥ||69||",
    "343:386": "dharmendrarāja guṇarājaḥ puṇyasumeru śāntaprabharājaḥ|",
    "343:387": "etān daśa pramukha kṛtvā sarvi ti pūjitā maya narendrāḥ||70||",
    "343:388": "mārgu viśodhitu jinānāṃ yatra samosarī jina aśeṣā|",
    "343:389": "na ca tāva labdha maya kṣāntiryā imamotare nayu jinānām||71||",
    "343:390": "tadanantaraṃ surucirābhaḥ śāntanirghoṣahāramatināmā|",
    "343:391": "atra lokadhātu pariśuddho alpakileśasattvaadhivāsaḥ||72||",
    "343:392": "kalpaḥ sukhābhiratināmā yatra aśīti buddhanayutāsan|",
    "343:393": "te sarvi pūjitā maya narendrā mārgu viśodhito jinavarāṇām||73||",
    "343:394": "prathamo jinaḥ kusumarāśiḥ sāgaragarbha saṃbhavagiriśca|",
    "343:395": "devendracūḍa maṇigarbha kāñcanaparvato ratanarāśiḥ||74||",
    "343:396": "dharmadhvajo'tha vacanaśrīḥ paścimu teṣu jñānamati buddhaḥ|",
    "343:397": "etān daśa pramukha kṛtvā pūjita te mayā suranarendrāḥ||75||",
    "343:398": "arvāgabhūttadanu asti kṣetra sunirmitadhvajapradīpam|",
    "343:399": "kalpa sahasraśirināmā tatra ya buddhakoṭinayutāni||76||",
    "343:400": "śāntadhvajaḥ śamathaketuḥ śāntapradīpa meghaśirirājaḥ|",
    "343:401": "obhāsayantaprabharājā meghavilambitaḥ suriyatejā||77||",
    "343:402": "dharmapradīpaśiri meruarciśiriśca devaśirigarbhaḥ|",
    "343:403": "teṣāṃ ca paścimaku āsīt siṃhavinardito vidupradīpaḥ||78||",
    "343:404": "etān daśa pramukha kṛtvā pūjita te mayā sugatacandrā|",
    "343:405": "na ca tāva labdha maya kṣāntiryā imamotare nayasamudram||79||",
    "343:406": "arvāgatastadanu asti kṣetra samantaābhaśirināmni|",
    "343:407": "kalpo anālayaviyūhastatra ṣaḍaviṃśadbuddhanayutāni||80||",
    "343:408": "prathamaḥ samantaguṇameghastatsamanantaraṃ gaganacittaḥ|",
    "343:409": "buddhaḥ susaṃbhavaviyūho garjitadharmasāgaranirghoṣaḥ||81||",
    "343:410": "jinu dharmadhātusvaraghoṣo nirmitameghasusvaraśiriśca|",
    "343:411": "buddhaḥ samantadiśatejā dharmasamudrasaṃbhavarutaśca||82||",
    "343:412": "guṇasāgaro giripradīpo navamu abhūdathātra jinasūryaḥ|",
    "343:413": "ārāgitaścaramu teṣāṃ ratanaśirīpradīpaguṇaketuḥ||83||",
    "343:414": "yada niṣkramī sa dupadendro ratanaśiripradīpaguṇaketuḥ|",
    "343:415": "śaśivakradevi ahamāsī niṣkramamāṇu pūjiya narendram||84||",
    "343:416": "so me anālayaviyūha praṇidhisamudrasaṃbhavaviyūham|",
    "343:417": "sūtraṃ nigarjasu narendraḥ śrutva mi dhāritaṃ smṛtibalena||85||",
    "343:418": "labdhā mayā vipulacakṣuḥśāntasamādhi dhāraṇibalaṃ ca|",
    "343:419": "paśyāmyahaṃ jinasamudrān kṣetraparaṃparā kṣaṇakṣaṇena||86||",
    "343:420": "jātaṃ hi me karuṇagarbhā maitrinayaṃ samantaprabhamegham|",
    "343:421": "bodhāya cittu nabhatulya buddhabalāpramāṇavipulābham||87||",
    "343:422": "dṛṣṭvā jagadvipariyastaṃ nityasukhaprabhāsabhiniviṣṭam|",
    "343:423": "mohārthavidyatamachannaṃ kleśasamākula vitathasaṃjñi||88||",
    "343:424": "dṛṣṭīgatā gahanacāriṃ tṛṣṇavaśānugaṃ viṣamakarma|",
    "343:425": "gatiṣū anekavidharūpāṃ karmavicitritāṃ samudayantam||89||",
    "343:426": "sarvagaticyutimukhebhirye upapattibhiḥ samupapannāḥ|",
    "343:427": "jātījarāmaraṇapīḍāṃ kāyikacaitasikāmanubhavanti||90||",
    "343:428": "teṣāṃ tadā hitasukhārthaṃ cittamanuttaraṃ samupapannam|",
    "343:429": "yatra saṃbhavo daśabalānāṃ yāttuka sarvakṣetraprasareṣu||91||",
    "343:430": "tataḥ saṃbhutaḥ praṇidhimeghaḥ sarvajagatsukhapravaṇagarbhaḥ|",
    "343:431": "saṃbhārasaṃbhava anantā mārgasamudranayaanugataśca||92||",
    "343:432": "prasthānameghavipulābhaḥ sarvapathaprasannamukhavegaḥ|",
    "343:433": "vipulāṃśca pāramitameghān muñciṣu dharmadhātuprasareṣu||93||",
    "343:434": "bhūmyākramo vipulavegaḥ sarvatriyadhvasāgaranayeṣu|",
    "343:435": "bhūmiṣvasaṅgaticārī ekakṣaṇena sarvajinagāmī||94||",
    "343:436": "api cāpyahaṃ sugataputra carya samantabhadra avakrāntā|",
    "343:437": "daśa dharmadhātutalabhedāsteṣa samudranayamavatarāmi||95||",
    "343:438": "tatkiṃ manyase kulaputra anyaḥ sa tena kālena tena samayena viśāṃpatirnāma rājābhūccakravartī buddhavaṃśānupacchedāya sthitaḥ?",
    "343:439": "na khalu punaste kulaputra evaṃ draṣṭavyam|",
    "343:440": "mañjuśrīḥ kumārabhūtaḥ tena kālena tena samayena viśāṃpatirnāma rājā abhūccakravartī buddhavaṃśānupacchedāya pratipannaḥ|",
    "343:441": "yayā cāhaṃ rātridevatayā prabodhitā,",
    "343:442": "sā samantabhadreṇa bodhisattvena nirmitā|",
    "343:443": "tatkiṃ manyase kulaputra anyā sā tena kālena tena samayena bhadramatirnāma cakravartibhāryā abhūt strīratnam?",
    "343:444": "na khalvevaṃ draṣṭavyam|",
    "343:445": "ahaṃ sā tena kālena tena samayena bhadramatirnāma cakravartibhāryā abhūvaṃ strīratnam|",
    "343:446": "sāhaṃ tayā rātridevatayā pratibodhyaṃ buddhadarśane samādāpitā|",
    "343:447": "iyaccirotpāditaṃ me kulaputra anuttarāyāṃ samyaksaṃbodhau cittam|",
    "343:448": "sāhaṃ tena cittotpādena buddhakṣetraparamāṇurajaḥsamān kalpān na jātu durgativinipāteṣu upapannā|",
    "343:449": "satatasamitaṃ devamanuṣyagatiparāyaṇā|",
    "343:450": "sarvatra ca avirahitā tathāgatadarśanenābhūvam|",
    "343:451": "yāvanme bhagavato ratnaśrīpradīpaguṇaketostathāgatasyārhataḥ samyaksaṃbuddhasya sahadarśanādayaṃ samantabhadraprītivipulavimalavegadhvajo bodhisattvavimokṣaḥ pratilabdhaḥ,",
    "343:452": "yasya pratilābhādahamevaṃrūpeṇa sarvasattvaparipākavinayārthena pratyupasthitā||",
    "343:453": "etamahaṃ kulaputra samantabhadraprītivipulavimalavegadhvajaṃ bodhisattvavimokṣaṃ jānāmi|",
    "343:454": "kiṃ mayā śakyaṃ sarvatathāgatapādamūleṣu pratikṣaṇaṃ sarvajñatāprasthānamahāvegasāgarapratilabdhānāṃ bodhisattvānāṃ sarvaprasthānamukheṣu pratikṣaṇaṃ mahāpraṇidhānasāgarāvatārāpratiprasrabdhānāṃ praticittakṣaṇaṃ sarvapraṇidhānasāgaranayeṣu aparāntakalpacaryāmaṇḍalābhinirhārakuśalānām,",
    "343:455": "ekaikasyāṃ ca caryāyāṃ sarvabuddhakṣetraparamāṇurajaḥsamakāyābhinirhārakuśalānām,",
    "343:456": "ekaikena ca kāyena sarvadharmadhātunayasāgaraspharaṇanām,",
    "343:457": "ekaikasmiṃśca dharmadhātunayasāgare sarvabuddhakṣetreṣu yathāśayasattvakāyavijñapticaryāsaṃdarśanakuśalānām,",
    "343:458": "ekaikasmiṃśca kṣetraparamāṇurajasyanantamadhyatathāgatasamudrāvataraṇakuśalānām,",
    "343:459": "ekaikasya ca tathāgatasya dharmadhātuspharaṇaparamatathāgatavikurvitāvataraṇakuśalānām,",
    "343:460": "ekaikasya ca tathāgatasya dharmadhātuspharaṇaparamatathāgatavikurvitāvataraṇakuśalānām,",
    "343:461": "ekaikasya ca tathāgatasya pūrvāntakalpabodhisattvacaryāsaṃbhārasaṃbhavasamudāgamāvatārakuśalānām,",
    "343:462": "ekaikasya ca tathāgatasya vimaladharmacakrasaṃpratyeṣaṇasaṃdhāraṇakuśalānāṃ sarvatryadhvatathāgatavikurvitanayasāgarāvataraṇakuśalānāṃ caryāṃ jñātuṃ guṇān vā vaktum||",
    "343:463": "gaccha kulaputra,",
    "343:464": "iyamihaiva tathāgataparṣanmaṇḍalasamanantaraṃ samantasattvatrāṇojaḥśrī nāma rātridevatā prativasati|",
    "343:465": "tāmupasaṃkramya paripṛccha-kathaṃ bodhisattvena bodhisattvacaryāmaṇḍalamavataritavyam,",
    "343:466": "kathaṃ pariśodhayitavyam||",
    "343:467": "atha khalu sudhanaḥ śreṣṭhidārakaḥ pramuditanayanajagadvirocanāyā rātridevatāyāḥ pādau śirasābhivandya pramuditanayanajagadvirocanāṃ rātridevatāmanekaśatasahasrakṛtvaḥ pradakṣiṇīkṛtya punaḥ punaravalokya pramuditanayanajagadvirocanāyā rātridevatāyā antikāt prakrāntaḥ||34||"
}