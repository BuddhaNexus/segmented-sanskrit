{
  "S04n288:0": "3 prabhākarī nāma tṛtīyā bhūmiḥ |",
  "S04n288:1": "vajragarbho bodhisattva āha - yo'yaṃ bhavanto jinaputrā bodhisattvo dvitīyāyāṃ bodhisattvabhūmau supariśodhitādhyāśayastṛtīyāṃ bodhisattvabhūmimākramati,",
  "S04n288:2": "sa daśabhiścittāśayamanaskārairākramati |",
  "S04n288:3": "katamairdaśabhiḥ ?",
  "S04n288:4": "yaduta śuddhacittāśayamanaskāreṇa ca sthiracittāśayamanaskāreṇa ca nirviccittāśayamanaskāreṇa ca avirāgacittāśayamanaskāreṇa ca avinivartacittāśayamanaskāreṇa ca dṛḍhacittāśayamanaskāreṇa ca uttaptacittāśayamanaskāreṇa ca atṛptacittāśayamanaskāreṇa ca udāracittāśayamanaskāreṇa ca māhātmyacittāśayamanaskāreṇa ca |",
  "S04n288:5": "ebhirdaśabhiścittāśayamanaskārairākramati |",
  "S04n288:6": "sa khalu punarbhavanto jinaputrā bodhisattvastṛtīyāyāṃ bodhisattvabhūmau sthito'nityatāṃ ca sarvasaṃskāragatasya yathābhūtaṃ pratyavekṣate,",
  "S04n288:7": "duḥkhatāṃ ca aśubhatāṃ ca anāśvāsikatāṃ ca vipralopatāṃ ca acirasthitikatāṃ ca kṣaṇikotpādanirodhatāṃ ca pūrvantāsaṃbhavatāṃ ca aparāntāsaṃkrāntitāṃ ca pratyutpannāvyavasthitatāṃ ca sarvasaṃskāragatasya pratyavekṣate |",
  "S04n288:8": "sa evaṃbhūtaṃ sarvasaṃskāragataṃ saṃpaśyannanabhisaraṃ nirākrandaṃ saśokaṃ saparidevaṃ sopāyāsaṃ priyāpriyavinibaddha duḥkhadaurmanasyopāyāsābahulamasaṃnicayabhūtaṃ rāgadveṣamohāgnisaṃpradīptamanekavyādhivivardhitaṃ ca ātmabhāvaṃ saṃpaśyan bhūyasyā mātrayā sarvasaṃskārebhyaścittamuccālayati,",
  "S04n288:9": "tathāgatajñāne ca saṃpreṣayati |",
  "S04n288:10": "sa tathāgatajñānasyācintyatāṃ ca samanupaśyati,",
  "S04n288:11": "atulyatāṃ ca aprameyatāṃ ca durāsadatāṃ ca asaṃspṛṣṭatāṃ ca nirupadravatāṃ ca nirupāyāsatāṃ ca abhayapuragamanīyatāṃ ca apunarāvṛttitāṃ ca bahujanaparitrāṇatāṃ ca samanupaśyati |",
  "S04n288:12": "sa evamapramāṇatāṃ ca tathāgatajñānasya samanupaśyan evaṃ bahūpadravatāṃ ca sarvasaṃskāragatasya vyupaparīkṣamāṇo bhūyasyā mātrayā sattvānāmantike daśa cittāśayānupasthāpayati |",
  "S04n288:13": "katamān daśa?",
  "S04n288:14": "yaduta anāthātrāṇāpratiśaraṇacittāśayatāṃ ca nityadaridrapratiśaraṇacittāśayatāṃ ca rāgadveṣamohāgnisaṃpradīptapratiśaraṇacittāśayatāṃ ca bhavacārakāvaruddhapratiśaraṇacittāśayatāṃ ca satatasamitaklaśagahenāvṛtaprasuptapratiśaraṇacittāśayatāṃ ca vilokanasamarthapratiśaraṇacittāśayatāṃ ca kuśaladharmacchandarahitapratiśaraṇacittāśayatāṃ ca buddhadharmapramuṣitapratiśaraṇacittāśayatāṃ ca saṃsārasrotonuvāhipratiśaraṇacittāśayatāṃ ca mokṣopāyapraṇaṣṭapratiśaraṇacittāśayatāṃ ca |",
  "S04n288:15": "imān daśa cittāśayanupasthāpayati ||",
  "S04n288:16": "sa evaṃ bahūpadravaṃ sattvadhātuṃ samanupaśyan evaṃ vīryamārabhate - mayaivaite sattvāḥ paritrātavyāḥ parimocayitavyāḥ paritoṣayitavyāḥ saṃropayitavyā vinetavyāḥ parinirvāpayitavyā iti |",
  "S04n288:17": "sa evaṃ nirvidanugataśca sarvasaṃskāragatyā upekṣānugataśca sarvasattveṣu anuśaṃsānugataśca sarvajñajñāne tathāgatajñānapratiśaraṇaḥ sarvasattvaparitrāṇāyābhiyuktaḥ evaṃ vyupaparīkṣate - katamena khalu upāyamārgeṇa śakyā ime sattvā evaṃ bahuduḥkhopakleśaprapatitā abhyuddhartum,",
  "S04n288:18": "atyantasukhe ca nirvāṇe pratiṣṭhāpayitum,",
  "S04n288:19": "sarvadharmaniḥsaṃśayatāṃ cānuprāpayitumiti?",
  "S04n288:20": "tasya bodhisattvasyaivaṃ bhavati - nānyatra anāvaraṇavimokṣajñānasthānāt |",
  "S04n288:21": "tacca anāvaraṇajñānavimokṣasthānam nānyatra sarvadharmayathāvadavabodhāt |",
  "S04n288:22": "sa ca sarvadharmayathāvadavabodho nānyatra apracārānutpādacāriṇyāḥ prajñāyāḥ |",
  "S04n288:23": "sa ca prajñāloko nānyatra dhyānakauśalyaviniścayabuddhipratyavekṣaṇāt |",
  "S04n288:24": "tacca dhyānakauśalyaviniścayabuddhipratyavekṣaṇaṃ nānyatra śrutakauśalyāditi ||",
  "S04n288:25": "sa evaṃ pratyavekṣitajñāno bhūyasyā mātrayā saddharmaparyeṣaṇābhiyukto viharati |",
  "S04n288:26": "rātridivaṃ dharmaśravaṇārthiko dharmakāmātṛptāpratiprasrabdho buddhardharmaparyeṣṭihetoḥ |",
  "S04n288:27": "dharmārāmo dharmarato dharmapratiśaraṇo dharmanimno dharmapravaṇo dharmaprāgbhāro dharmaparāyaṇo dharmalayano dharmatrāṇo dharmānudharmacārī |",
  "S04n288:28": "sa evaṃ buddhadharmaparyeṣaṇābhiyukto nāsti tatkiṃcid dravyavittajātaṃ vā dhanadhānyakośakoṣṭhāgārajātaṃ vā hiraṇyasuvarṇamaṇimuktāvajravaiḍūryaśaṅkhaśilāpravālajātarūparajatajātaṃ vā yāvatsarvāṅgapratyaṅgaparityāgo vā yanna parityajati tayā dharmakāmatayā |",
  "S04n288:29": "na ca tasmādduṣkarasaṃjñī bhavati anyatra tasminneva dharmabhāṇakapudgale duṣkarasaṃjñī bhavati yo'syaikadharmapadamapi deśayati |",
  "S04n288:30": "sa dharmahetornāsti tatkiṃcidupātaṃ bāhyaṃ vastu yanna parityajati |",
  "S04n288:31": "nāsti tatkiciṃdādhyātmikaṃ vastu yanna parityajati |",
  "S04n288:32": "nāsti tatkiṃcidguruparicaryopasthānaṃ yannopādatte |",
  "S04n288:33": "nāsti sā kācid mānābhimānotsarganirmāṇopacāratā yāṃ nopādatte |",
  "S04n288:34": "nāsti sā kācitkāyikī pīḍā yāṃ nopādatte |",
  "S04n288:35": "sa citro bhavatyaśrutadharmapada śravaṇena,",
  "S04n288:36": "na tveva trisāhasramahāsāhasralokadhātupratimena ratnarāśipratilambhena |",
  "S04n288:37": "sa citro bhavatyekasubhāṣitagāthāśravaṇena na tveva cakravartirājyapratilambhena |",
  "S04n288:38": "sa citro bhavatyaśrutadharmapadaśravaṇena bodhisattvacaryāpariśodhanena na tveva śakratvabrahmatvapratilambhena bahukalpaśatasahasraparyavasānena |",
  "S04n288:39": "sacedidaṃ kaścidevaṃ brūyāt - evamahaṃ tulyamidaṃ dharmapadaṃ samyaksaṃbuddhopanītaṃ bodhisattvacaryāpariśodhanaṃ saṃśrāvayeyam,",
  "S04n288:40": "sacettvaṃ mahatyāmagnikhadāyāṃ saṃprajvalitāyāmekajvālībhūtāyāmātmānaṃ prapātayeḥ,",
  "S04n288:41": "mahāntaṃ ca duḥkhavedanopakramaṃ svaśarīreṇopādadyā iti |",
  "S04n288:42": "tasyaivaṃ bhavati - utsahe'hamekasyāpi dharmapadasya samyaksaṃbuddhopanītasya bodhisattvacaryāpariśodhanasyārthāya trisāhasramahāsāhasralokadhātāvagniparipūrṇe brahmalokādātmānamutsraṣṭum,",
  "S04n288:43": "kiṃ punaḥ prākṛtāyāṃ agnikhadāyām |",
  "S04n288:44": "api tu khalu punaḥ sarvairnirayāpāyaduḥkhasaṃvāsairapyasmābhirbuddhadharmāḥ paryeṣitavyāḥ,",
  "S04n288:45": "kiṃ punarmanuṣyaduḥkhasaṃvāsairiti |",
  "S04n288:46": "sa evaṃrūpeṇa vīryārambheṇa dharmān paryeṣate |",
  "S04n288:47": "yathāśruteṣu dharmeṣu ca yoniśaḥ pratyavakṣeṇajātīyo bhavati |",
  "S04n288:48": "tāṃśca dharmān śrutvā svacittanidhyaptyā eko rahogata evaṃ mīmāṃsate - dharmānudharmapratipattyā ime buddhadharmā anugantavyā na kevalaṃ vākkarmapariśuddhyeti |",
  "S04n288:49": "so'syāṃ prabhākaryāṃ bodhisattvabhūmau sthito bodhisattvo dharmānudharmapratipattihetorviviktaṃ kāmairviviktaṃ pāpakairakuśaladharmaiḥ savitarkaṃ savicāraṃ vivekajaṃ prītisukhaṃ prathamaṃ dhyānamupasaṃpadya viharati |",
  "S04n288:50": "sa vitarkavicārāṇāṃ vyupaśamādadhyātmasaṃprasādāccetasa ekotībhāvādavitarkamavicāraṃ samādhijaṃ prītisukhaṃ dvitīyaṃ dhyānamupasaṃpadya viharati |",
  "S04n288:51": "sa prītervirāgādupekṣako viharati smṛtimān saṃprajānan |",
  "S04n288:52": "sukhaṃ ca kāyena pratisaṃvedayati yattadāryā ācakṣante - upekṣakaḥ smṛtimān |",
  "S04n288:53": "sukhavihārī niṣprītikaṃ tṛtīyaṃ dhyānamupasaṃpadya viharati |",
  "S04n288:54": "sa sukhasya ca prahāṇādduḥkhasya ca prahāṇātpūrvameva ca saumanasyadaurmanasyayorastaṃgamādaduḥkhāsukhamupekṣāsmṛtipariśuddhaṃ caturthaṃ dhyānamupasaṃpadya viharati |",
  "S04n288:55": "sa sarvaśo rūpasaṃjñānāṃ samatikramāt pratighasaṃjñānāmastaṃgamānnānātvasaṃjñānāmamanasikārādanantakamākāśamityākāśānantyāyatanamupasaṃpadya viharati |",
  "S04n288:56": "sa sarvaśa ākāśānantyāyatanasamatikramādanantaṃ vijñānamiti vijñānānantyāyatanamupasaṃpadya viharati |",
  "S04n288:57": "sa sarvaśo vijñānānantyāyatanasamatikramānnāsti kiṃcidityākiṃcanyāyatanamupasaṃpadya viharati |",
  "S04n288:58": "sa sarvaśa ākiṃcanyāyatanasamatikramānnaivasaṃjñānāsaṃjñāyatanamupasaṃpadya viharati tenānabhiratipadasthānena nānyatra dharmānudharmapratipattimupādāya |",
  "S04n288:59": "sa maitrīsahagatena cittena vipulena mahadgatenādvayenāpramāṇenāvaireṇāsapatnenānāvaraṇenāvyābādhena sarvatrānugatena dharmadhātuparame loke ākāśadhātuparyavasāne sarvāvantaṃ lokaṃ spharitvopasaṃpadya viharati |",
  "S04n288:60": "evaṃ karuṇāsahagatena cittena |",
  "S04n288:61": "muditāsahagatena cittena |",
  "S04n288:62": "upekṣāsahagatena cittena viharati ||",
  "S04n288:63": "so'nekavidhāṃ ṛddhividhiṃ pratyanubhavati |",
  "S04n288:64": "pṛthivīmapi kampayati |",
  "S04n288:65": "eko'pi bhūtvā bahudhā bhavati |",
  "S04n288:66": "bahudhāpi bhūtvaiko bhavati |",
  "S04n288:67": "āvirbhāvaṃ tirobhāvamapi pratyanubhavati |",
  "S04n288:68": "tiraḥkuḍyaṃ tiraḥprākāraṃ parvatamapyasajjan gacchati tadyathāpi nāma ākāśe |",
  "S04n288:69": "ākāśe'pi paryaṅkena krāmati tadyathāpi nāma pakṣiśakuniḥ |",
  "S04n288:70": "pṛthivyāmapyunmajjananimajjanaṃ karoti tadyathāpi nāma udake |",
  "S04n288:71": "udake'pyamañjan gacchati tadyathāpi pṛthivyām |",
  "S04n288:72": "dhūmayati prajvalati,",
  "S04n288:73": "tadyathāpi nāma mahānagniskandhaḥ |",
  "S04n288:74": "svakāyādapi mahāvāridhārā utsṛjati tadyathāpi nāma mahāmeghaḥ |",
  "S04n288:75": "yābhirvāridhārābhirayaṃ trisāhasramahāsāhasro lokadhāturādīptaḥ pradīptaḥ saṃprajvalito'gninā ekajvālībhūto nirvāpyate |",
  "S04n288:76": "imāvapi candrasūryāvevaṃmaharddhikau evaṃmahānubhāvau pāṇinā parāmṛśati parimārṣṭi yāvadbrahmalokamapi kāyena vaśaṃ vartayati ||",
  "S04n288:77": "sa divyena śrotradhātunā [viśuddhenā]tikrāntamānuṣyakena ubhayān śabdān śṛṇoti divyān mānuṣyākān,",
  "S04n288:78": "sūkṣmānaudārikāṃśca |",
  "S04n288:79": "ye dūre'ntike vā antaśo daṃśamaśakakīṭamakṣikāṇāmapi śabdān śṛṇoti |",
  "S04n288:80": "[eṣā divyaśrotrābhijñā] ||",
  "S04n288:81": "sa parasattvānāṃ parapudgalānāṃ cetasaiva cittaṃ yathābhūtaṃ prajānāti |",
  "S04n288:82": "sarāgaṃ cittaṃ sarāgacittamiti yathābhūtaṃ prajānāti |",
  "S04n288:83": "virāgaṃ cittaṃ virāgacittamiti prajānāti |",
  "S04n288:84": "sadoṣaṃ...vigatadoṣaṃ...samohaṃ...vigatamohaṃ...sakleśaṃ...niḥkleśaṃ...parīttaṃ...vipulaṃ..-.mahadgataṃ...apramāṇaṃ...saṃkṣiptaṃ...[vistīrṇaṃ]...samāhitaṃ...asamāhitaṃ...vimuktaṃ...avimuktaṃ...sāṅganam...anaṅganam...audārikaṃ cittamaudārikacittamiti yathābhūtaṃ prajānāti |",
  "S04n288:85": "anaudārikaṃ cittamanaudārikaṃ cittamiti yathābhūtaṃ prajānāti |",
  "S04n288:86": "iti parasattvānāṃ parapudgalānāṃ cetasaiva cittaṃ yathābhūtaṃ prajānāti |",
  "S04n288:87": "[ityeṣā paracittajñānāmijñā] ||",
  "S04n288:88": "so'nekavidhaṃ pūrvanivāsamanusmarati |",
  "S04n288:89": "ekāmapi jātimanusmarati |",
  "S04n288:90": "dve tisraścatasraḥ pañca daśa viṃśatiḥ triṃśataṃ catvāriṃśataṃ pañcāśataṃ jātiśatamanusmarati |",
  "S04n288:91": "anekānyapi jātiśatāni |",
  "S04n288:92": "anekānyapi jātiśatasahasrāṇi |",
  "S04n288:93": "saṃvartakalpamapi vivartakalpamapi |",
  "S04n288:94": "anekānapi saṃvartavivartakalpānapyanusmarati |",
  "S04n288:95": "kalpaśatamapi kalpasahasramapi kalpakoṭīmapi kalpakoṭīśatamapi kalpakoṭīsahasramapi kalpakoṭīśatasahasramapi yāvadanekānyapi kalpakoṭīniyutaśatasahasrāṇyanusmarati - amutrāhamāsaṃ evaṃnāmā |",
  "S04n288:96": "evaṃgotraḥ evaṃjātiḥ evamāhāra evamāyuḥpramāṇaḥ evaṃ cirasthitikaḥ evaṃ sukhaduḥkhapratisaṃvedī |",
  "S04n288:97": "so'haṃ tataścyuto'tropapannaḥ |",
  "S04n288:98": "tataścyuta ihopapannaḥ |",
  "S04n288:99": "iti sākāraṃ soddeśaṃ sanimittamanekavidhaṃ pūrvanivāsamanusmarati |",
  "S04n288:100": "[eṣā pūrvanivāsānusmṛtyabhijñā] ||",
  "S04n288:101": "sa divyena cakṣuṣā viśuddhenātikrāntamānuṣyakeṇa sattvān paśyati cyavamānānupapadyamānān suvarṇān durvarṇān sugatān durgatān praṇītān hīnān |",
  "S04n288:102": "yathākarmopagān sattvān yathābhūtaṃ prajānāti - ime bhavantaḥ sattvāḥ kāyaduścaritena samanvāgatā vāgduścaritena samanvāgatā [manoduścaritena samanvāgatāḥ] |",
  "S04n288:103": "āryāṇāmapavādakā mithyādṛṣṭayaḥ mithyādṛṣṭikarmasamādānahetostaddhetuṃ tatpratyayaṃ kāyasya bhadātparaṃ maraṇādapāyadurgativinipātanirayeṣūpapadyante |",
  "S04n288:104": "ime punarbhavantaḥ sattvāḥ kāyasucaritena samanvāgatā [vāksucaritena samanvāgatā manaḥsucaritena samanvāgatā] āryāṇāmanapavādakāḥ |",
  "S04n288:105": "samyagdṛṣṭikarmasamādānahetostaddhetuṃ tatpratyayaṃ kāyasya bhedāt paraṃ maraṇātsugatau svarge devalokeṣūpapadyanta iti |",
  "S04n288:106": "[prajānāti |",
  "S04n288:107": "evaṃ] divyena cakṣuṣā viśuddhenātikrāntamanuṣyeṇa sākāraṃ soddeśaṃ sanimittaṃ sattvān paśyati |",
  "S04n288:108": "cyavamānānupapadyamānān...yathābhūtaṃ paśyati ||",
  "S04n288:109": "sa imāni dhyānāni vimokṣān samādhīn samāpattīśca samāpadyate,",
  "S04n288:110": "vyuttiṣṭhete |",
  "S04n288:111": "na ca teṣāṃ vaśenopapadyate'nyatra yatra bodhyaṅgaparipūriṃ paśyati tatra saṃcintya praṇidhānavaśenopapadyate |",
  "S04n288:112": "tatkasya hetoḥ?",
  "S04n288:113": "tathā hi tasya bodhisattvasyopāyakauśalyābhinirhatā cittasaṃtatiḥ ||",
  "S04n288:114": "tasya asyāṃ prabhākaryāṃ bodhisattvabhūmau sthitasya bodhisattvasya bahavo buddhā ābhāsamāgacchanti |",
  "S04n288:115": "peyālaṃ |",
  "S04n288:116": "pariṇāmayati |",
  "S04n288:117": "tāṃśca tathāgatānarhataḥ samyaksaṃbuddhān paryupāste |",
  "S04n288:118": "teṣāṃ ca dharmadeśanāṃ satkṛtya śṛṇoti udgṛhṇāti dhārayati |",
  "S04n288:119": "śrutvā ca yathābhajamānaṃ pratipattyā samādayati |",
  "S04n288:120": "sa sarvadharmāṇāmasaṃkrāntitāṃ ca avināśitāṃ ca pratītya pratyayatayā vyavalokayati ||",
  "S04n288:121": "tasya bhūyasyā mātrayā sarvāṇi kāmabandhanāni tanūni bhavanti |",
  "S04n288:122": "sarvāṇi rūpabandhanāni sarvāṇi bhavabandhanāni sarvāṇyavidyābandhanāni tanūni bhavanti |",
  "S04n288:123": "dṛṣṭikṛtabandhanāni ca pūrvameva prahīṇāni bhavanti |",
  "S04n288:124": "tasya asyāṃ prabhākaryāṃ bodhisattvabhūmau sthitasya bodhisattvasya...peyālaṃ...anupacayaṃ mithyārāgaḥ prahāṇaṃ gacchati anupacayaṃ mithyādoṣaḥ prahāṇaṃ gacchati,",
  "S04n288:125": "anupacayaṃ mithyāmohaḥ prahāṇaṃ gacchati |",
  "S04n288:126": "tāni cāsya kuśalamūlānyuttapyante pariśuddhyanti karmaṇyāni ca bhavanti |",
  "S04n288:127": "tadyathāpi nāma bhavanto jinaputrāstadeva jātarūpaṃ kuśalasya karmārasya hastagataṃ tulyadharaṇameva pramāṇenāvatiṣṭhate,",
  "S04n288:128": "evameva bhavanto jinaputrā bodhisattvasya asyāṃ prabhākaryāṃ bodhisattvabhūmau sthitasya anekān kalpān yāvadanekāni kalpakoṭiniyutaśatasahasrāṇi....prahāṇaṃ gacchanti |",
  "S04n288:129": "tasya bhūyasyā mātrayā kṣāntisauratyāśayatā ca pariśuddhyati,",
  "S04n288:130": "sākhilyamādhuryāśayatā ca akopyāśayatā ca akṣubhitāśayatā ca alubhitāśayatā ca anunnāmavanāmāśayatā ca sarvakṛtapratikṛtānāṃ niḥkāṅkṣāśayatā ca sattvakṛtapratikṛtānāṃ kāṅkṣāśayatā ca aśāṭhyamāyāvitāśayatā ca agahanāśayatā ca pariśuddhyati |",
  "S04n288:131": "tasya caturbhyaḥ saṃgrahavastubhyo'rthacaryā atiriktatamā bhavati |",
  "S04n288:132": "daśabhyaḥ pāramitābhyaḥ kṣāntipāramitā atiriktatamā bhavati |",
  "S04n288:133": "na ca pariśeṣāsu na samudāgacchati yathābalaṃ yathābhajamānam |",
  "S04n288:134": "iyaṃ bhavanto jinaputrā bodhisattvasya prabhākarī nāma tṛtīyā bodhisattvabhūmiḥ samāsanirdeśataḥ,",
  "S04n288:135": "yasyāṃ pratiṣṭhito bodhisattvo bhūyastvena indro bhavati devarājastridaśādhipatiḥ kṛtī prabhuḥ sattvānāṃ kāmarāgavinivartanopāyopasaṃhārāya kuśalaḥ sattvān kāmapaṅkādabhyuddhartum,",
  "S04n288:136": "yacca kiṃcit...peyālaṃ...yathārūpeṇa vīryārambheṇa ekakṣaṇalavamuhūrtena samādhiśatasahasraṃ ca pratilabhate... ||",
  "S04n288:137": "prabhākarī nāma tṛtiyā bhūmiḥ ||"
}