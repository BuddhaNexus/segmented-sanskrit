{
  "S06n631:0": "7 anuśaṃsāparivartaḥ saptamaḥ |",
  "S06n631:1": "punaraparaṃ suvikrāntavikrāmin bodhisattva ādita eva anuttarāyāṃ samyaksaṃbodhāvutpanne citte bahukuśalamūlasaṃbhārasamudāgataśca bhavati,",
  "S06n631:2": "bahubuddhaparyupāsitaśca bhavati,",
  "S06n631:3": "bahubuddhaparipṛcchakaśca bhavati,",
  "S06n631:4": "kṛtādhikāraśca bhavati buddhānāṃ bhagavatām,",
  "S06n631:5": "adhyāśayasaṃpannaśca bhavati,",
  "S06n631:6": "dānasaṃvibhāgarataśca bhavati,",
  "S06n631:7": "śīlaviśuddhigurukaśca bhavati,",
  "S06n631:8": "kṣāntisauratyasaṃpannaśca bhavati,",
  "S06n631:9": "vīryavāṃśca bhavati,",
  "S06n631:10": "vīryaviśuddhigurukaḥ,",
  "S06n631:11": "dhyānaviśuddhigurukaśca bhavati,",
  "S06n631:12": "prajñāvāṃśca bhavati,",
  "S06n631:13": "prajñāviśuddhigurukaḥ |",
  "S06n631:14": "so'nuttarāyāṃ samyaksaṃbodhau cittamutpādya prajñāpāramitāyāmabhiyukto mārān pāpīyaso'dhitiṣṭhati tena prajñābalena ca-yathā me mārāḥ pāpīyāṃso'vatāraṃ na labheran,",
  "S06n631:15": "mā ca me viheṭhāṃ kuryuḥ |",
  "S06n631:16": "tasyādhiṣṭhāne mārā avatāraṃ na labhante,",
  "S06n631:17": "na cāsyāntarāyāya pratyupasthitā bhavanti,",
  "S06n631:18": "nāpi cittamutpādayanti-kimiti vayamasya bodhisattvasya avatāraṃ gaveṣāmahe,",
  "S06n631:19": "viheṭhanāṃ kuryāmaha iti |",
  "S06n631:20": "sacetteṣāṃ cittamutpadyate'ntarāyāya,",
  "S06n631:21": "tato mahāvyasanamātmanaḥ saṃjānate,",
  "S06n631:22": "bhayaṃ ca teṣāṃ mahatpratyupasthitaṃ bhavati,",
  "S06n631:23": "saṃvignāśca bhavanti-mā vayaṃ sarveṇa sarvaṃ na bhaviṣyāma iti |",
  "S06n631:24": "te tadviheṭhanācittaṃ punarapi pratisaṃharanti |",
  "S06n631:25": "punarapi teṣāṃ te cittotpādā antardhīyante |",
  "S06n631:26": "anenāpi suvikrāntavikrāmin paryāyeṇa bodhisattvasya mārāḥ pāpīyāṃso'ntarāyāya prayupasthitā avatāraṃ na labhante ||",
  "S06n631:27": "punaraparaṃ suvikrāntavikrāmin bodhisattvena mahāsattvena prajñāpāramitāyāṃ bhāṣyamāṇāyāṃ deśyamānāyāṃ chandaśca adhyāśayaśca gauravaṃ va citrīkāraśca śāstṛsaṃjñā ca utpāditā bhavati |",
  "S06n631:28": "na ca ṣaṭpāramitāsaṃyuktāyāṃ kathāyāṃ bhāṣyamāṇāyāṃ kāṅkṣā vā vimatirvā vicikitsā vā utpāditā bhavati,",
  "S06n631:29": "nāpi gambhāīrān dharmān śrutvā kāṅkṣāyitatvaṃ vā dhandhāyitatvaṃ vā vicikitsāyitatvaṃ vā utpāditaṃ bhavati,",
  "S06n631:30": "nāpyanena jātu dharmavyavasanasaṃvartanīyaṃ karmopacitaṃ bhavati,",
  "S06n631:31": "nāpyanena jātu dharmavyasanasaṃvartanīyaṃ cittamutpāditaṃ bhavati |",
  "S06n631:32": "anye ca bahavaḥ sattvāḥ prajñāpāramitāyāṃ samādāpitā bhavanti,",
  "S06n631:33": "sarvāsu ṣaṭpāramitāsu saṃharṣitā bhavanti samuttejitāḥ |",
  "S06n631:34": "tasya pūrvāśayacittaviśuddhitayā pūrvāśayāsaṃkliṣṭatayā na mārāḥ pāpīyāṃso'ntarāyāya pratyupasthitā bhavanti,",
  "S06n631:35": "nāpi tasya mārāḥ pāpīyāṃso'vatāraṃ labhante |",
  "S06n631:36": "sarvāṇi ca mārakarmāṇyutpannotpannāni budhyate |",
  "S06n631:37": "na ca mārakarmabhiḥ saṃhriyate,",
  "S06n631:38": "na ca mārakarmavaśago bhavati |",
  "S06n631:39": "anenāpi suvikrāntavikrāmin paryāyeṇa bodhisattvasya mārāḥ pāpīyāṃso na viheṭhāya pratyupasthitā bhavanti ||",
  "S06n631:40": "punaraparaṃ suvikrāntavikrāmin bodhisattvaḥ prajñāpāramitāyāṃ caran na rūpayoganimitte carati,",
  "S06n631:41": "na rūpavisaṃyoganimitte carati,",
  "S06n631:42": "na vedanāsaṃjñāsaṃskāravijñānayoganimitte carati,",
  "S06n631:43": "na vedanāsaṃjñāsaṃskāravijñānavisaṃyoganimitte carati |",
  "S06n631:44": "na rūpalakṣaṇayoganimitte carati,",
  "S06n631:45": "na rūpalakṣaṇavisaṃyoganimitte carati,",
  "S06n631:46": "na vedanāsaṃjñāsaṃskāravijñānalakṣaṇasaṃyoganimitte carati |",
  "S06n631:47": "na lakṣaṇavisaṃyoganimitte carati,",
  "S06n631:48": "na vedanāsaṃjñāsaṃskāravijñānalakṣaṇasaṃyoganimitte carati |",
  "S06n631:49": "na rūpaviśuddhinimitte carati,",
  "S06n631:50": "na rūpaviśuddhyanimitte carati,",
  "S06n631:51": "na vedanāsaṃjñāsaṃskāravijñānaviśuddhinimitte carati,",
  "S06n631:52": "na vedanā-na saṃjñā-na saṃskāra-na vijñānaviśuddhinimitte carati |",
  "S06n631:53": "na rūpārambaṇaviśuddhinimitte carati,",
  "S06n631:54": "na rūpārambaṇaviśuddhyanimitte carati,",
  "S06n631:55": "na vedanā-na saṃjñā-na saṃskāra-na vijñānārambaṇaviśuddhinimitte carati,",
  "S06n631:56": "na vedanā-na saṃjñā-na saṃskāra-na vijñānārambaṇaviśuddhyanimitte carati |",
  "S06n631:57": "rūpasaṃbhavaviśuddhisaṃyoge carati,",
  "S06n631:58": "na rūpasaṃbhavaviśuddhivisaṃyoge carati |",
  "S06n631:59": "na vedanā-na saṃjñā-na saṃskāra-na vijñānasaṃbhavaviśuddhisaṃyoge carati,",
  "S06n631:60": "na vijñānasaṃbhavaviśuddhivisaṃyoge carati |",
  "S06n631:61": "na rūpārambaṇasvabhāvaviśuddhisaṃyoge carati,",
  "S06n631:62": "na rūpārambaṇasvabhāvaviśuddhivisaṃyoge carati |",
  "S06n631:63": "na vedanā-na saṃjñā-na saṃskāra-na vijñānārambaṇa-svabhāvaviśuddhisaṃyoge carati,",
  "S06n631:64": "na vijñānārambaṇasvabhāvaviśuddhivisaṃyoge carati |",
  "S06n631:65": "na rūpaprakṛtiviśuddhau carati,",
  "S06n631:66": "na vedanā-na saṃjñā-na saṃskāra-na vijñānaprakṛtiviśuddhau carati |",
  "S06n631:67": "na rūpārambaṇaprakṛtiviśuddhisaṃyoge carati,",
  "S06n631:68": "na rūpārambaṇaprakṛtiviśuddhivisaṃyoge carati,",
  "S06n631:69": "na vedanā-na saṃjñā-na saṃskāra-na vijñānārambaṇaprakṛtiviśuddhivisaṃyoge carati |",
  "S06n631:70": "na rūpātītānāgatapratyutpannaviśuddhau carati,",
  "S06n631:71": "na vedanā-na saṃjñā-na saṃskāra-na vijñānātītānāgatapratyutpannaviśuddhau carati |",
  "S06n631:72": "na rūpārambaṇātītānāgatapratyutpannaviśuddhau carati,",
  "S06n631:73": "na vedanā-na saṃjñā-na saṃskāra-na vijñānārambaṇātītānāgatapratyutpannaviśuddhau carati |",
  "S06n631:74": "na rūpātītānāgatapratyutpannaviśuddhisaṃyoge carati,",
  "S06n631:75": "na rūpātītānāgatapratyutpannaviśuddhisaṃyoge carati,",
  "S06n631:76": "na vedanā-na saṃjñā-na saṃskāra-na vijñānātītānāgatapratyutpannaviśuddhisaṃyoge carati,",
  "S06n631:77": "na vedanā-na saṃjñā-na saṃskāra-na vijñānātītānāgatapratyutpannaviśuddhivisaṃyoge carati |",
  "S06n631:78": "na rūpārambaṇātītānāgatapratyutpannaviśuddhisaṃyoge carati,",
  "S06n631:79": "na rūpārambaṇātītānāgatapratyutpannaviśuddhivisaṃyoge na vedanā-na saṃjñā-na saṃskāra-na vijñānārambaṇātītānāgatapratyutpannaviśuddhisaṃyoge carati,",
  "S06n631:80": "na vedanā-na saṃjñā-na saṃskāra-na vijñānārambaṇātītānāgatapratyutpannaviśuddhivisaṃyoge carati |",
  "S06n631:81": "evaṃ caran na rūpeṇa saṃyujyate na visaṃyujyate |",
  "S06n631:82": "na vedanāsaṃjñāsaṃskāravijñānaiḥ saṃyujyate na visaṃyujyate |",
  "S06n631:83": "na nāmarūpeṇa saṃyujyate na visaṃyujyate |",
  "S06n631:84": "na viparyāsadṛṣṭigataiḥ saṃyujyate na visaṃyujyate |",
  "S06n631:85": "na kāmarūpārūpyadhātubhiḥ saṃyujyate na visaṃyujyate |",
  "S06n631:86": "na rāgadveṣamohaiḥ saṃyujyate na visaṃyujyate |",
  "S06n631:87": "nātmasattvajīvapudgalabhāvābhāvasaṃjñayā saṃyujyate na visaṃyujyate |",
  "S06n631:88": "nocchedaśāśvatena saṃyujyate na visaṃyujyate |",
  "S06n631:89": "na dhātvāyatanaiḥ saṃyujyate na visaṃyujyate |",
  "S06n631:90": "na pṛthivyaptejovāyvākāśavijñānadhātubhiḥ saṃyujyate na visaṃyujyate |",
  "S06n631:91": "na pratītyasamutpādena saṃyujyate na visaṃyujyate |",
  "S06n631:92": "na pañcabhiḥ kāmaguṇaiḥ saṃyujyate na visaṃyujyate |",
  "S06n631:93": "na saṃkleśavyavadānena saṃyujyate na visaṃyujyate |",
  "S06n631:94": "na dānamātsaryeṇa saṃyujyate na visaṃyujyate |",
  "S06n631:95": "na śīladauḥśīlyena saṃyujyate na visaṃyujyate |",
  "S06n631:96": "na kṣāntivyāpādena saṃyujyate na visaṃyujyate |",
  "S06n631:97": "na vīryakausīdyena saṃyujyate na visaṃyujyate |",
  "S06n631:98": "na dhyānavikṣepeṇa saṃyujyate na visaṃyujyate |",
  "S06n631:99": "na prajñādauṣprajñyacittatayā saṃyujyate na visaṃyujyate |",
  "S06n631:100": "nāviparyāsasamyakprahāṇasmṛtyupasthānarddhipādaiḥ saṃyujyate na visaṃyujyate |",
  "S06n631:101": "nendriyabalabodhyaṅgasamādhisamāpattibhiḥ saṃyujyate na visaṃyujyate |",
  "S06n631:102": "na duḥkhasamudayanirodhamārgaiḥ saṃyujyate na visaṃyujyate |",
  "S06n631:103": "na śamathavidarśanābhyāṃ saṃyujyate na visaṃyujyate |",
  "S06n631:104": "na vidyāvimuktibhyāṃ saṃyujyate na visaṃyujyate |",
  "S06n631:105": "na vimuktijñānadarśanena saṃyujyate na visaṃyujyate |",
  "S06n631:106": "nābhijñābhiḥ saṃyujyate na visaṃyujyate |",
  "S06n631:107": "na pṛthagjanaśrāvakapratyekabuddhabhūmibhiḥ saṃyujyate na visaṃyujyate |",
  "S06n631:108": "nānutpādajñānakṣayajñānābhisaṃskārajñānaiḥ saṃyujyate na visaṃyujyate |",
  "S06n631:109": "na saṃsāranirvāṇābhyāṃ saṃyujyate na visaṃyujyate |",
  "S06n631:110": "na buddhajñānabalavaiśāradyaiḥ saṃyujyate na visaṃyujyate |",
  "S06n631:111": "na lakṣaṇasaṃpadā saṃyujyate na visaṃyujyate |",
  "S06n631:112": "na buddhakṣetravyūhaiḥ saṃyujyate na visaṃyujyate |",
  "S06n631:113": "na duḥkhasamudayanirodhamārgaiḥ saṃyujyate na visaṃyujyate |",
  "S06n631:114": "na śrāvakapratyekabuddhabodhisattvasaṃpadā saṃyujyate na visaṃyujyate |",
  "S06n631:115": "tatkasmāddhetoḥ ?",
  "S06n631:116": "sarvadharmā hi suvikrāntavikrāmin na saṃyuktā na visaṃyuktāḥ |",
  "S06n631:117": "tatkasmāddhetoḥ ?",
  "S06n631:118": "na hi suvikrāntavikrāmin sarvadharmāḥ saṃyogena pratyupasthitā na visaṃyogena |",
  "S06n631:119": "saṃyoga iti hi suvikrāntavikrāmin śāśvatapadametat,",
  "S06n631:120": "visaṃyoga ityuccheda eṣaḥ |",
  "S06n631:121": "sarvadharmāṇāṃ hi suvikrāntavikrāmin na kaścidavabodhaḥ yena saṃyujyeran vā visaṃyujyeran vā |",
  "S06n631:122": "sarvadharmāṇāṃ hi suvikrāntavikrāmin na kaścitsaṃyogāya pratyupasthito na visaṃyogāya |",
  "S06n631:123": "sacet suvikrāntavikrāmin dharmāṇāṃ kaścitsaṃyojayitā vā visaṃyojayitā vā abhaviṣyat,",
  "S06n631:124": "labdho'bhaviṣyaddharmāṇāṃ kārako vā kārayitā vā,",
  "S06n631:125": "utthāpako vā utthāpayitā vā,",
  "S06n631:126": "samutthāpako vā samutthāpayitā (vā)",
  "S06n631:127": ", vedako vā vedayitā vā,",
  "S06n631:128": "jñātā vā jñāpayitā vā,",
  "S06n631:129": "saṃyojako vā visaṃyojako vā |",
  "S06n631:130": "prajñāpayettathāgataḥ-ayamasau dharmāṇāṃ kārako vā kārayitā vā,",
  "S06n631:131": "utthāpako vā utthāpayitā vā,",
  "S06n631:132": "samutthāpako vā samutthāpayitā vā,",
  "S06n631:133": "vedako vā vedayitā vā,",
  "S06n631:134": "jñātā vā jñāpayitā vā,",
  "S06n631:135": "saṃyojako vā visaṃyojako vā |",
  "S06n631:136": "yasmāttarhi vikrāntavikrāmin sarvadharmāṇāṃ na kaścitsaṃyogāya pratyupasthito na visaṃyogāya,",
  "S06n631:137": "tasmānna kaściddharmāṇāṃ kārako vā kārayitā vā,",
  "S06n631:138": "utthāpako vā utthāpayitā vā,",
  "S06n631:139": "samutthāpako vā samutthāpayitā vā,",
  "S06n631:140": "vedako vā vedayitā vā,",
  "S06n631:141": "jñātā vā jñāpayitā vā,",
  "S06n631:142": "saṃyojako vā visaṃyojako vā samupalabhyate |",
  "S06n631:143": "anupalabhyamāne vā tathāgataḥ prajñapayati |",
  "S06n631:144": "viparyāsasamutthitā hi suvikrāntavikrāmin sarvadharmāḥ |",
  "S06n631:145": "na ca viparyāsaḥ kenacitsaṃyukto vā visaṃyukto vā |",
  "S06n631:146": "tatkasmāddhetoḥ ?",
  "S06n631:147": "na hi suvikrāntavikrāmin viparyāsasya vastūpalabhyate,",
  "S06n631:148": "nāpi saṃbhava upalabhyate |",
  "S06n631:149": "tatkasmāddhetoḥ ?",
  "S06n631:150": "abhūto hi suvikrāntavikrāmin viparyāsaḥ,",
  "S06n631:151": "vitatho mṛṣādharmastucchaḥ |",
  "S06n631:152": "na cātra kaściddharma upalabhyate yo'sau viparyāsa ityucyeta |",
  "S06n631:153": "viparyāsa iti suvikrāntavikrāmin vipratilambha eṣa sattvānām,",
  "S06n631:154": "ullāpanaiṣā sattvānām,",
  "S06n631:155": "abhūtaparikalpa eṣa sattvānām,",
  "S06n631:156": "manyanā spandanā prapañcanaiṣā sattvānām |",
  "S06n631:157": "tadyathāpi nāma suvikrāntavikrāmin bāladārako riktena muṣṭinollāpitaḥ saṃjānāti bhūtamiti,",
  "S06n631:158": "evameva suvikrāntavikrāmin bālapṛthagjanā ucchedena viparyāsenollāpitā mūḍhā evaṃ manyante-bhūtametaditi |",
  "S06n631:159": "te abhūte bhūtasaṃjñino viparyāsagrastā durmocyā bhavanti tasmādviparyāsāt |",
  "S06n631:160": "evaṃ suvikrāntavikrāmin sarvabālapṛthagjanā asaṃyuktā avisaṃyuktā bandhanabaddhāḥ saṃdhāvanti |",
  "S06n631:161": "te saṃyoga iti manyante,",
  "S06n631:162": "te saṃyoga ityupalabhante,",
  "S06n631:163": "saṃyoga iti sthāpitaṃ paśyanti,",
  "S06n631:164": "saṃyoga ityabhiniviśante |",
  "S06n631:165": "yatra suvikrāntavikrāmin saṃyogaḥ,",
  "S06n631:166": "tatra visaṃyogaḥ |",
  "S06n631:167": "yaḥ punaḥ saṃyogaṃ nopalabhate na manyate nābhiniviśate,",
  "S06n631:168": "na visaṃyogamapi sa manyate,",
  "S06n631:169": "so'tyantavimuktaḥ |",
  "S06n631:170": "sacedvisaṃyogaṃ manyeta vā upalabheta vā abhiniviśeta vā,",
  "S06n631:171": "saṃyukta evāsau bhavenna visaṃyuktaḥ |",
  "S06n631:172": "tatra suvikrāntavikrāmin bodhisattva imamarthavaśaṃ saṃpaśyan na kenaciddharmeṇa saṃyujyate na visaṃyujyate,",
  "S06n631:173": "nāpi kasyaciddharmasya saṃyogāya pratyupasthito bhavati na visaṃyogāya |",
  "S06n631:174": "iyaṃ suvikrāntavikrāmin bodhisattvasya mahāsattvasya saṃyogavisaṃyogaparijñā prajñāpāramitāyāṃ carataḥ |",
  "S06n631:175": "evaṃ caran suvikrāntavikrāmin bodhisattvaḥ kṣipraṃ sarvadharmāṇāṃ pāramadhigacchati ||",
  "S06n631:176": "punaraparaṃ suvikrāntavikrāmin bodhisattvaḥ prajñāpāramitāyāṃ caran na rūpāsaṅgatāyāṃ carati,",
  "S06n631:177": "na vedanā-na saṃjñā-na saṃskāra-na vijñānāsaṅgatāyāṃ carati |",
  "S06n631:178": "na rūpāsaṅgaviśuddhau carati,",
  "S06n631:179": "na vedanā-na saṃjñā-na saṃskāra-na vijñānasaṅgaviśuddhau carati |",
  "S06n631:180": "na rūpāsaṅgārambaṇe carati,",
  "S06n631:181": "na vedanā-na saṃjñā-na saṃskāra-na vijñānāsaṅgārambaṇe carati |",
  "S06n631:182": "na rūpāsaṅgatāsaṃyoge carati,",
  "S06n631:183": "na rūpāsaṅgatāvisaṃyoge carati |",
  "S06n631:184": "na vedanā-na saṃjñā-na saṃskāra-na vijñānāsaṅgatāsaṃyoge carati,",
  "S06n631:185": "na vijñānāsaṅgatāvisaṃyoge carati |",
  "S06n631:186": "na rūpāsaṅgatāviśuddhisaṃyoge carati,",
  "S06n631:187": "na rūpāsaṅgatāviśuddhivisaṃyoge carati |",
  "S06n631:188": "na vedanā-na saṃjñā-na saṃskāra-na vijñānāsaṅgatāviśuddhisaṃyoge carati,",
  "S06n631:189": "na vijñānāsaṅgatāviśuddhivisaṃyoge carati |",
  "S06n631:190": "na rūpārambaṇaviśuddhisaṃyoge carati,",
  "S06n631:191": "na rūpārambaṇaviśuddhivisaṃyoge carati |",
  "S06n631:192": "na vedanā-na saṃjñā-na saṃskāra-na vijñānārambaṇaviśuddhisaṃyoge carati,",
  "S06n631:193": "na vijñānārambaṇaviśuddhivisaṃyoge carati |",
  "S06n631:194": "tatkasmāddhetoḥ ?",
  "S06n631:195": "sarvāṇi hyetāni suvikrāntavikrāmin na iñjitāni nimittāni spanditāni caritāni vicaritāni bodhisattvena parijñātāni |",
  "S06n631:196": "sa na kvacidbhūyaścarati vicarati ||",
  "S06n631:197": "punaraparaṃ suvikrāntavikrāmin bodhisattvaḥ prajñāpāramitāyāṃ caran na rūpātītānāgatapratyutpannasaṅgatāyāṃ carati,",
  "S06n631:198": "na rūpātītānāgatapratyutpannāsaṅgatāyāṃ carati |",
  "S06n631:199": "na vedanā-na saṃjñā-na saṃskāra-na vijñānātītānāgatapratyutpannasaṅgatāyāṃ carati,",
  "S06n631:200": "na vijñānātītānāgatapratyutpannasaṅganāyāṃ carati |",
  "S06n631:201": "na rūpātītānāgatapratyutpannaviśuddhau carati,",
  "S06n631:202": "na rūpātītānāgatapratyutpannāviśuddhau carati |",
  "S06n631:203": "na vedanā-na saṃjñā-na saṃskāra-na vijñānātītānāgatapratyutpannaviśuddhau carati,",
  "S06n631:204": "na vijñānātītānāgatapratyutpannāviśuddhau carati |",
  "S06n631:205": "na rūpātītānāgatapratyutpannāsaṅgārambaṇaviśuddhau carati,",
  "S06n631:206": "na rūpātītānāgatapratyutpannāsaṅgārambaṇāviśuddhau carati |",
  "S06n631:207": "na vedanā-na saṃjñā-na saṃskāra-na vijñānātītānāgatapratyutpannāsaṅgārambaṇaviśuddhau carati,",
  "S06n631:208": "na vijñānātītānāgatapratyutpannāsaṅgārambaṇāviśuddhau carati |",
  "S06n631:209": "tatkasmāddhetoḥ ?",
  "S06n631:210": "na hi suvikrāntavikrāmin bodhisattvaḥ prajñāpāramitāyāṃ caraṃścaryāṃ samanupaśyati |",
  "S06n631:211": "acaryeyaṃ suvikrāntavikrāmin bodhisattvasya sarvacaryā |",
  "S06n631:212": "prajñāpraveśaścaiṣa prajñāpāramitāyāṃ carataḥ |",
  "S06n631:213": "evaṃ caran suvikrāntavikrāmin bodhisattvaḥ kṣipraṃ sarvajñatādharmaparipūrimadhigacchati ||",
  "S06n631:214": "punaraparaṃ suvikrāntavikrāmin bodhisatvaḥ prajñāpāramitāyāṃ caran na rūpaṃ vivṛtamiti carati,",
  "S06n631:215": "na rūpamavivṛtamiti carati |",
  "S06n631:216": "na vedanā va saṃjñā na saṃskārāḥ |",
  "S06n631:217": "na vijñānaṃ vivṛtamiti carati,",
  "S06n631:218": "na vijñānamavivṛtamiti carati |",
  "S06n631:219": "na rūpaṃ śāntamiti carati,",
  "S06n631:220": "rūpamaśāntamiti carati |",
  "S06n631:221": "na vedanā na saṃjñā na saṃskārāḥ |",
  "S06n631:222": "na vijñānaṃ śāntamiti carati,",
  "S06n631:223": "na vijñānamaśāntamiti carati |",
  "S06n631:224": "na rūpaṃ prakṛtivivṛtamiti carati,",
  "S06n631:225": "na rūpaṃ prakṛtyavivṛtamiti carati |",
  "S06n631:226": "na vedanā va saṃjñā na saṃskārāḥ |",
  "S06n631:227": "na vijñānaṃ prakṛtivivṛtamiti carati,",
  "S06n631:228": "na vijñānaṃ prakṛtyavivṛtamiti carati |",
  "S06n631:229": "na rūpaṃ prakṛtiaśāntamiti aśāntamiti carati |",
  "S06n631:230": "na vedanā na saṃjñā na saṃskārāḥ |",
  "S06n631:231": "na vijñānaṃ prakṛtiśāntamiti aśāntamiti carati |",
  "S06n631:232": "na rūpamatītānāgatapratyutpannaṃ prakṛtiviviktaṃ vā prakṛtiśāntaṃ vā carati |",
  "S06n631:233": "na rūpamatītānāgatapratyutpannaṃ prakṛtyaviviktaṃ cā prakṛtyaśāntaṃ vā carati |",
  "S06n631:234": "na vedanā na saṃjñāṃ na saṃskārāḥ |",
  "S06n631:235": "na vijñānamatītānāgatapratyuatpannaṃ prakṛtiviviktaṃ vā prakṛtiśāntaṃ vā carati,",
  "S06n631:236": "na vijñānamatītānāgatapratyutpannaṃ prakṛtiviviktaṃ vā prakṛttiśāntaṃ vā carati |",
  "S06n631:237": "evaṃ caran suvikrāntavikrāmin bodhisattvaḥ kṣipraṃ sarvajñatādharmaparipūrimadhigacchati ||",
  "S06n631:238": "punaraparaṃ suvikrāntavikrāmin bodhisattvaḥ prajñāpāramitāyāṃ caran rūpaṃ na manyate |",
  "S06n631:239": "evaṃ na vedanāṃ na saṃjñāṃ na saṃskārān |",
  "S06n631:240": "na vijñānaṃ manyate |",
  "S06n631:241": "rūpaviśuddhiṃ na manyate,",
  "S06n631:242": "rūpārambaṇaviśuddhiṃ na manyate |",
  "S06n631:243": "evaṃ vedanā saṃjñā saṃskārāḥ |",
  "S06n631:244": "vijñānaviśuddhiṃ na manyate,",
  "S06n631:245": "vijñānārambaṇaviśuddhiṃ na manyate ||",
  "S06n631:246": "punaraparaṃ suvikrāntavikrāmin bodhisattvaḥ (prajñāpāramitāyāṃ caran)",
  "S06n631:247": "rūpaṃ nābhiniviśate |",
  "S06n631:248": "evaṃ vedanāṃ saṃjñāṃ saṃskārān |",
  "S06n631:249": "vijñānaṃ nābhiniviśate |",
  "S06n631:250": "rūpaviśuddhiṃ nābhiniviśate |",
  "S06n631:251": "evaṃ vedanā-saṃjñā-saṃskārāḥ |",
  "S06n631:252": "vijñānaviśuddhiḥ nābhiniviśate |",
  "S06n631:253": "rūpārambaṇaviśuddhiṃ nābhiniviśate |",
  "S06n631:254": "evaṃ vedanā-saṃjñā-saṃskārāḥ |",
  "S06n631:255": "vijñānārambaṇaviśuddhiṃ nābhiniviśate |",
  "S06n631:256": "evaṃ caran suvikrāntavikrāmin bodhisattvaḥ kṣipraṃ sarvajñatādharmaparipūriṃ gacchati |",
  "S06n631:257": "evaṃ caran suvikrāntavikrāmin bodhisattva āsanno bhavati daśānāṃ tathāgatabalānām,",
  "S06n631:258": "caturṇāṃ tathāgatavaiśāradyānām,",
  "S06n631:259": "aṣṭādaśānāmāveṇikānāṃ buddhadharmāṇām,",
  "S06n631:260": "mahāmaitryā mahākaruṇāyā mahāmuditāyā mahopekṣāyāḥ |",
  "S06n631:261": "evaṃ caran suvikrāntavikrāmin bodhisattva āsanno dvātriṃśatāṃ mahāpuruṣalakṣaṇanām |",
  "S06n631:262": "āsanno bhavati suvarṇavarṇacchavitāyāḥ |",
  "S06n631:263": "āsanno bhavati tathāgatānantaprabhatāyāḥ |",
  "S06n631:264": "āsanno bhavati nāgāvalokitasya |",
  "S06n631:265": "āsanno bhavatyanavalokitamūrdhatāyāḥ |",
  "S06n631:266": "āsanno bhavatyatītānāgatapratyutpannasaṅgajñānadarśanasya |",
  "S06n631:267": "āsanno bhavati tathāgatānuvādānuśāsanīprātihāryasya |",
  "S06n631:268": "āsanno bhavati atītānāgatapratyutpannāsaṅgajñānadarśanavyākaraṇasya |",
  "S06n631:269": "evaṃ caran suvikrāntavikrāmin bodhisattvaḥ kṣipraṃ sarvabuddhadharmaparipūrimadhigacchati |",
  "S06n631:270": "evaṃ caran suvikrāntavikrāmin bodhisattvaḥ kṣipraṃ buddhakṣetrapariśuddhimadhigacchati |",
  "S06n631:271": "kṣipraṃ śrāvakabodhisattvavyūhasaṃpadaṃ parigṛhṇāti |",
  "S06n631:272": "evaṃ caran suvikrāntavikrāmin bodhisattvo na rūpe pratiṣṭhate,",
  "S06n631:273": "na vedanāsaṃjñāsaṃskāravijñāneṣu pratiṣṭhate |",
  "S06n631:274": "na nāmarūpe pratiṣṭhate |",
  "S06n631:275": "na viparyāsanīvaraṇadṛṣṭigateṣu pratiṣṭhate |",
  "S06n631:276": "na kāmarūpārūpyadhātau pratiṣṭhate,",
  "S06n631:277": "nātmadhātau,",
  "S06n631:278": "na sattvadhātau pratiṣṭhate |",
  "S06n631:279": "na pudgalajīvasaṃjñāyāṃ pratiṣṭhate |",
  "S06n631:280": "na pṛthivyaptejovāyvākāśavijñānadhātau pratiṣṭhate |",
  "S06n631:281": "na dhātvāyataneṣu pratiṣṭhate |",
  "S06n631:282": "na saṃkleśavyavadāne pratiṣṭhate |",
  "S06n631:283": "na pratītyasamutpāde pratiṣṭhate |",
  "S06n631:284": "na tyāgamātsarye pratiṣṭhate |",
  "S06n631:285": "na śīladauḥśīlye pratiṣṭhate |",
  "S06n631:286": "na kṣāntivyāpāde pratiṣṭhate |",
  "S06n631:287": "na vīryakausīdye pratiṣṭhate |",
  "S06n631:288": "na dhyānavikṣepe pratiṣṭhate |",
  "S06n631:289": "na prajñādauṣprajñye pratiṣṭhate |",
  "S06n631:290": "na smṛtyupasthānasamyakprahāṇarddhipādendriyabalabodhyaṅgeṣu pratiṣṭhate |",
  "S06n631:291": "na dhyānavimokṣasamādhisamāpattiṣu pratiṣṭhate |",
  "S06n631:292": "na duḥkhasamudayanirodhamārgeṣu pratiṣṭhate |",
  "S06n631:293": "na kṣayānutpādābhisaṃskārajñāneṣu pratiṣṭhate |",
  "S06n631:294": "na śamathavidarśanāyāṃ pratiṣṭhate |",
  "S06n631:295": "nābhijñāsu pratiṣṭhate |",
  "S06n631:296": "na vidyāvimuktau pratiṣṭhate |",
  "S06n631:297": "na śrāvakapratyekabuddhasamyaksaṃbuddhabhūmiṣu pratiṣṭhate |",
  "S06n631:298": "na pṛthagjanaśrāvakapratyekabuddhadharmeṣu pratiṣṭhate |",
  "S06n631:299": "na nirvāṇe pratiṣṭhate |",
  "S06n631:300": "na buddhajñānabalavaiśāradyeṣu pratiṣṭhate |",
  "S06n631:301": "nāsaṅgajñāne pratiṣṭhate |",
  "S06n631:302": "nātītānāgatapratyutpannajñānadarśaneṣu pratiṣṭhate |",
  "S06n631:303": "na buddhakṣetrasaṃpadi pratiṣṭhate |",
  "S06n631:304": "na śrāvakavyūhasaṃpadi pratiṣṭhate |",
  "S06n631:305": "na bodhisattvavyūhasaṃpadi pratiṣṭhate |",
  "S06n631:306": "tatkasmāddhetoḥ ?",
  "S06n631:307": "apratiṣṭhitā hi suvikrāntavikrāmin sarvadharmāḥ |",
  "S06n631:308": "na hi suvikrāntavikrāmin sarvadharmāṇāṃ pratiṣṭhānaṃ vidyate |",
  "S06n631:309": "tatkasmāddhetoḥ ?",
  "S06n631:310": "sarvadharmā hi suvikrāntavikrāmin anālayāḥ |",
  "S06n631:311": "anālayatvānna pratiṣṭhante |",
  "S06n631:312": "sacetsuvikrāntavikrāmin dharmāṇāṃ pratiṣṭhānamabhaviṣyat,",
  "S06n631:313": "ālayo vā kūṭastho vā dharmāṇāmabhaviṣyat, ni(nya ?)",
  "S06n631:314": "darśayiṣyattathāgato dharmāṇāṃ pratiṣṭhānam-idaṃ dharmāṇāṃ pratiṣṭhānam,",
  "S06n631:315": "ayaṃ dharmāṇāmālayaḥ,",
  "S06n631:316": "ayaṃ dharmāṇāṃ saṃcaya iti |",
  "S06n631:317": "yasmāttarhi suvikrāntavikrāmin sarvadharmā apratiṣṭhitāḥ anālayāḥ asaṃcayāḥ,",
  "S06n631:318": "tasmānna kaściddharmaḥ kūṭasthaḥ |",
  "S06n631:319": "tasmāttathāgato dharmāṇāṃ pratiṣṭhānaṃ vā ālayaṃ vā saṃcayaṃ vā na nirdiśati |",
  "S06n631:320": "na hi suvikrāntavikrāmin dharmāḥ pariniṣpannāḥ,",
  "S06n631:321": "nāpi svabhāvaḥ kaścit,",
  "S06n631:322": "asaṃbhavādapariniṣpattito dharmāṇāṃ na kaścidavatiṣṭhate |",
  "S06n631:323": "tenocyate apratiṣṭhitāḥ sarvadharmā iti |",
  "S06n631:324": "asthānayogena anadhiṣṭhānayogena suvikrāntavikrāmin apratiṣṭhitāḥ sarvadharmāḥ |",
  "S06n631:325": "nāsti suvikrāntavikrāmin sarvadharmāṇāṃ sthitiḥ |",
  "S06n631:326": "tadyathāpi nāma suvikrāntavikrāmin catasṛṇāṃ mahānadīnāmanavataptāt sarasaḥ prasravantīnāṃ nāstyadhiṣṭhānamanyatra mahāsamudrāt,",
  "S06n631:327": "evameva suvikrāntavikrāmin sarvadharmāṇāṃ nāsti sthitiḥ,",
  "S06n631:328": "yāvadanabhisaṃskāraṃ na kṣapayanti |",
  "S06n631:329": "anabhisaṃskāra iti suvikrāntavikrāmin na tatra sthānaṃ nāsthānaṃ nādhiṣṭhānam,",
  "S06n631:330": "sarvatraiṣā gaṇanā nāsti |",
  "S06n631:331": "sthānamiti vā adhiṣṭhānamiti vā asthānamiti vā abhisaṃskāra iti suvikrāntavikrāmin gaṇanaiṣā nirdiṣṭā |",
  "S06n631:332": "yathāsattvapravṛttisaṃdarśanametatkṛtamasthānaṃ vā sthānaṃ vā pratiṣṭhānaṃ vā |",
  "S06n631:333": "nānabhisaṃskāre kācidbhūya iyaṃ gaṇanā |",
  "S06n631:334": "tenocyate apratiṣṭhitāḥ sarvadharmā iti |",
  "S06n631:335": "ayaṃ suvikrāntavikrāmin bodhisattvasya sarvadharmāpratiṣṭhānayogaḥ prajñāpāramitāyāṃ carataḥ |",
  "S06n631:336": "evaṃ caran suvikrāntavikrāmin bodhisattvaḥ kṣipraṃ sarvajñadharmān paripūrayati,",
  "S06n631:337": "āsannaśca bhavatyanuttarāyāṃ samyaksaṃbodhau,",
  "S06n631:338": "kṣipraṃ ca bodhimaṇḍamupasaṃkrāmati,",
  "S06n631:339": "kṣipraṃ ca sarvajñajñānaṃ pratilabhate,",
  "S06n631:340": "kṣipraṃ ca atītānāgatapratyutpannajñānaparipūrimadhigacchati,",
  "S06n631:341": "kṣipraṃ ca sarvasattvacittacaritavispanditānāṃ pāraṃ gacchati ||",
  "S06n631:342": "tasmāttarhi suvikrāntavikrāmin bodhisattvena mahāsattvena arthaṃ kartukāmena,",
  "S06n631:343": "sarvasattvānāṃ dānaṃ dātukāmena,",
  "S06n631:344": "sarvasattvān dharmadānena saṃtarpayitukāmena,",
  "S06n631:345": "sarvasattvānāmavidyāṇḍakośaṃ bhettukāmena,",
  "S06n631:346": "sarvasattvānāṃ mahājñānaṃ buddhajñānamupasaṃhartukāmena,",
  "S06n631:347": "sarvasattvānāmanukampakena bhavitukāmena,",
  "S06n631:348": "sarvasatvānāṃ hitaiṣiṇā bhavitukāmena,",
  "S06n631:349": "sarvasattvānāṃ dharmasubhikṣaṃ kartukāmena,",
  "S06n631:350": "sarvasattvānāṃ bhogasubhikṣaṃ kartukāmena,",
  "S06n631:351": "sarvasattvāṃ śīlabhikṣaṃ kartukāmena,",
  "S06n631:352": "sarvasattvānāṃ kṣāntisauratyasubhikṣaṃ kartukāmena,",
  "S06n631:353": "sarvasattvāṃ vīryasubhikṣaṃ kartukāmena,",
  "S06n631:354": "sarvasattvānāṃ dhyānabhikṣaṃ kartukāmena,",
  "S06n631:355": "sarvasattvānāṃ prajñāsubhikṣaṃ kartukāmena,",
  "S06n631:356": "sarvasattvānāṃ vimukṣisubhikṣaṃ kartukāmena,",
  "S06n631:357": "sarvasattvānāṃ svargopapattisubhikṣaṃ kartukāmena,",
  "S06n631:358": "sarvasattvānāṃ vidyāvimuktisubhikṣaṃ kartukāmena,",
  "S06n631:359": "sarvasattvānāṃ vumuktijñānadarśanasubhikṣaṃ kartukāmena,",
  "S06n631:360": "sarvasattvānāṃ nīvaraṇasubhikṣaṃ kartukāmena,",
  "S06n631:361": "sarvasattvānāṃ buddhadharmasubhikṣaṃ kartukāmena,",
  "S06n631:362": "sarvasattvānāṃ sarvaguṇasaṃpatsubhikṣaṃ kartukāmena,",
  "S06n631:363": "dharmacakraṃ pravartayitukāmena apravartitapūrvaṃ śramaṇena vā brāhmaṇena vā devena vā māreṇa vā brahmaṇā vā anyena vā punaḥ kenacillokena sahadharmeṇa,",
  "S06n631:364": "dharmasāṃkathyaṃ kartukāmena,",
  "S06n631:365": "buddhabhūmau vyākartukāmena,",
  "S06n631:366": "śrāvakabhūmau vyākartukāmena,",
  "S06n631:367": "pratyekabuddhabhūmau vyākartukāmena,",
  "S06n631:368": "sarvasattvānāṃ pūrvapraṇidhānakuśalamūlāni saṃcodayitukāmena asyāṃ prajñāpāramitāyāṃ śikṣitavyaṃ ghaṭitavyaṃ vyāyacchitavyaṃ prajñāpāramitābhāvanāyogamanuyuktena bhavitavyam |",
  "S06n631:369": "nāhaṃ suvikrāntavikrāmin bodhisattvasya kaṃciddharmamevaṃ kṣipraṃ paripūrikaraṃ samanupaśyāmi sarvadharmāṇāṃ yatheha prajñāpāramitāyāṃ yathānirdiṣṭāyāmabhiyogaḥ pratipattiḥ asya vihārasyānutsargaḥ yaduta prajñāpāramitāvihārāya ||",
  "S06n631:370": "ye kecitsuvikrāntavikrāmin bodhisattvā asyāṃ prajñāpāramitāyāṃ caranti,",
  "S06n631:371": "niṣṭhā tatra gantavyā-āsannā ime bodhisattvā anuttarāyāṃ samyaksaṃbodhiviti |",
  "S06n631:372": "yeṣāṃ keṣāṃcit suvikrāntavikrāmin iyaṃ prajñāpāramitā śrotrāvabhāsamapyāgamiṣyati,",
  "S06n631:373": "śrutvā cādhimokṣyanti abhinandiṣyanti,",
  "S06n631:374": "bhūtasaṃjñāṃ cotpādayiṣyanti,",
  "S06n631:375": "teṣāmapyahaṃ kuśalamūlamanuttarāyāḥ samyaksaṃbodherāhārakaṃ vadāmi-niṣṭhā ca tatra gantavyā-mahāprajñāsaṃbhāropacitā hyete kulaputrā vā kuladuhitaro vā,",
  "S06n631:376": "anyāni ca kuśalamūlāni parigṛhṇantīti |",
  "S06n631:377": "yeṣāṃ ca suvikrāntavikrāmin bodhisattvānāmayaṃ prajñāpāramitopāyakauśalyaparivartanirdeśo hastaṃ gamiṣyati,",
  "S06n631:378": "kiṃcāpi tatra kecinna vyākṛtā bhaviṣyanti saṃmukhaṃ buddhairbhagavadbhiḥ,",
  "S06n631:379": "atha ca punarveditavyametat-āsannā hyete vyākaraṇasya,",
  "S06n631:380": "nacireṇaite saṃmukhaṃ vyākaraṇaṃ pratilapsyanta iti ||",
  "S06n631:381": "tadyathāpi nāma suvikrāntavikrāmin ye sattvā daśakuśalān karmapathān samādāya vartante,",
  "S06n631:382": "niṣṭhā tatra gantavyā-āsannā hyete sattvā uttarakuruṣūpapatteḥ |",
  "S06n631:383": "evameva suvikrāntavikrāmin yasya kasyacidbodhisattvasya iyaṃ prajñāpāramitā hasyaṃ gamiṣyati,",
  "S06n631:384": "veditavyametat-āsanno'yamanuttarāyāḥ samyaksaṃbodheriti ||",
  "S06n631:385": "tadyathāpi nāma suvikrāntavikrāmin ye sattvā dānaṃ prayacchanti muktatyāgāśca bhavanti,",
  "S06n631:386": "sattvāṃśca dānena priyavadyatayā arthacaryayā samānārthatayā ca saṃgṛhṇanti,",
  "S06n631:387": "śīlaṃ ca rakṣanti,",
  "S06n631:388": "nihatamānāśca bhavati,",
  "S06n631:389": "niṣṭhā tatra gantavyā-kṣipramime sattvā mahābhogā bhavantyuccakulīnāśca ||",
  "S06n631:390": "tadyathāpi nāma suvikrāntavikrāmin ye sattvā dānaśīlāśca bhavanti śīlasaṃpannāśca bhavanti,",
  "S06n631:391": "kṣāntisaṃpannāśca bhavanti,",
  "S06n631:392": "vīryadhyānapratiṣṭhitāḥ prajñayā samanvāgatāśca bhavanti,",
  "S06n631:393": "maitrī ca sattvānāmantike utpādayanti,",
  "S06n631:394": "sattvāṃśca śīle samādāpayanti,",
  "S06n631:395": "adhipatisaṃvartanīyaṃ ca karmopacinvanti,",
  "S06n631:396": "veditavyametat-acirādete cakravartirājyaṃ kārayiṣyanti iti |",
  "S06n631:397": "evameva suvikrāntavikrāmin yasya kasyacidbodhisattvasya iyaṃ prajñāpāramitā hastagatā bhaviṣyati,",
  "S06n631:398": "veditavyametat-kṣipramayaṃ bodhimaṇḍamupasaṃkramiṣyatīiti ||",
  "S06n631:399": "tadyathāpi nāma suvikrāntavikrāmin yasya rājñaḥ kṣatriyasya pūrṇāyāṃ pūrṇamāsyāṃ pañcadaśyāṃ purato'rthakaraṇe saṃniṣaṇṇasya cakraratnaṃ prādurbhavati,",
  "S06n631:400": "tatraivaṃ veditavyam-cakravartī cāyaṃ bhaviṣyati,",
  "S06n631:401": "kṣipraṃ cāsya sapta ratnāni prādurbhaviṣyantīti |",
  "S06n631:402": "evameva suvikrāntavikrāmin yasya bodhisattvasya ayaṃ prajñāpāramitāparivarto hastaṃ gamiṣyati,",
  "S06n631:403": "veditavyamidam-kṣipramayaṃ sarvajñatārambaṇaiḥ samanvaṅgībhaviṣyati iti ||",
  "S06n631:404": "tadyathāpi nāma suvikrāntavikrāmin ye sattvā utkṛṣṭakuśalamūlasamanvāgatāśca bhaviṣyanti śobhanasamācārāśca bhaviṣyanti,",
  "S06n631:405": "udārādhimuktikāśca bhaviṣyanti,",
  "S06n631:406": "pratikūlasaṃjñā caiṣāṃ mānuṣyake ātmabhāve saṃtiṣṭhate,",
  "S06n631:407": "śīlasaṃpannāśca bhavanti,",
  "S06n631:408": "mahājanasya ca kṛtyakāriṇo bhavanti,",
  "S06n631:409": "devopapattiṃ cākāṅkṣanti,",
  "S06n631:410": "veditavyametat-kṣipramete cāturmahārājikānāṃ devānāṃ sahavratāyopapatsyante,",
  "S06n631:411": "tatra cādhipatyaṃ kārayiṣyanti |",
  "S06n631:412": "ye kecitsuvikrāntavikrāmin pariśuddhataraiḥ kuśalamūlaiḥ samanvāgatā utkṛṣṭakuśalamūlāśca pūrvaṃ ca dāna dadati paścātsvayaṃ bhuñjate,",
  "S06n631:413": "prāk cānyeṣāṃ sattvānāṃ kṛtyāni kurvanti paścādātmanaḥ,",
  "S06n631:414": "na cādharmarāgaraktā bhavanti,",
  "S06n631:415": "na viṣamarāgaraktā bhavanti,",
  "S06n631:416": "devaiśvaryādhipatyaṃ cākāṅkṣanti,",
  "S06n631:417": "veditavyametat-acirādete aprakampyaṃ devānāṃ trāyastriṃśatāmaiśvaryādhipatyaṃ kariṣyanti,",
  "S06n631:418": "śakrāśca bhaviṣyanti devānāmindrā iti |",
  "S06n631:419": "evameva suvikrāntavikrāmin yasya kasyacidbodhisattvasya iyaṃ prajñāpāramitā upanaṃsyate,",
  "S06n631:420": "niṣṭhā tatra gantavyā-kṣipramayaṃ sarvadharmaiśvaryādhipativaśavartitāmanuprāpsyatīti ||",
  "S06n631:421": "tadyathāpi nāma suvikrāntavikrāmin ye sattvāścaturṇāṃ brahmavihārāṇāṃ lābhino bhavanti,",
  "S06n631:422": "veditavyametat-kṣipramete brahmaloke upapatsyanta iti |",
  "S06n631:423": "evameva suvikrāntavikrāmin yasya kasyacid bodhisattvasya ayaṃ prajñāpāramitānirdeśa upanaṃsyate,",
  "S06n631:424": "veditavyamidam-kṣipramayaṃ dharmacakraṃ pravartayiṣyatīti ||",
  "S06n631:425": "tadyathāpi nāma suvikrāntavikrāmin vārṣikeṣu māseṣu pratyupasthiteṣu iyaṃ mahāpṛthivī meghān pratītya snigdhā bhavati,",
  "S06n631:426": "anupūrveṇa ca pravarṣati,",
  "S06n631:427": "devenābhiṣyandamānā uparyupari udakaṃ pravarṣanti,",
  "S06n631:428": "yenotsāhaṃ bahavo'nugacchanti |",
  "S06n631:429": "ye cāsyā mahāpṛthivyāstalaṃ saṃtarpayanti |",
  "S06n631:430": "evamiyaṃ mahāpṛthivī abhyantarā ca abhiṣyanditā snigdhā ca bhavati,",
  "S06n631:431": "upariṣṭācca udakamuhyate,",
  "S06n631:432": "yathā nimnāni ca sthalāni saṃtarpayati,",
  "S06n631:433": "evamiyaṃ mahāpṛthivī upariṣṭānmeghairabhiṣyanditā satī tṛṇagulmauṣadhivanaspatīnābhiṣyandayati |",
  "S06n631:434": "te'bhiṣyanditāḥ santo bahūn śākhāpatrapalāśān muñcanti bahupuṣpaphalāśca bhavanti,",
  "S06n631:435": "tadā ceyaṃ mahāpṛthivī manojñagandhamutsṛjati |",
  "S06n631:436": "evamiyaṃ mahāpṛthivī puṣpaphalotsasarastaḍāgaistasmin samaye upaśobhitā bhavati |",
  "S06n631:437": "tataśca tuṣṭā bhavanti manuṣyāśca amanuṣyāśca tāni puṣpaphalāni paribhuñjamānāstaṃ ca gandhaṃ jighrantaḥ |",
  "S06n631:438": "evameva suvikrāntavikrāmin yadā bodhisattvasya iyaṃ prajñāpāramitā abhimukhī bhavati,",
  "S06n631:439": "asyāṃ ca prajñāpāramitāyāṃ yogamāpadyate,",
  "S06n631:440": "veditavyametat suvikrāntavikrāmin acireṇāyaṃ bodhisattvo'bhiṣyanditaḥ sarvajñajñānena,",
  "S06n631:441": "sarvajñajñānaṃ vivariṣyati,",
  "S06n631:442": "sarvajñajñānaṃ prakāśayiṣyati,",
  "S06n631:443": "tena ca sattvānārdrīkariṣyatyanuttaradharmaratnaprakāśanatāyai ||",
  "S06n631:444": "tadyathāpi nāma suvikrāntavikrāmin ye'navataptasya nāgarājasya bhavane sattvā upapannāḥ,",
  "S06n631:445": "te catvāro mahānadīrutsṛjati yā mahāsamudraṃ saṃtarpayanti |",
  "S06n631:446": "evameva suvikrāntavikrāmin yeṣāṃ bodhisattvānāmiyaṃ prajñāpāramitā hastamupanaṃsyati,",
  "S06n631:447": "asyāṃ na śikṣiṣyante,",
  "S06n631:448": "sarve te mahādharmadhārāḥ pravarṣanti,",
  "S06n631:449": "yābhiḥ sarvasattvān dharmadānena saṃtarpayiṣyanti ||",
  "S06n631:450": "tadyathāpi nāma suvikrāntavikrāmin ye kecitsattvāḥ sumeroḥ parvatarājasyāntikamupasaṃkrāmanti,",
  "S06n631:451": "sarve te ekavarṇā bhavanti yaduta suvarṇavarṇā bhavanti |",
  "S06n631:452": "evameva suvikrāntavikrāmin yeṣāṃ bodhisattvānāmayaṃ prajñāpāramitānirdeśo hastagato bhaviṣyati,",
  "S06n631:453": "sarve te ekāṃ gatiṃ gamiṣyanti yaduta tathāgatagatiṃ sarvajñatāgatim ||",
  "S06n631:454": "tadyathāpi nāma suvikrāntavikrāmin sāgaro mahāsamudraḥ sarvodakasaṃdhārayitā,",
  "S06n631:455": "nityaṃ tatra sarvamudakaṃ samavasarati,",
  "S06n631:456": "evameva suvikrāntavikrāmin yasya kasyacidbodhisattvasya ayaṃ prajñāpāramitānirdeśo hastagato bhaviṣyati,",
  "S06n631:457": "niṣṭhā tatra gantavyā-kṣipramayaṃ sarvadharmasāgaratāṃ sarvadharmabhājanatāṃ sarvadharmasamavasaraṇatāmanuprāpsyati,",
  "S06n631:458": "kṣipraṃ ca dharmasaṃketena akṣobhyo bhaviṣyatīti ||",
  "S06n631:459": "tadyathāpi nāma suvikrāntavikrāmin sūryamaṇḍalamabhyudgacchat sarvā diśaḥ prabhādhyāmīkaroti,",
  "S06n631:460": "evameva suvikrāntavikrāmin bodhisattvo'syāṃ prajñāpāramitāyāṃ caran sarvasattvānāṃ dharmāvabhāsakṛtyena pratyutpasthito bhavati,",
  "S06n631:461": "ihābhyudgacchan suvikrāntavikrāmin bodhisattvaḥ sarvasattvānāṃ kuśalamūlāvabhāsena pratyupasthito bhavati,",
  "S06n631:462": "sarvasattvānāṃ ca dakṣiṇīyatāṃ gacchati,",
  "S06n631:463": "sarvasattvānāṃ ca puṇyakṣetraviśuddhiṃ gacchati,",
  "S06n631:464": "sarvasattvānāṃ cābhigamanīyo bhavati,",
  "S06n631:465": "sarvasattvānāṃ ca pūjyo bhavati praśaṃsanīyaḥ ||",
  "S06n631:466": "asyāṃ suvikrāntavikrāmin prajñāpāramitāyāṃ śikṣamāṇo bodhisattvo'gratāyāṃ śikṣate,",
  "S06n631:467": "sarvasattvānāṃ ca nirvāṇapathaśodhanāya śikṣate |",
  "S06n631:468": "tatkasmāddhetoḥ ?",
  "S06n631:469": "eṣā hi suvikrāntavikrāmin agrā śikṣā jyeṣṭhā varā pravarā anuttarā niruttarā yeyaṃ prajñāpāramitāśikṣā |",
  "S06n631:470": "asyāṃ śikṣamāṇaḥ suvikrāntavikrāmin bodhisattvaḥ sarvaśikṣāpāramitāṃ prāpnoti,",
  "S06n631:471": "sarvaśikṣāśca samādāya abhyudgacchati,",
  "S06n631:472": "sarvaśikṣāṇāṃ ca deśayitā bhavati,",
  "S06n631:473": "sarvaśikṣāṇāṃ ca abhivāhayitā bhavati,",
  "S06n631:474": "asyāṃ hi suvikrāntavikrāmin śikṣāyāmatītānāgatapratyutpannā buddhā bhagavanto bodhisattvacaryāyāṃ carantaḥ śikṣitāḥ śikṣiṣyante śikṣante ca |",
  "S06n631:475": "asyāṃ ca śikṣāyāṃ supratiṣṭhitā buddhā bhagavantaḥ sarvasattvebhyo'nuttarāṃ śikṣāpariśuddhiṃ saṃprakāśitavantaḥ,",
  "S06n631:476": "saṃprakāśayanti ca |",
  "S06n631:477": "tatkasmāddhetoḥ ?",
  "S06n631:478": "sarvalokābhyudgataśikṣā hyeṣā suvikrāntavikrāmin yaduta prajñāpāramitāśikṣā |",
  "S06n631:479": "sarvalokaviśiṣṭā śikṣā sarvalokasvayaṃbhūśikṣā yaduta prajñāpāramitāśikṣā |",
  "S06n631:480": "prajñāpāramitāyāṃ śikṣamāṇaḥ suvikrāntavikrāmin bodhisattvo na kasmiṃściddharme śikṣito bhavati laukike vā lokottare vā,",
  "S06n631:481": "saṃskṛte vā asaṃkṛte vā,",
  "S06n631:482": "sāsrave vā anāsrave vā,",
  "S06n631:483": "sāvadye vā anavadye vā |",
  "S06n631:484": "na kvacitsaṅgaṃ janayati,",
  "S06n631:485": "sarvadharmāsaṅgavihārī bhavati |",
  "S06n631:486": "tatkasmāddhetoḥ ?",
  "S06n631:487": "sarvadharmā hi suvikrāntavikrāmin asaktā abaddhā amuktāḥ |",
  "S06n631:488": "nāpi kasyaciddharmasya saṅgena pratyupasthitā na bandhanena |",
  "S06n631:489": "rūpaṃ hi suvikrāntavikrāmin asaktamabaddhamamuktam |",
  "S06n631:490": "vedanāsaṃjñāsaṃskāravijñānamasaktamabaddhamamuktam |",
  "S06n631:491": "nāmarūpamasaktamabaddhamamuktam |",
  "S06n631:492": "viparyāsadṛṣṭigatanīvaraṇānyasaktāni abaddhāni amuktāni |",
  "S06n631:493": "rāgadveṣamohā asaktā abaddhā amuktāḥ |",
  "S06n631:494": "ṣaḍādhyātmikānyāyatanāni asaktāni abaddhāni amuktāni |",
  "S06n631:495": "ṣaḍbāhyāyatanāni asaktāni abaddhāni amuktāni |",
  "S06n631:496": "kāmarūpārūpyadhātavo'saktā abaddhā amuktāḥ |",
  "S06n631:497": "ātmadhātuḥ sattvadhātuśca asakto'baddho'muktaḥ |",
  "S06n631:498": "pratītyasamutpādo'sakto'baddho'muktaḥ |",
  "S06n631:499": "saṃkleśavyavadānamasaktamabaddhamamuktam |",
  "S06n631:500": "evaṃ tyāgamātsaryaśīladauḥśīlyakṣāntivyāpādavīryakausīdyadhyānavikṣepaprajñādauṣprajñyāni asaktāni abaddhāni amuktāni |",
  "S06n631:501": "duḥkhasamudayanirodhamārgā asaktā abaddhā amuktāḥ |",
  "S06n631:502": "smṛtyupasthānasamyakprahāṇarddhipādāpramāṇāviparyāsā amuktāḥ |",
  "S06n631:503": "indriyabalabodhyaṅgasamādhisamāpattayo'saktā abaddhā amuktāḥ |",
  "S06n631:504": "pṛthivyaptejovāyvākāśavijñānadhātavo'saktā abaddhā amuktāḥ |",
  "S06n631:505": "anutpādakṣayābhisaṃskārajñānāni asaktāni abaddhāni amuktāni |",
  "S06n631:506": "avidyāvimukti asakte abaddhe amukte |",
  "S06n631:507": "abhijñāsaṅgatā asaktā abaddhā amuktā |",
  "S06n631:508": "vidyāvimuktijñānadarśanamasaktamabuddhamamuktam |",
  "S06n631:509": "pṛthagjanaśrāvakapratyekabuddhadharmā asaktā abaddhā amuktāḥ |",
  "S06n631:510": "nirvāṇamasaktamabaddhamamuktam |",
  "S06n631:511": "buddhajñānabalavaiśāradyāni asaktāni abaddhāni amuktāni |",
  "S06n631:512": "atītānāgatapratyutpannāsaṅgajñānadarśanamasaktamabaddhamamuktam |",
  "S06n631:513": "tatkasmāddhetoḥ ?",
  "S06n631:514": "sarvadharmāṇāṃ hi suvikrāntavikrāmin bandhanaṃ nopalabhyate |",
  "S06n631:515": "asaṅgā abaddhā hi suvikrāntavikrāmin sarvadharmāḥ,",
  "S06n631:516": "tena teṣāṃ vimuktirnopalabhyate |",
  "S06n631:517": "asaktā iti suvikrāntavikrāmin na teṣāṃ kaścinmocayitā,",
  "S06n631:518": "api tu yadevaṃ sarvadharmāṇāṃ darśanam,",
  "S06n631:519": "idamucyate asaṅgajñānadarśanamiti |",
  "S06n631:520": "asaṅga iti suvikrāntavikrāmin saṅgānupalabdhiḥ |",
  "S06n631:521": "asaṅgo'saṅgatayā,",
  "S06n631:522": "asaṅgo'saṅgabhūtatayā asaṅga ityucyate |",
  "S06n631:523": "nātra kaścidupalabhyate,",
  "S06n631:524": "yaḥ saṃyujyeta vā badhyeta vā |",
  "S06n631:525": "yataśca nopalabhyate yaḥ saṃyujyate vā badhyeta vā,",
  "S06n631:526": "tena asaṅga ityucyate |",
  "S06n631:527": "abaddha iti suvikrāntavikrāmin bandhānanupalabdhitaḥ,",
  "S06n631:528": "bandhanābhūtatayā abaddha ityucyate |",
  "S06n631:529": "na hi tatra kiṃcidbandhanaṃ vidyate,",
  "S06n631:530": "nāpi tatra kaścidupalabhyate yo baddhaḥ |",
  "S06n631:531": "yataśca nopalabhyate yo baddhaḥ,",
  "S06n631:532": "tena abaddha ityucyate |",
  "S06n631:533": "yaśca asakto'baddhaḥ,",
  "S06n631:534": "kutastasya muktiḥ ?",
  "S06n631:535": "yaśca na sajjate na badhyate,",
  "S06n631:536": "mukto'sau visaṃyuktaḥ śītībhūto vipramuktaḥ |",
  "S06n631:537": "tatra na kācidbhūyo bandhanā |",
  "S06n631:538": "tenocyate vimukta iti |",
  "S06n631:539": "mokṣo'sya bhūyo na saṃvidyate |",
  "S06n631:540": "ayaṃ suvikrāntavikrāmin bodhisattvasya sarvadharmāsaktābaddhāmuktajñānadarśanapraveśaḥ prajñāpāramitāyāṃ carataḥ |",
  "S06n631:541": "evaṃ caran suvikrāntavikrāmin bodhisattva āsanno bhavatyanuttarāyāḥ samyaksaṃbodheḥ |",
  "S06n631:542": "kṣipraṃ ca sa sarvajñajñānaṃ pratilabhate |",
  "S06n631:543": "imāmahaṃ suvikrāntavikrāmin mudrāṃ sthāpayāmi bodhisattvānāṃ saṃśayacchedāya prajñāpāramitāmabhiyuktānāṃ prajñāpāramitāyāṃ caratām |",
  "S06n631:544": "svayamimaṃ suvikrāntavikrāmin mudrānirdeśamadhiṣṭhāsyāmi,",
  "S06n631:545": "na pratibalā mama śrāvakā imāṃ prajñāpāramitāmudrāṃ paścime kāle paścime samaye paścimāyāṃ pañcaśatyāṃ dhārayitum ||",
  "S06n631:546": "atha khalu bhagavān bhadrapālasusārthavāhapūrvaṃgamāni pañcamātrāṇi bodhisattvaśatānyāmantrayate sma suvikrāntavikrāmiṇaṃ ca bodhisattvam-śakyatha yūyaṃ kulaputrāstathāgate parinirvṛte paścime kāle paścime samaye paścimikāyāṃ pañcaśatyāṃ saddharmāntardhānakālasamaye saddharmavipralope vartamāne saṃkṣīṇakāle imaṃ tathāgatasya anekakalpakoṭīniyutaśatasahasrasamudānītaṃ dharmaratnakoṣaṃ prajñāpāramitāpūrvaṃgamaṃ prajñāpāramitāprabhavaṃ prajñāpāramitāpratiṣṭhānaṃ dhārayitum,",
  "S06n631:547": "parebhyaśca vistareṇa saṃprakāśayitum ?",
  "S06n631:548": "evamukte bodhisattvā bhagavantametadavocat-śakyāmo vayaṃ bhagavan imaṃ tathāgatasya anekakalpakoṭīniyutaśatasahasrasamudānītamanuttaraṃ dharmaratnakoṣaṃ prajñāpāramitāpūrvaṃgamaṃ prajñāpāramitāprabhavaṃ prajñāpāramitāpratiṣṭhānaṃ dhārayitum,",
  "S06n631:549": "parebhyaśca vistareṇa saṃprakāśayitum |",
  "S06n631:550": "kiṃcāpi bhagavan sa kālo mahābhayo mahākāntāro mahāghoraśca bhaviṣyati,",
  "S06n631:551": "yadbhūyasā ca tasmin samaye sattvāḥ saddharmavyavanasaṃvartanīyena karmaṇā samanvāgatā bhaviṣyanti,",
  "S06n631:552": "viṣamalobhalubdhā viṣamarāgaraktā adharmarāgaraktā īrṣyālobhaparītacetasaḥ krodhanāścaṇḍāḥ paruṣāḥ durvacasaḥ śaṭhāḥ kuhakā māyāvino'dharmacāriṇaḥ kalahabhaṇḍanavivādavigrahabahulā asaṃvarasthitāḥ lubdhā lobhābhibhūtāḥ kusīdāḥ hīnavīryā muṣitasmṛtayo'saṃprajñāstuṇḍāḥ mukharāḥ pragalbhā antarhṛdayapraticchannapāpakarmāṇaḥ utsadarāgadveṣamohā avidyāṇḍakoṣatamomohāndhakārābhibhūtā mārapakṣānukūlacāriṇaḥ pratyarthikāśca bhaviṣyanti,",
  "S06n631:553": "asya gambhīrasya dharmavinayasya dharmaratnakoṣasya apratyudgatamanaḥśīlāśca bhaviṣyanti,",
  "S06n631:554": "atha ca punarutsahāmahe vayaṃ bhagavan imaṃ tathāgatasya anekakalpakoṭīniyutaśatasahasrakuśalamūlasamudānītamanuttaraṃ dharmaratnakoṣaṃ dhārayituṃ vācayitum,",
  "S06n631:555": "ye ca tasminnantakāle parīttaparīttā api sattvā bhaviṣyanti ebhirdharmairarthikāḥ,",
  "S06n631:556": "eṣu dharmeṣu śikṣitukāmā,",
  "S06n631:557": "aśaṭhā ṛjavo'māyāvinaḥ,",
  "S06n631:558": "ye jīvitamapi parityajeyuḥ,",
  "S06n631:559": "na punareṣāṃ dharmāṇāṃ pratyarthikā bhaveyuḥ,",
  "S06n631:560": "nāpīmān dharmān pratikṣipeyuḥ,",
  "S06n631:561": "nopyebhyo dharmebhyaḥ parāṅmukhā bhaveyuḥ,",
  "S06n631:562": "teṣāmarthaṃ kariṣyāmaḥ,",
  "S06n631:563": "utsāhaṃ ca dāsyāmaḥ,",
  "S06n631:564": "eṣvevaṃrūpeṣu dharmeṣu saṃdarśayiṣyāmaḥ,",
  "S06n631:565": "samuttejayiṣyāmaḥ saṃpraharṣayiṣyāmaḥ ||",
  "S06n631:566": "atha khalu bhagavāṃstasyāṃ velāyāmidaṃ dharmādhiṣṭhānaṃ prajñāpāramitānirdeśamadhitiṣṭhiti sma,",
  "S06n631:567": "mārasya ca pāpīyaso'smin dharmaparyāye mārapāśānāṃ chedāya adhiṣṭhānamakarot |",
  "S06n631:568": "atha khalu bhagavān smitaṃ prāviṣkaroti sma,",
  "S06n631:569": "yathāyaṃ trisāhasramahāsrāhasro lokadhāturmahatāvabhāsena sphuṭo'bhūt |",
  "S06n631:570": "devā api manuṣyān paśyanti sma,",
  "S06n631:571": "manuṣyā api devān |",
  "S06n631:572": "ye tatra saṃnipatitā devanāgayakṣagandharvāsuragaruḍakinnaramahoragāḥ,",
  "S06n631:573": "te sarve divyaiḥ puṣpairbhagavantamabhyavakiranti sma,",
  "S06n631:574": "divyāni ca cīvarāṇi kṣipanti sma,",
  "S06n631:575": "mahāntaṃ ca nirnādanirghoṣamakārṣuḥ-mahādhiṣṭhānaṃ batedaṃ tathāgatenādhiṣṭhitaṃ yatrāgatirmārāṇāṃ pāpīyasām |",
  "S06n631:576": "sarvamārapāśa hi cchinnā anena dharmādhiṣṭhānena ca |",
  "S06n631:577": "teṣāṃ kulaputrāṇāṃ kuladuhitṛṇāṃ ca bhūyo mārebhyaḥ pāpīyobhyo'bhayaṃ pratikāṅkṣitavyam |",
  "S06n631:578": "ye imaṃ dharmaparyāyaṃ dhārayiṣyanti vācayiṣyanti parebhyaśca vistareṇa saṃprakāśayiṣyanti,",
  "S06n631:579": "uttīrṇāste bodhisattvā bhaviṣyanti |",
  "S06n631:580": "māraṃ ca te pāpīyāṃsaṃ sasainyaṃ parājayiṣyanti ye imaṃ dharmaparyāyaṃ dhārayiṣyanti,",
  "S06n631:581": "parebhyaśca vistareṇa saṃprakāśayiṣyanti ||",
  "S06n631:582": "atha khalu bhagavān suvikrāntavikrāmiṇaṃ bodhisattvametadavocat-evametatsuvikrāntavikrāmin,",
  "S06n631:583": "evametat,",
  "S06n631:584": "yathaite devaputrā vāco bhāṣante |",
  "S06n631:585": "baddhasīmā suvikrāntavikrāmin mārāṇāṃ pāpīyasāmasmin dharmaparyāye bhāṣyamāṇe tathāgatena |",
  "S06n631:586": "ye'tra khalu punaḥ suvikrāntavikrāmin kulaputrā vā kuladuhitaro vā imaṃ dharmaparyāyamudgrahīṣyanti dhārayiṣyanti vācayiṣyanti,",
  "S06n631:587": "parebhyaśca vistareṇa saṃprakāśayiṣyanti,",
  "S06n631:588": "agatistatra mārasya pāpīyaso bhaviṣyati,",
  "S06n631:589": "anākramaṇīyāśca te kulaputrāḥ kuladuhitaraśca bhaviṣyanti māraiḥ pāpīyobhiḥ |",
  "S06n631:590": "nihatamārapratyarthikāśca te bhaviṣyanti uttīrṇasaṃgrāmāśca,",
  "S06n631:591": "ye imaṃ dharmaparyāyamudgrahīṣyanti dhārayiṣyanti vācayiṣyanti,",
  "S06n631:592": "parebhyaśca vistareṇa saṃprakāśayiṣyanti |",
  "S06n631:593": "na khalu punaḥ suvikrāntavikrāmin ayaṃ dharmaparyāyaḥ saṃkliṣṭānāṃ sattvānāṃ hastaṃ gamiṣyati,",
  "S06n631:594": "nāpi mārapāśabaddhānāṃ |",
  "S06n631:595": "ājāneyabhūmiriyaṃ suvikrāntavikrāmin,",
  "S06n631:596": "neyamanājāneyānāmanājāneyabhūmiḥ |",
  "S06n631:597": "tadyathāpi nāma suvikrāntavikrāmin ye te bhaviṣyanti hastyājāneyā vā aśvājāneyā vā,",
  "S06n631:598": "na te koṭṭarājñāṃ paricaryāṃ kurvanti,",
  "S06n631:599": "nāpi te krūrajanānāṃ darśanamupayānti |",
  "S06n631:600": "cakravartināṃ suvikrāntavikrāmiṃstathārūpā hastyājāneyā aśvājāneyāśca darśanamupayānti,",
  "S06n631:601": "teṣāṃ ca abhyudgacchanti paribhogāya upasthānaparicaryāyai,",
  "S06n631:602": "cakravartināṃ hi rājñāṃ paribhogāya bhavanti |",
  "S06n631:603": "evameva suvikrāntavikrāmin manuṣyājāneyānāṃ sattvānāmime evaṃrūpā dharmaparyāyāḥ paribhogāya hastaṃ gamiṣyanti |",
  "S06n631:604": "tadyathāpi nāma suvikrāntavikrāmin upoṣadho nāgarājaḥ supratiṣṭhitaśca nāgarājaḥ airāvaṇo nāgarājaḥ |",
  "S06n631:605": "na te manuṣyāṇāmupabhogāya saṃkrāmanti,",
  "S06n631:606": "nāpi te manuṣyāṇāṃ darśanāyopasaṃkrāmanti,",
  "S06n631:607": "nāpi te anyeṣāṃ devānāmupabhogāya paribhogāya saṃkrāmanti,",
  "S06n631:608": "devājāneyānāṃ te nāgarājānaḥ paribhogāya saṃkrāmanti |",
  "S06n631:609": "yathā yathā ca śakro devānāmindro'bhikrāmati vyūhaṃ kṛtvā,",
  "S06n631:610": "tathā tathā cāpi nāgarājānastādṛśameva vyūhaṃ kṛtvā upasaṃkrāmanti paribhogāya |",
  "S06n631:611": "evameva suvikrāntavikrāmin ye te bhaviṣyanti manuṣyendrāḥ puruṣendrāḥ teṣāmime dharmaparyāyā upabhogaparibhogāya bhaviṣyanti,",
  "S06n631:612": "yaduta vācanatayā deśanatayā saṃprakāśanatayā,",
  "S06n631:613": "teṣāṃ ceme dharmaparyāyā mahāvyūhā mahāviṣkārā mahādharmālokā bhaviṣyanti,",
  "S06n631:614": "mahatīṃ ca dharmaprītimeṣu dharmaparyāyeṣu te'nubhaviṣyanti |",
  "S06n631:615": "mahatā ca prītiprāmodyena samanvāgatā bhaviṣyanti,",
  "S06n631:616": "asya dharmaparyāyasya ekaṃ nayaṃ ye dhārayiṣyanti,",
  "S06n631:617": "kaḥ punarvādo ye sakalasamāptaṃ lekhayitvā dhārayiṣyanti pūjayiṣyanti vaistārikaṃ ca kariṣyanti,",
  "S06n631:618": "te te manuṣyendrā manuṣyājāneyāḥ |",
  "S06n631:619": "parigṛhītāste khalu punaḥ suvikrāntavikrāmin anena dharmaparyāyeṇa bhaviṣyanti |",
  "S06n631:620": "agatirasminnanājāneyānām |",
  "S06n631:621": "etadapyahaṃ suvikrāntavikrāmin sarvasaṃśayacchedāya vadāmi ||",
  "S06n631:622": "asmin khalu punardharmaparyāye bhagavatā bhāṣyamāṇe anekairaprameyairbodhisattvairanutpattikeṣu dharmeṣu kṣāntiḥ pratilabdhābhūt |",
  "S06n631:623": "aprameyāsaṃkhyeyāśca sattvāa anuttarāyāṃ samyaksaṃbodhau cittānyutpādayanti |",
  "S06n631:624": "niyatāśca te tathāgatena nirdiṣṭā abhūvan bodhāya ||",
  "S06n631:625": "idamavocadbhagavān |",
  "S06n631:626": "āttamanāḥ suvikrāntavikrāmī bodhisattvo mahāsattvaḥ,",
  "S06n631:627": "catasraḥ parṣadaḥ,",
  "S06n631:628": "sadevamānuṣanāgayakṣagandharvāsuragaruḍakinnaramahoragaśca loko bhagavato bhāṣitamabhyanandan || iti ||",
  "S06n631:629": "ārya prajñāpāramitāyāmanuśaṃsāparivartaḥ saptamaḥ ||",
  "S06n631:630": "āryasuvikrāntavikrāmiparipṛcchā prajñāpāramitānirdeśaḥ ||",
  "S06n631:631": "sārdhadvisāhasrikā bhagavatī āryaprajñāpāramitā samāptā ||",
  "S06n631:632": "yā sarvajñatayā nayatyupaśamaṃ śāntaiṣiṇaḥ śrāvakān",
  "S06n631:633": "yā mārgajñatayā jagaddhitakṛtāṃ lokārthasaṃpādikā |",
  "S06n631:634": "sarvākāramidaṃ vadanti munayo viśvaṃ yayā saṃgatā-",
  "S06n631:635": "stasyai śrāvakabodhisattvagaṇino buddhasya mātre namaḥ || 1 ||",
  "S06n631:636": "ye dharmā hetuprabhavā hetuṃ teṣāṃ tathāgato hyavadat |",
  "S06n631:637": "teṣāṃ ca yo nirodho evaṃ vādī mahāśramaṇaḥ || 2 ||"
}