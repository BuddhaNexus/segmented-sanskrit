{
  "S04n462:0": "5 oṣadhīparivartaḥ |",
  "S04n462:1": "atha khalu bhagavānāyuṣmantaṃ mahākāśyapaṃ tāṃścānyān sthavirān mahāśrāvakānāmantrayāmāsa-sādhu sādhu mahākāśyapa |",
  "S04n462:2": "sādhu khalu punaryuṣmākaṃ kāśyapa yadyūyaṃ tathāgatasya bhūtān guṇavarṇān bhāṣadhve |",
  "S04n462:3": "ete ca kāśyapa tathāgatasya bhūtā guṇāḥ |",
  "S04n462:4": "ataścānye'prameyā asaṃkhyeyāḥ,",
  "S04n462:5": "yeṣāṃ na sukaraḥ paryanto'dhigantumaparimitānapi kalpān bhāṣamāṇaiḥ |",
  "S04n462:6": "dharmasvāmī kāśyapa tathāgataḥ,",
  "S04n462:7": "sarvadharmāṇāṃ rājā prabhurvaśī |",
  "S04n462:8": "yaṃ ca kāśyapa tathāgato dharmaṃ yatropanikṣipati,",
  "S04n462:9": "sa tathaiva bhavati |",
  "S04n462:10": "sarvadharmāśca kāśyapa tathāgato yuktyopanikṣipati |",
  "S04n462:11": "tathāgatajñānenopanikṣipati |",
  "S04n462:12": "yathā te dharmāḥ sarvajñabhūmimeva gacchanti |",
  "S04n462:13": "sarvadharmārthagatiṃ ca tathāgato vyavalokayati |",
  "S04n462:14": "sarvadharmārthavaśitāprāptaḥ sarvadharmādhyāśayaprāptaḥ sarvadharmaviniścayakauśalyajñānaparamapāramitāprāptaḥ sarvajñajñānasaṃdarśakaḥ sarvajñajñānāvatārakaḥ sarvajñajñānopanikṣepakaḥ kāśyapa tathāgato'rhan samyaksaṃbuddhaḥ ||",
  "S04n462:15": "tadyathāpi nāma kāśyapa asyāṃ trisāhasramahāsāhasrāyāṃ lokadhātau yāvantastṛṇagulmauṣadhivanaspatayo nānāvarṇā nānāprakārā oṣadhigrāmā nānānāmadheyāḥ pṛthivyāṃ jātāḥ parvatagirikandareṣu vā |",
  "S04n462:16": "meghaśca mahāvāriparipūrṇa unnamet,",
  "S04n462:17": "unnamitvā sarvāvatīṃ trisāhasramahāsāhasrāṃ lokadhātuṃ saṃchādayet |",
  "S04n462:18": "saṃchādya ca sarvatra samakālaṃ vāri pramuñcet |",
  "S04n462:19": "tatra kāśyapa ye tṛṇagulmauṣadhivanaspatayo'syāṃ trisāhasramahāsāhasralokadhātau,",
  "S04n462:20": "tatra ye taruṇāḥ komalanālaśākhāpatrapalāśāstṛṇagulmauṣadhivanaspatayo drumā mahādrumāḥ,",
  "S04n462:21": "sarve te tato mahāmeghapramuktādvāriṇo yathābalaṃ yathāviṣayamabdhātuṃ pratyāpibanti |",
  "S04n462:22": "te caikarasena vāriṇā prabhūtena meghapramuktena yathābījamanvayaṃ vivṛddhiṃ virūḍhiṃ vipulatāmāpadyante,",
  "S04n462:23": "tathā ca puṣpaphalāni prasavanti |",
  "S04n462:24": "te ca pṛthak pṛthagū nānānāmadheyāni pratilabhante |",
  "S04n462:25": "ekadharaṇīpratiṣṭhitāśca te sarve oṣadhigrāmā bījagrāmā ekarasatoyābhiṣyanditāḥ |",
  "S04n462:26": "evameva kāśyapa tathāgato'rhan samyaksaṃbuddho loka utpadyate |",
  "S04n462:27": "yathā mahāmeghaḥ unnamate,",
  "S04n462:28": "tathā tathāgato'pyutpadya sarvāvantaṃ sadevamānuṣāsuraṃ lokaṃ svareṇābhivijñāpayati |",
  "S04n462:29": "tadyathāpi nāma kāśyapa mahāmeghaḥ sarvāvatīṃ trisāhasramahāsāhasrāṃ lokadhātumavacchādayati,",
  "S04n462:30": "evameva kāśyapa tathāgato'rhan samyaksaṃbuddhaḥ sadevamānuṣāsurasya lokasya purata evaṃ śabdamudīrayati,",
  "S04n462:31": "ghoṣamanuśrāvayati-tathāgato'smi bhavanto devamanuṣyāḥ arhan samyaksaṃbuddhaḥ,",
  "S04n462:32": "tīrṇastārayāmi,",
  "S04n462:33": "mukto mocayāmi,",
  "S04n462:34": "āśvasta āśvāsayāmi,",
  "S04n462:35": "parinirvṛtaḥ parinirvāpayāmi |",
  "S04n462:36": "ahamimaṃ ca lokaṃ paraṃ ca lokaṃ samyak prajñayā yathābhūtaṃ prajānāmi sarvajñaḥ sarvadarśī |",
  "S04n462:37": "upasaṃkrāmantu māṃ bhavanto devamanuṣyā dharmaśravaṇāya |",
  "S04n462:38": "ahaṃ mārgasyākhyātā mārgadeśiko mārgavit mārgakovidaḥ |",
  "S04n462:39": "tatra kāśyapa bahūni prāṇikoṭīnayutaśatasahasrāṇi tathāgatasya dharmaśravaṇāyopasaṃkrāmanti |",
  "S04n462:40": "atha tathāgato'pi teṣāṃ sattvānāmindriyavīryaparāparavaimātratāṃ jñātvā tāṃstān dharmaparyāyānupasaṃharati,",
  "S04n462:41": "tāṃ tāṃ dharmakathāṃ kathayati bahvīṃ vicitrāṃ harṣaṇīyāṃ paritoṣaṇīyāṃ prāmodyakaraṇīyāṃ hitasukhasaṃvartanakaraṇīyām |",
  "S04n462:42": "yayā kathaya te sattvāḥ dṛṣṭa eva dharme sukhitā bhavanti,",
  "S04n462:43": "kālaṃ ca kṛtvā sugatīṣūpapadyante,",
  "S04n462:44": "yatra prabhūtāṃśca kāmān paribhuñjante,",
  "S04n462:45": "dharmaṃ ca śṛṇvanti |",
  "S04n462:46": "śrutvā ca taṃ dharmaṃ vigatanīvaraṇā bhavanti |",
  "S04n462:47": "anupūrveṇa ca sarvajñadharmeṣvabhiyujyante yathābalaṃ yathāviṣayaṃ yathāsthānam ||",
  "S04n462:48": "tadyathāpi nāma kāśyapa mahāmeghaḥ sarvāvatīṃ trisāhasramahāsāhasrāṃ lokadhātuṃ saṃchādya samaṃ vāri pramuñcati,",
  "S04n462:49": "sarvāṃśca tṛṇagulmauṣadhivanaspatīn vāriṇā saṃtarpayati |",
  "S04n462:50": "yathābalaṃ yathāviṣayaṃ yathāsthāmaṃ ca te tṛṇagulmauṣadhivanaspatayo vāryāpibanti,",
  "S04n462:51": "svakasvakāṃ ca jātipramāṇatāṃ gacchanti |",
  "S04n462:52": "evameva kāśyapa tathāgato'rhan samyaksaṃbuddho yaṃ dharmaṃ bhāṣate,",
  "S04n462:53": "sarvaḥ sa dharma ekaraso yaduta vimuktiraso virāgaraso nirodharasaḥ sarvajñajñānaparyavasānaḥ |",
  "S04n462:54": "tatra kāśyapa ye te sattvāstathāgatasya dharmaṃ bhāṣamāṇasya śṛṇvanti dhārayanti abhisaṃyujyante,",
  "S04n462:55": "na te ātmanātmānaṃ jānanti vā vedayanti vā budhyanti vā |",
  "S04n462:56": "tatkasya hetoḥ?",
  "S04n462:57": "tathāgata eva kāśyapa tān sattvāṃstathā jānāti,",
  "S04n462:58": "ye ca te,",
  "S04n462:59": "yathā ca te,",
  "S04n462:60": "yādṛśāśca te |",
  "S04n462:61": "yaṃ ca te cintayanti,",
  "S04n462:62": "yathā ca te cintayanti,",
  "S04n462:63": "yena ca te cintayanti |",
  "S04n462:64": "yaṃ ca te bhāvayanti,",
  "S04n462:65": "yathā ca te bhāvayanti,",
  "S04n462:66": "yena ca te bhāvayanti |",
  "S04n462:67": "yaṃ ca te prāpnuvanti,",
  "S04n462:68": "yathā ca te prāpnuvanti,",
  "S04n462:69": "yena ca te prāpnuvanti |",
  "S04n462:70": "tathāgata eva kāśyapa tatra pratyakṣaḥ pratyakṣadarśī yathā ca darśī teṣāṃ sattvānāṃ tāsu tāsu bhūmiṣu sthitānāṃ tṛṇagulmauṣadhivanaspatīnāṃ hīnotkṛṣṭamadhyamānām |",
  "S04n462:71": "so'haṃ kāśyapa ekarasadharma viditvā yaduta vimuktirasaṃ nirvṛtirasaṃ nirvāṇaparyavasānaṃ nityaparinirvṛtamekabhūmikamākāśagatikamadhimuktiṃ sattvānāmanurakṣamāṇo na sahasaiva sarvajñajñānaṃ saṃprakāśayāmi |",
  "S04n462:72": "āścaryaprāptā adbhutaprāptā yūyaṃ kāśyapa yadyūyaṃ saṃdhābhāṣitaṃ tathāgatasya na śaknutha avataritum |",
  "S04n462:73": "tatkasya hetoḥ?",
  "S04n462:74": "durvijñeyaṃ kāśyapa tathāgatānāmarhatāṃ samyaksaṃbuddhānāṃ saṃdhābhāṣitamiti ||",
  "S04n462:75": "atha khalu bhagavāṃstasyāṃ velāyāmimamevārthaṃ bhūyasyā mātrayā saṃdarśayamāna imā gāthā abhāṣata—",
  "S04n462:76": "dharmarājā ahaṃ loke utpanno bhavamardanaḥ |",
  "S04n462:77": "dharmaṃ bhāṣāmi sattvānāmadhimuktiṃ vijāniya ||1 ||",
  "S04n462:78": "dhīrabuddhī mahāvīrā ciraṃ rakṣanti bhāṣitam |",
  "S04n462:79": "rahasyaṃ cāpi dhārenti na ca bhāṣanti prāṇinām ||2 ||",
  "S04n462:80": "durbodhyaṃ cāpi tajjñānaṃ sahasā śrutva bāliśāḥ |",
  "S04n462:81": "kāṅkṣāṃ kuryuḥ sudurmedhāstato bhraṣṭā bhrameyu te ||3 ||",
  "S04n462:82": "yathāviṣayu bhāṣāmi yasya yādṛśakaṃ balam |",
  "S04n462:83": "anyamanyehi arthehi dṛṣṭiṃ kurvāmi ujjukām ||4 ||",
  "S04n462:84": "yathāpi kāśyapā megho lokadhātūya unnataḥ |",
  "S04n462:85": "sarvamonahatī cāpi chādayanto vasuṃdharām ||5 ||",
  "S04n462:86": "so ca vārisya saṃpūrṇo vidyunmālī mahāmbudaḥ |",
  "S04n462:87": "nirnādayanta śabdena harṣayet sarvadehinaḥ ||6 ||",
  "S04n462:88": "sūryaraśmī nivāritvā śītalaṃ kṛtva maṇḍalam |",
  "S04n462:89": "hastaprāpto'vatiṣṭhanto vāri muñcet samantataḥ ||7 ||",
  "S04n462:90": "sa caiva mama muñceta āpaskandhamanalpakam |",
  "S04n462:91": "prākharantaḥ samantena tarpayenmedinīmimām ||8 ||",
  "S04n462:92": "iha yā kāci medinyāṃ jātā oṣadhayo bhavet |",
  "S04n462:93": "tṛṇagulmavanaspatyo drumā vātha mahādrumāḥ ||9 ||",
  "S04n462:94": "sasyāni vividhānyeva yadvāpi haritaṃ bhavet |",
  "S04n462:95": "parvate kandare caiva nikuñjeṣu ca yadbhavet ||10 ||",
  "S04n462:96": "sarvān saṃtarpayenmeghastṛṇagulmavanaspatīn |",
  "S04n462:97": "tṛṣitāṃ dharaṇīṃ tarpet pariṣiñcati cauṣadhīḥ ||11 ||",
  "S04n462:98": "tacca ekarasaṃ vāri meghamuktamihasthitam |",
  "S04n462:99": "yathābalaṃ yathāviṣayaṃ tṛṇagulmā pibanti tat ||12 ||",
  "S04n462:100": "drumāśca ye keci mahādrumāśca",
  "S04n462:101": "khudrāka madhyāśca yathāvayāśca |",
  "S04n462:102": "yathābalaṃ sarve pibanti vāri",
  "S04n462:103": "pibanti vardhanti yathecchakāmāḥ ||13 ||",
  "S04n462:104": "kāṇḍena nālena tvacā yathaiva",
  "S04n462:105": "śākhāpraśākhāya tathaiva patraiḥ |",
  "S04n462:106": "vardhanti puṣpehi phalehi caiva",
  "S04n462:107": "meghābhivṛṣṭena mahauṣadhīyaḥ ||14 ||",
  "S04n462:108": "yathābalaṃ tā viṣayaśca yādṛśo",
  "S04n462:109": "yāsāṃ ca yad yādṛśakaṃ ca bījam |",
  "S04n462:110": "svakasvakaṃ tāḥ prasavaṃ dadanti",
  "S04n462:111": "vāriṃ ca taṃ ekarasaṃ pramuktam ||15 ||",
  "S04n462:112": "emeva buddho'pi ha loke kāśyapa",
  "S04n462:113": "utpadyate vāridharo va loke |",
  "S04n462:114": "utpadya ca bhāṣati lokanātho",
  "S04n462:115": "bhūtāṃ cariṃ darśayate ca prāṇinām ||16 ||",
  "S04n462:116": "evaṃ ca saṃśrāvayate maharṣiḥ",
  "S04n462:117": "puraskṛto loke sadevake'smin |",
  "S04n462:118": "tathāgato'haṃ dvipadottamo jino",
  "S04n462:119": "utpannu lokasmi yathaiva meghaḥ ||17 ||",
  "S04n462:120": "saṃtarpayiṣyāmyahu sarvasattvān",
  "S04n462:121": "saṃśuṣkagātrāṃstribhave vilagnān |",
  "S04n462:122": "duḥkhena śuṣyanta sukhe sthapeyaṃ",
  "S04n462:123": "kāmāṃśca dāsyāmyahu nirvṛtiṃ ca ||18 ||",
  "S04n462:124": "śṛṇotha me devamanuṣyasaṃghā",
  "S04n462:125": "upasaṃkramadhvaṃ mama darśanāya |",
  "S04n462:126": "tathāgato'haṃ bhagavānanābhibhūḥ",
  "S04n462:127": "saṃtāraṇārthaṃ iha loki jātaḥ ||19 ||",
  "S04n462:128": "bhāṣāmi ca prāṇisahasrakoṭināṃ",
  "S04n462:129": "dharmaṃ viśuddhaṃ abhidarśanīyam |",
  "S04n462:130": "ekā ca tasyo samatā tathatvaṃ",
  "S04n462:131": "yadidaṃ vimuktiścatha nirvṛtī ca ||20 ||",
  "S04n462:132": "svareṇa caikena vadāmi dharmaṃ",
  "S04n462:133": "bodhiṃ nidānaṃ kariyāna nityam |",
  "S04n462:134": "samaṃ hi etadviṣamatva nāsti",
  "S04n462:135": "na kaści vidveṣu na rāgu vidyate ||21 ||",
  "S04n462:136": "anunīyatā mahya na kācidasti",
  "S04n462:137": "premā ca doṣaśca na me kahiṃcit |",
  "S04n462:138": "samaṃ ca dharmaṃ pravadāmi dehināṃ",
  "S04n462:139": "yathaikasattvasya tathā parasya ||22 ||",
  "S04n462:140": "ananyakarmā pravadāmi dharmaṃ",
  "S04n462:141": "gacchantu tiṣṭhantu niṣīdamānaḥ |",
  "S04n462:142": "niṣaṇṇa śayyāsanamāruhitvā",
  "S04n462:143": "kilāsitā mahya na jātu vidyate ||23 ||",
  "S04n462:144": "saṃtarpayāmī imu sarvalokaṃ",
  "S04n462:145": "megho va vāriṃ sama muñcamānaḥ |",
  "S04n462:146": "āryeṣu nīceṣu ca tulyabuddhi-",
  "S04n462:147": "rduḥśīlabhūteṣvatha śīlavatsu ||24 ||",
  "S04n462:148": "vinaṣṭacāritra tathaiva ye narā-",
  "S04n462:149": "ścāritraācārasamanvitāśca |",
  "S04n462:150": "dṛṣṭisthitā ye ca vinaṣṭadṛṣṭī",
  "S04n462:151": "samyagdṛśo ye cāviśuddhadṛṣṭayaḥ ||25 ||",
  "S04n462:152": "hīneṣu cotkṛṣṭamatīṣu cāpi",
  "S04n462:153": "mṛdvindriyeṣu pravadāmi dharmam |",
  "S04n462:154": "kilāsitāṃ sarva vivarjayitvā",
  "S04n462:155": "samyak pramuñcāmyahu dharmavarṣam ||26 ||",
  "S04n462:156": "yathābalaṃ ca śruṇiyāna mahyaṃ",
  "S04n462:157": "vividhāsu bhūmīṣu pratiṣṭhihanti |",
  "S04n462:158": "deveṣu martyeṣu manorameṣu",
  "S04n462:159": "śakreṣu brahmeṣvatha cakravartiṣu ||27 ||",
  "S04n462:160": "kṣudrānukṣudrā ima oṣadhīyo",
  "S04n462:161": "kṣudrīka etā iha yāva loke |",
  "S04n462:162": "anyā ca madhyā mahatī ca oṣadhī",
  "S04n462:163": "śṛṇotha tāḥ sarva prakāśayiṣye ||28 ||",
  "S04n462:164": "anāsravaṃ dharma prajānamānā",
  "S04n462:165": "nirvāṇaprāptā viharanti ye narāḥ |",
  "S04n462:166": "ṣaḍabhijña traividya bhavanti ye ca",
  "S04n462:167": "sā kṣudrikā oṣadhi saṃpravuttā ||29 ||",
  "S04n462:168": "girikandeṣū viharanti ye ca",
  "S04n462:169": "pratyekabodhiṃ spṛhayanti ye narāḥ |",
  "S04n462:170": "ye īdṛśā madhyaviśuddhabuddhayaḥ",
  "S04n462:171": "sā madhyamā oṣadhi saṃpravuttā ||30 ||",
  "S04n462:172": "ye prārthayante puruṣarṣabhatvaṃ",
  "S04n462:173": "buddho bhaviṣye naradevanāthaḥ |",
  "S04n462:174": "vīryaṃ ca dhyānaṃ ca niṣevamāṇāḥ",
  "S04n462:175": "sā oṣadhī agra iyaṃ pravuccati ||31 ||",
  "S04n462:176": "ye cāpi yuktāḥ sugatasya putrā",
  "S04n462:177": "maitrīṃ niṣevantiha śāntacaryām |",
  "S04n462:178": "niṣkāṅkṣaprāptā puruṣarṣabhatve",
  "S04n462:179": "ayaṃ drumo vucyati evarūpaḥ ||32 ||",
  "S04n462:180": "avivarticakraṃ hi pravartayantā",
  "S04n462:181": "ṛddhībalasmin sthita ye ca dhīrāḥ |",
  "S04n462:182": "pramocayanto bahu prāṇikoṭī",
  "S04n462:183": "mahādrumo so ca pravuccate hi ||33 ||",
  "S04n462:184": "samaśca so dharma jinena bhāṣito",
  "S04n462:185": "meghena vā vāri samaṃ pramuktam |",
  "S04n462:186": "citrā abhijñā ima evarūpā",
  "S04n462:187": "yathauṣadhīyo dharaṇītalasthāḥ ||34 ||",
  "S04n462:188": "anena dṛṣṭāntanidarśanena",
  "S04n462:189": "upāyu jānāhi tathāgatasya |",
  "S04n462:190": "yathā ca so bhāṣati ekadharmaṃ",
  "S04n462:191": "nānāniruktī jalabindavo vā ||35 ||",
  "S04n462:192": "mamāpi co varṣatu dharmavarṣaṃ",
  "S04n462:193": "loko hyayaṃ tarpitu bhoti sarvaḥ |",
  "S04n462:194": "yathābalaṃ cānuvicintayanti",
  "S04n462:195": "subhāṣitaṃ ekarasaṃ pi dharmam ||36 ||",
  "S04n462:196": "tṛṇagulmakā vā yatha varṣamāṇe",
  "S04n462:197": "madhyā pi vā oṣadhiyo yathaiva |",
  "S04n462:198": "drumā pi vā te ca mahādrumā vā",
  "S04n462:199": "yatha śobhayante daśadikṣu sarve ||37 ||",
  "S04n462:200": "iyaṃ sadā lokahitāya dharmatā",
  "S04n462:201": "tarpeti dharmeṇimu sarvalokam |",
  "S04n462:202": "saṃtarpitaścāpyatha sarvalokaḥ",
  "S04n462:203": "pramuñcate oṣadhi puṣpakāṇi ||38 ||",
  "S04n462:204": "madhyāpi ca oṣadhiyo vivardhayī",
  "S04n462:205": "arhanta ye te sthita āsravakṣaye |",
  "S04n462:206": "pratyekabuddhā vanaṣaṇḍacāriṇo",
  "S04n462:207": "niṣpādayī dharmamimaṃ subhāṣitam ||39 ||",
  "S04n462:208": "bahubodhisattvāḥ smṛtimanta dhīrāḥ",
  "S04n462:209": "sarvatra traidhātuki ye gatiṃgatāḥ |",
  "S04n462:210": "paryeṣamāṇā imamagrabodhiṃ",
  "S04n462:211": "drumā va vardhanti ti nityakālam ||40 ||",
  "S04n462:212": "ye ṛddhimantaścatudhyānadhyāyino",
  "S04n462:213": "ye śūnyatāṃ śrutva janenti prītim |",
  "S04n462:214": "raśmīsahasrāṇi pramuñcamānā-",
  "S04n462:215": "ste caiva vuccanti mahādrumā iha ||41 ||",
  "S04n462:216": "etādṛśī kāśyapa dharmadeśanā",
  "S04n462:217": "meghena vā vāri samaṃ pramuktam |",
  "S04n462:218": "bahvī vivardhanti mahauṣadhīyo",
  "S04n462:219": "manuṣyapuṣpāṇi anantakāni ||42 ||",
  "S04n462:220": "svapratyayaṃ dharma prakāśayāmi",
  "S04n462:221": "kālena darśemi ca buddhabodhim |",
  "S04n462:222": "upāyakauśalyu mamaitadagraṃ",
  "S04n462:223": "sarveṣa co lokavināyakānām ||43 ||",
  "S04n462:224": "paramārtha evaṃ mayaṃ bhūtabhāṣito",
  "S04n462:225": "te śrāvakāḥ sarvi na enti nirvṛtim |",
  "S04n462:226": "caranti ete vara bodhicārikāṃ",
  "S04n462:227": "buddhā bhaviṣyantimi sarvaśrāvakāḥ ||44 ||",
  "S04n462:228": "punaraparaṃ kāśyapa tathāgataḥ sattvavinaye samo na cāsamaḥ |",
  "S04n462:229": "tadyathā kāśyapa candrasuryaprabhā sarvalokamavabhāsayati kuśalakāriṇamakuśalakāriṇaṃ cordhvāvasthitamadharāvasthitaṃ ca sugandhi durgandhi,",
  "S04n462:230": "sā sarvatra samaṃ prabhā nipatati na viṣamam,",
  "S04n462:231": "evameva kāśyapa tathāgatānāmarhatāṃ samyaksaṃbuddhānāṃ sarvajñajñānacittaprabhā sarveṣu pañcagatyupapanneṣu sattveṣu yathādhimuktiṃ mahāyānikapratyekabuddhayānikaśrāvakayānikeṣu saddharmadeśanā samaṃ pravartate |",
  "S04n462:232": "na ca tathāgatasya jñānaprabhāyā ūnatā vā atiriktatā vā yathāpuṇyajñānasamudāgamāya saṃbhavati |",
  "S04n462:233": "na santi kāśyapa trīṇi yānāni |",
  "S04n462:234": "kevalamanyonyacaritāḥ sattvāḥ,",
  "S04n462:235": "tena trīṇi yānāni prajñapyante ||",
  "S04n462:236": "evamukte āyuṣmān mahākāśyapo bhagavantametadavocat-yadi bhagavan na santi trīṇi yānāni,",
  "S04n462:237": "kiṃ kāraṇaṃ pratyutpanne'dhvani śrāvakapratyekabuddhabodhisattvānāṃ prajñaptiḥ prajñapyate?",
  "S04n462:238": "evamukte bhagavānāyuṣmantaṃ mahākāśyapametadavocat-tadyathā kāśyapa kumbhakāraḥ samāsu mṛttikāsu bhājanāni karoti |",
  "S04n462:239": "tatra kānicid guḍabhājanāni bhavanti,",
  "S04n462:240": "kānicid ghṛtabhājanāni,",
  "S04n462:241": "kānicid dadhikṣīrabhājanāni,",
  "S04n462:242": "kānicid hīnānyaśucibhājanāni bhavanti,",
  "S04n462:243": "na ca mṛttikāyā nānātvam,",
  "S04n462:244": "atha ca dravyaprakṣepamātreṇa bhājanānāṃ nānātvaṃ prajñāyate |",
  "S04n462:245": "evameva kāśyapa ekamevedaṃ yānaṃ yaduta buddhayānam |",
  "S04n462:246": "na dvitīyaṃ na tṛtīyaṃ vā yānaṃ saṃvidyate ||",
  "S04n462:247": "evamukte āyuṣmān mahākāśyapo bhagavantametadavocat-yadyapi bhagavan sattvā nānādhimuktayo ye traidhātukānniḥsṛtāḥ,",
  "S04n462:248": "kiṃ teṣāmekaṃ nirvāṇamuta dve trīṇi vā?",
  "S04n462:249": "bhagavānāha-sarvadharmasamatāvabodhāddhi kāśyapa nirvāṇam |",
  "S04n462:250": "taccaikam, na dve na trīṇi |",
  "S04n462:251": "tena hi kāśyapa upamāṃ te kariṣyāmi |",
  "S04n462:252": "upamayā ihaikatyā vijñapuruṣā bhāṣitasyārthamājānanti |",
  "S04n462:253": "tadyathā kāśyapa jātyandhaḥ puruṣaḥ |",
  "S04n462:254": "sa evaṃ brūyānna santi suvarṇadurvaṇāni rūpāṇi,",
  "S04n462:255": "na santi suvarṇadurvarṇānāṃ rūpāṇāṃ draṣṭāraḥ,",
  "S04n462:256": "na staḥ sūryācandramasau,",
  "S04n462:257": "na santi nakṣatrāṇi,",
  "S04n462:258": "na santi grahāḥ,",
  "S04n462:259": "na santi grahāṇāṃ draṣṭāraḥ |",
  "S04n462:260": "athānye puruṣāstasya jātyandhasya puruṣasya purata evaṃ vadeyuḥ-santi suvarṇadurvarṇāni rūpāṇi,",
  "S04n462:261": "santi suvarṇadurvarṇānāṃ rūpāṇāṃ draṣṭāraḥ,",
  "S04n462:262": "staḥ sūryācandramasau,",
  "S04n462:263": "santi nakṣatrāṇi,",
  "S04n462:264": "santi grahāḥ,",
  "S04n462:265": "santi grahāṇāṃ draṣṭāraḥ |",
  "S04n462:266": "sa ca jātyandhaḥ puruṣasteṣāṃ puruṣāṇāṃ na śraddadhyāt,",
  "S04n462:267": "noktaṃ gṛhṇīyāt |",
  "S04n462:268": "atha kaścid vaidyaḥ sarvavyādhijñaḥ syāt |",
  "S04n462:269": "sa taṃ jātyandhaṃ puruṣaṃ paśyet |",
  "S04n462:270": "tasyaivaṃ syāt-tasya puruṣasya pūrvapāpena karmaṇā vyādhirutpannaḥ |",
  "S04n462:271": "ye ca kecana vyādhaya utpadyante,",
  "S04n462:272": "te sarve caturvidhāḥ-vātikāḥ paittikāḥ ślaiṣmikāḥ sāṃnipātikāśca |",
  "S04n462:273": "atha sa vaidyastasya vyādhervyupaśamanārthaṃ punaḥ punarupāyaṃ cintayet |",
  "S04n462:274": "tasyaivaṃ syāt-yāni khalvimāni dravyāṇi pracaranti,",
  "S04n462:275": "na taiḥ śakyo'yaṃ vyādhiścikitsitum |",
  "S04n462:276": "santi tu himavati parvatarāje catasra oṣadhayaḥ |",
  "S04n462:277": "katamāścatasraḥ?",
  "S04n462:278": "tadyathā-prathamā sarvavarṇarasasthānānugatā nāma,",
  "S04n462:279": "dvitīyā sarvavyādhipramocanī nāma,",
  "S04n462:280": "tṛtīyā sarvaviṣavināśanī nāma,",
  "S04n462:281": "caturthī yathāsthānasthitasukhapradā nāma |",
  "S04n462:282": "imāścatasraḥ oṣadhayaḥ |",
  "S04n462:283": "atha sa vaidyastasmin jātyandhe kāruṇyamutpādya tādṛśamupāyaṃ cintayet,",
  "S04n462:284": "yenopāyena himavantaṃ parvatarājaṃ śaknuyādgantam |",
  "S04n462:285": "gatvā cordhvamapyārohet,",
  "S04n462:286": "adho'pyavataret,",
  "S04n462:287": "tiryagapipravicinuyāt |",
  "S04n462:288": "sa evaṃ pravicinvaṃstāścatasra oṣadhīrārāgayet |",
  "S04n462:289": "ārāgya ca kāṃciddantaiḥ kṣoditāṃ kṛtvā dadyāt,",
  "S04n462:290": "kāṃcit peṣayitvā dadyāt,",
  "S04n462:291": "kāṃcidanyadravyasaṃyojitāṃ pācayitvā dadyāt,",
  "S04n462:292": "kāṃcidāmadravyasaṃyojitāṃ kṛtvā dadyāt,",
  "S04n462:293": "kāṃcicchalākayā śarīrasthānaṃ viddhvā dadyāt,",
  "S04n462:294": "kāṃcidagninā paridāhya dadyāt,",
  "S04n462:295": "kāṃcidanyonyadravyasaṃyuktāṃ yāvat pānabhojanādiṣvapi yojayitvā dadyāt |",
  "S04n462:296": "atha sa jātyandhapuruṣastenopāyayogena cakṣuḥ pratilabheta |",
  "S04n462:297": "sa pratilabdhacakṣurbahiradhyātmaṃ dūre āsanne ca candrasūryaprabhāṃ nakṣatrāṇi grahān sarvarūpāṇi ca paśyet |",
  "S04n462:298": "evaṃ ca vadet-aho batāhaṃ mūḍhaḥ,",
  "S04n462:299": "yo'haṃ pūrvamācakṣamāṇānāṃ na śraddadhāmi,",
  "S04n462:300": "noktaṃ gṛhṇāmi |",
  "S04n462:301": "so'hamidānīṃ sarvaṃ paśyāmi |",
  "S04n462:302": "mukto'smi andhabhāvāt |",
  "S04n462:303": "pratilabdhacakṣuścāsmi |",
  "S04n462:304": "na ca me kaścid viśiṣṭataro'stīti |",
  "S04n462:305": "tena ca samayena pañcābhijñā ṛṣayo bhaveyurdivyacakṣurdivyaśrotraparacittajñānapūrvanivāsānusmṛtijñānarddhivimokṣakriyākuśalāḥ,",
  "S04n462:306": "te taṃ puruṣamevaṃ vadeyuḥ-kevalaṃ bhoḥ puruṣa tvayā cakṣuḥ pratilabdham |",
  "S04n462:307": "na tu bhavān kiṃcijjānāti |",
  "S04n462:308": "kuto'bhimānaste samutpannaḥ?",
  "S04n462:309": "na ca te'sti prajñā |",
  "S04n462:310": "na cāsi paṇḍitaḥ |",
  "S04n462:311": "tamenamevaṃ vadeyuḥ-yadā tvaṃ bhoḥ puruṣa antargṛhaṃ niṣaṇṇo bahiranyāni rūpāṇi na paśyasi,",
  "S04n462:312": "na ca jānāsi,",
  "S04n462:313": "nāpi te ye sattvāḥ snigdhacittā vā drugdhacittā vā |",
  "S04n462:314": "na vijānīṣe pañcayojanāntarasthitasya janasya bhāṣamāṇasya |",
  "S04n462:315": "bherīśaṅkhādīnāṃ śabdaṃ na prajānāsi, na śṛṇoṣi |",
  "S04n462:316": "krośāntaramapyanutkṣipya pādau na śaknoṣi gantum |",
  "S04n462:317": "jātasaṃvṛddhaścāsi mātuḥ kukṣau |",
  "S04n462:318": "tāṃ ca kriyāṃ na smarasi |",
  "S04n462:319": "tatkathamasi paṇḍitaḥ?",
  "S04n462:320": "kathaṃ ca sarvaṃ paśyāmīti vadasi?",
  "S04n462:321": "tatsādhu bhoḥ puruṣa yadandhakāraṃ tatprakāśamiti saṃjānīṣe,",
  "S04n462:322": "yacca prakāśaṃ tadandhakāramiti saṃjānīṣe ||",
  "S04n462:323": "atha sa puruṣastān ṛṣīnevaṃ vadet-ka upāyaḥ,",
  "S04n462:324": "kiṃ vā śubhaṃ karma kṛtvedṛśīṃ prajñāṃ pratilabheya,",
  "S04n462:325": "yuṣmākaṃ prasādāccaitān guṇān pratilabheya?",
  "S04n462:326": "atha khalu te ṛṣayastasya puruṣasyaivaṃ kathayeyuḥ-yadīcchasi,",
  "S04n462:327": "araṇye vasa |",
  "S04n462:328": "parvataguhāsu vā niṣaṇṇo dharmaṃ cintaya |",
  "S04n462:329": "kleśāśca te prahātavyāḥ |",
  "S04n462:330": "tathā dhūtaguṇasamanvāgato'bhijñāḥ pratilapsyase |",
  "S04n462:331": "atha sa puruṣastamarthaṃ gṛhītvā pravrajitaḥ |",
  "S04n462:332": "araṇye vasan ekāgracitto lokatṛṣṇāṃ prahāya pañcābhijñāḥ prāpnuyāt |",
  "S04n462:333": "pratilabdhābhijñaśca cintayet-yadahaṃ pūrvamanyatkarma kṛtavān,",
  "S04n462:334": "tena me na kaścid guṇo'dhigataḥ |",
  "S04n462:335": "idānīṃ yathācintitaṃ gacchāmi |",
  "S04n462:336": "pūrvaṃ cāhamalpaprajño'lpapratisaṃvedī andhabhūto'smyāsīt ||",
  "S04n462:337": "iti hi kāśyapa upamaiṣā kṛtā asyārthasya vijñaptaye |",
  "S04n462:338": "ayaṃ ca punaratrārtho draṣṭavyaḥ |",
  "S04n462:339": "jātyandha iti kāśyapa ṣaḍgatisaṃsārasthitānāṃ sattvānāmetadadhivacanam,",
  "S04n462:340": "ye saddharmaṃ na jānanti,",
  "S04n462:341": "kleśatamondhakāraṃ ca saṃvardhayanti |",
  "S04n462:342": "te cāvidyāndhāḥ |",
  "S04n462:343": "avidyāndhāśca saṃskārānupavicinvati,",
  "S04n462:344": "saṃskārapratyayaṃ ca nāmarūpam,",
  "S04n462:345": "yāvadevamasya kevalasya mahato duḥkhaskandhasya samudayo bhavati |",
  "S04n462:346": "evamavidyāndhāstiṣṭhanti sattvāḥ saṃsāre |",
  "S04n462:347": "tathāgatastu karuṇāṃ janayitvā traidhātukānniḥsṛtaḥ piteva priye ekaputrake karuṇāṃ janayitvā traidhātuke'vatīrya sattvān saṃsāracakre paribhramataḥ saṃpaśyati |",
  "S04n462:348": "na ca te saṃsārānniḥsaraṇaṃ prajānanti |",
  "S04n462:349": "atha bhagavāṃstān prajñācakṣuṣā paśyati |",
  "S04n462:350": "dṛṣṭvā ca jānāti-amī sattvāḥ pūrvaṃ kuśalaṃ kṛtvā mandadveṣāstīvrarāgāḥ,",
  "S04n462:351": "mandarāgāstīvradveṣāḥ,",
  "S04n462:352": "kecidalpaprajñāḥ,",
  "S04n462:353": "kecit paṇḍitāḥ,",
  "S04n462:354": "kecitparipākaśuddhāḥ,",
  "S04n462:355": "kecinmithyādṛṣṭayaḥ |",
  "S04n462:356": "teṣāṃ sattvānāṃ tathāgata upāyakauśalyena trīṇi yānāni deśayati |",
  "S04n462:357": "tatra yathā te ṛṣayaḥ pañcābhijñā viśuddhacakṣuṣaḥ,",
  "S04n462:358": "evaṃ bodhisattvā bodhicittānyutpādya anutpattikīṃ dharmakṣāntiṃ pratilabhya anuttarāṃ samyaksaṃbodhimabhisaṃbudhyante ||",
  "S04n462:359": "tatra yathāsau mahāvaidyaḥ,",
  "S04n462:360": "evaṃ tathāgato draṣṭavyaḥ |",
  "S04n462:361": "yathāsau jātyandhastathā mohāndhāḥ sattvā draṣṭavyāḥ |",
  "S04n462:362": "yathā vātapittaśleṣmāṇaḥ,",
  "S04n462:363": "evaṃ rāgadveṣamohāḥ,",
  "S04n462:364": "dvāṣaṣṭi ca dṛṣṭikṛtāni draṣṭavyāni |",
  "S04n462:365": "yathā catasra oṣadhayastathā śūnyatānimittāpraṇihitanirvāṇadvāraṃ ca draṣṭavyam |",
  "S04n462:366": "yathā yathā dravyāṇyupayujyante,",
  "S04n462:367": "tathā tathā vyādhayaḥ praśāmyantīti |",
  "S04n462:368": "evaṃ śūnyatānimittāpraṇihitāni vimokṣamukhāni bhāvayitvā sattvā avidyāṃ nirodhayanti |",
  "S04n462:369": "avidyānirodhāt saṃskāranirodhaḥ,",
  "S04n462:370": "yāvadevamasya kevalasya mahato duḥkhaskandhasya nirodho bhavati |",
  "S04n462:371": "evaṃ cāsya cittaṃ na kuśale tiṣṭhati na pāpe ||",
  "S04n462:372": "yathā andhaścakṣuḥ pratilabhate,",
  "S04n462:373": "tathā śrāvakapratyekabuddhayānīyo draṣṭavyaḥ |",
  "S04n462:374": "saṃsārakleśabandhanāni cchinatti |",
  "S04n462:375": "kleśabandhanānnirmuktaḥ pramucyate ṣaṅgatikāt traidhātukāt |",
  "S04n462:376": "tena śrāvakayānīyaḥ evaṃ jānāti,",
  "S04n462:377": "evaṃ ca vācaṃ bhāṣate-na santyapare dharmā abhisaṃboddhavyāḥ |",
  "S04n462:378": "nirvāṇaprāpto'smīti |",
  "S04n462:379": "atha khalu tathāgatastasmai dharmaṃ deśayati |",
  "S04n462:380": "yena sarvadharmā na prāptāḥ,",
  "S04n462:381": "kutastasya nirvāṇamiti?",
  "S04n462:382": "taṃ bhagavān bodhau samādāpayati |",
  "S04n462:383": "sa utpannabodhicitto na saṃsārasthito na nirvāṇaprāpto bhavati |",
  "S04n462:384": "so'vabudhya traidhātukaṃ daśasu dikṣu śūnyaṃ nirmitopamaṃ māyopamaṃ svapnamarīcipratiśrutkopamaṃ lokaṃ paśyati |",
  "S04n462:385": "sa sarvadharmānanutpannānaniruddhān abaddhānamuktān atamondhakārān naprakāśān paśyati |",
  "S04n462:386": "ya evaṃ gambhīrān dharmān paśyati,",
  "S04n462:387": "sa paśyati apaśyanayā sarvatraidhātukaṃ paripūrṇamanyonyasattvāśayādhimuktam ||",
  "S04n462:388": "atha khalu bhagavānimamevārthaṃ bhūyasyā mātrayā saṃdarśayamānaḥ tasyāṃ velāyāmimā gāthā abhāṣata—",
  "S04n462:389": "candrasūryaprabhā yadvannipatanti samaṃ nṛṣu |",
  "S04n462:390": "guṇavatsvatha pāpeṣu prabhāyā nonapūrṇatā ||45 ||",
  "S04n462:391": "tathāgatasya prajñābhā samā hyādityacandravat |",
  "S04n462:392": "sarvasattvān vinayate na conā naiva cādhikā ||46 ||",
  "S04n462:393": "yathā kulālo mṛdbhāṇḍaṃ kurvan mṛtsu samāsvapi |",
  "S04n462:394": "bhavanti bhājanā tasya guḍakṣīradhṛtāmbhasām ||47 ||",
  "S04n462:395": "aśuceḥ kānicittatra dadhno'nyāni bhavanti tu |",
  "S04n462:396": "mṛdamekāṃ sa gṛhṇāti kurvan bhāṇḍāni bhārgavaḥ ||48 ||",
  "S04n462:397": "yādṛk prakṣipyate dravyaṃ bhājanaṃ tena lakṣyate |",
  "S04n462:398": "sattvāviśeṣe'pi tathā rucibhedāttathāgatāḥ ||49 ||",
  "S04n462:399": "yānabhedaṃ varṇayanti buddhayānaṃ tu niṃścitam |",
  "S04n462:400": "saṃsāracakrasyājñānānnirvṛtiṃ na vijānate ||50 ||",
  "S04n462:401": "yastu śūnyān vijānāti dharmānātmavivarjitān |",
  "S04n462:402": "saṃbuddhānāṃ bhagavatāṃ bodhiṃ jānāti tattvataḥ ||51 ||",
  "S04n462:403": "prajñāmadhyavyavasthānāt pratyekajina ucyate |",
  "S04n462:404": "śūnyajñānavihīnatvācchrāvakaḥ saṃprabhāṣyate ||52 ||",
  "S04n462:405": "sarvadharmāvabodhāttu samyaksaṃbuddha ucyate |",
  "S04n462:406": "tenopāyaśatairnityaṃ dharmaṃ deśeti prāṇinām ||53 ||",
  "S04n462:407": "yathā hi kaścijjātyandhaḥ sūryendugrahatārakāḥ |",
  "S04n462:408": "apaśyannevamāhāsau nāsti rūpāṇi sarvaśaḥ ||54 ||",
  "S04n462:409": "jātyandhe tu mahāvaidyaḥ kāruṇyaṃ saṃniveśya ha |",
  "S04n462:410": "himavantaṃ sa gatvāna tiryagūrdhvamadhastathā ||55 ||",
  "S04n462:411": "sarvavarṇarasthānā nagāllabhata oṣadhīḥ |",
  "S04n462:412": "evamādīścatasro'tha prayogamakarottataḥ ||56 ||",
  "S04n462:413": "dantaiḥ saṃcūrṇya kāṃcittu piṣṭvā cānyāṃ tathāparām |",
  "S04n462:414": "sūcyagreṇa praveśyāṅge jātyandhāya prayojayet ||57 ||",
  "S04n462:415": "sa labdhacakṣuḥ saṃpaśyet sūryendugrahatārakāḥ |",
  "S04n462:416": "evaṃ cāsya bhavetpūrvajñānāttadudāhṛtam ||58 ||",
  "S04n462:417": "evaṃ sattvā mahājñānā jātyandhāḥ saṃsaranti hi |",
  "S04n462:418": "pratītyotpādacakrasya ajñānādduḥkhavartmanaḥ ||59 ||",
  "S04n462:419": "evamajñānasaṃmūḍhe loke sarvaviduttamaḥ |",
  "S04n462:420": "tathāgato mahāvaidya utpannaḥ karuṇātmakaḥ ||60 ||",
  "S04n462:421": "upāyakuśalaḥ śāstā saddharmaṃ deśayatyasau |",
  "S04n462:422": "anuttarāṃ buddhabodhiṃ deśayatyagrayānike ||61 ||",
  "S04n462:423": "prakāśayati madhyāṃ tu madhyaprajñāya nāyakaḥ |",
  "S04n462:424": "saṃsārabhīrave bodhimanyāṃ saṃvarṇayatyapi ||62 ||",
  "S04n462:425": "traidhātukānniḥsṛtasya śrāvakasya vijānataḥ |",
  "S04n462:426": "bhavatyevaṃ mayā prāptaṃ nirvāṇamamalaṃ śivam ||63 ||",
  "S04n462:427": "tāmeva tatra prakāśemi naitannirvāṇamucyate |",
  "S04n462:428": "sarvadharmāvabodhāttu nirvāṇaṃ prāpyate'mṛtam ||64 ||",
  "S04n462:429": "maharṣayo yathā tasmai karuṇāṃ saṃniveśya vai |",
  "S04n462:430": "kathayanti ca mūḍho'si mā te'bhūjjñānavānaham ||65 ||",
  "S04n462:431": "abhyantarāvasthitastvaṃ yadā bhavasi koṣṭhake |",
  "S04n462:432": "bahiryadvartate tadvai na jānīṣe tvamalpadhīḥ ||66 ||",
  "S04n462:433": "yo'bhyantare'vasthitastu bahirjñātaṃ kṛtākṛtam |",
  "S04n462:434": "so adyāpi na jānāti kutastvaṃ vetsyase'lpadhīḥ ||67 ||",
  "S04n462:435": "pañcayojanamātraṃ tu yaḥ śabdo niścarediha |",
  "S04n462:436": "taṃ śrotuṃ na samartho'si prāgevānyaṃ vidūrataḥ ||68 ||",
  "S04n462:437": "tvayi ye pāpacitta vā anunītāstathāpare |",
  "S04n462:438": "te na śakyaṃ tvayā jñātumabhimānaḥ kuto'sti te ||69 ||",
  "S04n462:439": "krośamātre'pi gantavye padavīṃ na vinā gatiḥ |",
  "S04n462:440": "mātuḥ kukṣau ca yadvṛttaṃ vismṛtaṃ tattadeva te ||70 ||",
  "S04n462:441": "abhijñā yasya pañcaitāḥ sa sarvajña ihocyate |",
  "S04n462:442": "tvaṃ mohādapyakiṃcijjñaḥ sarvajño'smīti bhāṣase ||71 ||",
  "S04n462:443": "sarvajñatvaṃ prārthayase yadyabhijñābhinirhareḥ |",
  "S04n462:444": "taṃ cābhijñābhinirhāramaraṇyastho vicintaya |",
  "S04n462:445": "dharmaṃ viśuddhaṃ tena tvamabhijñāḥ pratilapsyase ||72 ||",
  "S04n462:446": "so'rthaṃ gṛhya gato'raṇyaṃ cintayet susamāhitaḥ |",
  "S04n462:447": "abhijñāḥ prāptavān pañca nacireṇa guṇānvitaḥ ||73 ||",
  "S04n462:448": "tathaiva śrāvakāḥ sarve prāptanirvāṇasaṃjñinaḥ |",
  "S04n462:449": "jino'tha deśayettasmai viśrāmo'yaṃ na nirvṛtiḥ ||74 ||",
  "S04n462:450": "upāya eṣa buddhānāṃ vadanti yadimaṃ nayam |",
  "S04n462:451": "sarvajñatvamṛte nāsti nirvāṇaṃ tatsamārabha ||75 ||",
  "S04n462:452": "tryadhvajñānamanantaṃ ca ṣaṭ ca pāramitāḥ śubhāḥ |",
  "S04n462:453": "śūnyatāmanimittaṃ ca praṇidhānavivarjitam ||76 ||",
  "S04n462:454": "bodhicittaṃ ca ye cānye dharmā nirvāṇagāminaḥ |",
  "S04n462:455": "sāsravānāsravāḥ śāntāḥ sarve gaganasaṃnibhāḥ ||77 ||",
  "S04n462:456": "brahmavihārāścatvāraḥ saṃgrahā ye ca kīrtitāḥ |",
  "S04n462:457": "sattvānāṃ vinayārthāya kīrtitāḥ paramarṣibhiḥ ||78 ||",
  "S04n462:458": "yaśca dharmān vijānāti māyāsvapnasvabhāvakān |",
  "S04n462:459": "kadalīskandhaniḥsārān pratiśrutkāsamānakān ||79 ||",
  "S04n462:460": "tatsvabhāvaṃ ca jānāti traidhātukamaśeṣataḥ |",
  "S04n462:461": "abaddhamavimuktaṃ ca na vijānāti nirvṛtim ||80 ||",
  "S04n462:462": "sarvadharmān samān śūnyānnirnānākaraṇātmakān |",
  "S04n462:463": "na caitān prekṣate nāpi kiṃciddharmaṃ vipaśyati ||81 ||",
  "S04n462:464": "sa paśyati mahāprajño dharmakāyamaśeṣataḥ |",
  "S04n462:465": "nāsti yānatrayaṃ kiṃcidekayānamihāsti tu ||82 ||",
  "S04n462:466": "sarvadharmāḥ samāḥ sarve samāḥ samasamāḥ sadā |",
  "S04n462:467": "evaṃ jñātvā vijānāti nirvāṇamamṛtaṃ śivam ||83 ||",
  "S04n462:468": "ityāryasaddharmapuṇḍarīke dharmaparyāye oṣadhīparivarto nāma pañcamaḥ ||"
}