{
  "SA05n817:0": "avalokiteśvarastotram",
  "SA05n817:1": "carapatipādaviracitam",
  "SA05n817:2": "om namo'valokiteśvarāya",
  "SA05n817:3": "devamanuṣyāsuranutacaraṇaḥ pratihatajanmajarārujamaraṇaḥ |",
  "SA05n817:4": "lokeśa tvaṃ māmaśaraṇyaṃ rakṣa kṛpālo kuru kāruṇyam || 1 ||",
  "SA05n817:5": "saṃsārodadhimadhyanimagnaṃ kleśamahormisamāhitabhagnam |",
  "SA05n817:6": "māmavadhāraya mā viruvantaṃ trāhi mahākṛpa naumi bhavantam || 2 ||",
  "SA05n817:7": "tṛṣṇātimiropadrutanetraṃ maraṇamahābhayavihvalagātram |",
  "SA05n817:8": "pālaya bhagavannavalokaya māṃ yāvadavīciṃ yāmi na viṣamām || 3 ||",
  "SA05n817:9": "kṛtamanyastrīgrahaṇamajasraṃ hatamajñeyaṃ prāṇisahasram |",
  "SA05n817:10": "nātha mayā kṛtapāpamaśeṣaṃ nāśaya saṃprati kāyikadoṣam || 4 ||",
  "SA05n817:11": "yajjovitasatkāranimittaṃ lokān nityaṃ bhaṇitamasatyam |",
  "SA05n817:12": "tallokeśvara śamaya samastaṃ vācikanarakaṃ ciramabhyastam || 5 ||",
  "SA05n817:13": "sattvānāmiha cintitamahitaṃ svayamanumoditamapi naravihitam |",
  "SA05n817:14": "adhunā tanmama mānasapāpaṃ sphoṭaya nātha karomi vilāpam || 6 ||",
  "SA05n817:15": "devamanuṣyāsurajātīnāṃ tiryaṅnārakapretagatīnām |",
  "SA05n817:16": "sattvā ye nivasanti sadā''rtā rakṣasi tāniti tava mayi vārtā || 7 ||",
  "SA05n817:17": "tena mamopari sṛja kāruṇyaṃ vīkṣya śarīragataṃ tāruṇyam |",
  "SA05n817:18": "iti śṛṇu bhagavan bhavati bhaṇāmi yāvannarakaṃ naiva viśāmi || 8 ||",
  "SA05n817:19": "kiṃ copetya karoṣi parārthaṃ muñcasi bhagavan māmakṛtārtham |",
  "SA05n817:20": "athavā prekṣya kṛpā tava puṇyaṃ janayasi dṛṣṭaṃ kathamavipannam || 9 ||",
  "SA05n817:21": "smaraṇenāpi bhavasi parituṣṭaḥ kṣipasi ca kaluṣaṃ kimiti na dṛṣṭaḥ |",
  "SA05n817:22": "yasmād bhagavan parahitadakṣa kṣepaṃ mā kuru māmiha rakṣa || 10 ||",
  "SA05n817:23": "dantituraṅgamaputrakalatraṃ rājyamakaṇṭakaveśmavicitram |",
  "SA05n817:24": "asthiśiro'sṛṅmāṃsaparyantaṃ bhavatārthibhyo dattamanantam || 11 ||",
  "SA05n817:25": "añjanaguṭikāpādukasiddhiḥ siddhauṣadhimaṇimantraviśuddhiḥ |",
  "SA05n817:26": "siddhayati yakṣastrīpuraveśaḥ tuṣyasi yasya tvaṃ lokeśa || 12 ||",
  "SA05n817:27": "ye karacaraṇavilocanahīnā vividhavyādhimahābhayadīnāḥ |",
  "SA05n817:28": "te tvayi tuṣṭe puṣṭaśarīrā vilasantyarujo guṇagambhīrāḥ || 13 ||",
  "SA05n817:29": "garalaṃ vyādhirgrahaḍākinyaḥ śāntiṃ yānti sadā yoginyaḥ |",
  "SA05n817:30": "sarati na tasya puro yamadūtaḥ proto yasya ca tvaṃ jinabhūtaḥ || 14 ||",
  "SA05n817:31": "iti lokeśvara kiṃ kriyamāṇaṃ muñcasi bhagavan māmatrāṇam |",
  "SA05n817:32": "raumyahamanudinamudyatapāṇirnāśaya trāsasamākulavāṇiḥ || 15 ||",
  "SA05n817:33": "yadviṣayendriyacañcalamanasā kṛtabahupāpaṃ vyākulamanasā |",
  "SA05n817:34": "nītaṃ janma mayā'smin sakalaṃ jaṭharanimittaṃ bhramatā vikalam || 16 ||",
  "SA05n817:35": "tatkuru saṃprati mama lokeśa praṇato vividhāñjalirahameṣaḥ |",
  "SA05n817:36": "yenābhuktvāpāyikadoṣaṃ sugatiṃ bhavato yāmi na mokṣam || 17 ||",
  "SA05n817:37": "mohadveṣavināśanahetustvaṃ saṃsāramahodadhisetuḥ |",
  "SA05n817:38": "patitastrastotthāpitabāhustvaṃ guruduritaniśākararāhu ḥ || 18 ||",
  "SA05n817:39": "deśitasugatānuttaratattvastvaṃ pālitabahuduḥkhitasattvaḥ |",
  "SA05n817:40": "nirjitadurjayamanmathamārastvaṃ saṃtīrṇabhavārṇavapāraḥ || 19 ||",
  "SA05n817:41": "sakalālānanikṛntanadehastvaṃ paribhāvitajagatasudehaḥ |",
  "SA05n817:42": "bhagavannanupamakaruṇāsindhustvaṃ janavidito'kāraṇabandhuḥ || 20 ||",
  "SA05n817:43": "līlāvidalitakarmavibhaṅgastvaṃ parahitaviṣayavyāsaṅgaḥ |",
  "SA05n817:44": "divyadhyānasamāhitacittastvaṃ yācakasādhāraṇacittaḥ || 21 ||",
  "SA05n817:45": "paramapakurvaṃnnapi karuṇāvān mayi paritoṣaṃ na karoṣi bhavān |",
  "SA05n817:46": "kathamiha mohamahoragadaṣṭaṃ viṣayaśarīramakuśalaṃ bhraṣṭam || 22 ||",
  "SA05n817:47": "sakalajanārthaṃ prati yā karuṇā sā kiṃ bhavato niyataspharaṇā |",
  "SA05n817:48": "yena na rakṣasi kilviṣavantaṃ bhavataḥ purato māṃ viruvantam || 23 ||",
  "SA05n817:49": "nātha kṛpā te vyomaviśālā sattveṣu hi yathāmbudadhārā |",
  "SA05n817:50": "sthalajalanimnonnatabahudeśe sarati nirantaramaniśamaśeṣe || 24 ||",
  "SA05n817:51": "iti bhagavatsmaraṇādyatpuṇyaṃ mama tenedaṃ jagadakṣuṇṇam |",
  "SA05n817:52": "labhatāṃ śrīpotalakācalavāsaṃ janayatu sundaravividhavilāsam || 25 ||",
  "SA05n817:53": "śrīmadāryāvalokiteśvarabhaṭṭārakasya carapatipādaviracitaṃ stotraṃ",
  "SA05n817:54": "samāptam |"
}