{
  "SA08n970:0": "atha dvitīyam udānam",
  "SA08n970:1": "(cittañca vāk tathā karma saṃyojanantu pāpakam |",
  "SA08n970:2": "naraka-preta-tiryak-kṣutkausīdyāni vidurdaśa || )",
  "SA08n970:3": "(11) cittavargaḥ",
  "SA08n970:4": "cittaṃ rājavat pravartate",
  "SA08n970:5": "agādhaṃ viṣamaṃ tīvraṃ sarvasattvagataṃ mahat |",
  "SA08n970:6": "cittaṃ sarvasya jagato rājavat sampravartate ||1 ||",
  "SA08n970:7": "cittadhāriṇastajjñāḥ paramāṃ gatiṃ prāpnuvanti",
  "SA08n970:8": "adṛśyaṃ samprati bhayaṃ karma nārakacañcalāḥ |",
  "SA08n970:9": "ye cittadhāriṇastajjñāste gatāḥ paramāṃ gatim ||2 ||",
  "SA08n970:10": "etannayati vyutthānametannayati durgatim |",
  "SA08n970:11": "tadevādyantamamalaṃ nirvāṇamadhigacchati ||3 ||",
  "SA08n970:12": "manaḥ pūrvamaṅgamā dharmā manaḥ śreṣṭhā manomayāḥ |",
  "SA08n970:13": "manasā suprasannena bhāṣate vā karoti vā ||4 ||",
  "SA08n970:14": "cittavaśagasya cittamanudhāvati",
  "SA08n970:15": "yo na cittasya vaśagaścittaṃ tasyāntagaṃ sadā |",
  "SA08n970:16": "sa nirṇāśayati kleśān tamaḥ sūryodayo yathā ||5 ||",
  "SA08n970:17": "cittadagdhāḥ nāśaṃ yānti",
  "SA08n970:18": "cittaṃ śatruḥ paraṃ śatrurna śatruraparaḥ smṛtaḥ |",
  "SA08n970:19": "cittadagdhāḥ sadā sattvāḥ kāladagdhā yathā jaḍāḥ ||6 ||",
  "SA08n970:20": "yaścittavaśamāpanno bālo mūḍho'jitendriyaḥ |",
  "SA08n970:21": "tena duḥkhe samo nāsti nirvāṇaṃ tasya dūrataḥ ||7 ||",
  "SA08n970:22": "cittavaśagaḥ naraḥ narakamadhigacchati",
  "SA08n970:23": "āvarjyaḥ śatruraparo na cittāni (nigūhate) |",
  "SA08n970:24": "eṣa badhnāti puruṣo nṛpateryamaśāsane ||8 ||",
  "SA08n970:25": "viṣayeṣu ratā nityaṃ na sa dharmaḥ kathañcana |",
  "SA08n970:26": "saddharmapathasammūḍho narakaṃ nayate mahat ||9 ||",
  "SA08n970:27": "durdamānāṃ paraṃ cittamanīnāmagniruttamaḥ |",
  "SA08n970:28": "durdāntaṃ śīghragantṛ ca narakaṃ nayate dhruvam ||10 ||",
  "SA08n970:29": "ye cittasya vaśaṃ yātā yātāste narakaṃ purā |",
  "SA08n970:30": "yaistu tad vāryate śīghraṃ na te duḥkhānugāminaḥ ||11 ||",
  "SA08n970:31": "cittānurūpaṃ sukhaṃ duḥkhañca bhavati",
  "SA08n970:32": "yathā yathā (nṛṇāṃ)",
  "SA08n970:33": "cittaṃ pariṇāmastathā tathā |",
  "SA08n970:34": "kalpānāṃ śubhakarttuśca pāpakarttuśca pāpakam ||12 ||",
  "SA08n970:35": "cittāyattaṃ bhavet karma karmāyattaṃ mano bhavet |",
  "SA08n970:36": "cittakarma samutthāya saṃsāraḥ parikīrtitaḥ ||13 ||",
  "SA08n970:37": "duṣṭena cetasā karma yaḥ karoti pumāniha |",
  "SA08n970:38": "pacyate-narake tena jālinyā sa viḍambitaḥ ||14 ||",
  "SA08n970:39": "cittakarma evaṃ saṃsāraḥ",
  "SA08n970:40": "cittādhīnaṃ bhavet pāpaṃ saṃsāraḥ parikīrtitaḥ |",
  "SA08n970:41": "cittapratyayajaṃ hyetat hetupratyayasambhavam ||15 ||",
  "SA08n970:42": "cittena vañcitāḥ sattvā pāpasya vaśamāgatāḥ |",
  "SA08n970:43": "gacchanti narakaṃ pāpāt kāraṇāgramahābhayā(t) ||16 ||",
  "SA08n970:44": "na bhavet cittavaśago'pi tu dharmavaśo bhavet",
  "SA08n970:45": "na gacchet cittavaśatāṃ gacched dharmavaśe sadā |",
  "SA08n970:46": "dharmacārī sukhī nityaṃ pāpacārī na śarmabhāk ||17 ||",
  "SA08n970:47": "cittāyattaṃ sarva phalam",
  "SA08n970:48": "cittāyattā kriyā sarvā cittāyattaṃ phalaṃ smṛtam |",
  "SA08n970:49": "vicittaṃ hi phalaṃ cittaṃ tathā phalamadhismṛtam ||18 ||",
  "SA08n970:50": "cittena cintitaṃ sarva lokaścittabhavānugaḥ |",
  "SA08n970:51": "na hi tad vidyate sthānaṃ yanna cittavaśānugam ||19 ||",
  "SA08n970:52": "śubhasya nirvāṇasādhanatvam",
  "SA08n970:53": "mokṣa bandhanayormūlaṃ hetubhūtaṃ paraṃ matam |",
  "SA08n970:54": "śubhena mucyate janturaśubhenāśu badhyate ||20 ||",
  "SA08n970:55": "cittavaśagāḥ kadāpi nirvāṇaṃ nādhigacchanti",
  "SA08n970:56": "jālinyā mohitāḥ sattvāścittasya vaśamāgatāḥ |",
  "SA08n970:57": "nirvāṇaṃ nāpi gacchanti jātyandhā iva satpatham ||21 ||",
  "SA08n970:58": "pañcendriyāṇi jitavān pāpaṃ bhuṅkte na karhicit |",
  "SA08n970:59": "ekacittaṃ tathā karma kurute vividhe bhave ||22 ||",
  "SA08n970:60": "pañcaraṅgojjvalaṃ cittaṃ yathā dṛśyaṃ praśasyate |",
  "SA08n970:61": "pañcendriyavicitraṃ hi tathā karma bhave bhavet ||23 ||",
  "SA08n970:62": "cittakarttā'nekadhā bhavati",
  "SA08n970:63": "cittakartā hi puruṣo dṛśyairbhavati naikadhā |",
  "SA08n970:64": "cittaṃ cittakaraṃ śūnyaṃ sarvathā naiva dṛśyate ||24 ||",
  "SA08n970:65": "cittaṃ śobhanamaśobhanaṃ ca karma karoti",
  "SA08n970:66": "śobhanā'śobhanaṃ citraṃ yathā bhittiḥ kṛtistathā |",
  "SA08n970:67": "śobhanā'śobhanaṃ karma tathā cittaṃ karoti hi ||25 ||",
  "SA08n970:68": "cittānugaṃ karma",
  "SA08n970:69": "divārātrau yathā cittaṃ sthitaṃ bhavati citragam |",
  "SA08n970:70": "divārātrau tathā karma bhave samanuvartate ||26 ||",
  "SA08n970:71": "akṛtvā sukṛtaṃ karma cittavṛttyanugā narāḥ |",
  "SA08n970:72": "patanti vivaśāḥ pāpe cittāriparivañcitāḥ ||27 ||",
  "SA08n970:73": "karmacittakaro hyeṣa yatra yatra niyujyate |",
  "SA08n970:74": "caracittena mahatā taccittaṃ ca karotyayam ||28 ||",
  "SA08n970:75": "pariṇāmaviśeṣeṇa yatra yatra niyokṣyate |",
  "SA08n970:76": "preṣyante tatra cittena tridhā tu gaticāriṇaḥ ||29 ||",
  "SA08n970:77": "cittasya damanaṃ sukhāvaham",
  "SA08n970:78": "cittādhināni vartante sarvakarmāṇi dehinām |",
  "SA08n970:79": "tasmāccittaṃ sadā dāntaṃ nayate padamacyutam ||30 ||",
  "SA08n970:80": "durviṣahyasya laghunā yatra yatra nipātinaḥ |",
  "SA08n970:81": "cittasya damanaṃ sādhu cittaṃ dāntaṃ sukhāvaham ||31 ||",
  "SA08n970:82": "yena cittaṃ sadā dāntaṃ tena doṣāḥ sadā jitāḥ |",
  "SA08n970:83": "jitadoṣasya dhīrasya duḥkhaṃ naiva prapadyate ||32 ||",
  "SA08n970:84": "cittasya laghuceṣṭitameva duḥkham",
  "SA08n970:85": "yacca svakaṃ bhaved duḥkhaṃ yacca duḥkhaṃ paratra ca |",
  "SA08n970:86": "tat sarvamaviṣahyasya cittasya laghuceṣṭitam ||33 ||",
  "SA08n970:87": "cittameva sarveṣāṃ prabhuḥ",
  "SA08n970:88": "sasurāsuranāgānāṃ piśācoragarakṣasām |",
  "SA08n970:89": "prabhurekaḥ paraṃ cittaṃ rājā(hi)",
  "SA08n970:90": "tribhavasya tat ||34 ||",
  "SA08n970:91": "cittabhrāntaduḥkhamaśnute",
  "SA08n970:92": "cittaṃ nayati deveṣu cittañca narabhūmiṣu |",
  "SA08n970:93": "cittaṃ nayatyapāye(ṣu)",
  "SA08n970:94": "cittaṃ bhrāmayati prajāḥ ||35 ||",
  "SA08n970:95": "cittād bhrāntasya naṣṭasya viṣayairmohitasya ca |",
  "SA08n970:96": "tṛṣṇayā dahyamānasya sthitaṃ duḥkhamanuttamam ||36 ||",
  "SA08n970:97": "cittasya damanāt sukhānubhūtirbhavati",
  "SA08n970:98": "ekacāri sadāmūḍhaṃ durviṣahyaṃ mahābalam |",
  "SA08n970:99": "sampradāri sadādṛśyaṃ capalaṃ śīghragāminam ||37 ||",
  "SA08n970:100": "evaṃ vidhaṃ hi ye cittaṃ damayanti manīṣiṇaḥ |",
  "SA08n970:101": "te mārabandhanātītāḥ pāraṃ prāptāḥ sukhodayam ||38 ||",
  "SA08n970:102": "capalaṃ cittaṃ narakāyopakalpyate",
  "SA08n970:103": "saṅkalpakuṭilaṃ tīvramagādhaṃ capalaṃ hi tat |",
  "SA08n970:104": "cittaṃ tamaḥśritaṃ śubhraṃ narakāyopakalpyate ||39 ||",
  "SA08n970:105": "doṣanirmukto'cyutaṃ padaṃ prāpnoti",
  "SA08n970:106": "tadevaṃ doṣanirmuktaṃ nendriyārthavaśānugam |",
  "SA08n970:107": "aliptaṃ pāpakairdharmairnayate padamacyutam ||40 ||",
  "SA08n970:108": "śuddhaṃ cittaṃ śuddhe karmaṇi pravartate",
  "SA08n970:109": "hetupratyayajaṃ cittaṃ yogavāhi paraṃ ca tat |",
  "SA08n970:110": "pariṇāmavaśācchīghraṃ tathā tat sampravartate ||41 ||",
  "SA08n970:111": "cittānadhīnatve karma cañcalaṃ bhavati",
  "SA08n970:112": "ekaṃ karoti karmāṇi vividhāni calaṃ ca tat |",
  "SA08n970:113": "ekānekaṃ caraṃ sūkṣmaṃ kṣaṇādūrdhva na tiṣṭhati ||42 ||",
  "SA08n970:114": "saṃsārasya māyopamatvapratipādanam",
  "SA08n970:115": "durvijñeyaḥ sadā tasya niḥśarīrasya sarvadā |",
  "SA08n970:116": "ko'sau nayati lokāntamatha kena ca gacchati ||43 ||",
  "SA08n970:117": "gataśca tiṣṭhati kutra śarīrakarmakārakam |",
  "SA08n970:118": "dṛśyāni tasya karmāṇi sañcayo na ca dṛśyate ||44 ||",
  "SA08n970:119": "damanaṃ duṣkaraṃ tasya yasya bhūtirna vidyate |",
  "SA08n970:120": "sarvasattvagataṃ ghoraṃ laghukāri ca cākṣuṣam ||45 ||",
  "SA08n970:121": "pāpāt pāpataraṃ dṛṣṭaṃ māyopamamidaṃ bhavet |",
  "SA08n970:122": "puṇyāt puṇyataraṃ dṛṣṭaṃ samyagmārgasamāśritam ||46 ||",
  "SA08n970:123": "māyopamatvasamarthanam",
  "SA08n970:124": "na gatirjñāyate tasya gamanaṃ naiva dṛśyate |",
  "SA08n970:125": "nīyate ca kṣataṃ sarva jātyuttarasamāni ca |||47 ||",
  "SA08n970:126": "śastreṇa chidyate nedaṃ jvalanena ca dahayate |",
  "SA08n970:127": "chidyate dahyate caiva janaḥ sarvamacakṣuṣā ||48 ||",
  "SA08n970:128": "dṛḍhaṃ yat karmarajjvādi naraṃ badhnāti duḥkhitam |",
  "SA08n970:129": "jātyantarasahastrāṇi nayate na ca dṛśyate ||49 ||",
  "SA08n970:130": "dāntameva cittaṃ sukhāvaham",
  "SA08n970:131": "muhūrtena śubhaṃ bhūtaṃ muhūrtenāśubhaṃ ca tat |",
  "SA08n970:132": "śubhāśubhābhyāṃ racitaṃ(cittaṃ)",
  "SA08n970:133": "dāntaṃ sukhāvaham ||50 ||",
  "SA08n970:134": "ṣaḍ bhirdvāraiḥ prasūteṣu viṣayeṣvatilolupam |",
  "SA08n970:135": "cittaṃ nayati lokāntaṃ vyasanaṃ na ca budhyate ||51 ||",
  "SA08n970:136": "viprasannacittasya śreyaskaratve'nuttamaṃ sukhaṃ bhavati",
  "SA08n970:137": "viprasannaṃ yathā toyaṃ viprasannaṃ yathā nabhaḥ |",
  "SA08n970:138": "viprasannaṃ tathā cittaṃ nīyate sukhamuttamam ||52 ||",
  "SA08n970:139": "janāḥ sātiśayā (dṛṣṭā)",
  "SA08n970:140": "vitarkaviṣayodbhavāt |",
  "SA08n970:141": "pauravāścittarājñaste bhavanti sahacāriṇaḥ ||53 ||",
  "SA08n970:142": "cañcalaṃ manaḥ saṃsāre gatiṃ kārayati",
  "SA08n970:143": "dhāvati yatra ca manastatra dhāvantyajñāninaḥ |",
  "SA08n970:144": "parasparabalānnī (tā)",
  "SA08n970:145": "bhramanti tribhavārṇa(va)m ||54 ||",
  "SA08n970:146": "viśeṣacittenottamā gatirbhavati",
  "SA08n970:147": "cittavaiśadya bhāvānāṃ viśeṣaḥ karmaṇāstathā |",
  "SA08n970:148": "na karmaguṇahīnasya viśeṣa upalabhyate ||55 ||",
  "SA08n970:149": "susamāhitacittasya praśaṃsā",
  "SA08n970:150": "susamāhitacittaḥ sa nityaṃ dharmānudarśakaḥ |",
  "SA08n970:151": "na doṣavaśamāyāti yathā divyastamonudaḥ ||56 ||",
  "SA08n970:152": "gṛhasthasya samyagdṛṣṭitve nirvāṇaprāptirbhavati",
  "SA08n970:153": "samyagdṛṣṭeścādhimātrā yasya cetasi vartate |",
  "SA08n970:154": "gṛhastho'pi sa me jñeyo muktaḥ saṃsārabandhanāt ||57 ||",
  "SA08n970:155": "vijñā devalokaṃ gacchanti",
  "SA08n970:156": "kalyāṇanirmalaṃ yacca tato doṣeṇa bādhyate |",
  "SA08n970:157": "vijño (na) malamāpnoti devaloke sa jāyate ||58 ||",
  "SA08n970:158": "vinītacittāḥ sukhagāmino bhavanti",
  "SA08n970:159": "viṣayadvāracapalaṃ nadīkuṭilagāminam |",
  "SA08n970:160": "yairvinītamidaṃ cittaṃ te surāḥ śubhabhāginaḥ ||59 ||",
  "SA08n970:161": "adharmamārgaḥ kalyāṇāya na bhavati",
  "SA08n970:162": "adharmapathamāśritya janāḥ pāpavaśānugāḥ |",
  "SA08n970:163": "ciraṃ bhramanti saṃsāre cittena parikheditāḥ ||60 ||",
  "SA08n970:164": "cittaṃ kṣaṇe kṣaṇe parivartate",
  "SA08n970:165": "kṣaṇe kṣaṇe cittamidaṃ naikaśaḥ parivartate |",
  "SA08n970:166": "laghusvabhāvacapalaṃ māyāgandharvasannibham ||61 ||",
  "SA08n970:167": "cañcalacitto baddho bhavati",
  "SA08n970:168": "tasya bandhanameveṣṭaṃ jñānavijñānasammatam |",
  "SA08n970:169": "dūravṛttirmahāvegaḥ paridhāvatyanekadhā ||62 ||",
  "SA08n970:170": "dhṛtyā cittadhāriṇaḥ sukhamaśnute",
  "SA08n970:171": "hriyamāṇaṃ sadā cittamindriyārthe durāsadam |",
  "SA08n970:172": "sandhārayati yo dhṛtyā sa dhīraḥ pāragāmikaḥ ||63 ||",
  "SA08n970:173": "dhṛtimajñānamohaṃ ca viṣayottānamānasam |",
  "SA08n970:174": "sandhārayati yo dhīmān sa loke paṇḍito naraḥ ||64 ||",
  "SA08n970:175": "śubhacittaṃ kāmāvarodhakaṃ bhavati",
  "SA08n970:176": "yo yathā kurute cittaṃ tathā kāmān sa paśyati |",
  "SA08n970:177": "śubhena kāmaśamanaṃ nāśubhena pravardhanam ||65 ||",
  "SA08n970:178": "apraśāntamatirduḥkhamāpnoti",
  "SA08n970:179": "śāntacittaṃmanāḥ kāmānasyatīha viṣāstravat |",
  "SA08n970:180": "apraśāntamatiḥ sarpamaṇivat tān sa paśyati ||66 ||",
  "SA08n970:181": "cittavaśago na śubhāṃ gatimāpnoti",
  "SA08n970:182": "indriyāṇīndriyārthāśca cittādhīnā bhavantyamī |",
  "SA08n970:183": "citta saṃśleṣayogena pariṇāmaḥ pravartate ||67 ||",
  "SA08n970:184": "dhīra-praśaṃsā",
  "SA08n970:185": "tasyaiva vyavadhānena dhīraśca pratibudhyate |",
  "SA08n970:186": "rūpasāmānyato dṛṣṭaṃ pariṇāmaḥ kathaṃ pṛthak ||68 ||",
  "SA08n970:187": "cittasvarūpa-nirūpaṇam",
  "SA08n970:188": "yathā rūpaṃ tathā sarva viṣayāścittahetavaḥ |",
  "SA08n970:189": "cittaṃ dāntaṃ sadā śāntaṃ doṣamiśravigarhitam ||69 ||",
  "SA08n970:190": "ekamekaṃ yathā śāli gandharūpe pṛthagvidhe |",
  "SA08n970:191": "saṃśleṣo yāti nānātvaṃ tathācittaṃ pravartate ||70 ||",
  "SA08n970:192": "kriyāṃ hi tatra kurute yatra (cittaṃ)",
  "SA08n970:193": "pradhāvati |",
  "SA08n970:194": "cittasaṃvāhanaṃ tadvākyaṃ loko'yaṃ sampravartate ||71 ||",
  "SA08n970:195": "viṣayād bhrāntamanasaś(cā)",
  "SA08n970:196": "tivego mahābalaḥ |",
  "SA08n970:197": "cittaṃ(śānta)",
  "SA08n970:198": "karaṃ dāntaṃ śivaṃ bhavati dehinām ||72 ||",
  "SA08n970:199": "dāntena cetasā tattvadarśanaṃ bhavati",
  "SA08n970:200": "tenādāntena śīghreṇa sarvapāpavihāriṇā |",
  "SA08n970:201": "bhrāmyate tribhavaḥ sarvaḥ na ca tattvaṃ sa paśyati ||73 ||",
  "SA08n970:202": "samīraṇaraṇodbhrānto lokaḥ saṃsāre bhramati",
  "SA08n970:203": "samīraṇaraṇodbhrānto yathā bhramati sāgaraḥ |",
  "SA08n970:204": "citteśvarasamāyukto loko'yaṃ bhrāmyate sadā ||74 ||",
  "SA08n970:205": "cittaṃ śubhaṃ sukhamedhīta",
  "SA08n970:206": "śubhopanītaṃ cittaṃ(hi)",
  "SA08n970:207": "śubheṣvevāpanīyate |",
  "SA08n970:208": "tathā śubhānucaritamaśnute teṣu dhāvati ||75 ||",
  "SA08n970:209": "yogavāhicittaṃ pratyayaṃ labhate",
  "SA08n970:210": "yogavāhi nṛṇāṃ cittaṃ vāyvambusamameva ca |",
  "SA08n970:211": "pratyayaśca yathā labhyastathā tat paridhāvati ||76 ||",
  "SA08n970:212": "cittaṃ pradhāvati parivartate ca",
  "SA08n970:213": "śīghraṃ pradhāvate cittaṃ śīghrañca parivartate |",
  "SA08n970:214": "śīghraṃ nayati deveśa (bhuvane)",
  "SA08n970:215": "dāyabhūmiṣu ||77 ||",
  "SA08n970:216": "cittasya karttṛtvam",
  "SA08n970:217": "karttṛtvaṃ sarvadharmāṇāṃ bharttṛtvaṃ sarvakarmaṇām |",
  "SA08n970:218": "netṛtvaṃ sarvakarmāṇāṃ cittatvamiti lakṣyate ||78 ||",
  "SA08n970:219": "cittaṃ na viśvaset",
  "SA08n970:220": "na viśvaseddhi cittasya nityaṃ chidraprahāriṇaḥ |",
  "SA08n970:221": "durlabhasyāpi vaśyasya capalasya viśeṣataḥ ||79 ||",
  "SA08n970:222": "cittagativarṇanam",
  "SA08n970:223": "muhūrtena śubhaṃ yāti muhūrtena tathā'śubham |",
  "SA08n970:224": "bhavatyavyākṛtaṃ śīghraṃ gatirasya na vidyate ||80 ||",
  "SA08n970:225": "nāyatirjñāyate tasya gamanaṃ naiva vidyate |",
  "SA08n970:226": "abhūtaḥ sambhavastasya bhūtvā ca pratigacchati ||81 ||",
  "SA08n970:227": "rūparahitaṃ cittam",
  "SA08n970:228": "nākāro vidyate tasya sañcayo'pi na vidyate |",
  "SA08n970:229": "grahaṇaṃ tasya naivāsti niḥśarīrasya sarvataḥ ||82 ||",
  "SA08n970:230": "pratyayasādhanavarṇanam",
  "SA08n970:231": "hetupratyayasāmagrayā prāptaḥ sañjāyate punaḥ |",
  "SA08n970:232": "maṇi-somapratyayo (hi)",
  "SA08n970:233": "pratyayo jñāyate'nalaḥ ||83 ||",
  "SA08n970:234": "cittamindriyarūpādīn prati dhāvati",
  "SA08n970:235": "tathaivendriyarūpādīn prativijñānasambhavaḥ |",
  "SA08n970:236": "naikasya jñāyate cittaṃ samavāyyanulakṣyate ||84 ||",
  "SA08n970:237": "cittaṃ durnivāryam",
  "SA08n970:238": "tadevaṃ viṣayaṃ matvā durnivārya ca sarvataḥ |",
  "SA08n970:239": "saddharmamatirāstheyā na kāmeṣu kathañcana ||85 ||",
  "SA08n970:240": "cittamati capalam",
  "SA08n970:241": "caṇḍāticapalaṃ tīvramaviṣahyaṃ mahāvalam |",
  "SA08n970:242": "cittaṃ karoti karmāṇi yanna paśyanti bāliśāḥ ||86 ||",
  "SA08n970:243": "duḥkhapravartakaṃ cittam",
  "SA08n970:244": "sarvasya karmaṇaścittaṃ hetubhūtaṃ bhave bhave |",
  "SA08n970:245": "bhavet pravartakaṃ duḥkhaṃ yena dhāvati bāliśaḥ ||87 ||",
  "SA08n970:246": "cittadoṣo mahādoṣa eva",
  "SA08n970:247": "vātādayo na doṣāḥ syurdoṣā rāgādayo matāḥ |",
  "SA08n970:248": "vātādibhirapāyeṣu mānavo nopapadyate ||88 ||",
  "SA08n970:249": "cittadoṣo mahādoṣo nityaṃ(pāpa)",
  "SA08n970:250": "vidarśakaḥ |",
  "SA08n970:251": "tasmātteṣāṃ samāśreyo na vātādigamādiha ||89 ||",
  "SA08n970:252": "rāgānugaṃ cittaṃ duṣṭaṃ bhavati",
  "SA08n970:253": "vātādayaḥ praṇaśyanti dehanāśāccharīriṇām |",
  "SA08n970:254": "(rāgādayo) na tasya syurjanmāntaraśatairapi ||90 ||",
  "SA08n970:255": "tasmād rāgasya vaśagaṃ na vidheyaṃ kadācana |",
  "SA08n970:256": "ābhyantikaṃ paraṃ śreyaḥ prāpyate rāgasaṅkramāt ||91 ||",
  "SA08n970:257": "mana eva cikitsako bhavati",
  "SA08n970:258": "yaścittavaidyaḥ sa bhiṣag na śarīrabhiṣag bhṛśam |",
  "SA08n970:259": "manaścikitsako jñeyo na tathā laukiko mataḥ ||92 ||",
  "SA08n970:260": "svacittakarmaṇā dagdho narake patati",
  "SA08n970:261": "karmacintyaṃ samaṃ cintyaṃ na cittena prapadyate |",
  "SA08n970:262": "svacittakarmaṇā dagdho narakānupadhāvati ||93 ||",
  "SA08n970:263": "dhyānādeva cittaṃ śuddhaṃ bhavati",
  "SA08n970:264": "yacchreyaḥ samacittasya na tat (kvāpyupa)padyate |",
  "SA08n970:265": "saṃrakṣyaṃ hṛdayaṃ mūḍhaḥ prayātamanudhāvati ||94 ||",
  "SA08n970:266": "cittavaśago duḥkhamāpnoti",
  "SA08n970:267": "dhyānād dhyeyena kūṭena yaḥ pumān vanamāśritaḥ |",
  "SA08n970:268": "taṃ muktvā cittakaḥ so'yaṃ saṃprahṛṣyati bāliśaḥ ||95 ||",
  "SA08n970:269": "ye bālāścittapāśena cittakarmavicāriṇaḥ |",
  "SA08n970:270": "nīyante hyavaśā ghoraṃ narakaṃ karmamohitā ||96 ||",
  "SA08n970:271": "cittavaividhyanirūpaṇam",
  "SA08n970:272": "sucittamapi yaccitaṃ na taccittaṃ satāṃ matam |",
  "SA08n970:273": "karmacittaṃ mahācittaṃ tridhātugatacitritam ||97 ||",
  "SA08n970:274": "sattvā citrairupāyairhi bhramanti gatipañcake |",
  "SA08n970:275": "tat sarva karmasācivyaṃ citrakartṛ vicitritam ||98 ||",
  "SA08n970:276": "cittavaśago baddho bhavati",
  "SA08n970:277": "cittacitrakareṇedaṃ karmajātaṃ vicitritam |",
  "SA08n970:278": "yena sarvamidaṃ baddhaṃ jagad bhramati mohitam ||99 ||",
  "SA08n970:279": "varṣātaparajodhūmaiścittaṃ naśyati bhūbhujaiḥ |",
  "SA08n970:280": "kalpakoṭisahastreṇa citraṃ cittaṃ vinaśyati ||100 ||",
  "SA08n970:281": "nāśaṃ prayāti basudhā sāgaraścāpi śuṣyati |",
  "SA08n970:282": "cittenāpi kṛtaṃ citraṃ tasyānubhavane sthite ||101 ||",
  "SA08n970:283": "pramatte citte nānāgatirbhavati",
  "SA08n970:284": "nānāgatisamāvṛttā nānākarmasamānugāḥ |",
  "SA08n970:285": "nānācittavaśāḥ sattvā bhramanti gatipañcake ||102 ||",
  "SA08n970:286": "bāliśā (nāṃ)nṛṇāṃ cittaṃ viṣayaṃ(prati)dhāvati |",
  "SA08n970:287": "na cinotyaśubhaṃ karma yena dhāvati durgatim ||103 ||",
  "SA08n970:288": "cañcalaṃ cittaṃ sadā viṣamaṃ bhavati",
  "SA08n970:289": "tasmāccittaṃ sadā rakṣyaṃ cañcalaṃ viṣamaṃ kharam |",
  "SA08n970:290": "nityaṃ viṣayasaṃsaktaṃ tṛṣṇāviṣasamāvṛttam ||104 ||",
  "SA08n970:291": "viṣayānuraktaṃ cittaṃ vyasane pātayati",
  "SA08n970:292": "dhāvate viṣayaṃ caitad vyasanaṃ nāvabudhyate |",
  "SA08n970:293": "paścāttu vyasane prāpte phalaṃ vindati karmaṇaḥ ||105 ||",
  "SA08n970:294": "samāhitacittaḥ sukhamaśnute",
  "SA08n970:295": "apāyabhīrutā tasya tasya cittaṃ samāhitam |",
  "SA08n970:296": "samāhitena cittena sukhāt sukhamavāpnute ||106 ||",
  "SA08n970:297": "nirjitacittaḥ sukhamāpnoti",
  "SA08n970:298": "viṣamaṃ capalaṃ tīvramaviṣahyaṃ mahābalam |",
  "SA08n970:299": "yaiścittaṃ nirjitaṃ dhīraiste loke sukhino matāḥ ||107 ||",
  "SA08n970:300": " ||iti cittavarga ekādaśaḥ ||"
}