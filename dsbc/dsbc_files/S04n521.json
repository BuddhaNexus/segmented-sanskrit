{
  "S04n521:0": "śīlaskandhanirdeśaparivartaḥ |",
  "S04n521:1": "tasmāttarhi kumāra ya ākāṅkṣedbodhisattvo mahāsattvaḥ kimityahaṃ sukhamanuttarāṃ samyaksaṃbodhimabhisaṃbudhyeyamiti,",
  "S04n521:2": "tena kumāra bodhisattvena mahāsattvena śīlaskandhe supratiṣṭhitena bhavitavyam,",
  "S04n521:3": "sarvabodhisattveṣu ca śāstṛpremasaṃjñā upasthāpayitavyā ||",
  "S04n521:4": "atha khalu bhagavāṃstasyāṃ velāyāmimā gāthā abhāṣata-",
  "S04n521:5": "yaḥ śīlaskandhe pratiṣṭhitu bodhisattvo",
  "S04n521:6": "hitaiṣicitto vicarati cārikāyām |",
  "S04n521:7": "kṣipraṃ sa gatvā abhiratibuddhakṣetraṃ",
  "S04n521:8": "kṣāntiṃṃ labhitvā bhaviṣyati dharmarājaḥ || 1 ||",
  "S04n521:9": "tasmāt samagrā bhavatha aduṣṭacittāḥ",
  "S04n521:10": "sarve ca bhogā satata manāpakārī |",
  "S04n521:11": "dṛṣṭvā ca buddhān śirighana aprameyān",
  "S04n521:12": "bodhiṃ spṛśitvā bhaviṣyatha dharmasvāmī || 2 ||",
  "S04n521:13": "tasmācchruṇitvā ima vara ānuśaṃsān",
  "S04n521:14": "dṛṣṭā ca bhikṣūn parama suśīlavantā |",
  "S04n521:15": "niḥśāṭhiyeno vidu sada sevitavyāḥ",
  "S04n521:16": "samādhiptāptā bhaviṣyatha nocireṇa || 3 ||",
  "S04n521:17": "sacennidhānāparimitāpramāṇa",
  "S04n521:18": "pūrṇā bhaveyu maṇiratanebhi saptaiḥ |",
  "S04n521:19": "tathaiva bhūyo ratanavarāṇa pūrṇāḥ",
  "S04n521:20": "kṣetrā bhaveyurvālikagaṅgatulyāḥ || 4 ||",
  "S04n521:21": "dānādhimukto bhaviya sa bodhisattva",
  "S04n521:22": "ekaika rātriṃdivamiha dānu dadyāt |",
  "S04n521:23": "evaṃ dadan so bahuvidha kalpakoṭīḥ",
  "S04n521:24": "no viṣṭhitaḥ syād vālika gaṅgatulyāḥ || 5 ||",
  "S04n521:25": "yaśco samādhiṃ imumiha bodhisattvo",
  "S04n521:26": "śrutvāna dhāreta sugatavarāṇa gañjam |",
  "S04n521:27": "yaḥ puṇyaskandho bhavati gṛhītu teno",
  "S04n521:28": "tat sarvadānaṃ kalamapi nānubhoti || 6 ||",
  "S04n521:29": "eṣo varo anupama puṇyaskandho",
  "S04n521:30": "jñānasya kośa aparimitākaropama |",
  "S04n521:31": "śrāddho naro yo imu ānulomikaṃ",
  "S04n521:32": "dhāreyya agraṃ imu virajaṃ samādhim || 7 ||",
  "S04n521:33": "dhāreyya eta viraja samādhi śānta",
  "S04n521:34": "mahādhano bhavati sa bodhisattvaḥ |",
  "S04n521:35": "mahāsamudro bahuvidharatanasya ākaro",
  "S04n521:36": "na tasya puṇyasya pramāṇamasti || 8 ||",
  "S04n521:37": "varehi dharmehi acintiyehi",
  "S04n521:38": "saṃbṛhito vuccati bodhisattvaḥ |",
  "S04n521:39": "na tasya bodhāya kadāci saṃśayo",
  "S04n521:40": "ya uddiśeyāti imaḥ samādhim || 9 ||",
  "S04n521:41": "saṃsthāpya lokācariyaṃ vināyakaṃ",
  "S04n521:42": "buddhaṃ mahākāruṇikaṃ svayaṃbhuvam |",
  "S04n521:43": "yaḥ puṇyaskandhena vareṇupeto",
  "S04n521:44": "acintiyo yasya pramāṇu nāsti || 10 ||",
  "S04n521:45": "na uttaro tasya ca sattva kaścit",
  "S04n521:46": "mahāsahasrāya kadāci vidyate |",
  "S04n521:47": "yaḥ puṇyaskandhena samo bhaveta",
  "S04n521:48": "jñānena vāsādṛśācintiyena || 11 ||",
  "S04n521:49": "anyatra yaḥ śrutva samādhimetaṃ",
  "S04n521:50": "dhāreyya vāceyya paryāpuṇeyyā |",
  "S04n521:51": "paryeṣamāṇo'tula budhabodhiṃ",
  "S04n521:52": "na tasya jñānena samo bhaveta || 12 ||",
  "S04n521:53": "sacet kumārā siya ayu dharmarūpa",
  "S04n521:54": "yaḥ puṇyaskandho upacitu tena bhoti |",
  "S04n521:55": "dhāratu vācetu imaṃ samādhiṃ",
  "S04n521:56": "na so viceyyā iha pṛthulokadhātuṣu || 13 ||",
  "S04n521:57": "tasmāt kumāreha ya bodhisattvo",
  "S04n521:58": "ākāṅkṣate pūjitu sarvabuddhān |",
  "S04n521:59": "asaṅganirdeśapadārthakovido",
  "S04n521:60": "atīta utpanna tathāgatāṃśca",
  "S04n521:61": "dhāretu vācetu imaṃ samādhim || 14 ||",
  "S04n521:62": "eṣā hi sā bodhi tathāgatānāṃ",
  "S04n521:63": "śraddhehi mahyaṃ vacanaṃ kumārāḥ |",
  "S04n521:64": "na bhāṣate vācamṛṣāṃ tathāgato",
  "S04n521:65": "na hīdṛśāḥ sattva mṛṣāṃ vadanti || 15 ||",
  "S04n521:66": "yasmin mayā śodhitu ātmagrāho",
  "S04n521:67": "itaḥ pure kalpaśatānacintiyān |",
  "S04n521:68": "śreṣṭhā carantena pi bodhicārikāṃ",
  "S04n521:69": "paryeṣamāṇena imāṃ samādhim || 16 ||",
  "S04n521:70": "tasmādimaṃ śrutva atha dharmagañjaṃ",
  "S04n521:71": "yaḥ sūtrakoṭīnayutāna āgamaḥ |",
  "S04n521:72": "yaḥ puṇyaskandho vipulo acintiyo",
  "S04n521:73": "yeno laghuṃ budhyati buddhajñānam || 17 ||",
  "S04n521:74": "sarveṣa sūtrāṇidamagrasūtra-",
  "S04n521:75": "macintiyasyo kuśalasya ākaram |",
  "S04n521:76": "paryantu dharmāṇa na teṣa labhyate",
  "S04n521:77": "yāṃ so sadā nirdiśate viśāradaḥ || 18 ||",
  "S04n521:78": "chinditva bhinditva mahāsahasraṃ",
  "S04n521:79": "śakyaṃ gaṇetuṃ paramāṇusaṃcayaḥ |",
  "S04n521:80": "na tveva te sūtraśatā acintiyān",
  "S04n521:81": "pramātu yaṃ bhāṣati so aviṣṭhitaḥ || 19 ||",
  "S04n521:82": "āśvāsa praśvāsa gaṇetu śakyaṃ",
  "S04n521:83": "sarveṣa sattvāniha buddhakṣetre |",
  "S04n521:84": "paryantu sūtrāṇa na teṣa śakyaṃ",
  "S04n521:85": "yān bhāṣate so'tra samādhiye sthitaḥ || 20 ||",
  "S04n521:86": "buddhāna kṣetrā yatha gaṅgavālikā",
  "S04n521:87": "ye teṣa sattvā gati teṣūpapannāḥ |",
  "S04n521:88": "gaṇetu te śakyamathāpi cintituṃ",
  "S04n521:89": "na teṣa sūtrāṇa ya nityu bhāṣate || 21 ||",
  "S04n521:90": "gaṇetu śakyamita kalpakoṭibhiḥ",
  "S04n521:91": "mahāsamudreṣviha yātti vālikāḥ |",
  "S04n521:92": "nadīṣu kuṇḍeṣu hradeṣu tadvad",
  "S04n521:93": "ananta sūtrānta sa yat prabhāṣate || 22 ||",
  "S04n521:94": "śakyaṃ gaṇetuṃ bahukalpakoṭiṣu",
  "S04n521:95": "ya āpaskandhaḥ sada tatra tiṣṭhati |",
  "S04n521:96": "śatāya bhinnāya vālāgrakoṭiyo",
  "S04n521:97": "svarāṅga teṣāṃ na tu śakyu sarvaśaḥ || 23 ||",
  "S04n521:98": "śakyaṃ gaṇetuṃ bahukalpakoṭibhi-",
  "S04n521:99": "rye sattva āsan purimeṇa tatra |",
  "S04n521:100": "ya ātmabhāve vinibaddhasārā",
  "S04n521:101": "na teṣa sūtrāntanirhāra jānitum || 24 ||",
  "S04n521:102": "gaṇetu śakyaṃ ruta sarvaprāṇināṃ",
  "S04n521:103": "ye santi sattvā daśasu diśāsu |",
  "S04n521:104": "na śakyu sūtrānta gaṇetu tasya",
  "S04n521:105": "yad bhāṣate'sau satatamaviṣṭhitaḥ || 25 ||",
  "S04n521:106": "sarveṣa dharmāṇa nideśu jānati",
  "S04n521:107": "niruktinirdeśapadārthakovidaḥ |",
  "S04n521:108": "viniścaye bhūtanayeṣu śikṣito",
  "S04n521:109": "viśālabuddhiḥ sada harṣaprajñaḥ || 26 ||",
  "S04n521:110": "abhinnabuddhirvipulārthacintī",
  "S04n521:111": "acintya cinteti sadā prajānati |",
  "S04n521:112": "ghoṣasvabhāvaṃ pṛthu sarva jānatī",
  "S04n521:113": "śabdāṃśca tān nirdiśato na sajjati || 27 ||",
  "S04n521:114": "asakta so vuccati dharmabhāṇako",
  "S04n521:115": "na sajjate sarvajagasya bhāṣataḥ |",
  "S04n521:116": "praśnāna nirdeśapadehi kovidaḥ",
  "S04n521:117": "tathāhi teno paramārthu jñātaḥ || 28 ||",
  "S04n521:118": "ekasya sūtrasyupadeśakoṭiyo",
  "S04n521:119": "acintiyāṃ niordiśato na sajjati |",
  "S04n521:120": "asaṅganirdeśapadārthakovido",
  "S04n521:121": "bhāṣantu so parṣagato na sajjate || 29 ||",
  "S04n521:122": "yaḥ susthito bhoti iho samādhiye",
  "S04n521:123": "sa bodhisattvo bhavatī akampiyaḥ |",
  "S04n521:124": "dharme balādhānaviśeṣaprāptaḥ",
  "S04n521:125": "karoti so'rthaṃ bahuprāṇakoṭinām || 30 ||",
  "S04n521:126": "yathaiva meruracalo akampiyaḥ",
  "S04n521:127": "sarvehi vātehi na śakya kampitum |",
  "S04n521:128": "tathaiva bhikṣurvidu dharmabhāṇakaṃ",
  "S04n521:129": "kampetu śakyaṃ na parapravādibhiḥ || 31 ||",
  "S04n521:130": "mahāsahasreṣviha lokadhātuṣu",
  "S04n521:131": "ye parvatā ukta akampanīyāḥ |",
  "S04n521:132": "te śakya vātena prakampanāya",
  "S04n521:133": "na tveva dharme sthitu śūnyi bhikṣuḥ || 32 ||",
  "S04n521:134": "ya śūnyatāyāṃ satataṃ prayukto",
  "S04n521:135": "buddhāna eṣo niyataṃ vihāraḥ |",
  "S04n521:136": "prajānatī niścitu dharma śūnyāṃ",
  "S04n521:137": "sa sarvavādībhi na śakyu kṣobhitum || 33 ||",
  "S04n521:138": "akampiyo bhoti parapravādibhiḥ",
  "S04n521:139": "savapravādehi anābhibhūtaḥ |",
  "S04n521:140": "anābhibhūtaśca aninditaśca",
  "S04n521:141": "imumuddiśitvāna samādhi śāntam || 34 ||",
  "S04n521:142": "gatiṃ gato bhoti sa śunyatāyāṃ",
  "S04n521:143": "sarveṣu dharmeṣu na kāṅkṣate'sau |",
  "S04n521:144": "anantajñāne sada supratiṣṭhito",
  "S04n521:145": "imumuddiśitvāna samādhi śāntam || 35 ||",
  "S04n521:146": "balāni bodhyaṅga na tasya durlabhā",
  "S04n521:147": "pratisaṃvido ṛddhividhī acintiyā |",
  "S04n521:148": "abhijña no tasya bhavanti durlabhā",
  "S04n521:149": "dhāretva vācetva ima samādhim || 36 ||",
  "S04n521:150": "bhavābhivṛttasya na tasya durlabhaṃ",
  "S04n521:151": "anantajñānena jināna darśanam |",
  "S04n521:152": "saṃbuddha koṭīnayutānacintiyān",
  "S04n521:153": "so drakṣyate etu samādhi dhārayan || 37 ||",
  "S04n521:154": "sarveṣa co teṣa jināna antike",
  "S04n521:155": "sa śroṣyate etu samādhi śāntam |",
  "S04n521:156": "vareṇa jñānena upetu bheṣyatī",
  "S04n521:157": "pratisaṃvidāsu vaśa pāramiṃ gataḥ || 38 ||",
  "S04n521:158": "saced bhavenmaṇiratanāna pūrṇā",
  "S04n521:159": "mahāsahasrā iya lokadhātuḥ |",
  "S04n521:160": "ye divya śreṣṭhā maṇiratanāḥ pradhānā",
  "S04n521:161": "heṣṭaṃ upādāya bhavāgru yāvat || 39 ||",
  "S04n521:162": "yāvanta kṣetrā bahuvidha te anantā",
  "S04n521:163": "jāmbūnadāsaṃstṛta pūrṇa sarve |",
  "S04n521:164": "dānaṃ dade jinavareṣu sarvaṃ",
  "S04n521:165": "bhūmītalādupari bhavāgra yāvat || 40 ||",
  "S04n521:166": "yāvanti santi bahu vividhā hi sattvā",
  "S04n521:167": "dānaṃ dadeyurvividhamanantakalpān |",
  "S04n521:168": "buddhāna dadyuḥ satatamaviṣṭhihanto",
  "S04n521:169": "bodhyarthiko co daditu dānaskandham || 41 ||",
  "S04n521:170": "yaścaiva bhikṣurabhiratu śūnyatāyāṃ",
  "S04n521:171": "buddhānnamasye daśanakhaprāñjalīyo |",
  "S04n521:172": "na sa dānaskandhaḥ purimaku yāti saṃkhyāṃ",
  "S04n521:173": "yaḥ śūnyatāyāmabhiratu bodhisattvaḥ || 42 ||",
  "S04n521:174": "taṃ co labhitvā sa hi naru puṇyavanto",
  "S04n521:175": "dānaṃ dadeti vipulu janetva śraddhām |",
  "S04n521:176": "paryeṣamāṇo atuliya buddhabodhiṃ",
  "S04n521:177": "aupamyametaṃ kṛtu puruṣottamena || 43 ||",
  "S04n521:178": "yaśco samādhimimu varu śreṣṭha gṛhṇe-",
  "S04n521:179": "ccatuṣpadāṃ gātha sa tuṣṭacittaḥ |",
  "S04n521:180": "yaḥ puṇyaskandho upacitu tena bhoti",
  "S04n521:181": "tat sarvadānaṃ śatimakalā nu bhoti || 44 ||",
  "S04n521:182": "na tāva śīghraṃ pratilabhi buddhajñānaṃ",
  "S04n521:183": "dānaṃ dadet so hitakaru bodhisattvaḥ |",
  "S04n521:184": "aśrutva etaṃ viraju samādhi śāntaṃ",
  "S04n521:185": "yatha śrutva śīghraṃ labhati sa buddhajñānam || 45 ||",
  "S04n521:186": "yaśco labhitvā imu vara śāntabhūmiṃ",
  "S04n521:187": "śrutasya gotraṃ imu virajaṃ samādhim |",
  "S04n521:188": "puryāpuṇeyyā pramuditu bodhisattvaḥ",
  "S04n521:189": "sa śīghrametaṃ pratilabhi buddhajñānam || 46 ||",
  "S04n521:190": "yo'pī nidhānaṃ pratilabhi evarūpaṃ",
  "S04n521:191": "kṣetrānanantān yathariva gaṅgavālikāḥ |",
  "S04n521:192": "te co bhaveyurmaṇiratanāna pūrṇā",
  "S04n521:193": "divyāna co tathapi ca mānuṣāṇām || 47 ||",
  "S04n521:194": "durdharṣu so bhoti prebhūtakośo",
  "S04n521:195": "mahādhano dhanaratanenupetaḥ |",
  "S04n521:196": "yo bodhisattvo labhati imaṃ samādhiṃ",
  "S04n521:197": "paryāpuṇantaḥ satatamatṛptu bhoti || 48 ||",
  "S04n521:198": "rājyaṃ labhitvā paramasamṛddha sphītaṃ",
  "S04n521:199": "na tena tuṣṭo bhavati kadāci vijñaḥ |",
  "S04n521:200": "yathā labhitvā imu virajaṃ samādhiṃ",
  "S04n521:201": "tuṣṭo udagro bhavati sa bodhisattvaḥ || 49 ||",
  "S04n521:202": "te te dharmadharā bhavanti satataṃ buddhāna sarvajñināṃ",
  "S04n521:203": "dhārentī varadharmanetri vipulāṃ kṣīṇāntakāle tathā |",
  "S04n521:204": "dharmakośadharā mahāmatidharāḥ sarvajñagañjaṃdharāḥ",
  "S04n521:205": "te te sattva sahasrakoṭiniyutāṃstoṣanti dharmasvaraiḥ || 50 ||",
  "S04n521:206": "te te śīladhanenupeta matimān śikṣādhanāḍhyā narāḥ",
  "S04n521:207": "te te śīlavrate sthitā abhiratā dharmadrumasyāṅkurāḥ |",
  "S04n521:208": "te te raktakaṣāyacīvaradharā naiṣkramyatuṣṭāḥ sadā",
  "S04n521:209": "te te sattvahitāya apratisamāḥ sarvajñatāṃ prasthitāḥ || 51 ||",
  "S04n521:210": "te te dānta sudānta sattvadamakā damathenupetāḥ sadā",
  "S04n521:211": "te te śānta suśāntatāmanugatāḥ śāntapraśāntendriyāḥ |",
  "S04n521:212": "te te supta prasupta sattva satataṃ dharmasvanairbodhayī",
  "S04n521:213": "bodhitvā varaśreṣṭha dharmaratanaiḥ sattvān pratiṣṭhāpayī || 52 ||",
  "S04n521:214": "te te dānapatī bhavanti satataṃ sada muktatyāgī vidu",
  "S04n521:215": "te te matsariyairna saṃvasi mahātyāge ramante sadā |",
  "S04n521:216": "te te sattva daridra dṛṣṭva dukhitān bhogehi saṃtarpayī",
  "S04n521:217": "te te sattvahite sukhāya satataṃ sarvajñatāṃ prasthitāḥ || 53 ||",
  "S04n521:218": "te te āhani dharmabheri vipulāṃ jñāne sadā śikṣitāḥ",
  "S04n521:219": "chindantī jana sarva saṃśayalatāṃ jñāne sadā prasthitāḥ |",
  "S04n521:220": "te te suśruta dharmadhāri virajā sūtrāntakoṭīśatān",
  "S04n521:221": "parṣāyāṃ sthita āsane matidharāḥ pravyāharī paṇḍitāḥ || 54 ||",
  "S04n521:222": "te te bhonti bahuśrutāḥ śrutidharāḥ saṃbuddhadharmaṃdharāḥ",
  "S04n521:223": "kośān dharmamayān dharanti munināṃ dharmānnidhāne ratāḥ |",
  "S04n521:224": "te te bhonti viśālaprajña vipulāṃ prīitiṃ janenti sadā",
  "S04n521:225": "deśentā varadharma śānta nipuṇaṃ nairyāṇikaṃ durdṛśam || 55 ||",
  "S04n521:226": "te te dharmamadharmajñeya matimān dharme sthitāḥ sūratāḥ",
  "S04n521:227": "dharmarājyi praśāsi apratisamā varadharmacārī sadā |",
  "S04n521:228": "te te bhonti viśiṣṭadharmagurukā gurugaurave ca sthitāḥ",
  "S04n521:229": "dharme nagavare sthitā matidharā dharmadhvajocchrāyikāḥ || 56 ||",
  "S04n521:230": "te te matta pramatta sattva satataṃ dṛṣṭvā pramāde sthitān",
  "S04n521:231": "dṛṣṭvā caiva pranaṣṭa utpathagatān saṃsāramārge sthitān |",
  "S04n521:232": "teṣū maitra janitvudāra karuṇā muditāpyupekṣā sthitā",
  "S04n521:233": "teṣāṃ mārgavaraṃ pradarśayi śivamaṣṭāṅgikaṃ durdṛśam || 57 ||",
  "S04n521:234": "te tu nāva karitva dharma sudṛḍhāṃ dhārenti sattvān bahūn",
  "S04n521:235": "udyantān mahārṇaveṣu patitān saṃsārasrotogatān |",
  "S04n521:236": "bodhyaṅgā bala indriyaiḥ kavacitāḥ saddharmanāvāruhāḥ",
  "S04n521:237": "tīre pārami kṣema nityamabhaye sthāpenti sattvān sadā || 58 ||",
  "S04n521:238": "te te vaidyavarā vrateṣu caritā vaidyottamā vedakā",
  "S04n521:239": "vidyājñānavimuktipāragamitā saddharmabhaiṣajyadāḥ |",
  "S04n521:240": "dṛṣṭvā sattva gilāna nekavividhai rogaiḥ samabhyāhatān",
  "S04n521:241": "teṣāṃ dharmavirecanaṃ dadati taddharmaiścikitsanti tān || 59 ||",
  "S04n521:242": "te te vādi apavādimathanā lokendra vāgīśvarāḥ",
  "S04n521:243": "sarvajñeyaprabhaṃkarā matidharā varajñānabhūmisthitāḥ |",
  "S04n521:244": "śūra jñānabalā balapramathanāḥ saṃvarṇitā jñānibhiḥ",
  "S04n521:245": "jñāneno bahusattvakoṭiniyutāṃstoṣyanti dharme sthitāḥ || 60 ||",
  "S04n521:246": "te te'dhipati sārthavāha vipadaḥ sattvāna trāṇārthikāḥ",
  "S04n521:247": "dṛṣṭvā sattva pramūḍha mārgaratane sada mārapāśe sthitāḥ |",
  "S04n521:248": "teṣāṃ mārgavaraṃ prakāśayi śivaṃ kṣemaṃ sadā nirvṛtī",
  "S04n521:249": "yena jñānapathena nenti kuśalān bahusattvakoṭīśatān || 61 ||",
  "S04n521:250": "te te lenu bhavanti trāṇu śaraṇaṃ cakṣuḥ pradīpaṃkarāḥ",
  "S04n521:251": "bhītānāmabhayapradāśca satataṃ trastāna cāśvāsakāḥ |",
  "S04n521:252": "te'tiduḥkhita sattva jñātva paramān jātyandhabhūtānimān",
  "S04n521:253": "dharmāloku karonti dharmaratane bhūtanaye śikṣitāḥ || 62 ||",
  "S04n521:254": "ye ye śilpavarā jage bahukarāḥ sattvāna arthāvahā",
  "S04n521:255": "yebhiḥ sattva sadā bhavanti sukhitāḥ śilpeṣu saṃśikṣitāḥ |",
  "S04n521:256": "śikṣāpāramitāṃ gatāḥ sukuśalā āścaryaprāptādbhutā",
  "S04n521:257": "ye bodhīnabhiprasthitā matidharā lokasya cakṣurdadāḥ || 63 ||",
  "S04n521:258": "no te tṛpta kadācidapratisamā varabuddhadharmaśrutāḥ",
  "S04n521:259": "śīlakṣāntisamādhipāragamitā gambhīradharmaśrutāḥ |",
  "S04n521:260": "no tṛptāśca pareṣu dharmaratanaṃ te deśayantaḥ śivaṃ",
  "S04n521:261": "mokṣopāyu pravarṣamāṇu varṣaṃ dharmairnarāṃstarpayī || 64 ||",
  "S04n521:262": "yāvanto bahu sattva teṣupagatā dharmārthikāḥ paṇḍitāḥ",
  "S04n521:263": "śroṣyāmo varadharmaśreṣṭharatanaṃ mārgaṃ ṛjuṃ añjasam |",
  "S04n521:264": "teṣāṃ chindiṣu saṃśayān matiadharā dharmeṇa saṃtoṣayī",
  "S04n521:265": "śīlakṣāntisamādhipāramigatā jānanta sattvaśayān || 65 ||",
  "S04n521:266": "jñānī jñānavarāgra pāramigatāḥ sattvāśaye kovidāḥ",
  "S04n521:267": "jānantaḥ parasattvacittacaritaṃ yeṣāṃ kathā yādṛśī |",
  "S04n521:268": "ye ye jñānakathāya sattvanayutā varadharmacakṣurlabhāḥ",
  "S04n521:269": "te te jñānaviśeṣapāramigatā mārgopadeśaṃkarāḥ || 66 ||",
  "S04n521:270": "mārā koṭisahasra teṣa viduṣāṃ cittaṃ pi no jāniṣu",
  "S04n521:271": "ākāśe yatha pakṣiṇāṃ padagatiṃ jñātuṃ na śakyā kvacit |",
  "S04n521:272": "śāntā dānta praśānta jñānavaśino āryasmi jñāne sthitāḥ",
  "S04n521:273": "sarvān māra nihatya śūra vṛṣabhā budhyanti bodhiṃ śivām || 67 ||",
  "S04n521:274": "ṛddhipāramiprāpta bhonti satataṃ gacchanti kṣetrān śatān",
  "S04n521:275": "paśyanti bahubuddhakoṭiniyutān gaṅgā yathā vālikāḥ |",
  "S04n521:276": "cakṣusteṣa na sajjate daśadiśe paśyanti rūpān bahu",
  "S04n521:277": "ye co sattva daśaddiśe bhavasthitāḥ sarveṣa te nāyakāḥ || 68 ||",
  "S04n521:278": "te tasyo bhaṇi ānuśaṃsa sakalāṃ kalpāna koṭīśatān",
  "S04n521:279": "no co pūrvacarīya varṇa kṣapaye pratibhānato bhāṣato |",
  "S04n521:280": "buddhānāṃ dhanamakṣayaṃ suvipulaṃ jñānasya co sāgaraṃ",
  "S04n521:281": "yo etaṃ virajaṃ samādhimatulaṃ dhāreya kaścinnaraḥ || 69 ||",
  "S04n521:282": "iti śrīsamādhirāje śīlaskandhanirdeśaparivartaḥ ṣaṭatriṃśatitamaḥ || 36 ||"
}