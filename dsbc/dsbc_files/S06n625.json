{
  "S06n625:0": "suvikrāntavikrāmiparipṛcchā nāma",
  "S06n625:1": "sārdhadvisāhasrikā prajñāpāramitā |",
  "S06n625:2": "1 nidānaparivartaḥ |",
  "S06n625:3": "evaṃ mayā śrutam |",
  "S06n625:4": "ekasmin samaye bhagavān rājagṛhe viharati sma veṇuvane kalandakanivāpe mahatā bhikṣusaṃghena sārdhamardhatrayodaśabhirbhikṣuśataiḥ,",
  "S06n625:5": "aprameyāsaṃkhyaiśca bodhisattvairmahāsattvaiḥ nānābuddhakṣetrasaṃnipatitairekajātipratibaddhaiḥ |",
  "S06n625:6": "tena khalu punaḥ samayena bhagavānanekaśatasahasrayā parṣadā parivṛtaḥ puraskṛto dharmaṃ deśayati sma ||",
  "S06n625:7": "atha khalu tasyāmeva parṣadi suvikrāntavikrāmī nāma bodhisattvo mahāsattvaḥ saṃnipatito'bhūtsaṃniṣaṇṇaḥ |",
  "S06n625:8": "sa utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat-pṛccheyamahaṃ bhagavantaṃ tathāgatamarhantaṃ samyaksaṃbuddhaṃ kaṃcideva pradeśam,",
  "S06n625:9": "saced bhagavānavakāśaṃ kuryāt pṛṣṭaśca praśnavyākaraṇāya |",
  "S06n625:10": "evamukte bhagavān suvikrāntavikrāmiṇaṃ bodhisattvaṃ mahāsattvametadavocat-pṛccha tvaṃ suvikrāntavikrāmiṃstathāgatamarhantaṃ samyaksaṃbuddhaṃ yadyadevākāṅkṣasi |",
  "S06n625:11": "ahaṃ te tasya tasyaiva praśna(sya)",
  "S06n625:12": "vyākaraṇena cittamārādhayiṣyāmi ||",
  "S06n625:13": "evamukte suvikrāntavikrāmī bodhisattvo mahāsattvo bhagavantametadavocat-prajñāpāramitā prajñāpāramiteti bhagavannucyate |",
  "S06n625:14": "kiyatā bhagavan bodhisattvānāṃ mahāsattvānāṃ prajñāpāramitā prajñāpāramitetyucyate ?",
  "S06n625:15": "kathaṃ bhagavan bodhisattvo mahāsattvaḥ prajñāpāramitāyāṃ carati?",
  "S06n625:16": "kathaṃ bhagavan bodhisattvasya mahāsattvasya prajñāpāramitāyāṃ carataḥ prajñāpāramitābhāvanā paripūriṃ gacchati ?",
  "S06n625:17": "kathaṃ bhagavan bodhisattvasya prajñāpāramitāṃ bhāvayato māraḥ pāpīyānavatāraṃ (na)",
  "S06n625:18": "labhate, sarvamārakarmāṇi cāvabudhyate ?",
  "S06n625:19": "kīdṛgrūpaiśva bhagavan prajñāpāramitāvihārairviharan bodhisattvo mahāsattvaḥ kṣipraṃ sarvajñatādharmaparipūrimadhigacchati ?",
  "S06n625:20": "evamukte bhagavān suvikrāntavikrāmiṇaṃ bodhisattvaṃ mahāsattvametadavocat-sādhu sādhu suvikrāntavikrāmin,",
  "S06n625:21": "yastvaṃ tathāgatamarhantaṃ samyaksaṃbuddhaṃ prajñāpāramitāṃ paripṛcchasi bodhisattvānāṃ mahāsattvānāmarthāya,",
  "S06n625:22": "yathāpi nāma tvaṃ bahujanahitāya pratipanno bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca,",
  "S06n625:23": "etarhyanāgatānāṃ ca bodhisattvānāṃ mahāsattvānāmālokaṃ kartukāma iti ||",
  "S06n625:24": "atha khalu bhagavān jānanneva suvikrāntavikrāmiṇaṃ bodhisattvaṃ mahāsattvaṃ paripṛcchati sma-kiṃ tvaṃ suvikrāntavikrāmin arthavaśaṃ saṃpaśyaṃstathāgatametadarthaṃ paripṛcchasi ?",
  "S06n625:25": "evamukte suvikrāntavikrāmī bodhisattvo mahāsattvo bhagavantametadavocat-sarvasattvānāṃ vayaṃ bhagavannarthāya tathāgatametamarthaṃ paripṛcchāmaḥ sarvasattvahitāya sarvasattvānukampāyai |",
  "S06n625:26": "tatkasmāddhetoḥ ?",
  "S06n625:27": "prajñāpāramitā bhagavan sarvadharmāṇāṃ grāhikā yaduta śrāvakapratyekabuddhabodhisattvasamyaksaṃbuddhadharmāṇām |",
  "S06n625:28": "ato bhagavaṃstathāgataviṣayaṃ tathāgatajñānaṃ ca nirdiśatu |",
  "S06n625:29": "tatra ye sattvā niyatāḥ śrāvakayāne bhaviṣyanti,",
  "S06n625:30": "te kṣipramanāsravāṃ bhūmiṃ sākṣātkariṣyanti |",
  "S06n625:31": "ye pratyekabuddhayāne niyatā bhaviṣyanti,",
  "S06n625:32": "te kṣipraṃ pratyekabuddhayānena niryāsyanti |",
  "S06n625:33": "ye anuttarāṃ samyaksaṃbodhiṃ saṃprasthitāḥ,",
  "S06n625:34": "te kṣipramanuttarāṃ samyaksaṃbodhimabhisaṃbhotsyante |",
  "S06n625:35": "ye ca anavakrāntasamyaktvaniyāmā aniyatāstisṛṣu bhūmiṣu,",
  "S06n625:36": "te śrutvā anuttarāyāṃ samyaksaṃbodhau cittamutpādayiṣyanti |",
  "S06n625:37": "sarvasattvānāṃ ca bhagavan kuśalamūlasaṃjananaṃ kṛtaṃ bhaviṣyati tathāgatena imaṃ prajñāpāramitāpraśnaṃ visarjayatā |",
  "S06n625:38": "na ca vayaṃ bhagavan hīnādhimuktikānāṃ sattvānāṃ kṛtaśastathāgataṃ paripṛcchāmaḥ,",
  "S06n625:39": "na daridracittānām,",
  "S06n625:40": "na daridramānasasamanvāgatānām,",
  "S06n625:41": "na kusīdānām,",
  "S06n625:42": "na kausīdyābhibhūtānām,",
  "S06n625:43": "na dṛṣṭipaṅkāvasannānām,",
  "S06n625:44": "na mārapāśabaddhānām,",
  "S06n625:45": "nānapatrapāṇām,",
  "S06n625:46": "nāsaṃlekhasamanvāgatānām,",
  "S06n625:47": "na muṣitasmṛtīnām,",
  "S06n625:48": "na bhrāntacittānām,",
  "S06n625:49": "na kāmapaṅkamagnānām,",
  "S06n625:50": "na śaṭhānām,",
  "S06n625:51": "na māyāvinām,",
  "S06n625:52": "nākṛtajñānām,",
  "S06n625:53": "na pāpecchānām,",
  "S06n625:54": "na pāpasamācārāṇām,",
  "S06n625:55": "na śīlavipannānām,",
  "S06n625:56": "nāpariśuddhaśīlānām,",
  "S06n625:57": "na dṛṣṭivipannānām,",
  "S06n625:58": "na māragocaracāriṇām,",
  "S06n625:59": "nātmotkarṣakāṇām,",
  "S06n625:60": "na parapaṃsakānām,",
  "S06n625:61": "na lābhasatkāragurukāṇām,",
  "S06n625:62": "na pātracīvarādhyavasitānām,",
  "S06n625:63": "na kuhakānām,",
  "S06n625:64": "na lapakānām,",
  "S06n625:65": "na naimittikānām,",
  "S06n625:66": "na naiṣpeṣikāṇām,",
  "S06n625:67": "na lābhena lābhacikīrṣukāṇām |",
  "S06n625:68": "na vayaṃ bhagavan evaṃrūpāṇāṃ sattvānāṃ kṛtaśastathāgataṃ paripṛcchāmaḥ |",
  "S06n625:69": "ye punarbhagavan sattvāḥ sarvajñajñānaṃ prārthayanti,",
  "S06n625:70": "asaṅgajñānaṃ svayaṃbhūjñānamasamajñānamanuttarajñānaṃ prārthayante,",
  "S06n625:71": "ye nātmānamupalabhante na param,",
  "S06n625:72": "kutaḥ punarātmānamutkarṣayiṣyanti paraṃ vā pasaṃyiṣyanti,",
  "S06n625:73": "teṣāṃ nihatamānānāṃ vayaṃ bhagavaṃśchinnaviṣāṇavṛṣabhopamānāṃ bodhisattvānāṃ mahāsattvānāmāvrīḍhaśalyānāṃ nīcamānasānāṃ caṇḍālakumārakopamacittānāṃ pṛthivyaptejovāyvākāśasamacitānāṃ bhagavan sattvānāmarthāya tathāgataṃ paripṛcchāmo bodhisattvānāṃ mahāsattvānām |",
  "S06n625:74": "ye dharmamapi nopalabhante nābhiniviśante kutaḥ punaradharmam,",
  "S06n625:75": "teṣāṃ vayaṃ bhagavannarthāya tathāgataṃ paripṛcchāmo bodhisattvānāṃ mahāsattvānāmāśayaśuddhānāmaśaṭhānāmamāyāvināmṛjukānāṃ samacittānāṃ sarvasattvahitāmukampakānāṃ samādāpakānāṃ samuttejakānāṃ saṃpraharṣakāṇāṃ mahābhāravāhikānāṃ mahāyānasamārūḍhānāṃ mahākṛtyena pratyupasthitānāṃ mahākāruṇikānāṃ sarvasattvahitasukhāvahānāṃ nāyakānāṃ vināyakānāṃ pariṇāyakānāṃ sarvadharmāniśritavihārikāṇāṃ sarvopapattyāyatanānarthikānāṃ sarvamārapāśavinirmuktānāṃ chandikānāṃ vīryavatāmapramattānāṃ sarvadharmaparamapāramiprāptānāṃ sarvasaṃśayacchedanakuśalānām |",
  "S06n625:76": "(teṣāṃ) vayaṃ bhagavan sattvānāṃ kṛtaśastathāgataṃ paripṛcchāmo bodhisattvānāṃ mahāsattvānām |",
  "S06n625:77": "ye te bhagavan sattvā bodhijñānamapi na manyante nābhiniviśante nādhyavasāya tiṣṭhanti,",
  "S06n625:78": "sarvamanyanāsamatikrāntā mārgasthitā mārgapratipannā mārgadaiśikāḥ,",
  "S06n625:79": "teṣāṃ vayaṃ bhagavan sattvānāṃ kṛtaśastathāgataṃ paripṛcchāmo bodhisattvānāṃ mahāsattvānāṃ ca |",
  "S06n625:80": "sarvasattvānāṃ vayaṃ bhagavannarthāya hitāya sukhāya yogakṣemāya tathāgataṃ paripṛcchāmaḥ,",
  "S06n625:81": "sarvasattvānāṃ vayaṃ bhagavan sukhamupasaṃhartukāmā anuttarasukhaṃ niruttarasukhaṃ nirvāṇasukhaṃ buddhasukhamasaṃskṛtasukham |",
  "S06n625:82": "tena vayaṃ bhagavan sarvasattvānāṃ saṃśayacchittyarthaṃ tathāgataṃ paripṛcchāmaḥ |",
  "S06n625:83": "niḥsaṃśayā vayaṃ bhagavan bhavitukāmāḥ,",
  "S06n625:84": "niḥsaṃśayāśca bhagavan sarvasattvebhyaḥ saṃśayaprahāṇāya dharmaṃ deśayitukāmāḥ |",
  "S06n625:85": "tatkasmāddhetoḥ ?",
  "S06n625:86": "sarvasattvā hi bhagavan sukhakāmā duḥkhapratikūlāḥ,",
  "S06n625:87": "sarvasattvāḥ sukhenārthikāḥ |",
  "S06n625:88": "na ca vayaṃ bhagavan sarvasattvānāṃ kiṃcidanyatsukhaṃ samanupaśyāmo'nyatra prajñātaḥ |",
  "S06n625:89": "na cānyatkiṃcidbhagavan sarvasattvānāṃ sukhamasti anyatra bodhisattvayānānmahāyānāt |",
  "S06n625:90": "tena vayaṃ bhagavan imamarthavaśaṃ saṃpaśyantaḥ sattvānāṃ sukhamupasaṃhartukāmāḥ prajñāpāramitāṃ paripṛcchāmaḥ |",
  "S06n625:91": "bodhisattvānāṃ caitamarthaṃ bhagavan samanupaśyadbhirasmābhistathāgata etamarthaṃ paripṛṣṭaḥ ||",
  "S06n625:92": "evamukte bhagavām suvikrāntavikrāmiṇaṃ bodhisattvāṃ mahāsattvametadavocat-sādhu sādhu suvikrāntavikrāmin |",
  "S06n625:93": "guṇānāṃ te na sukaraḥ paryanto'dhigantum,",
  "S06n625:94": "yastvaṃ tathāgataṃ mahato janakāyasyānukampayā imāṃ prajñāpāramitāṃ paripṛcchasi |",
  "S06n625:95": "tena hi tvaṃ suvikrāntavikrāmin śṛṇu,",
  "S06n625:96": "sādhu ca suṣṭhu ca manasikuru,",
  "S06n625:97": "bhāṣiṣye'haṃ te |",
  "S06n625:98": "sādhu bhagavanniti suvikrāntavikrāmī bodhisattvo mahāsattvo bhagavataḥ pratyaśrauṣīt ||",
  "S06n625:99": "bhagavānetadavocat-yattvaṃ suvikrāntavikrāmin evaṃ vadasi-prajñāpāramitā prajñāpāramiteti bhagavannucyate,",
  "S06n625:100": "kiyatā bhagavan bodhisattvānāṃ mahāsattvānāṃ prajñāpāramitetyucyata iti,",
  "S06n625:101": "na hi suvikrāntavikrāmin kenaciddharmeṇa prajñāpāramitā vacanīyā |",
  "S06n625:102": "sarvavacanātikrāntā hi prajñāpāramitā |",
  "S06n625:103": "na hi suvikrāntavikrāmin prajñāpāramitā śakyate vaktum-iyaṃ sā prajñāpāramitā,",
  "S06n625:104": "asya vā prajñāpāramitā,",
  "S06n625:105": "anena vā prajñāpāramitā,",
  "S06n625:106": "asmādvā prajñāpāramitā |",
  "S06n625:107": "apāramitaiṣā suvikrāntavikrāmin sarvadharmāṇām,",
  "S06n625:108": "tenocyate prajñāpāramiteti |",
  "S06n625:109": "prajñaiva suvikrāntavikrāmiṃstathāgatena na labdhā,",
  "S06n625:110": "nopalabdhā,",
  "S06n625:111": "kutaḥ punaḥ prajñāpāramitāmupalapsyate ?",
  "S06n625:112": "prajñeti suvikrāntavikrāmin ajñaiṣā sarvadharmāṇām,",
  "S06n625:113": "ajānanaiṣā sarvadharmāṇām,",
  "S06n625:114": "tenocyate prajñeti |",
  "S06n625:115": "katamā ca suvikrāntavikrāmin ajānanā sarvadharmāṇām ?",
  "S06n625:116": "anyathaite sarvadharmā anyathābhilapyante,",
  "S06n625:117": "na cābhilāpavinirmuktāḥ sarvadharmāḥ |",
  "S06n625:118": "yā ca ajñā sarvadharmāṇām,",
  "S06n625:119": "yā ca ajānanā sarvadharmāṇām,",
  "S06n625:120": "na sā śakyā vācā vaktum |",
  "S06n625:121": "api tu yathā sattvā ajānanāḥ,",
  "S06n625:122": "tenocyate prajñeti |",
  "S06n625:123": "prajñāptirityevocyate,",
  "S06n625:124": "tenocyate prajñeti |",
  "S06n625:125": "sarvadharmāśca suvikrāntavikrāmin aprajñapanīyāḥ,",
  "S06n625:126": "apravartyāḥ,",
  "S06n625:127": "anirdeśyāḥ adṛśyāśca |",
  "S06n625:128": "yaivamajānanā,",
  "S06n625:129": "iyamucyate ajānaneti |",
  "S06n625:130": "prajñeti suvikrāntavikrāmin naiṣā ajñā nāpyanajñā,",
  "S06n625:131": "nāpyajñānajñā,",
  "S06n625:132": "tatastenocyate prajñeti |",
  "S06n625:133": "(na) jñānagocara eṣa suvikrāntavikrāmin,",
  "S06n625:134": "nājñānagocaraḥ |",
  "S06n625:135": "nājñānaviṣayo nāpi jñānaviṣayaḥ |",
  "S06n625:136": "aviṣayo hi jñānam |",
  "S06n625:137": "sacedajñānaviṣayaḥ syāta,",
  "S06n625:138": "ajñānaṃ syāt |",
  "S06n625:139": "na jñānamajñānataḥ,",
  "S06n625:140": "nāpi jñānato'jñānam,",
  "S06n625:141": "nāpi jñānamajñānam,",
  "S06n625:142": "nāpyajñānaṃ jñānam |",
  "S06n625:143": "nājñānena jñānamityucyate,",
  "S06n625:144": "nāpi jñānena jñānamityucyate |",
  "S06n625:145": "ajñānena hi jñānamityucyate,",
  "S06n625:146": "na tu tatra kiṃcidajñānaṃ yacchakyamādarśayitum-idaṃ tajjñānam,",
  "S06n625:147": "asya vā tajjñānam,",
  "S06n625:148": "anena vā tajjñānam |",
  "S06n625:149": "tena tajjñānaṃ jñānatvena na saṃvidyate,",
  "S06n625:150": "nāpi tajjñānaṃ tattvenāvasthitam,",
  "S06n625:151": "nāpyajñānaṃ jñānamityucyate |",
  "S06n625:152": "sacedajñānena jñānamityucyeta,",
  "S06n625:153": "tataḥ sarve bālapṛthagjanā jñānino bhaveyuḥ |",
  "S06n625:154": "api tu jñānājñānānupalabdhito jñānājñānaṃ yathābhūtaparijñā |",
  "S06n625:155": "tadeva jñānamityucyate,",
  "S06n625:156": "na punaryathocyate tathā tajjñānam |",
  "S06n625:157": "tatkasmāt ? na hi jñānaṃ vacanīyam,",
  "S06n625:158": "nāpi jñānaṃ kasyacidviṣayaḥ |",
  "S06n625:159": "sarvaviṣayavyatikrāntaṃ hi jñānam,",
  "S06n625:160": "na ca jñānaṃ viṣayam (yaḥ ?) |",
  "S06n625:161": "ayaṃ suvikrāntavikrāmin jñānanirdeśaḥ,",
  "S06n625:162": "adeśo'pradeśaḥ,",
  "S06n625:163": "yena jñānenāsau jñānināṃ jñānīti saṃkhyāṃ gacchati |",
  "S06n625:164": "yaivaṃ suvikrāntavikrāmin prajānanā anubodhanā ajānanā,",
  "S06n625:165": "iyamucyate prajñeti |",
  "S06n625:166": "ya evaṃ suvikrāntavikrāmin abhisamayaḥ,",
  "S06n625:167": "sākṣātkriyā,",
  "S06n625:168": "iyamucyate lokottarā prajñeti,",
  "S06n625:169": "na punaryathocyate lokottarā prajñeti |",
  "S06n625:170": "tatkasmāddhetoḥ ?",
  "S06n625:171": "loka eva nopalabhyate,",
  "S06n625:172": "kutaḥ punarlokottarā prajñā ?",
  "S06n625:173": "kaḥ punarvādo yo lokān samanuttariṣyati lokottarayā prajñayā ?",
  "S06n625:174": "tatkasya hetoḥ ?",
  "S06n625:175": "na hi sā lokamupalabhate,",
  "S06n625:176": "tena na kiṃciduttārayati,",
  "S06n625:177": "tenocyate lokottarā prajñeti |",
  "S06n625:178": "loka iti suvikrāntavikrāmin prajñaptirlokasamatikramaḥ |",
  "S06n625:179": "sarvaprajñaptisamatikrāntaṃ lokottaramityucyate |",
  "S06n625:180": "na ca punarlokottaramuttaraṇam,",
  "S06n625:181": "anuttaraṇaṃ lokottaram |",
  "S06n625:182": "tatkasya hetoḥ ?",
  "S06n625:183": "aṇurapi tatra dharmo na saṃvidyate ya uttartavyo yena cottartavyaḥ |",
  "S06n625:184": "tenocyate lokottaramiti |",
  "S06n625:185": "lokottare hi na loko vidyate na lokottaram,",
  "S06n625:186": "anuttarasyānuttara(ṇa)",
  "S06n625:187": "miti, tenocyate lokottaramiti |",
  "S06n625:188": "ayamucyate suvikrāntavikrāmin lokottarāyāḥ prajñāyā nirdeśaḥ,",
  "S06n625:189": "na punaryathocyate lokottarā prajñeti |",
  "S06n625:190": "tatkasmāddhetoḥ ?",
  "S06n625:191": "na hi yā lokottarā sā vacanīyā, uttīrṇā sā |",
  "S06n625:192": "na tatra bhūyaḥ kiṃciduttartavyam,",
  "S06n625:193": "tenocyate lokottarā prajñeti ||",
  "S06n625:194": "tatra suvikrāntavikrāmin yā nirvedhikā prajñā,",
  "S06n625:195": "kiṃ sā prajñā nirvidhyati ?",
  "S06n625:196": "nātra kiṃcinnirveddhavyam |",
  "S06n625:197": "sacetkiṃcinnirveddhavyamabhaviṣyat,",
  "S06n625:198": "prajñapyeta - iyaṃ sā prajñā yā nirvidhyatīti |",
  "S06n625:199": "na kenacidvidhyate nāvidhyate,",
  "S06n625:200": "na kasyaciduttaramupalabhyate yadvidhyeta |",
  "S06n625:201": "nirvidhyatīti nātra kiṃcidvidhyati nāvidhyati,",
  "S06n625:202": "nātra kiṃcidvidhyate nāvidhyate,",
  "S06n625:203": "tenocyate nirvidhyatīti |",
  "S06n625:204": "nātra kaścidantaṃ prayāti nāpi madhyam,",
  "S06n625:205": "tenocyate nirvidhyatīti |",
  "S06n625:206": "nirvidhyati nirvedhikā prajñetyucyate nirvidhyati na kvaciddhāvati,",
  "S06n625:207": "na vidhāvati,",
  "S06n625:208": "na saṃdhāvati,",
  "S06n625:209": "tenocyate nirvedhiketi |",
  "S06n625:210": "api tu suvikrāntavikrāmin nirvedhikā prajñeti kiṃ nirvidhyati ?",
  "S06n625:211": "yatkiṃciddarśanam,",
  "S06n625:212": "tatsarvaṃ nirvidhyati |",
  "S06n625:213": "kena nirvidhyati ?",
  "S06n625:214": "prajñayā nirvidhyati |",
  "S06n625:215": "kimiti prajñayā nirvidhyati ?",
  "S06n625:216": "prajñaptilakṣaṇamiti nirvidhyati |",
  "S06n625:217": "yatkiṃcitprajñaptilakṣaṇam,",
  "S06n625:218": "tatsarvamalakṣaṇamiti,",
  "S06n625:219": "alakṣaṇaṃ prajñaptilakṣaṇamiti |",
  "S06n625:220": "yaḥ suvikrāntavikrāmin evaṃrūpayā prajñayā samanvāgato vidhyati,",
  "S06n625:221": "sa traidhātukaṃ vidhyati |",
  "S06n625:222": "kathaṃ vidhyati ?",
  "S06n625:223": "adhātukaṃ traidhātukamiti nirvidhyati |",
  "S06n625:224": "na hyatra kaściddhātuṃ vidhyati,",
  "S06n625:225": "sa traidhātukamadhātukamiti nirvidhyati |",
  "S06n625:226": "yenaivaṃ traidhātukaṃ nirviddham,",
  "S06n625:227": "ayamucyate nairvedhikyā prajñayā samanvāgata iti |",
  "S06n625:228": "kathaṃ ca nairvedhikyā prajñayā samanvāgataḥ ?",
  "S06n625:229": "na hi kiṃcinnirveddhavyamakuśalam,",
  "S06n625:230": "sa sarvaṃ kuśalamiti nirvidhyati,",
  "S06n625:231": "nairvedhikyā prajñayā atikrāmati |",
  "S06n625:232": "sa evaṃ nairvedhikyā prajñyā samanvāgato yatkiṃcitpaśyati śṛṇoti jighrati āsvādayati spṛśati vijānīte vā,",
  "S06n625:233": "tatsarvaṃ nirvidhyati |",
  "S06n625:234": "kathaṃ nirvidhyati ?",
  "S06n625:235": "anityato duḥkhato gaṇḍato rogataḥ śalyataḥ śūnyato aghata āghātataḥ parataḥ (pralopataḥ)",
  "S06n625:236": "pralopadharmataścalataḥ prabhaṅgurato'nātmato'nutpādato'nirodhato'lakṣaṇata iti |",
  "S06n625:237": "ayamucyate suvikrāntavikrāmin śītībhūtoviśalya iti |",
  "S06n625:238": "tadyathāpi nāma suvikrāntavikrāmin viśalyā nāma bhaiṣajyajātiḥ |",
  "S06n625:239": "sā yasmin sthāpyate tataḥ sarvaśalyānyapanayati nirvidhyati,",
  "S06n625:240": "evameva evaṃrūpairdharmaiḥ samanvāgato bhikṣurviśalyaḥ śītībhūto nairvedhikyā prajñayā samanvāgataḥ saṃsārātyantavihārī nairvedhikaprajñoviraktaḥ sarvatraidhātukāt,",
  "S06n625:241": "atikrāntaḥ sarvamārapāśebhyaḥ |",
  "S06n625:242": "tadyathāpi nāma suvikrāntavikrāmin vajraṃ yasminneva nikṣipyate nirvedhanārtham,",
  "S06n625:243": "tattadeva nirvidhyati,",
  "S06n625:244": "evameva bhikṣurvajropamasamādhinairvedhikyā prajñayā parigṛhītaṃ (cittaṃ ? )",
  "S06n625:245": "yatra sthāpayati yeṣu ca pracārayati,",
  "S06n625:246": "tān sarvānnirvidhyati |",
  "S06n625:247": "sa nairvedhikyā prajñayā samanvāgato lokottarayā samyagduḥkhakṣayagāminyānuliptastravidya ityucyate |",
  "S06n625:248": "vidyeti suvikrāntavikrāmin avidyopaśamasyaitadadhivacanam,",
  "S06n625:249": "avidyāparijñeti duḥkhaskandhavyupaśamasyaitadadhivacanam |",
  "S06n625:250": "tadyathāpi nāma suvikrāntavikrāmin vaidyaḥ paṇḍito vyakto medhāvī tantraupayikayā mīmāṃsayā samanvāgataḥ syāt sarvabhaiṣajyakuśalaḥ sarvavyādhyutpattikuśalaḥ sarvaduḥkhapramocanakaḥ |",
  "S06n625:251": "sa yaṃ yameva glānaṃ cikitsati taṃ tameva mocayat |",
  "S06n625:252": "tatkasmāddhetoḥ ?",
  "S06n625:253": "tathā hi sa sarvabhaiṣajyakuśalaḥ sarvavyādhyutpattikuśalaḥ sarvarogavimocanakaḥ |",
  "S06n625:254": "evameva suvikrāntavikrāmin tṛtīyā vidyā sarvāvidyopaśamāya saṃvartate,",
  "S06n625:255": "sarvaduḥkhaniryātanāya saṃvartate,",
  "S06n625:256": "sarvajarāmaraṇaśokaparidevaduḥkhadaurmanasyopāyāsānāmupaśamāya saṃvartate |",
  "S06n625:257": "iyamucyate suvikrāntavikrāmin lokottarā prajñā nirvedhagāminīti ||",
  "S06n625:258": "idaṃ ca me suvikrāntavikrāmin saṃghāya bhāṣitam -",
  "S06n625:259": "prajñā śreṣṭhā hi lokasya yeyaṃ nirvedhagāminī |",
  "S06n625:260": "yayā samyak prajānāti bhavajātiparikṣayam || iti ||",
  "S06n625:261": "bhavajātiparikṣaya iti suvikrāntavikrāmin kasyaitadadhivacanam ?",
  "S06n625:262": "udayāstaṃgamaprativedhasyaitadadhivacanam |",
  "S06n625:263": "katamaśca udayāstaṃgamaprativedhaḥ ?",
  "S06n625:264": "yatkiṃcitsamudayadharmi,",
  "S06n625:265": "tatsarvaṃ nirodhadharmi ityevaṃ samudayāstaṃgamaṃ pratividhyati |",
  "S06n625:266": "samudaya iti suvikrāmin utpādasyaitadadhivacanam,",
  "S06n625:267": "astaṃgama iti nirodhasyaitadadhivacanam,",
  "S06n625:268": "na punaryathocyate tathodayāstaṃgamaḥ |",
  "S06n625:269": "yaḥ kaścitsuvikrāntavikrāmin samudayaḥ,",
  "S06n625:270": "na sa udayadharmaḥ |",
  "S06n625:271": "na hi suvikrāntavikrāmin samasya kaścidudayaḥ,",
  "S06n625:272": "nāpi tatsamudāgacchati |",
  "S06n625:273": "samatānuyātameva tat |",
  "S06n625:274": "tenocyate samudaya iti |",
  "S06n625:275": "samatānuyātamiti suvikrāntavikrāmin nātra kaścidudayati na samudāgacchati |",
  "S06n625:276": "na tasya yaḥ svabhāvaḥ sa svayaṃ saṃbhavaḥ,",
  "S06n625:277": "sa nirodhaḥ |",
  "S06n625:278": "tatra ca na kasyacinnirodhaḥ,",
  "S06n625:279": "samudayānantaranirodhaḥ |",
  "S06n625:280": "yatrotpādo nāsti,",
  "S06n625:281": "na tatra nirodhaḥ,",
  "S06n625:282": "sa nirodhaḥ |",
  "S06n625:283": "evaṃ suvikrāntavikrāmin yaḥ samudayāstaṃgamaprativedhaḥ anutpādāya anirodhāya,",
  "S06n625:284": "so'staṃgamaprativedhaḥ |",
  "S06n625:285": "tenocyate udayāstaṃgamaprativedha iti ||",
  "S06n625:286": "prativedha iti suvikrāntavikrāmin pratītyasamutpādasyaiṣā parijñā |",
  "S06n625:287": "yaṃ pratītya yo dharma utpadyate,",
  "S06n625:288": "tameva pratītya sa dharmo na saṃvidyate |",
  "S06n625:289": "ayamucyate pratītyasamutpādaprativedhaḥ |",
  "S06n625:290": "saiṣā suvikrāntavikrāmin pratītyasamutpādasya parijñā yathābhūtatā anutpādena sūcyate |",
  "S06n625:291": "anutpādo hi pratītyasamutpādaḥ |",
  "S06n625:292": "samo'nutpādaḥ |",
  "S06n625:293": "tenocyate pratītyasamutpāda iti |",
  "S06n625:294": "yatra nāstyutpādaḥ,",
  "S06n625:295": "tatra kuto nirodhaḥ ?",
  "S06n625:296": "anirodho nirodhaḥ pratītyasamutpādasyāvabodhaḥ |",
  "S06n625:297": "asamutpādaḥ pratītyasamutpāda ityucyate |",
  "S06n625:298": "yo'samutpādaḥ so'nutpādaḥ |",
  "S06n625:299": "yo'nutpādaḥ,",
  "S06n625:300": "sa nātīto na anāgato na pratyutpannaḥ |",
  "S06n625:301": "tasya nirodho na saṃvidyate |",
  "S06n625:302": "yasya nirodho na saṃvidyate,",
  "S06n625:303": "taducyate'nutpādajñānamiti |",
  "S06n625:304": "yena ca anutpādo jñātaḥ,",
  "S06n625:305": "sa na bhūya utpādayati,",
  "S06n625:306": "na ca nirodhaṃ sākṣātkaroti |",
  "S06n625:307": "yo notpādayati,",
  "S06n625:308": "sa na nirodhayati |",
  "S06n625:309": "utpādasya hi sato nirodhaḥ prajñāyate |",
  "S06n625:310": "yenotpādayati,",
  "S06n625:311": "tena niruddhā eva sarvadharmā jñātā dṛṣṭāḥ pratividdhāḥ sākṣātkṛtāḥ |",
  "S06n625:312": "tenocyate nirodhaḥ sākṣātkṛta iti ||",
  "S06n625:313": "kṣayajñānamiti suvikrāntavikrāmin kṣīṇamajñānam |",
  "S06n625:314": "tenocyate kṣayajñānamiti |",
  "S06n625:315": "kena kṣīṇam ?",
  "S06n625:316": "akṣayatayā kṣīṇam |",
  "S06n625:317": "kṣayamasya na samanupaśyati |",
  "S06n625:318": "ajñānavigama eṣa suvikrāntavikrāmin |",
  "S06n625:319": "tenocyate kṣayajñānamiti |",
  "S06n625:320": "ajñānaparijñaiṣā suvikrāntavikrāmin |",
  "S06n625:321": "tenocyate ajñānakṣayaḥ kṣayajñānamiti |",
  "S06n625:322": "na hi ajñānaṃ kṣayo vā akṣayo vā |",
  "S06n625:323": "vigama eṣa suvikrāntavikrāmin jñāsyate |",
  "S06n625:324": "tenocyate kṣayajñānamiti |",
  "S06n625:325": "yathābhūtaparijñaiṣā suvikrāntavikrāmin |",
  "S06n625:326": "tenocyate vigama iti |",
  "S06n625:327": "na kiṃcidanyadupalabhyate idaṃ tajjñānavigama iti |",
  "S06n625:328": "jñānameva nopalabhyate,",
  "S06n625:329": "kutaḥ punarajñānam |",
  "S06n625:330": "yasya kasyavidvimukti,",
  "S06n625:331": "tenocyate kṣayajñānamiti,",
  "S06n625:332": "na punaryathocyate |",
  "S06n625:333": "yasya punaḥ kṣayajñānam,",
  "S06n625:334": "tasya na kaścidvyavahāraḥ |",
  "S06n625:335": "api tu nirdeśa eṣaḥ ajñānakṣaya iti vā kṣaya(jñāna)miti |",
  "S06n625:336": "iyaṃ suvikrāntavikrāmin akṣayakṣayajñānaparīkṣā sarvadharmāṇāṃ yenāvabuddhā sa kṣayajñānavigataḥ,",
  "S06n625:337": "akṣayakoṭimanuprāptaḥ |",
  "S06n625:338": "akoṭirnivāṇakoṭiḥ,",
  "S06n625:339": "na punaryathocyate |",
  "S06n625:340": "avacanīyaṃ nirvāṇaṃ sarvavyavahārasamucchinnam |",
  "S06n625:341": "ayaṃ suvikrāntavikrāmin nirvāṇadhātunirdeśaḥ,",
  "S06n625:342": "na punaryathā nirdiṣṭaḥ |",
  "S06n625:343": "anirdeśyo hi nirvāṇadhātuḥ sarvanirdeśasamatikrāntaḥ sarvanirdeśasamucchinno nirvāṇadhātuḥ |",
  "S06n625:344": "ayamucyate lokottarāyā nirvedhikāyāḥ prajñāyā nirdeśaḥ,",
  "S06n625:345": "yo'yaṃ nirvāṇadhāturiti |",
  "S06n625:346": "na ca suvikrāntavikrāmin nirvāṇadhāturdeśastho na pradeśasthaḥ |",
  "S06n625:347": "eṣo'sya nirdeśa iti ||",
  "S06n625:348": "tatra katamā suvikrāntavikrāmin prajñāpāramitā ?",
  "S06n625:349": "na hi suvikrāntavikrāmin prajñāpāramitāyāḥ kiṃcidāraṃ vā pāraṃ vā |",
  "S06n625:350": "sacetsuvikrāntavikrāmin prajñāpāramitāyā āraṃ vā pāraṃ vā upalabhyeta,",
  "S06n625:351": "nirdiśettathāgataḥ prajñāyā āraṃ vā pāraṃ vā |",
  "S06n625:352": "na ca suvikrāntavikrāmin prajñāpāramitāyā āramupalabhyate,",
  "S06n625:353": "tenāsyāḥ pāraṃ na nirdiśyate |",
  "S06n625:354": "api tu suvikrāntavikrāmin prajñāpāramiteti pārametatsarvadharmāṇāṃ jñānakarmaṇām,",
  "S06n625:355": "tenocyate prajñāpāramiteti,",
  "S06n625:356": "na punaryathocyate |",
  "S06n625:357": "na hi vācā na karmaṇā prajñāpāramitā pratyupasthitā |",
  "S06n625:358": "anirdeśyā hi suvikrāntavikrāmin prajñāpāramitā |",
  "S06n625:359": "sarvadharmāṇāmeṣo'nubodhaḥ |",
  "S06n625:360": "yaścānubodhaḥ,",
  "S06n625:361": "so'virodhaḥ |",
  "S06n625:362": "tatkasmāddhetoḥ ?",
  "S06n625:363": "na hi tatra kiṃcidanubuddham,",
  "S06n625:364": "na pratividdham |",
  "S06n625:365": "anubodhaprativedhasamatā hi bodhiḥ sarvadharmānubodhādbodhirityucyate |",
  "S06n625:366": "kathaṃ ca sarvadharmānubodhaḥ ?",
  "S06n625:367": "nātra kācidbodhirnāpyatra kaści(danu)bodhaḥ |",
  "S06n625:368": "tatkasmāddhetoḥ ?",
  "S06n625:369": "sacet suvikrāntavikrāmin bodhirupalabhyeta,",
  "S06n625:370": "labdhā syādbodhau bodhiḥ |",
  "S06n625:371": "na ca suvikrāntavikrāmin bodhau bodhiḥ saṃvidyate |",
  "S06n625:372": "evameṣā bodhirabhisaṃboddhavyā |",
  "S06n625:373": "ananubodhādaprativedhādanubudhyetyucyate,",
  "S06n625:374": "na punaryathocyate sarvadharmā hyananubuddhā apratividdhāḥ |",
  "S06n625:375": "na ca punardharmo dharmasvabhāvena saṃvidyate anenānubodhena |",
  "S06n625:376": "iyamucyate bodhiriti |",
  "S06n625:377": "na hi suvikrāntavikrāmiṃstathāgatena bodhirupalabdhā,",
  "S06n625:378": "nāpi tathāgatena bodhirvijñaptā |",
  "S06n625:379": "avijñapanīyā aprajñapanīyā bodhiḥ |",
  "S06n625:380": "na ca tathāgatena bodhirjñātā na janitā |",
  "S06n625:381": "ajātā anabhinirvṛttā hi bodhiḥ |",
  "S06n625:382": "na ca bodhiḥ kasyavidviṣayaḥ,",
  "S06n625:383": "na ca bodhau kaścitsattvo vā sattvaprajñaptirvā |",
  "S06n625:384": "yatra nasti sattvo vā sattvaprajñaptirvā,",
  "S06n625:385": "kathaṃ vaktavyo'yaṃ bodhisattvaḥ,",
  "S06n625:386": "iyaṃ bodhisattvasya prajñāpāramiteti ?",
  "S06n625:387": "na hi suvikrāntavikrāmin bodhau bodhiḥ,",
  "S06n625:388": "na ca bodhau kaścitsattvaḥ |",
  "S06n625:389": "atikrāntā hyeṣā bodhiḥ,",
  "S06n625:390": "anutpannaiṣā bodhiḥ,",
  "S06n625:391": "anabhisaṃvṛttaiṣā bodhiḥ,",
  "S06n625:392": "alakṣaṇaiṣā bodhiḥ |",
  "S06n625:393": "na cāsyāṃ sattvaḥ saṃvidyate,",
  "S06n625:394": "nopalabhyate |",
  "S06n625:395": "na bodhiḥ sattvatayā prajñaptā |",
  "S06n625:396": "niḥsattvānubodho hi bodhirityucyate |",
  "S06n625:397": "bodhi(ra)sattvateti yena jñātā,",
  "S06n625:398": "sa ucyate bodhisattva iti |",
  "S06n625:399": "tatkamāddhetoḥ ?",
  "S06n625:400": "na hi suvikrāntavikrāmin bodhisattvaḥ sattvasaṃjñāprabhāvitaḥ |",
  "S06n625:401": "sattvasaṃjñāvibhāvanādbodhisattva ityucyate,",
  "S06n625:402": "na punaryathocyate |",
  "S06n625:403": "tatkasmāddhetoḥ ?",
  "S06n625:404": "avacanīyo hi bodhisattvaḥ,",
  "S06n625:405": "sattvasvabhāvavigato hi bodhisattvaḥ,",
  "S06n625:406": "sattvasaṃjñāvigatā hi bodhiḥ |",
  "S06n625:407": "yenaivaṃ bodhirjñātā,",
  "S06n625:408": "sa bodhisattva ityucyate |",
  "S06n625:409": "kimiti bodhirjñātā ?",
  "S06n625:410": "atikrāntaiṣā bodhiḥ,",
  "S06n625:411": "akaraṇīyaiṣā bodhiḥ,",
  "S06n625:412": "anutpādānirodho hyeṣā bodhiḥ |",
  "S06n625:413": "na bodhirbodhiṃ vijñāpayati,",
  "S06n625:414": "nāpi bodhirvijñāpanīyā |",
  "S06n625:415": "avijñāpanīyā aprajñapanīyā anabhinirvartanīyā bodhirityucyate |",
  "S06n625:416": "yena ca anubuddhā pratibuddhā avikalpā kalpasamucchedāya,",
  "S06n625:417": "tenocyate bodhisattva iti,",
  "S06n625:418": "na punaryathocyate |",
  "S06n625:419": "tatkasmāt ? niḥsattvatvāt |",
  "S06n625:420": "yadi bodhisattvaḥ samupalabhyeta,",
  "S06n625:421": "labdhā syādbodhiḥ - iyaṃ sā bodhiḥ,",
  "S06n625:422": "asyāmayaṃ sattvā iti |",
  "S06n625:423": "asattvaniḥsattvasattvāvagamānubodhādbodhisattva ityucyate |",
  "S06n625:424": "niḥsattvatayā sattvasaṃjñāvibhāvanatayā asattvasaṃjñāvibhāvanatayā bodhisattva ityucyate |",
  "S06n625:425": "tat kasmāt ? sattvadhāturityasattvatāyā etadadhivacanam |",
  "S06n625:426": "na hi sattvaḥ sattve saṃvidyate,",
  "S06n625:427": "asaṃvidyamānatvātsattvadhātoḥ |",
  "S06n625:428": "yadi sattve sattvaḥ syāt,",
  "S06n625:429": "nocyeta sattvadhāturiti |",
  "S06n625:430": "adhātunidarśanametat sattvadhāturiti |",
  "S06n625:431": "adhātuko hi sattvadhātuḥ |",
  "S06n625:432": "yadi sattvadhātau sattvadhāturbhavet,",
  "S06n625:433": "sajīvastaccharīraṃ bhavet |",
  "S06n625:434": "atha sattvadhātunirmukto dhāturbhavet,",
  "S06n625:435": "adhātuko hi sattvadhātuḥ |",
  "S06n625:436": "dhātuḥ saṃketena vyavahārapadaṃ gacchati |",
  "S06n625:437": "na hi sattvadhātau dhātuḥ saṃvidyate,",
  "S06n625:438": "nāpyanyatra sattvadhātoḥ sattvadhātuḥ saṃvidyate |",
  "S06n625:439": "adhātukā hi sarvadharmāḥ |",
  "S06n625:440": "idaṃ ca me saṃdhāya bhāṣitam-na sattvadhātorūnatvaṃ vā pūrṇatvaṃ vā prajñāyate |",
  "S06n625:441": "tatkasmāddhetoḥ ?",
  "S06n625:442": "asattvāt sattvadhātoḥ,",
  "S06n625:443": "viviktatvātsattvadhātoḥ |",
  "S06n625:444": "yathā ca sattvadhātornonatvaṃ na pūrṇatvaṃ prajñāyate,",
  "S06n625:445": "evaṃ sarvadharmāṇāmapi nonatvaṃ na pūrṇatvaṃ prajñāyate |",
  "S06n625:446": "sarvadharmāṇāṃ hi na kācitpariniṣpattiḥ,",
  "S06n625:447": "yenaiṣāmūnatvaṃ vā pūrṇatvaṃ vā bhavet |",
  "S06n625:448": "ya evaṃ sarvadharmāṇāmanubodhaḥ,",
  "S06n625:449": "sa ucyate sarvadharmānubodha iti |",
  "S06n625:450": "iyaṃ ca mayā saṃdhāya vāgbhāṣitā–yathā sattvadhātornonatvaṃ na pūrṇatvaṃ prajñāyate,",
  "S06n625:451": "evaṃ sarvadharmāṇāmapi nonatvaṃ na pūrṇatvaṃ prajñāyata iti |",
  "S06n625:452": "yacca sarvadharmāṇāmanūnatvamapūrṇatvam,",
  "S06n625:453": "tadapariniṣpattiyogena,",
  "S06n625:454": "tadeva buddhadharmāṇāmapi anūnatvamapūrṇatvam |",
  "S06n625:455": "evaṃ sarvadharmāṇāmanubodhādbuddhadharmāṇāmanūnatvamapūrṇatvam |",
  "S06n625:456": "sarvadharmāṇāmanūnatvādapūrṇatvādbuddhadharmā iti |",
  "S06n625:457": "tena tadbuddhadharmāṇāmadhivacanam |",
  "S06n625:458": "na hi buddhadharmāḥ kenacicchakyā ūnā vā pūrṇā vā kartum |",
  "S06n625:459": "tatkasmāddhetoḥ ?",
  "S06n625:460": "sarvadharmānubodha eṣaḥ |",
  "S06n625:461": "yaśca sarvadharmānubodhaḥ,",
  "S06n625:462": "tatra na kasyaciddharmasya ūnatvaṃ vā pūrṇatvaṃ vā |",
  "S06n625:463": "sarvadharmā iti dharmadhātoretadadhivacanam |",
  "S06n625:464": "na ca dharmadhātorūnatvaṃ vā pūrṇatvaṃ vā |",
  "S06n625:465": "tatkasya hetoḥ ?",
  "S06n625:466": "ananto hi dharmadhātuḥ |",
  "S06n625:467": "na hi sattvadhātośca dharmadhātośca nānātvamupalabhyate,",
  "S06n625:468": "nāpi sattvadhātorvā dharmadhātorvā ūnatvaṃ vā pūrṇatvaṃ vopalabhyate vā saṃvidyate vā |",
  "S06n625:469": "ya evamanubodhaḥ,",
  "S06n625:470": "iyamucyate bodhiriti |",
  "S06n625:471": "tenocyate-na buddhadharmāṇāmūnatvaṃ vā pūrṇatvaṃ vā prajñāyata iti |",
  "S06n625:472": "anūnatvapūrṇatvamiti suvikrāntavikrāmin yathāvadavikalpasya yathābhūtadarśanasyaitadadhivacanam |",
  "S06n625:473": "na tatra śakyaṃ kenacidutkṣeptuṃ vā prakṣeptuṃ vā |",
  "S06n625:474": "ya evamanubodhaḥ,",
  "S06n625:475": "iyamucyate bodhiriti |",
  "S06n625:476": "(bodhiriti) suvikrāntavikrāmin buddhalakṣaṇametat |",
  "S06n625:477": "kathaṃ buddhalakṣaṇam ?",
  "S06n625:478": "sarvadharmalakṣaṇānyalakṣaṇam,",
  "S06n625:479": "etadbuddhalakṣaṇam |",
  "S06n625:480": "alakṣaṇā hi bodhirlakṣaṇasvabhāvavinivṛttā |",
  "S06n625:481": "ya evamanubodhaḥ,",
  "S06n625:482": "iyamucyate bodhiriti,",
  "S06n625:483": "na punaryathocyate |",
  "S06n625:484": "eṣāṃ hi suvikrāntavikrāmin dharmāṇāmanubodhatvādbodhisattva ityucyate |",
  "S06n625:485": "yo hi kaścit suvikrāntavikrāmin imān dharmānaprajānannanavabudhyamāno bodhisattva ityātmānaṃ pratijānīte,",
  "S06n625:486": "dūre tasya bodhisattvasya bodhisattvabhūmiḥ,",
  "S06n625:487": "dūre bodhisattvadharmāḥ,",
  "S06n625:488": "visaṃvādayati sadevamānuṣāsuraṃ lokaṃ bodhisattvanāmnā |",
  "S06n625:489": "sacetpunaḥ suvikrāntavikrāmin vāṅmātreṇa bodhisattvo bhavet,",
  "S06n625:490": "tena sarvasattvā api bodhisattvā bhaveyuḥ |",
  "S06n625:491": "naitatsuvikrāntavikrāmin vāṅmātraṃ yaduta bodhisattvabhūmiriti |",
  "S06n625:492": "na ca vācā śakyamanuttarāṃ samyaksaṃbodhimabhisaṃboddhum |",
  "S06n625:493": "na hi vākkarmaṇā bodhiḥ prāpyate,",
  "S06n625:494": "nāpi bodhisattvadharmāḥ |",
  "S06n625:495": "sarvasattvāḥ suvikrāntavikrāmin bodhāya caranti,",
  "S06n625:496": "na ca jānanti na budhyante |",
  "S06n625:497": "te na bodhisattvā ityucyante |",
  "S06n625:498": "tatkasmāddhetoḥ ?",
  "S06n625:499": "na hi sattvā asattvamiti prajānanti |",
  "S06n625:500": "sacedevaṃ te jānīyuḥ,",
  "S06n625:501": "ātmacaritairbodhisatvā bhaveyuḥ |",
  "S06n625:502": "viparyastāḥ punaḥ sattvāḥ svacaryāṃ svaviṣayaṃ svagocaraṃ na prajānanti |",
  "S06n625:503": "sacedātmacaryāṃ prajānīyuḥ,",
  "S06n625:504": "na te bhūyaḥ kasmiṃścidvikalpe careyuḥ |",
  "S06n625:505": "tābhirvikalpacaryābhiḥ sarvabālapṛthagjanā abhūtārambaṇe caranti |",
  "S06n625:506": "te bodhimapi ārambaṇīkṛtya manyante |",
  "S06n625:507": "teṣāmārambaṇacaritānāṃ vikalpacaritānāṃ kuto bodhiḥ,",
  "S06n625:508": "kuto bodhisattvadharmāḥ ?",
  "S06n625:509": "ya evaṃ dharmaṃ prajānanti,",
  "S06n625:510": "na te bhūyo'bhūtārambaṇe caranti |",
  "S06n625:511": "na te bhūyaḥ kaṃciddharmaṃ manyante |",
  "S06n625:512": "tenocyate - acaryā bodhisattvacareti |",
  "S06n625:513": "na bodhisattvāḥ kalpe na vikalpe caranti |",
  "S06n625:514": "yatra ca na kalpo na vikalpaḥ,",
  "S06n625:515": "na tatra kāciccaryā |",
  "S06n625:516": "yatra cāvikalpaḥ,",
  "S06n625:517": "na tatra kasyaciccaryā |",
  "S06n625:518": "buddhabodhisattvānāṃ sarvacaryā avikalpacaryeti |",
  "S06n625:519": "sarvā manyanā asārambaṇā |",
  "S06n625:520": "sa evaṃ sarvadharmān prajānan na bhūya ārambaṇe vā vikalpe vā carati vicarati vā |",
  "S06n625:521": "iyaṃ bodhisattvānāṃ caryā acaryāyogena |",
  "S06n625:522": "evaṃ hi suvikrāntavikrāmin dharmānavabudhyante pratibudhyante,",
  "S06n625:523": "tenocyante bodhisattvā iti ||",
  "S06n625:524": "asattveti bodhisattvasyaitadadhivacanam |",
  "S06n625:525": "bibhāvitā hi tena sattvāḥ sarvasaṃjñāḥ |",
  "S06n625:526": "tatkasmāddhetoḥ ?",
  "S06n625:527": "jñātā hi tena bhūtāḥ sarvasattvāḥ,",
  "S06n625:528": "asattvāḥ sarvasattvāḥ viparyāsasattvāḥ sarvasattvāḥ,",
  "S06n625:529": "parikalpitasattvāḥ sarvasattvāḥ,",
  "S06n625:530": "abhūtārambaṇasattvāḥ sarvasattvāḥ,",
  "S06n625:531": "svacaryāvipranaṣṭasattvāḥ sarvasattvāḥ,",
  "S06n625:532": "avidyāsaṃskārasattvāḥ sarvasattvā iti |",
  "S06n625:533": "tatkasya hetoḥ ?",
  "S06n625:534": "ye dharmāḥ sarvasattvānāṃ na saṃvidyante,",
  "S06n625:535": "tān dharmānabhisaṃskurvanti |",
  "S06n625:536": "tenocyate sarvasattvā avidyāsaṃskārasattvā iti |",
  "S06n625:537": "katamo dharmo na saṃvidyate ?",
  "S06n625:538": "ahamiti vā mameti vā ahamasmīti vā na kaściddharmo vidyate |",
  "S06n625:539": "sacetkaściddharmaḥ syāt-ahamiti vā mameti vā ahamasmīti vā,",
  "S06n625:540": "tena bhūtāḥ sattvā abhaviṣyan |",
  "S06n625:541": "yasmāttarhi suvikrāntavikrāmin na sa kaściddharmaḥ,",
  "S06n625:542": "yaḥ ahamiti vā mameti vā ahamasmīti vā,",
  "S06n625:543": "tenocyate-abhūtāḥ sarvasattvā iti,",
  "S06n625:544": "avidyāsaṃskārasattvāḥ sarvasattvā iti |",
  "S06n625:545": "na hi kaścit suvikrāntavikrāmin sattvo nāma dharmaḥ saṃvidyate yasya syādahamiti vā mameti vā ahamasmīti vā |",
  "S06n625:546": "yasmācca na saṃvidyate,",
  "S06n625:547": "tasmādabhūtāḥ sattvā ityucyante |",
  "S06n625:548": "abhūtā iti asattvānāmetadadhivacanam |",
  "S06n625:549": "yathā vā punarabhūtāyāṃ sattvasaṃjñāyāmabhiniviṣṭāḥ,",
  "S06n625:550": "tasmāducyate abhūtāḥ sattvā iti |",
  "S06n625:551": "abhūtamiti suvikrāntavikrāmin nātra kiṃcidbhūtaṃ na saṃbhūtam |",
  "S06n625:552": "sarvadharmā hi abhūtā asaṃbhūtāḥ |",
  "S06n625:553": "tatra sattvā abhūtā adhyavasitā vinibadhyante,",
  "S06n625:554": "tenocyante abhūtārambaṇāḥ sattvā iti |",
  "S06n625:555": "tāṃ te svacaryāmaprajānantaḥ abhūtasattvā ityucyante |",
  "S06n625:556": "aparibodhanā punaryasyāścaryāvabodhādbodhisattvā ityucyate ||",
  "S06n625:557": "ya evaṃ suvikrāntavikrāmin dharmānavabudhyate,",
  "S06n625:558": "sa ucyate bodhisattva iti |",
  "S06n625:559": "bodhisattva ityanubuddhasattvasyaitadadhivacanam,",
  "S06n625:560": "yena sarvadharmā buddhā jñātāḥ |",
  "S06n625:561": "kathaṃ jñātāḥ ?",
  "S06n625:562": "abhūtā asaṃbhūtā avitathāḥ,",
  "S06n625:563": "naite tathā yathā bālapṛthagjanaiḥ kalpitāḥ |",
  "S06n625:564": "naite tathā yathā bālapṛthagjanairlabdhāḥ |",
  "S06n625:565": "tenocyante bodhisattvā iti |",
  "S06n625:566": "tatkasya hetoḥ ?",
  "S06n625:567": "akalpitā avikalpitā hi bodhiḥ,",
  "S06n625:568": "aviṭhapitā hi bodhiḥ,",
  "S06n625:569": "anupalambhā hi bodhiḥ |",
  "S06n625:570": "na hi suvikrāntavikrāmiṃstathāgatena bodhirlabdhā |",
  "S06n625:571": "alambhātsarvadharmāṇāmanupalambhātsarvadharmāṇāṃ bodhirityucyate |",
  "S06n625:572": "evaṃ buddhabodhirityucyate,",
  "S06n625:573": "na punaryathocyate |",
  "S06n625:574": "yena suvikrāntavikrāmin bodhāya cittamutpādayanti-idaṃ cittaṃ bodhāyotpādayiṣyāma iti bodhiṃ manyante,",
  "S06n625:575": "astyasau bodhiryasyāṃ vayaṃ cittamutpādayiṣyāma iti,",
  "S06n625:576": "na te bodhisattvā ityucyante,",
  "S06n625:577": "utpannasattvāsta ucyante |",
  "S06n625:578": "tatkasmāddhetoḥ ?",
  "S06n625:579": "tathā hi utpādābhiniviṣṭāścittābhiniviṣṭā bodhimabhiniviśante |",
  "S06n625:580": "ye bodhāya cittamutpādayanti,",
  "S06n625:581": "te bodhicittābhiniviṣṭā bodhisattvā ityucyante |",
  "S06n625:582": "yasmādabhisaṃskurvanti,",
  "S06n625:583": "tasmātte bodhāya cittamutpādayanti |",
  "S06n625:584": "tenocyante |",
  "S06n625:585": "abhisaṃskārasattvā iti |",
  "S06n625:586": "na te bodhisattvāḥ |",
  "S06n625:587": "tatkasya hetoḥ ?",
  "S06n625:588": "utpannasattvāsta ucyante |",
  "S06n625:589": "na hi suvikrāntavikrāmin śakyaṃ bodhāya cittamutpādayitum |",
  "S06n625:590": "anutpannā hi bodhiḥ,",
  "S06n625:591": "acittā hi bodhiḥ |",
  "S06n625:592": "utpādameva te suvikrāntavikrāmin abhiniviśante |",
  "S06n625:593": "na te'nutpādaṃ prajānanti |",
  "S06n625:594": "yā punaḥ suvikrāntavikrāmin utpādasamatā, sā bhūtatā |",
  "S06n625:595": "yā ca cittasamatā yā ca bhūtasamatā,",
  "S06n625:596": "yā ca bhūtasamatā yā ca samatā sā bodhiḥ |",
  "S06n625:597": "yatra ca yathābhūtatā,",
  "S06n625:598": "na tatra kaścidvikalpaḥ |",
  "S06n625:599": "te punarvikalpya cittaṃ bodhiṃ cābhiniviśya dvayato bodhāya cittamutpādayanti |",
  "S06n625:600": "na hi suvikrāntavikrāmin anyaccittamanyā bodhiḥ,",
  "S06n625:601": "na ca citte bodhiḥ,",
  "S06n625:602": "nāpi bodhau cittam |",
  "S06n625:603": "yā ca bodhiryacca cittam,",
  "S06n625:604": "sā yathābhūtatā yathāvattā |",
  "S06n625:605": "nātra bodhirna ca cittam,",
  "S06n625:606": "na ca bodhirupalabdhā,",
  "S06n625:607": "notpādo nānutpādaḥ |",
  "S06n625:608": "tena sa bodhisattva ityucyate,",
  "S06n625:609": "yathābhūtasattva ityucyate,",
  "S06n625:610": "mahāsattva ityucyate |",
  "S06n625:611": "tatkasmāddhetoḥ ?",
  "S06n625:612": "yā hyabhūtatā,",
  "S06n625:613": "sā tena jñātā |",
  "S06n625:614": "katamā ca sā abhūtatā ?",
  "S06n625:615": "sa sarvaloko hyabhūtaḥ,",
  "S06n625:616": "abhūtaparyāpanno'bhūto'saṃbhūto batāyaṃ lokasaṃniveśaḥ |",
  "S06n625:617": "kimityabhūtasya saṃbhavaḥ ?",
  "S06n625:618": "nābhūtasya kaścitsaṃbhavaḥ |",
  "S06n625:619": "asaṃbhūtaṃ hyabhūtam |",
  "S06n625:620": "tenocyate asvabhāvā abhūtāḥ sarvadharmā iti |",
  "S06n625:621": "yenaivaṃ jñātaḥ,",
  "S06n625:622": "sa ucyate yathābhūtasattva iti |",
  "S06n625:623": "na bhūte bhūtamabhiniviśate,",
  "S06n625:624": "tenocyate yathābhūtasattva iti,",
  "S06n625:625": "na punaryathocyate |",
  "S06n625:626": "tatkasya hetoḥ ?",
  "S06n625:627": "na hi yathābhūte kaścitsattvo vā mahāsattvo vā |",
  "S06n625:628": "yo hi mahāyānamavagāhate,",
  "S06n625:629": "sa ucyate mahāsattva iti ||",
  "S06n625:630": "katamacca mahāyānam ?",
  "S06n625:631": "sarvaṃ jñānaṃ mahāyānam |",
  "S06n625:632": "katamacca sarvaṃ jñānam ?",
  "S06n625:633": "yatkiṃcitsaṃskṛtaṃ jñānam,",
  "S06n625:634": "laukikaṃ jñānam,",
  "S06n625:635": "tena mahāsattva ityucyate |",
  "S06n625:636": "tatkasmāddhetoḥ ?",
  "S06n625:637": "mahatī hi tasya sattvasaṃjñā vigatā,",
  "S06n625:638": "tenocyate mahāsattva iti |",
  "S06n625:639": "mahānasya avidyāskandho vigataḥ,",
  "S06n625:640": "tenocyate mahāsattvaḥ |",
  "S06n625:641": "mahānasya saṃskāraskandho vigataḥ,",
  "S06n625:642": "tenocyate mahāsattvaḥ |",
  "S06n625:643": "mahānasya ajñānaskandho vigataḥ,",
  "S06n625:644": "tenocyate mahāsattvaḥ |",
  "S06n625:645": "mahānasya duḥkhaskandho vigataḥ,",
  "S06n625:646": "tenocyate mahāsattva iti |",
  "S06n625:647": "yairhi suvikrāntavikrāmin mahāsattvasaṃjñā vigarhitā,",
  "S06n625:648": "na ca cittamupalabhante na ca caitasikān dharmān,",
  "S06n625:649": "cittaprakṛtiṃ ca prajānanti,",
  "S06n625:650": "na ca bodhimupalabhante,",
  "S06n625:651": "na ca bodhipakṣikān dharmān,",
  "S06n625:652": "bodhiprakṛtiṃ ca prajānanti,",
  "S06n625:653": "te nājñātacittena bodhiṃ ca paśyanti,",
  "S06n625:654": "na cānyatra bodheścittaṃ paśyanti,",
  "S06n625:655": "na bodhau cittaṃ paśyanti,",
  "S06n625:656": "na citte bodhiṃ paśyanti |",
  "S06n625:657": "ya evaṃ vibhāvayanti,",
  "S06n625:658": "na te ca bhāvayanti na vibhāvīkurvanti,",
  "S06n625:659": "te bhāvānapi nopalabhante na manyante nābhiniviśante,",
  "S06n625:660": "te hi bodhāya cittamutpādayanti |",
  "S06n625:661": "ye ca suvikrāntavikrāmin evaṃ bodhāya cittamutpādayanti,",
  "S06n625:662": "te bodhisattvā ityucyante,",
  "S06n625:663": "na ca te bodhervivartante |",
  "S06n625:664": "tatkasmāddhetoḥ ?",
  "S06n625:665": "bodhāveva te sthitāḥ,",
  "S06n625:666": "ya evaṃ na bodheḥ,",
  "S06n625:667": "na cittasya,",
  "S06n625:668": "na notpādasya,",
  "S06n625:669": "na nirodhasya nānākaraṇaṃ samanupaśyanti |",
  "S06n625:670": "na hyatra kaścitsamanupaśyati,",
  "S06n625:671": "na kaścidabhiniviśate,",
  "S06n625:672": "na kaścidvikalpamāpadyate |",
  "S06n625:673": "ya evaṃ suvikrāntavikrāmin adhimuktivimukticittamutpādayanti,",
  "S06n625:674": "te bhūtā bodhisattvā ityucyante |",
  "S06n625:675": "ye punaḥ suvikrāntavikrāmin (cittasaṃjñito)",
  "S06n625:676": "bodhisaṃjñinaśca bodhāya cittamutpādayanti,",
  "S06n625:677": "dūre te bodheḥ,",
  "S06n625:678": "na te'bhyāsannā bodheḥ |",
  "S06n625:679": "ye punaḥ suvikrāntavikrāmin bodhernāpi dūre nābhyāsanne samanupaśyanti,",
  "S06n625:680": "te bodherāsannāḥ,",
  "S06n625:681": "taiśca bodhāya cittamutpāditam |",
  "S06n625:682": "etacca me saṃdhāya bhāṣitam-yo hi advayamātmānaṃ prajānāti,",
  "S06n625:683": "sa buddhaṃ dharmaṃ ca prajānāti |",
  "S06n625:684": "tatkasya hetoḥ ?",
  "S06n625:685": "ātmabhāvaṃ sa bhāvayati sarvadharmāṇām,",
  "S06n625:686": "yena advayaparijñayā sarvadharmāḥ parijñātāḥ |",
  "S06n625:687": "ātmasvabhāvaniyatā hi sarvadharmāḥ |",
  "S06n625:688": "yo hi advayadharmaṃ prajānīte,",
  "S06n625:689": "sa buddhadharmān prajānīte |",
  "S06n625:690": "advayadharmaparijñayā buddhadharmaparijñā,",
  "S06n625:691": "ātmaparijñayā sarvatraidhātukaparijñā |",
  "S06n625:692": "ātmaparijñeti suvikrāntavikrāmin pārametatsarvadharmāṇām |",
  "S06n625:693": "katamacca pāraṃ sarvadharmāṇām ?",
  "S06n625:694": "yo hi naiva āramupalabhate na pāraṃ manyate na pāramabhiniviśate,",
  "S06n625:695": "tasya parijñayā pāragata ityucyate,",
  "S06n625:696": "na punaryathocyate |",
  "S06n625:697": "evameṣāṃ suvikrāntavikrāmin bodhisattvabhūmiranugantavyā |",
  "S06n625:698": "sā bodhisattvaprajñāpāramitā,",
  "S06n625:699": "yatra aṇvapi na kiṃcidgantavyaṃ vā adhigantavyaṃ vā |",
  "S06n625:700": "na hyatra āgamanaṃ vā gamanaṃ vā prajñāyate | iti ||",
  "S06n625:701": "āryaprajñāpāramitā(yāṃ)",
  "S06n625:702": "nidānaparivartaḥ prathamaḥ ||"
}