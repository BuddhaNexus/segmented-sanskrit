{
  "SA20n1330:0": "caryāpaṭalam",
  "SA20n1330:1": "adhimukticaryābhūmimupādāya sarvāsu bodhisattvabhūmiṣu bodhisattvānāṃ samāsataścatasraścaryā veditavyāḥ |",
  "SA20n1330:2": "[katamāścatasraḥ | ]",
  "SA20n1330:3": " pāramitācaryā bodhipakṣyācaryā [abhijñācaryā] sattvaparipākacaryā ca |",
  "SA20n1330:4": "tatra ṣaṭ ca pūrvanirdiṣṭāḥ pāramitāḥ |",
  "SA20n1330:5": "upāyakauśalyapāramitā ca praṇidhānapāramitā ca balapāramitā ca jñānapāramitā ca |",
  "SA20n1330:6": "itīmā daśapāramitā abhisamasya pāramitācaryetyu cyate |",
  "SA20n1330:7": "tatra dvādaśākāraṃ pūrvanirdiṣṭamupāyakauśalya [mupāyakauśalya-] pāramitā |",
  "SA20n1330:8": "pañca pūrvanirdiṣṭāni praṇidhānāni praṇidhānapāramitā |",
  "SA20n1330:9": "daśabalaprayogaviśuddhirbalapāramitā |",
  "SA20n1330:10": "sarvadharmeṣu yathāvad vyavasthānajñānaṃ jñānapāramitā |",
  "SA20n1330:11": "tatra paramārthagrahaṇapravṛttā prajñā prajñāpāramitā |",
  "SA20n1330:12": "saṃvṛtigrahaṇapravṛttā punarjñānapāramitā |",
  "SA20n1330:13": "ityayamanayorviśeṣaḥ |",
  "SA20n1330:14": "aparaḥ paryāyaḥ |",
  "SA20n1330:15": "apramāṇajñānatā upāyakauśalyapāramitā |",
  "SA20n1330:16": "uttarottarajñānavaiśeṣikatā-prārthanā praṇidhānapāramitā |",
  "SA20n1330:17": "sarvamārairmārgānācchedyatā balāpāramitā |",
  "SA20n1330:18": "yathāvaj jñaiyāvabodhatā jñānapāramitā |",
  "SA20n1330:19": "smṛtyupasthānānyupādāya sarve saptatriṃśadbodhipakṣyā dharmāścatasraśca paryeṣaṇāścatvāri ca yathābhūtaparijñānāni yathāpūrvanirdiṣṭānyabhisamasya bodhisattvānāṃ bodhipakṣyacaryetyucyate |",
  "SA20n1330:20": "yathā saṃvarṇitāśca ṣaḍbhijñāḥ prabhāvapaṭale bodhisattvānāmabhijñācaryetyucyate |",
  "SA20n1330:21": "dvau ca pūrvanirdiṣṭāvaprameyau vineyāprameyaśca vinayopāyāprameyaśca [sarvasattvaparipāko yathānirdiṣṭaḥ] sattvaparipākapaṭale bodhisattvasyābhisamasya sattvaparipākacaryetyucyate |",
  "SA20n1330:22": "ābhiścatasṛbhirbodhisattvacaryābhiḥ sarvabodhisattvacaryāṃsaṃgraho veditavyaḥ |",
  "SA20n1330:23": "tatrāsaṃkhyeyatraya-dīrghakālasamudāgamātsvabhāvaviśuddhiviśeṣāttadanyebhyaḥ sarvalaukikaśrāvakapratyekabuddhakuśalamūlebhyaḥ paramabodhiphalaparigrahāccaite daśa dānādayo dharmāḥ parameṇa kālena samudāgatāḥ paramayā svabhāvaviśuddhyā viśuddhāḥ paramañca phalamanuprayacchanti |",
  "SA20n1330:24": "iti tasmātpāramitā ityucyante |",
  "SA20n1330:25": "tribhiśca kāraṇaiḥ pāramitānāmanukramavyavasthānaṃ veditavyam |",
  "SA20n1330:26": "katamaistribhiḥ |",
  "SA20n1330:27": "pratipakṣataḥ upapattito vipākaphalataśca |",
  "SA20n1330:28": "tatra mātsaryaṃ duścaritaṃ sattveṣu vairotpīḍanatā kausīdyaṃ vikṣepo mandamomuhatā ca |",
  "SA20n1330:29": "amī ṣaḍdharmā bodherāvaraṇasthānīyāḥ |",
  "SA20n1330:30": "eṣāṃ [ṣaṇṇāṃ] dharmāṇāṃ pratipakṣeṇa ṣaṭ pāramitā yathāyogaṃ veditavyāḥ |",
  "SA20n1330:31": "tadanyāśca pāramitā ābhireva saṃgṛhītāḥ |",
  "SA20n1330:32": "evaṃ pratipakṣato vyavasthānaṃ bhavati |",
  "SA20n1330:33": "kathamupapattitaḥ |",
  "SA20n1330:34": "ihādita eva bhoganirapekṣo bodhisattvaḥ tyaktvā āgārikān kāmān śīlasamādānaṃ karoti |",
  "SA20n1330:35": "śīlagauravācca paraviheṭhaṃ kṣamate |",
  "SA20n1330:36": "no tu paraṃ viheṭhayati |",
  "SA20n1330:37": "samādānataśca kṣāntitaśca viśuddhiśīlo niścalena nirantareṇa kuśalapakṣaprayogeṇa prayujyate |",
  "SA20n1330:38": "sa tathā vīryeṇāpramattaḥ spṛśati kuśalāñcittasyaikāgratām |",
  "SA20n1330:39": "sa tathā samāhitacitto yathābhūtaṃ jñeyaṃ jānāti dṛśyaṃ paśyati |",
  "SA20n1330:40": "evameṣāmevānukrameṇopapattito vyavasthānaṃ veditavyam |",
  "SA20n1330:41": "kathaṃ phalavipākataḥ |",
  "SA20n1330:42": "iha bodhisattvasya dṛṣṭe dharme etān dānādīn kuśalāndharmān samādāya vartamānasya tannidānamāyatyāṃ bāhyataśca bhogasampatpratilambho bhavati dānakṛtaḥ |",
  "SA20n1330:43": "adhyātmikaśca pañcākāra ātmabhāvasampatpratilambho bhavati tadanyaśīlādi-pāramitākṛtaḥ |",
  "SA20n1330:44": "pañcākārā ātmabhāvasampatkatamā |",
  "SA20n1330:45": "sugatiparyāpanno divyamānuṣyakastadanyasattvāyurādiviśeṣavān |",
  "SA20n1330:46": "iyaṃ prathamā sampat |",
  "SA20n1330:47": "sahajā ca kuśalamūlaprayoge akhedatā paravyatikramasahiṣṇutā ca paropatāpapriyatā |",
  "SA20n1330:48": "iyaṃ dvitīyā sampat |",
  "SA20n1330:49": "sahajā sarvārambheṣu dṛḍhavyavasāyatā |",
  "SA20n1330:50": "iyaṃ tṛtīyā sampat |",
  "SA20n1330:51": "sahajā ca mandarajaskasya svacittavaśitā cittakarmaṇyatā sarvārtheṣu kṣiprābhijñatāyai |",
  "SA20n1330:52": "iyaṃ caturthī sampat |",
  "SA20n1330:53": "sahajañca mativaipulyaṃ pāṇḍityaṃ vicakṣaṇatā ca sarvārtheṣu |",
  "SA20n1330:54": "iyaṃ pañcamī sampat itīdaṃ phalavipākakṛtamanyadanukramavyavasthānaṃ ṣaṇṇāṃ pāramitānāṃ veditavyam |",
  "SA20n1330:55": "tatra catasṛbhiḥ pāramitābhiḥ [saha] sambhāreṇa svabhāvena parivāreṇa rakṣayā ca paripūrṇā bodhisattvānāmadhiśīlaṃ śikṣā veditavyā |",
  "SA20n1330:56": "dhyānapāramitayā adhicittaṃ śikṣā |",
  "SA20n1330:57": "prajñāpāramitayā adhi [prajñaṃ] śikṣā |",
  "SA20n1330:58": "na ca bodhisattvasyottari śikṣāmārga upalabhyate |",
  "SA20n1330:59": "tribhiḥ ataḥ sarvabodhisattvaśikṣāmārgaṃsaṃgrahātṣaḍeva pāramitā [ vyavasthāpitā] |",
  "SA20n1330:60": "nāta uttari nāto bhūyaḥ |",
  "SA20n1330:61": "cattvāri cemāni bodhisattvānāṃ samāsataḥ kṛtyāni |",
  "SA20n1330:62": "yaireṣāṃ sarvakṛtyasaṃgraho bhavati |",
  "SA20n1330:63": "bodhāya kuśalābhyāsaḥ |",
  "SA20n1330:64": "tatpūrvakaśca tattvārthaprativedhaḥ prabhāvasamudāgamaḥ |",
  "SA20n1330:65": "sattvaparipācanatā ca |",
  "SA20n1330:66": "etāni ca catvāri kṛtyāni bodhisattvāḥ ābhiścatasṛbhiścaryābhiryathākramaṃ kurvantyanutiṣṭhanti |",
  "SA20n1330:67": "tasmādapi taduttarā caryā na vyavasthāpyate |",
  "SA20n1330:68": "iti bodhisattvabhūmāvādhāre niṣṭhe yogasthāne caturthaṃ caryāpaṭalam |"
}