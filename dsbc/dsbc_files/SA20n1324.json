{
  "SA20n1324:0": "pakṣapaṭalam",
  "SA20n1324:1": "uddānam |",
  "SA20n1324:2": "sukṛtakarmāntatā kauśalyaṃ parānugrahaḥ pariṇāmanaṃ ca paścimam |",
  "SA20n1324:3": "gṛhipakṣe vā pravrajitapakṣe vā vartamānasya bodhisattvasya samāsataścatvāro dharmā veditavyāḥ |",
  "SA20n1324:4": "yeṣu gṛhī pravrajito va bodhisattvaḥ śikṣamāṇaḥ kṣipramevānuttarāṃ samyaksaṃbodhimabhisaṃbudhyante |",
  "SA20n1324:5": "katame catvāraḥ |",
  "SA20n1324:6": "sukṛtakarmāntatā kauśalyaṃ parānugrahaḥ pariṇāmanā ca |",
  "SA20n1324:7": "tatra katamā bodhisattvasya sukṛtakarmāntatā |",
  "SA20n1324:8": "yā pāramitāsu niyatakāritā nipuṇakāritā nityakāritā anavadyakāritā ca |",
  "SA20n1324:9": "kathañca bodhisattvo niyatakārī bhavati yaduta dāne |",
  "SA20n1324:10": "iha bodhisattvaḥ saṃvidyamāne deyadharme yācanake samyak prapyupasthite apakāriṇyupakāriṇi vā guṇavati doṣavati vā'vaśyaṃ dadāti |",
  "SA20n1324:11": "nāsya dānacittaṃ kaścidvikampayituṃ samartho bhavati manuṣyo vā'manuṣyo vā śramaṇo vā brāhmaṇo vā kaścidvā punarloke sahadharmeṇa |",
  "SA20n1324:12": "kathaṃ ca bodhisattvo nipuṇakārī bhavati yadut dāne |",
  "SA20n1324:13": "iha bodhisattvaḥ saṃvidyamāne deyadharme samyak pratyupasthite yācanake sarvaṃ dadāti |",
  "SA20n1324:14": "nāstyasya kiñcidyadaparityājyaṃ bhavati sattvebhyaḥ ādhyātmikamapi vastu prāgeva bāhyam |",
  "SA20n1324:15": "kathaṃ ca bodhisattvo nityakārī bhavati yaduta dāne |",
  "SA20n1324:16": "iha bodhisattvo aparikhidyamāno dānena satatasamitameva sarvakālaṃ yathotpannaṃ dānaṃ dadāti |",
  "SA20n1324:17": "kathaṃ ca bodhisattvaḥ anavadyakārī bhavati yaduta dāne |",
  "SA20n1324:18": "iha bodhisattvo yattatsaṃkliṣṭaṃ dānaṃ varṇitaṃ dānapaṭale tatsaṃkliṣṭaṃ varjayitvā asaṃkliṣṭaṃ dānaṃ dadāti |",
  "SA20n1324:19": "evaṃ hi bodhisattvaḥ sukṛtakārī bhavati yaduta dāne |",
  "SA20n1324:20": "yathā dāne evaṃ śīlakṣāntivīryadhyānaprajñāpāramitāsu yathāyogaṃ veditavyam |",
  "SA20n1324:21": "eta eva catvāra ākārā niyatakāritā nipuṇakāritā nityakāritā anavadyakāritā ca |",
  "SA20n1324:22": "tatra katamadbodhisattvasya kauśalyam |",
  "SA20n1324:23": "tatsamāsato daśavidhaṃ veditavyam pratihatānāṃ sattvānāṃ pratighātāpanayāyopāyakauśalyam |",
  "SA20n1324:24": "madhyasthānāmavatāraṇāya avatīrṇānāṃ paripācanāya paripakvānāṃ vimocanāyopāyakauśalyam |",
  "SA20n1324:25": "laukikeṣu sarvaśāstreṣu kauśalyam |",
  "SA20n1324:26": "bodhisattvaśīlasaṃvarasamādāne skhalitapratyavekṣaṇākauśalyam samyakpraṇidhānakauśalyam |",
  "SA20n1324:27": "[śrāvakayānakauśalyaṃ] pratyekabuddhāyānakauśalyam mahāyānakauśaśalyañca |",
  "SA20n1324:28": "eṣāṃ sarveṣāmeva kauśalyānāṃ pūrvavadyathāyogaṃ tatra tatrāsyāmeva bodhisattvabhūmau pravibhāgo veditavyaḥ |",
  "SA20n1324:29": "etāni punarbodhisattvasya daśa kauśalyāni pañcakṛtyāni kurvanti |",
  "SA20n1324:30": "pūrvakaiścaturbhiḥ kauśalyairbodhisattvaḥ sattvān svārthe sanniyojayati |",
  "SA20n1324:31": "laukikeṣu sarvaśāstreṣu kauśalyena bodhisattvaḥ sarvaparapravādānabhibhavati |",
  "SA20n1324:32": "bodhisattvaśīlasaṃvarasamādāne skhalitapratyavekṣaṇākauśalyena bodhisattvaḥ āpattiṃ [na] vāpadyate |",
  "SA20n1324:33": "āpanno vā yathādharmaṃ pratikaroti |",
  "SA20n1324:34": "suviśuddhaṃ śīlasaṃvarasamādānaṃ parikarṣati |",
  "SA20n1324:35": "samyak praṇidhānakauśalyena bodhisattvaḥ āyatyāṃ sarvābhipretārthasamṛddhimadhigacchati |",
  "SA20n1324:36": "tribhinnaṃ kauśalyairbodhisattvo yathā gotrendriyādhimuktānāṃ tadupamaṃ dharmaṃ deśayati |",
  "SA20n1324:37": "anukūlāṃ yuktiṃ vyapadiśati |",
  "SA20n1324:38": "evamebhirdaśabhiḥ kauśalyairbodhisattvaḥ pañcakṛtyāni karoti |",
  "SA20n1324:39": "yairasya pañcabhiḥ kṛtyaiḥ sarvakṛtyasamāptirbhavati |",
  "SA20n1324:40": "dṛṣṭadhārmikasāṃparāyikaṃ cārthamārabhya |",
  "SA20n1324:41": "tatra katamo bodhisattvasya parānugrahaḥ |",
  "SA20n1324:42": "iha bodhisattvaścatvāri saṃgrahavastūni niśritya dānaṃ priyavāditāmarthacaryāṃ samānārthatāñca tadekatyānāṃ sattvānāṃ hitamapyupasaṃharati |",
  "SA20n1324:43": "sukhamapyupasaṃharati |",
  "SA20n1324:44": "[hitasukhamapyupasaṃharati | ]",
  "SA20n1324:45": " ayaṃ bodhisattvānāṃ parānugrahasya samāsanirdeśaḥ |",
  "SA20n1324:46": "vistaranirdeśaḥ punaḥ pūrvavadveditavyaḥ tadyathā svaparārthapaṭale |",
  "SA20n1324:47": "tatra katamā bodhisattvasya pariṇāmanā |",
  "SA20n1324:48": "iha bodhisattvo yatkiñcidebhistribhirmukhairupacitopacitaṃ kuśalamūlaṃ sukṛtakarmāntatayā kauśalyena parānugraheṇa ca tatsarvamatītānāgatapratyutpannamanuttarāyāṃ samyaksaṃbodhau ghanarasena prasādena pariṇāmayati |",
  "SA20n1324:49": "na tasya kuśalamūlasyānyaṃ phalavipākaṃ pratikāṃkṣati nānya [trā] nuttarāmeva samyaksaṃbodhim |",
  "SA20n1324:50": "ye ca kecidbhagavatā gṛhiṇāṃ vā pravrajitānāṃ vā bodhisattvānāṃ śikṣādharmā vyapadiṣṭāḥ sarveṣāṃ teṣāmeṣveva caturṣu saṃgraho veditavyaḥ sukṛtakarmāntatāyāṃ kauśalye parānugrahe pariṇāmanāyāṃ ca |",
  "SA20n1324:51": "tasmādevaṃ sukṛtakarmāntasya bodhisattvasya kuśalasya parānugrahapravṛttasya pariṇāmakasya evaṃ duṣprāpā duradhigamā ca bodhirāsannā samāsannā veditavyā |",
  "SA20n1324:52": "atītānāgatapratyutpanneṣvadhvasu ye kecidbodhisattvā gṛhi-pravrajita pakṣeṣu śikṣamāṇā anuttarāṃ samyaksaṃbodhimabhisaṃbuddhavanto'bhisaṃbhotsyante'bhisaṃbudhyante ca sarve te ebhireva caturbhirdharmaiḥ |",
  "SA20n1324:53": "nāta uttari nāto bhūyaḥ |",
  "SA20n1324:54": "evamapi caturṣu dharmeṣu samyakprayukto gṛhī pravrajito vā bodhisattvo bhavati |",
  "SA20n1324:55": "api tu gṛhiṇo bodhisattvasyāntikātpravrajitasya bodhisattvasya sumahān viśeṣaḥ |",
  "SA20n1324:56": "sumahān nānākaraṇaṃ veditavyam |",
  "SA20n1324:57": "tathāhi pravrajito bodhisattvaḥ parimukto bhavatyādita eva tāvanmātāpitṛputtadārādikalatraparigrahadoṣāt |",
  "SA20n1324:58": "aparimuktastu gṛhī veditavyaḥ |",
  "SA20n1324:59": "punaḥ pravrajito bodhisattvaḥ parimukto bhavati tasyaiva parigrahasyārthe kṛṣivaṇijyā-rājapauruṣyādi-parikleśe vyāsaṅgaduḥkhebhyaḥ |",
  "SA20n1324:60": "aparimuktastu gṛhī veditavyaḥ |",
  "SA20n1324:61": "punaḥ pravrajito bodhisattva ekāntasaṅkalīkṛtaṃ brahmacaryaṃ śaknoti carituṃ [na tu] gṛhī bodhisattvaḥ |",
  "SA20n1324:62": "punaḥ pravrajito bodhisattvaḥ sarveṣu bodhipakṣyeṣu dharmeṣu kṣiprābhijño bhavati |",
  "SA20n1324:63": "yadyadeva kuśalamārabhate tatra tatraiva laghuladhveva niṣṭhāṃ gacchati |",
  "SA20n1324:64": "na tu tathā gṛhī bodhisattvaḥ |",
  "SA20n1324:65": "punaḥ pravrajito bodhisattvaḥ pareṣāṃ vrataniyame sthitatvād ādeyavacano bhavati |",
  "SA20n1324:66": "na tu tathā gṛhī bodhisattvaḥ |",
  "SA20n1324:67": "ityevaṃbhāgīyairdharmaiḥ sumahadantaraṃ gṛhi-pravrajitayorbodhisattvayorveditavyam |",
  "SA20n1324:68": "iti bodhisattvabhumāvādhārānudharme yogasthāne dvitīyaṃ pakṣapaṭalam |"
}